<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu94" href="#sn35.94">94. Adantaaguttasutta</a></li>
<li><a id="menu95" href="#sn35.95">95. Mālukyaputtasutta</a></li>
<li><a id="menu96" href="#sn35.96">96. Parihānadhammasutta</a></li>
<li><a id="menu97" href="#sn35.97">97. Pamādavihārīsutta</a></li>
<li><a id="menu98" href="#sn35.98">98. Saṃvarasutta</a></li>
<li><a id="menu99" href="#sn35.99">99. Samādhisutta</a></li>
<li><a id="menu100" href="#sn35.100">100. Paṭisallānasutta</a></li>
<li><a id="menu101" href="#sn35.101">101. Paṭhamanatumhākasutta</a></li>
<li><a id="menu102" href="#sn35.102">102. Dutiyanatumhākasutta</a></li>
<li><a id="menu103" href="#sn35.103">103. Udakasutta</a></li>
</ul></div>
</div>
<section id="vagga"><section class="sutta" id="94"><article><hgroup id="sn35.94"><h2>Saṃyutta Nikāya 35</h2> <h3>10. Saḷavagga</h3><h1><a href="#menu">94. Adantaaguttasutta</a></h1></hgroup><p><a id="p_13S4_456" class="ms"></a><a class="msdiv" id="msdiv94"></a><a class="sc" id="sn35.94.1"></a> Sāvatthinidānaṃ. “Chayime, bhikkhave, phassāyatanā adantā aguttā arakkhitā asaṃvutā dukkhādhivāhā honti. Katame cha? Cakkhu, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti … pe … jivhā, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti … pe … mano, bhikkhave, phassāyatanaṃ adantaṃ aguttaṃ arakkhitaṃ asaṃvutaṃ dukkhādhivāhaṃ hoti. Ime kho, bhikkhave, cha phassāyatanā adantā aguttā arakkhitā asaṃvutā dukkhādhivāhā honti”.</p><p><a id="p_13S4_457" class="ms"></a><a class="sc" id="sn35.94.2"></a>
Chayime, bhikkhave, phassāyatanā sudantā suguttā surakkhitā susaṃvutā sukhādhivāhā honti. Katame cha? Cakkhu, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti … pe … jivhā, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti … pe … mano, bhikkhave, phassāyatanaṃ sudantaṃ suguttaṃ surakkhitaṃ susaṃvutaṃ sukhādhivāhaṃ hoti. Ime kho, bhikkhave, cha phassāyatanā sudantā suguttā surakkhitā susaṃvutā sukhādhivāhā hontī”ti. Idamavoca bhagavā … pe … etadavoca satthā: </p><blockquote class="gatha"><p><a id="p_13S4_458" class="ms"></a><a class="sc" id="sn35.94.3"></a>
“Saḷeva phassāyatanāni bhikkhavo,<br> Asaṃvuto yattha dukkhaṃ nigacchati;<br>
Tesañca ye saṃvaraṇaṃ avedisuṃ,<br>
Saddhādutiyā viharantānavassutā.
</p><p><a id="p_13S4_459" class="ms"></a><a class="sc" id="sn35.94.4"></a>
Disvāna rūpāni manoramāni,<br> Athopi disvāna amanoramāni;<br>
Manorame rāgapathaṃ vinodaye,<br>
Na cāppiyaṃ meti manaṃ padosaye.
</p><p><a id="p_13S4_460" class="ms"></a><a class="sc" id="sn35.94.5"></a>
Saddañca sutvā dubhayaṃ piyāppiyaṃ,<br> Piyamhi sadde na samucchito siyā;<br>
Athoppiye dosagataṃ vinodaye,<br>
Na cāppiyaṃ meti manaṃ padosaye.
</p><p><a id="p_13S4_461" class="ms"></a><a class="sc" id="sn35.94.6"></a>
Gandhañca ghatvā surabhiṃ manoramaṃ,<br> Athopi ghatvā asuciṃ akantiyaṃ;<br>
Akantiyasmiṃ paṭighaṃ vinodaye,<br>
Chandānunīto na ca kantiye siyā.
</p><p><a id="p_13S4_462" class="ms"></a><a class="sc" id="sn35.94.7"></a>
Rasañca bhotvāna asāditañca sāduṃ,<br> Athopi bhotvāna asādumekadā;<br>
Sāduṃ rasaṃ nājjhosāya bhuñje,<br>
Virodhamāsādusu nopadaṃsaye.
</p><p><a id="p_13S4_463" class="ms"></a><a class="sc" id="sn35.94.8"></a>
Phassena phuṭṭho na sukhena majje,<br> Dukkhena phuṭṭhopi na sampavedhe;<br>
Phassadvayaṃ sukhadukkhe upekkhe,<br>
Anānuruddho aviruddha kenaci.
</p><p><a id="p_13S4_464" class="ms"></a><a class="sc" id="sn35.94.9"></a>
Papañcasaññā itarītarā narā,<br> Papañcayantā upayanti saññino;<br>
Manomayaṃ gehasitañca sabbaṃ,<br>
Panujja nekkhammasitaṃ irīyati.
</p><p><a id="p_13S4_465" class="ms"></a><a class="sc" id="sn35.94.10"></a>
Evaṃ mano chassu yadā subhāvito,<br> Phuṭṭhassa cittaṃ na vikampate kvaci;<br>
Te rāgadose abhibhuyya bhikkhavo,<br>
Bhavattha jātimaraṇassa pāragā”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="95"><article><hgroup id="sn35.95"><h1><a href="#menu">95. Mālukyaputtasutta</a></h1></hgroup><p><a id="p_13S4_467" class="ms"></a><a class="msdiv" id="msdiv95"></a><a class="sc" id="sn35.95.1"></a>
Atha kho āyasmā mālukyaputto yena bhagavā tenupasaṅkami … pe … ekamantaṃ nisinno kho āyasmā mālukyaputto bhagavantaṃ etadavoca:  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.</p><p><a id="p_13S4_468" class="ms"></a><a class="sc" id="sn35.95.2"></a>
“Ettha dāni, mālukyaputta, kiṃ dahare bhikkhū vakkhāma. Yatra hi nāma tvaṃ, bhikkhu, jiṇṇo vuddho mahallako addhagato vayoanuppatto saṃkhittena ovādaṃ yācasī”ti.</p><p><a id="p_13S4_469" class="ms"></a><a class="sc" id="sn35.95.3"></a>
“Kiñcāpāhaṃ, bhante, jiṇṇo vuddho mahallako addhagato vayoanuppatto. Desetu me, bhante, bhagavā saṃkhittena dhammaṃ, desetu sugato saṃkhittena dhammaṃ, appeva nāmāhaṃ bhagavato bhāsitassa atthaṃ ājāneyyaṃ. Appeva nāmāhaṃ bhagavato bhāsitassa dāyādo assan”ti.</p><p><a id="p_13S4_470" class="ms"></a><a class="sc" id="sn35.95.4"></a>
“Taṃ kiṃ maññasi, mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_471" class="ms"></a><a class="sc" id="sn35.95.5"></a>
“Ye te sotaviññeyyā saddā assutā assutapubbā, na ca suṇāsi, na ca te hoti suṇeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_472" class="ms"></a><a class="sc" id="sn35.95.6"></a>
“Ye te ghānaviññeyyā gandhā aghāyitā aghāyitapubbā, na ca ghāyasi, na ca te hoti ghāyeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_473" class="ms"></a><a class="sc" id="sn35.95.7"></a>
“Ye te jivhāviññeyyā rasā asāyitā asāyitapubbā, na ca sāyasi, na ca te hoti sāyeyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_474" class="ms"></a><a class="sc" id="sn35.95.8"></a>
“Ye te kāyaviññeyyā phoṭṭhabbā asamphuṭṭhā asamphuṭṭhapubbā, na ca phusasi, na ca te hoti phuseyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_475" class="ms"></a><a class="sc" id="sn35.95.9"></a>
“Ye te manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti? Atthi te tattha chando vā rāgo vā pemaṃ vā”ti? “No hetaṃ, bhante”.</p><p><a id="p_13S4_476" class="ms"></a><a class="sc" id="sn35.95.10"></a>
“Ettha ca te, mālukyaputta, diṭṭha­suta­muta­viññā­tabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati. Yato kho te, mālukyaputta, diṭṭha­suta­muta­viññā­tabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati; tato tvaṃ, mālukyaputta, na tena. Yato tvaṃ, mālukyaputta, na tena; tato tvaṃ, mālukyaputta, na tattha. Yato tvaṃ, mālukyaputta, na tattha; tato tvaṃ, mālukyaputta, nevidha, na huraṃ, na ubhayamantarena. Esevanto dukkhassā”ti.</p><p><a id="p_13S4_477" class="ms"></a><a class="sc" id="sn35.95.11"></a>
“Imassa khvāhaṃ, bhante, bhagavatā saṃkhittena bhāsitassa vitthārena atthaṃ ājānāmi: </p><blockquote class="gatha"><p><a id="p_13S4_478" class="ms"></a><a class="sc" id="sn35.95.12"></a>
‘Rūpaṃ disvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_479" class="ms"></a><a class="sc" id="sn35.95.13"></a>
Tassa vaḍḍhanti vedanā,<br> anekā rūpasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_480" class="ms"></a><a class="sc" id="sn35.95.14"></a>
Saddaṃ sutvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_481" class="ms"></a><a class="sc" id="sn35.95.15"></a>
Tassa vaḍḍhanti vedanā,<br> anekā saddasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_482" class="ms"></a><a class="sc" id="sn35.95.16"></a>
Gandhaṃ ghatvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_483" class="ms"></a><a class="sc" id="sn35.95.17"></a>
Tassa vaḍḍhanti vedanā,<br> anekā gandhasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_484" class="ms"></a><a class="sc" id="sn35.95.18"></a>
Rasaṃ bhotvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_485" class="ms"></a><a class="sc" id="sn35.95.19"></a>
Tassa vaḍḍhanti vedanā,<br> anekā rasasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_486" class="ms"></a><a class="sc" id="sn35.95.20"></a>
Phassaṃ phussa sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_487" class="ms"></a><a class="sc" id="sn35.95.21"></a>
Tassa vaḍḍhanti vedanā,<br> anekā phassasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_488" class="ms"></a><a class="sc" id="sn35.95.22"></a>
Dhammaṃ ñatvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_489" class="ms"></a><a class="sc" id="sn35.95.23"></a>
Tassa vaḍḍhanti vedanā,<br> anekā dhammasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p><p><a id="p_13S4_490" class="ms"></a><a class="sc" id="sn35.95.24"></a>
Na so rajjati rūpesu,<br> rūpaṃ disvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_491" class="ms"></a><a class="sc" id="sn35.95.25"></a>
Yathāssa passato rūpaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p><p><a id="p_13S4_492" class="ms"></a><a class="sc" id="sn35.95.26"></a>
Na so rajjati saddesu,<br> saddaṃ sutvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_493" class="ms"></a><a class="sc" id="sn35.95.27"></a>
Yathāssa suṇato saddaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p><p><a id="p_13S4_494" class="ms"></a><a class="sc" id="sn35.95.28"></a>
Na so rajjati gandhesu,<br> gandhaṃ ghatvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_495" class="ms"></a><a class="sc" id="sn35.95.29"></a>
Yathāssa ghāyato gandhaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p><p><a id="p_13S4_496" class="ms"></a><a class="sc" id="sn35.95.30"></a>
Na so rajjati rasesu,<br> rasaṃ bhotvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_497" class="ms"></a><a class="sc" id="sn35.95.31"></a>
Yathāssa sāyato rasaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p><p><a id="p_13S4_498" class="ms"></a><a class="sc" id="sn35.95.32"></a>
Na so rajjati phassesu,<br> phassaṃ phussa paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_499" class="ms"></a><a class="sc" id="sn35.95.33"></a>
Yathāssa phusato phassaṃ,<br> sevato cāpi vedanaṃ;<br>
Khīyati nopacīyati,<br>
evaṃ so caratī sato;<br>
Evaṃ apacinato dukkhaṃ,<br>
santike nibbāna vuccati.
</p><p><a id="p_13S4_500" class="ms"></a><a class="sc" id="sn35.95.34"></a>
Na so rajjati dhammesu,<br> dhammaṃ ñatvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_501" class="ms"></a><a class="sc" id="sn35.95.35"></a>
Yathāssa jānato dhammaṃ,<br> Sevato cāpi vedanaṃ;<br>
Khīyati nopacīyati,<br>
Evaṃ so caratī sato;<br>
Evaṃ apacinato dukkhaṃ,<br>
Santike nibbāna vuccatī’ti.
</p>
</blockquote><p><a id="p_13S4_502" class="ms"></a><a class="sc" id="sn35.95.36"></a>
Imassa khvāhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti. “Sādhu sādhu, mālukyaputta. Sādhu kho tvaṃ, mālukyaputta, mayā saṃkhittena bhāsitassa vitthārena atthaṃ ājānāsi: </p><blockquote class="gatha"><p><a id="p_13S4_503" class="ms"></a><a class="sc" id="sn35.95.37"></a>
‘Rūpaṃ disvā sati muṭṭhā,<br> Piyaṃ nimittaṃ manasi karoto;<br>
Sārattacitto vedeti,<br>
Tañca ajjhosa tiṭṭhati.
</p><p><a id="p_13S4_504" class="ms"></a><a class="sc" id="sn35.95.38"></a>
Tassa vaḍḍhanti vedanā,<br> anekā rūpasambhavā;<br>
Abhijjhā ca vihesā ca,<br>
cittamassūpahaññati;<br>
Evaṃ ācinato dukkhaṃ,<br>
ārā nibbāna vuccati.
</p>
</blockquote>
<p class="endsection">… pe …</p><blockquote class="gatha"><p><a id="p_13S4_506" class="ms"></a><a class="sc" id="sn35.95.39"></a>
Na so rajjati dhammesu,<br> dhammaṃ ñatvā paṭissato;<br>
Virattacitto vedeti,<br>
tañca nājjhosa tiṭṭhati.
</p><p><a id="p_13S4_507" class="ms"></a><a class="sc" id="sn35.95.40"></a>
Yathāssa vijānato dhammaṃ,<br> Sevato cāpi vedanaṃ;<br>
Khīyati nopacīyati,<br>
Evaṃ so caratī sato;<br>
Evaṃ apacinato dukkhaṃ,<br>
Santike nibbāna vuccatī’ti.
</p>
</blockquote><p><a id="p_13S4_508" class="ms"></a><a class="sc" id="sn35.95.41"></a>
Imassa kho, mālukyaputta, mayā saṃkhittena bhāsitassa evaṃ vitthārena attho daṭṭhabbo”ti.</p><p><a id="p_13S4_509" class="ms"></a><a class="sc" id="sn35.95.42"></a>
Atha kho āyasmā mālukyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā mālukyaputto arahataṃ ahosīti.</p>
<p class="endsection">Dutiyaṃ.</p></article></section><section class="sutta" id="96"><article><hgroup id="sn35.96"><h1><a href="#menu">96. Parihānadhammasutta</a></h1></hgroup><p><a id="p_13S4_511" class="ms"></a><a class="msdiv" id="msdiv96"></a><a class="sc" id="sn35.96.1"></a>
“Parihānadhammañca vo, bhikkhave, desessāmi aparihānadhammañca cha ca abhibhāyatanāni. Taṃ suṇātha. Kathañca, bhikkhave, parihānadhammo hoti? Idha, bhikkhave, bhikkhuno cakkhunā rūpaṃ disvā uppajjanti pāpakā akusalā sarasaṅkappā saṃyojaniyā. Tañce bhikkhu adhivāseti nappajahati na vinodeti na byantīkaroti na anabhāvaṃ gameti, veditabbametaṃ, bhikkhave, bhikkhunā:  ‘parihāyāmi kusalehi dhammehi’. Parihānañhetaṃ vuttaṃ bhagavatāti … pe ….</p><p><a id="p_13S4_512" class="ms"></a><a class="sc" id="sn35.96.2"></a>
Puna caparaṃ, bhikkhave, bhikkhuno jivhāya rasaṃ sāyitvā uppajjanti … pe … puna caparaṃ, bhikkhave, bhikkhuno manasā dhammaṃ viññāya uppajjanti pāpakā akusalā sarasaṅkappā saṃyojaniyā. Tañce bhikkhu adhivāseti nappajahati na vinodeti na byantīkaroti na anabhāvaṃ gameti, veditabbametaṃ, bhikkhave, bhikkhunā:  ‘parihāyāmi kusalehi dhammehi’. Parihānañhetaṃ vuttaṃ bhagavatāti. Evaṃ kho, bhikkhave, parihānadhammo hoti.</p><p><a id="p_13S4_513" class="ms"></a><a class="sc" id="sn35.96.3"></a>
Kathañca, bhikkhave, aparihānadhammo hoti? Idha, bhikkhave, bhikkhuno cakkhunā rūpaṃ disvā uppajjanti pāpakā akusalā sarasaṅkappā saṃyojaniyā. Tañce bhikkhu nādhivāseti pajahati vinodeti byantīkaroti anabhāvaṃ gameti, veditabbametaṃ, bhikkhave, bhikkhunā:  ‘na parihāyāmi kusalehi dhammehi’. Aparihānañhetaṃ vuttaṃ bhagavatāti … pe ….</p><p><a id="p_13S4_514" class="ms"></a><a class="sc" id="sn35.96.4"></a>
Puna caparaṃ, bhikkhave, bhikkhuno jivhāya rasaṃ sāyitvā uppajjanti … pe … puna caparaṃ, bhikkhave, bhikkhuno manasā dhammaṃ viññāya uppajjanti pāpakā akusalā sarasaṅkappā saṃyojaniyā. Tañce bhikkhu nādhivāseti pajahati vinodeti byantīkaroti anabhāvaṃ gameti, veditabbametaṃ, bhikkhave, bhikkhunā:  ‘na parihāyāmi kusalehi dhammehi’. Aparihānañhetaṃ vuttaṃ bhagavatāti. Evaṃ kho, bhikkhave, aparihānadhammo hoti.</p><p><a id="p_13S4_515" class="ms"></a><a class="sc" id="sn35.96.5"></a>
Katamāni ca, bhikkhave, cha abhibhāyatanāni? Idha, bhikkhave, bhikkhuno cakkhunā rūpaṃ disvā nuppajjanti pāpakā akusalā sarasaṅkappā saṃyojaniyā. Veditabbametaṃ, bhikkhave, bhikkhunā:  ‘abhibhūtametaṃ āyatanaṃ’. Abhibhāyatanañhetaṃ vuttaṃ bhagavatāti … pe … puna caparaṃ, bhikkhave, bhikkhuno manasā dhammaṃ viññāya nuppajjanti pāpakā akusalā dhammā sarasaṅkappā saṃyojaniyā. Veditabbametaṃ, bhikkhave, bhikkhunā:  ‘abhibhūtametaṃ āyatanaṃ’. Abhibhāyatanañhetaṃ vuttaṃ bhagavatāti. Imāni vuccanti, bhikkhave, cha abhibhāyatanānī”ti.</p>
<p class="endsection">Tatiyaṃ.</p></article></section><section class="sutta" id="97"><article><hgroup id="sn35.97"><h1><a href="#menu">97. Pamādavihārīsutta</a></h1></hgroup><p><a id="p_13S4_517" class="ms"></a><a class="msdiv" id="msdiv97"></a><a class="sc" id="sn35.97.1"></a>
“Pamādavihāriñca vo, bhikkhave, desessāmi appamādavihāriñca. Taṃ suṇātha. Kathañca, bhikkhave, pamādavihārī hoti? Cakkhundriyaṃ asaṃvutassa, bhikkhave, viharato cittaṃ byāsiñcati. Cakkhuviññeyyesu rūpesu tassa byāsittacittassa pāmojjaṃ na hoti. Pāmojje asati pīti na hoti. Pītiyā asati passaddhi na hoti. Passaddhiyā asati dukkhaṃ hoti. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamādavihārītveva saṅkhaṃ gacchati … pe … jivhindriyaṃ asaṃvutassa, bhikkhave, viharato cittaṃ byāsiñcati jivhāviññeyyesu rasesu, tassa byāsittacittassa … pe … pamādavihārītveva saṅkhaṃ gacchati … pe … manindriyaṃ asaṃvutassa, bhikkhave, viharato cittaṃ byāsiñcati manoviññeyyesu dhammesu, tassa byāsittacittassa pāmojjaṃ na hoti. Pāmojje asati pīti na hoti. Pītiyā asati passaddhi na hoti. Passaddhiyā asati dukkhaṃ hoti. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamādavihārītveva saṅkhaṃ gacchati. Evaṃ kho, bhikkhave, pamādavihārī hoti.</p><p><a id="p_13S4_518" class="ms"></a><a class="sc" id="sn35.97.2"></a>
Kathañca, bhikkhave, appamādavihārī hoti? Cakkhundriyaṃ saṃvutassa, bhikkhave, viharato cittaṃ na byāsiñcati cakkhuviññeyyesu rūpesu, tassa abyāsittacittassa pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ viharati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appamādavihārītveva saṅkhaṃ gacchati … pe … jivhindriyaṃ saṃvutassa, bhikkhave, viharato cittaṃ na byāsiñcati … pe … appamādavihārītveva saṅkhaṃ gacchati. Manindriyaṃ saṃvutassa, bhikkhave, viharato cittaṃ na byāsiñcati, manoviññeyyesu dhammesu, tassa abyāsittacittassa pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ viharati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appamādavihārītveva saṅkhaṃ gacchati. Evaṃ kho, bhikkhave, appamādavihārī hotī”ti.</p>
<p class="endsection">Catutthaṃ.</p></article></section><section class="sutta" id="98"><article><hgroup id="sn35.98"><h1><a href="#menu">98. Saṃvarasutta</a></h1></hgroup><p><a id="p_13S4_520" class="ms"></a><a class="msdiv" id="msdiv98"></a><a class="sc" id="sn35.98.1"></a>
“Saṃvarañca vo, bhikkhave, desessāmi, asaṃvarañca. Taṃ suṇātha. Kathañca, bhikkhave, asaṃvaro hoti? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati, veditabbametaṃ, bhikkhave, bhikkhunā:  ‘parihāyāmi kusalehi dhammehi. Parihānañhetaṃ vuttaṃ bhagavatā’ti … pe … santi, bhikkhave, jivhāviññeyyā rasā … pe … santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati, veditabbametaṃ, bhikkhave, bhikkhunā:  ‘parihāyāmi kusalehi dhammehi. Parihānañhetaṃ vuttaṃ bhagavatā’ti. Evaṃ kho, bhikkhave, asaṃvaro hoti.</p><p><a id="p_13S4_521" class="ms"></a><a class="sc" id="sn35.98.2"></a>
Kathañca, bhikkhave, saṃvaro hoti? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, veditabbametaṃ, bhikkhave, bhikkhunā:  ‘na parihāyāmi kusalehi dhammehi. Aparihānañhetaṃ vuttaṃ bhagavatā’ti … pe … santi, bhikkhave, jivhāviññeyyā rasā … pe … santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, veditabbametaṃ bhikkhunā:  ‘na parihāyāmi kusalehi dhammehi. Aparihānañhetaṃ vuttaṃ bhagavatā’ti. Evaṃ kho, bhikkhave, saṃvaro hotī”ti.</p>
<p class="endsection">Pañcamaṃ.</p></article></section><section class="sutta" id="99"><article><hgroup id="sn35.99"><h1><a href="#menu">99. Samādhisutta</a></h1></hgroup><p><a id="p_13S4_523" class="ms"></a><a class="msdiv" id="msdiv99"></a><a class="sc" id="sn35.99.1"></a>
“Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? ‘Cakkhu aniccan’ti yathābhūtaṃ pajānāti; ‘rūpā aniccā’ti yathābhūtaṃ pajānāti; ‘cakkhuviññāṇaṃ aniccan’ti yathābhūtaṃ pajānāti; ‘cakkhusamphasso anicco’ti yathābhūtaṃ pajānāti. ‘Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccan’ti yathābhūtaṃ pajānāti … pe … ‘mano aniccan’ti yathābhūtaṃ pajānāti. Dhammā … manoviññāṇaṃ … manosamphasso … ‘yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccan’ti yathābhūtaṃ pajānāti. Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānātī”ti.</p>
<p class="endsection">Chaṭṭhaṃ.</p></article></section><section class="sutta" id="100"><article><hgroup id="sn35.100"><h1><a href="#menu">100. Paṭisallānasutta</a></h1></hgroup><p><a id="p_13S4_525" class="ms"></a><a class="msdiv" id="msdiv100"></a><a class="sc" id="sn35.100.1"></a>
“Paṭisallāne, bhikkhave, yogamāpajjatha. Paṭisallīno, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? ‘Cakkhu aniccan’ti yathābhūtaṃ pajānāti; ‘rūpā aniccā’ti yathābhūtaṃ pajānāti; ‘cakkhuviññāṇaṃ aniccan’ti yathābhūtaṃ pajānāti; ‘cakkhusamphasso anicco’ti yathābhūtaṃ pajānāti … pe … ‘yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccan’ti yathābhūtaṃ pajānāti. Paṭisallāne, bhikkhave, yogamāpajjatha. Paṭisallīno, bhikkhave, bhikkhu yathābhūtaṃ pajānātī”ti.</p>
<p class="endsection">Sattamaṃ.</p></article></section><section class="sutta" id="101"><article><hgroup id="sn35.101"><h1><a href="#menu">101. Paṭhamanatumhākasutta</a></h1></hgroup><p><a id="p_13S4_527" class="ms"></a><a class="msdiv" id="msdiv101"></a><a class="sc" id="sn35.101.1"></a>
“Yaṃ, bhikkhave, na tumhākaṃ, taṃ pajahatha. Taṃ vo pahīnaṃ hitāya sukhāya bhavissati. Kiñca, bhikkhave, na tumhākaṃ? Cakkhu, bhikkhave, na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Rūpā na tumhākaṃ. Te pajahatha. Te vo pahīnā hitāya sukhāya bhavissanti. Cakkhuviññāṇaṃ na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Cakkhusamphasso na tumhākaṃ. Taṃ pajahatha. So vo pahīno hitāya sukhāya bhavissati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. … pe …</p><p><a id="p_13S4_528" class="ms"></a><a class="sc" id="sn35.101.2"></a>
Jivhā na tumhākaṃ. Taṃ pajahatha. Sā vo pahīnā hitāya sukhāya bhavissati. Rasā na tumhākaṃ. Te pajahatha. Te vo pahīnā hitāya sukhāya bhavissanti. Jivhāviññāṇaṃ na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Jivhāsamphasso na tumhākaṃ. Taṃ pajahatha. So vo pahīno hitāya sukhāya bhavissati. Yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati … pe ….</p><p><a id="p_13S4_529" class="ms"></a><a class="sc" id="sn35.101.3"></a>
Mano na tumhākaṃ. Taṃ pajahatha. So vo pahīno hitāya sukhāya bhavissati. Dhammā na tumhākaṃ. Te pajahatha. Te vo pahīnā hitāya sukhāya bhavissanti. Manoviññāṇaṃ na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Manosamphasso na tumhākaṃ. Taṃ pajahatha. So vo pahīno hitāya sukhāya bhavissati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati.</p><p><a id="p_13S4_530" class="ms"></a><a class="sc" id="sn35.101.4"></a>
Seyyathāpi, bhikkhave, yaṃ imasmiṃ jetavane tiṇakaṭṭhasākhāpalāsaṃ taṃ jano hareyya vā ḍaheyya vā yathāpaccayaṃ vā kareyya, api nu tumhākaṃ evamassa:  ‘amhe jano harati vā ḍahati vā yathāpaccayaṃ vā karotī’”ti?</p><p><a id="p_13S4_531" class="ms"></a><a class="sc" id="sn35.101.5"></a>
“No hetaṃ, bhante”.</p><p><a id="p_13S4_532" class="ms"></a><a class="sc" id="sn35.101.6"></a>
“Taṃ kissa hetu”?</p><p><a id="p_13S4_533" class="ms"></a><a class="sc" id="sn35.101.7"></a>
“Na hi no etaṃ, bhante, attā vā attaniyaṃ vā”ti.</p><p><a id="p_13S4_534" class="ms"></a><a class="sc" id="sn35.101.8"></a>
“Evameva kho, bhikkhave, cakkhu na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Rūpā na tumhākaṃ … cakkhuviññāṇaṃ … cakkhusamphasso … pe … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ. Taṃ pajahatha. Taṃ vo pahīnaṃ hitāya sukhāya bhavissatī”ti.</p>
<p class="endsection">Aṭṭhamaṃ.</p></article></section><section class="sutta" id="102"><article><hgroup id="sn35.102"><h1><a href="#menu">102. Dutiyanatumhākasutta</a></h1></hgroup><p><a id="p_13S4_536" class="ms"></a><a class="msdiv" id="msdiv102"></a><a class="sc" id="sn35.102.1"></a>
“Yaṃ, bhikkhave, na tumhākaṃ taṃ pajahatha. Taṃ vo pahīnaṃ hitāya sukhāya bhavissati. Kiñca, bhikkhave, na tumhākaṃ? Cakkhu, bhikkhave, na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Rūpā na tumhākaṃ. Te pajahatha. Te vo pahīnā hitāya sukhāya bhavissanti. Cakkhuviññāṇaṃ na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Cakkhusamphasso na tumhākaṃ. Taṃ pajahatha. So vo pahīno hitāya sukhāya bhavissati … pe … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na tumhākaṃ. Taṃ pajahatha. Taṃ vo pahīnaṃ hitāya sukhāya bhavissati. Yampi, bhikkhave, na tumhākaṃ, taṃ pajahatha. Taṃ vo pahīnaṃ hitāya sukhāya bhavissatī”ti.</p>
<p class="endsection">Navamaṃ.</p></article></section><section class="sutta" id="103"><article><hgroup id="sn35.103"><h1><a href="#menu">103. Udakasutta</a></h1></hgroup><p><a id="p_13S4_538" class="ms"></a><a class="msdiv" id="msdiv103"></a><a class="sc" id="sn35.103.1"></a>
“Udako sudaṃ, bhikkhave, rāmaputto evaṃ vācaṃ bhāsati:  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṃyeva gaṇḍamūlaṃ palikhataṃ me ‘gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya:  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti.</p><p><a id="p_13S4_539" class="ms"></a><a class="sc" id="sn35.103.2"></a>
Kathañca, bhikkhave, vedagū hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti; evaṃ kho, bhikkhave, bhikkhu vedagū hoti.</p><p><a id="p_13S4_540" class="ms"></a><a class="sc" id="sn35.103.3"></a>
Kathañca, bhikkhave, bhikkhu sabbajī hoti? Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti; evaṃ kho, bhikkhave, bhikkhu sabbajī hoti.</p><p><a id="p_13S4_541" class="ms"></a><a class="sc" id="sn35.103.4"></a>
Kathañca, bhikkhave, bhikkhuno apalikhataṃ gaṇḍamūlaṃ palikhataṃ hoti? Gaṇḍoti kho, bhikkhave, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchā­dana­pari­madda­nabhe­dana­viddhaṃsa­nadhammassa. Gaṇḍamūlanti kho, bhikkhave, taṇhāyetaṃ adhivacanaṃ. Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṃkatā āyatiṃ anuppādadhammā; evaṃ kho, bhikkhave, bhikkhuno apalikhataṃ gaṇḍamūlaṃ palikhataṃ hoti.</p><p><a id="p_13S4_542" class="ms"></a><a class="sc" id="sn35.103.5"></a>
Udako sudaṃ, bhikkhave, rāmaputto evaṃ vācaṃ bhāsati:  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apalikhataṃyeva gaṇḍamūlaṃ ‘palikhataṃ me gaṇḍamūlan’ti bhāsati. Idha kho taṃ, bhikkhave, bhikkhu sammā vadamāno vadeyya:  ‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’”ti.</p>
<p class="endsection">Dasamaṃ.</p>
<p class="endsection">Saḷavaggo pañcamo.</p><blockquote class="uddanagatha"><p><a id="p_13S4_546" class="ms"></a><a class="sc" id="sn35.103.6"></a>
Dve saṅgayhā parihānaṃ,<br> Pamādavihārī ca saṃvaro;<br>
Samādhi paṭisallānaṃ,<br>
Dve natumhākena uddakoti.
</p>
</blockquote>
<p class="endsection">Saḷāyatanavagge dutiyapaṇṇāsako samatto.</p><blockquote class="vagguddanagatha"><p><a id="p_13S4_549" class="ms"></a><a class="sc" id="sn35.103.7"></a>
Avijjā migajālañca,<br> Gilānaṃ channaṃ catutthakaṃ;<br>
Saḷavaggena paññāsaṃ,<br>
Dutiyo paṇṇāsako ayanti.
</p>
</blockquote>
<p class="endsection">Paṭhamasatakaṃ.</p><a href="../../sn35.84-93/pi/" rel="prev" class="previous">◀ Saṃyutta Nikāya 35.84–​93</a><a href="#" class="top">▲ TOP</a>
<a href="../../sn35.104-113/pi/" rel="prefetch" class="next">Saṃyutta Nikāya 35.104–​113 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Dutiyapaṇṇāsaka</div>
<div class="hidden">
Saḷavagga</div>
<div class="hidden">
Adantaaguttasutta</div>
</div>
</body></html>