<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn39.1">1. Sāmaṇḍakasutta</a></li>
<li><a id="menu16" href="#sn39.16">16. Dukkarasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn39.1"><h2>Saṃyutta Nikāya 39</h2> <h3>1. Sāmaṇḍakavagga</h3><h1><a href="#menu">1. Sāmaṇḍakasutta</a></h1></hgroup><p><a id="p_13S4_1364" class="ms"></a><a class="msdiv" id="msdiv330"></a><a class="sc" id="sn39.1.1"></a> Ekaṃ samayaṃ āyasmā sāriputto vajjīsu viharati ukkacelāyaṃ gaṅgāya nadiyā tīre. Atha kho sāmaṇḍako paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sāmaṇḍako paribbājako āyasmantaṃ sāriputtaṃ etadavoca: </p><p><a id="p_13S4_1365" class="ms"></a><a class="sc" id="sn39.1.2"></a>
“‘Nibbānaṃ, nibbānan’ti, āvuso sāriputta, vuccati. Katamaṃ nu kho, āvuso, nibbānan”ti? “Yo kho, āvuso, rāgakkhayo dosakkhayo mohakkhayo–  idaṃ vuccati nibbānan”ti. “Atthi panāvuso, maggo atthi paṭipadā, etassa nibbānassa sacchikiriyāyā”ti? “Atthi kho, āvuso, maggo atthi paṭipadā, etassa nibbānassa sacchikiriyāyā”ti.</p><p><a id="p_13S4_1366" class="ms"></a><a class="sc" id="sn39.1.3"></a>
“Katamo panāvuso, maggo katamā paṭipadā etassa nibbānassa sacchikiriyāyā”ti? “Ayameva kho, āvuso, ariyo aṭṭhaṅgiko maggo, etassa nibbānassa sacchikiriyāya, seyyathidaṃ–  sammādiṭṭhi … pe … sammāsamādhi. Ayaṃ kho, āvuso, maggo ayaṃ paṭipadā, etassa nibbānassa sacchikiriyāyā”ti. “Bhaddako, āvuso, maggo bhaddikā paṭipadā, etassa nibbānassa sacchikiriyāya. Alañca panāvuso sāriputta, appamādāyā”ti.</p>
<p class="endsection">Paṭhamaṃ.</p><p><a id="p_13S4_1368" class="ms"></a><a class="sc" id="sn39.1.4"></a>
(Yathā jambukhādakasaṃyuttaṃ, tathā vitthāretabbaṃ.)</p></article></section><section class="sutta" id="16"><article><hgroup id="sn39.16"><h1><a href="#menu">16. Dukkarasutta</a></h1></hgroup><p><a id="p_13S4_1369" class="ms"></a><a class="msdiv" id="msdiv331"></a><a class="sc" id="sn39.16.1"></a>
“Kiṃ nu kho, āvuso sāriputta, imasmiṃ dhammavinaye dukkaran”ti? “Pabbajjā kho, āvuso, imasmiṃ dhammavinaye dukkarā”ti. “Pabbajitena panāvuso, kiṃ dukkaran”ti? “Pabbajitena kho, āvuso, abhirati dukkarā”ti. “Abhiratena panāvuso, kiṃ dukkaran”ti? “Abhiratena kho, āvuso, dhammānudhammappaṭipatti dukkarā”ti. “Kīvaciraṃ panāvuso, dhammānudhammappaṭipanno bhikkhu arahaṃ assā”ti? “Naciraṃ, āvuso”ti.</p>
<p class="endsection">Soḷasamaṃ.</p>
<p class="endsection">(Purimakasadisaṃ uddānaṃ.)</p>
<p class="endsutta">Sāmaṇḍakasaṃyuttaṃ samattaṃ.</p><a href="../../sn38.1-16/pi/" rel="prev" class="previous">◀◀ Saṃyutta Nikāya 38.1–​16</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sāmaṇḍakasaṃyutta</div>
<div class="hidden">
Sāmaṇḍakavagga</div>
<div class="hidden">
Sāmaṇḍakasutta</div>
</div>
</body></html>