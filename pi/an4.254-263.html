<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu254" href="#an4.254">254. Abhiññāsutta</a></li>
<li><a id="menu255" href="#an4.255">255. Pariyesanāsutta</a></li>
<li><a id="menu256" href="#an4.256">256. Saṅgahavatthusutta</a></li>
<li><a id="menu257" href="#an4.257">257. Mālukyaputtasutta</a></li>
<li><a id="menu258" href="#an4.258">258. Kulasutta</a></li>
<li><a id="menu259" href="#an4.259">259. Paṭhamaājānīyasutta</a></li>
<li><a id="menu260" href="#an4.260">260. Dutiyaājānīyasutta</a></li>
<li><a id="menu261" href="#an4.261">261. Balasutta</a></li>
<li><a id="menu262" href="#an4.262">262. Araññasutta</a></li>
<li><a id="menu263" href="#an4.263">263. Kammasutta</a></li>
</ul></div>
</div>
<section id="vagga"><section class="sutta" id="254"><article><hgroup id="an4.254"><h2>Aṅguttara Nikāya 4</h2> <h3>26. Abhiññāvagga</h3><h1><a href="#menu">254. Abhiññāsutta</a></h1></hgroup><p><a id="p_15A4_1522" class="ms"></a><a class="msdiv" id="msdiv254"></a><a class="sc" id="an4.254.1"></a> “Cattārome, bhikkhave, dhammā. Katame cattāro? Atthi, bhikkhave, dhammā abhiññā pariññeyyā; atthi, bhikkhave, dhammā abhiññā pahātabbā; atthi, bhikkhave, dhammā abhiññā bhāvetabbā; atthi, bhikkhave, dhammā abhiññā sacchikātabbā.</p><p><a id="p_15A4_1523" class="ms"></a><a class="sc" id="an4.254.2"></a>
Katame ca, bhikkhave, dhammā abhiññā pariññeyyā? Pañcupādānakkhandhā–  ime vuccanti, bhikkhave, dhammā abhiññā pariññeyyā.</p><p><a id="p_15A4_1524" class="ms"></a><a class="sc" id="an4.254.3"></a>
Katame ca, bhikkhave, dhammā abhiññā pahātabbā? Avijjā ca bhavataṇhā ca–  ime vuccanti, bhikkhave, dhammā abhiññā pahātabbā.</p><p><a id="p_15A4_1525" class="ms"></a><a class="sc" id="an4.254.4"></a>
Katame ca, bhikkhave, dhammā abhiññā bhāvetabbā? Samatho ca vipassanā ca–  ime vuccanti, bhikkhave, dhammā abhiññā bhāvetabbā.</p><p><a id="p_15A4_1526" class="ms"></a><a class="sc" id="an4.254.5"></a>
Katame ca, bhikkhave, dhammā abhiññā sacchikātabbā? Vijjā ca vimutti ca–  ime vuccanti, bhikkhave, dhammā abhiññā sacchikātabbā. Ime kho, bhikkhave, cattāro dhammā”ti.</p>
<p class="endsection">Paṭhamaṃ.</p></article></section><section class="sutta" id="255"><article><hgroup id="an4.255"><h1><a href="#menu">255. Pariyesanāsutta</a></h1></hgroup><p><a id="p_15A4_1528" class="ms"></a><a class="msdiv" id="msdiv255"></a><a class="sc" id="an4.255.1"></a>
“Catasso imā, bhikkhave, anariyapariyesanā. Katamā catasso? Idha, bhikkhave, ekacco attanā jarādhammo samāno jarādhammaṃyeva pariyesati; attanā byādhidhammo samāno byādhidhammaṃyeva pariyesati; attanā maraṇadhammo samāno maraṇadhammaṃyeva pariyesati; attanā saṃkilesadhammo samāno saṃkilesadhammaṃyeva pariyesati. Imā kho, bhikkhave, catasso anariyapariyesanā.</p><p><a id="p_15A4_1529" class="ms"></a><a class="sc" id="an4.255.2"></a>
Catasso imā, bhikkhave, ariyapariyesanā. Katamā catasso? Idha, bhikkhave, ekacco attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesati; attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyesati; attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ pariyesati; attanā saṃkilesadhammo samāno saṃkilesadhamme ādīnavaṃ viditvā asaṃkiliṭṭhaṃ anuttaraṃ yogakkhemaṃ nibbānaṃ pariyesati. Imā kho, bhikkhave, catasso ariyapariyesanā”ti.</p>
<p class="endsection">Dutiyaṃ.</p></article></section><section class="sutta" id="256"><article><hgroup id="an4.256"><h1><a href="#menu">256. Saṅgahavatthusutta</a></h1></hgroup><p><a id="p_15A4_1531" class="ms"></a><a class="msdiv" id="msdiv256"></a><a class="sc" id="an4.256.1"></a>
“Cattārimāni, bhikkhave, saṅgahavatthūni. Katamāni cattāri? Dānaṃ, peyyavajjaṃ, atthacariyā, samānattatā–  imāni kho, bhikkhave, cattāri saṅgahavatthūnī”ti.</p>
<p class="endsection">Tatiyaṃ.</p></article></section><section class="sutta" id="257"><article><hgroup id="an4.257"><h1><a href="#menu">257. Mālukyaputtasutta</a></h1></hgroup><p><a id="p_15A4_1533" class="ms"></a><a class="msdiv" id="msdiv257"></a><a class="sc" id="an4.257.1"></a>
Atha kho āyasmā mālukyaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā mālukyaputto bhagavantaṃ etadavoca: </p><p><a id="p_15A4_1534" class="ms"></a><a class="sc" id="an4.257.2"></a>
“Sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. “Ettha idāni, mālukyaputta, kiṃ dahare bhikkhū vakkhāma; yatra hi nāma tvaṃ jiṇṇo vuddho mahallako tathāgatassa saṃkhittena ovādaṃ yācasī”ti. “Desetu me, bhante, bhagavā saṃkhittena dhammaṃ; desetu sugato saṃkhittena dhammaṃ. Appeva nāmāhaṃ bhagavato bhāsitassa atthaṃ ājāneyyaṃ; appeva nāmāhaṃ bhagavato bhāsitassa dāyādo assan”ti.</p><p><a id="p_15A4_1535" class="ms"></a><a class="sc" id="an4.257.3"></a>
“Cattārome, mālukyaputta, taṇhuppādā yattha bhikkhuno taṇhā uppajjamānā uppajjati. Katame cattāro? Cīvarahetu vā, mālukyaputta, bhikkhuno taṇhā uppajjamānā uppajjati. Piṇḍapātahetu vā, mālukyaputta, bhikkhuno taṇhā uppajjamānā uppajjati. Senāsanahetu vā, mālukyaputta, bhikkhuno taṇhā uppajjamānā uppajjati. Itibhavābhavahetu vā, mālukyaputta, bhikkhuno taṇhā uppajjamānā uppajjati. Ime kho, mālukyaputta, cattāro taṇhuppādā yattha bhikkhuno taṇhā uppajjamānā uppajjati. Yato kho, mālukyaputta, bhikkhuno taṇhā pahīnā hoti ucchinnamūlā tālāvatthukatā anabhāvaṃkatā āyatiṃ anuppādadhammā, ayaṃ vuccati, mālukyaputta, ‘bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’”ti.</p><p><a id="p_15A4_1536" class="ms"></a><a class="sc" id="an4.257.4"></a>
Atha kho āyasmā mālukyaputto bhagavatā iminā ovādena ovadito uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā mālukyaputto arahataṃ ahosīti.</p>
<p class="endsection">Catutthaṃ.</p></article></section><section class="sutta" id="258"><article><hgroup id="an4.258"><h1><a href="#menu">258. Kulasutta</a></h1></hgroup><p><a id="p_15A4_1538" class="ms"></a><a class="msdiv" id="msdiv258"></a><a class="sc" id="an4.258.1"></a>
“Yāni kānici, bhikkhave, kulāni bhogesu mahattaṃ pattāni na ciraṭṭhitikāni bhavanti, sabbāni tāni catūhi ṭhānehi, etesaṃ vā aññatarena. Katamehi catūhi? Naṭṭhaṃ na gavesanti, jiṇṇaṃ na paṭisaṅkharonti, aparimitapānabhojanā honti, dussīlaṃ itthiṃ vā purisaṃ vā ādhipacce ṭhapenti. Yāni kānici, bhikkhave, kulāni bhogesu mahattaṃ pattāni na ciraṭṭhitikāni bhavanti, sabbāni tāni imehi catūhi ṭhānehi, etesaṃ vā aññatarena.</p><p><a id="p_15A4_1539" class="ms"></a><a class="sc" id="an4.258.2"></a>
Yāni kānici, bhikkhave, kulāni bhogesu mahattaṃ pattāni ciraṭṭhitikāni bhavanti, sabbāni tāni catūhi ṭhānehi, etesaṃ vā aññatarena. Katamehi catūhi? Naṭṭhaṃ gavesanti, jiṇṇaṃ paṭisaṅkharonti, parimitapānabhojanā honti, sīlavantaṃ itthiṃ vā purisaṃ vā ādhipacce ṭhapenti. Yāni kānici, bhikkhave, kulāni bhogesu mahattaṃ pattāni ciraṭṭhitikāni bhavanti, sabbāni tāni imehi catūhi ṭhānehi, etesaṃ vā aññatarenā”ti.</p>
<p class="endsection">Pañcamaṃ.</p></article></section><section class="sutta" id="259"><article><hgroup id="an4.259"><h1><a href="#menu">259. Paṭhamaājānīyasutta</a></h1></hgroup><p><a id="p_15A4_1541" class="ms"></a><a class="msdiv" id="msdiv259"></a><a class="sc" id="an4.259.1"></a>
“Catūhi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati. Katamehi catūhi? Idha, bhikkhave, rañño bhadro assājānīyo vaṇṇasampanno ca hoti balasampanno ca javasampanno ca ārohapariṇāhasampanno ca. Imehi kho, bhikkhave, catūhi aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati.</p><p><a id="p_15A4_1542" class="ms"></a><a class="sc" id="an4.259.2"></a>
Evamevaṃ kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi catūhi? Idha, bhikkhave, bhikkhu vaṇṇasampanno ca hoti balasampanno ca javasampanno ca ārohapariṇāhasampanno ca.</p><p><a id="p_15A4_1543" class="ms"></a><a class="sc" id="an4.259.3"></a>
Kathañca, bhikkhave, bhikkhu vaṇṇasampanno hoti? Idha, bhikkhave, bhikkhu sīlavā hoti … pe … samādāya sikkhati sikkhāpadesu. Evaṃ kho, bhikkhave, bhikkhu vaṇṇasampanno hoti.</p><p><a id="p_15A4_1544" class="ms"></a><a class="sc" id="an4.259.4"></a>
Kathañca, bhikkhave, bhikkhu balasampanno hoti? Idha, bhikkhave, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Evaṃ kho, bhikkhave, bhikkhu balasampanno hoti.</p><p><a id="p_15A4_1545" class="ms"></a><a class="sc" id="an4.259.5"></a>
Kathañca, bhikkhave, bhikkhu javasampanno hoti? Idha, bhikkhave, bhikkhu ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti. Evaṃ kho, bhikkhave, bhikkhu javasampanno hoti.</p><p><a id="p_15A4_1546" class="ms"></a><a class="sc" id="an4.259.6"></a>
Kathañca, bhikkhave, bhikkhu ārohapariṇāhasampanno hoti? Idha, bhikkhave, bhikkhu lābhī hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Evaṃ kho, bhikkhave, bhikkhu ārohapariṇāhasampanno hoti.</p><p><a id="p_15A4_1547" class="ms"></a><a class="sc" id="an4.259.7"></a>
Imehi kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Chaṭṭhaṃ.</p></article></section><section class="sutta" id="260"><article><hgroup id="an4.260"><h1><a href="#menu">260. Dutiyaājānīyasutta</a></h1></hgroup><p><a id="p_15A4_1549" class="ms"></a><a class="msdiv" id="msdiv260"></a><a class="sc" id="an4.260.1"></a>
“Catūhi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati. Katamehi catūhi? Idha, bhikkhave, rañño bhadro assājānīyo vaṇṇasampanno ca hoti, balasampanno ca, javasampanno ca, ārohapariṇāhasampanno ca. Imehi kho, bhikkhave, catūhi aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhaṃ gacchati.</p><p><a id="p_15A4_1550" class="ms"></a><a class="sc" id="an4.260.2"></a>
Evamevaṃ kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi catūhi? Idha, bhikkhave, bhikkhu vaṇṇasampanno ca hoti, balasampanno ca, javasampanno ca, ārohapariṇāhasampanno ca.</p><p><a id="p_15A4_1551" class="ms"></a><a class="sc" id="an4.260.3"></a>
Kathañca, bhikkhave, bhikkhu vaṇṇasampanno hoti? Idha, bhikkhave, bhikkhu sīlavā hoti … pe … samādāya sikkhati sikkhāpadesu. Evaṃ kho, bhikkhave, bhikkhu vaṇṇasampanno hoti.</p><p><a id="p_15A4_1552" class="ms"></a><a class="sc" id="an4.260.4"></a>
Kathañca, bhikkhave, bhikkhu balasampanno hoti? Idha, bhikkhave, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Evaṃ kho, bhikkhave, bhikkhu balasampanno hoti.</p><p><a id="p_15A4_1553" class="ms"></a><a class="sc" id="an4.260.5"></a>
Kathañca, bhikkhave, bhikkhu javasampanno hoti? Idha, bhikkhave, bhikkhu āsavānaṃ khayā … pe … sacchikatvā upasampajja viharati. Evaṃ kho, bhikkhave, bhikkhu javasampanno hoti.</p><p><a id="p_15A4_1554" class="ms"></a><a class="sc" id="an4.260.6"></a>
Kathañca, bhikkhave, bhikkhu ārohapariṇāhasampanno hoti? Idha, bhikkhave, bhikkhu lābhī hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Evaṃ kho, bhikkhave, bhikkhu ārohapariṇāhasampanno hoti.</p><p><a id="p_15A4_1555" class="ms"></a><a class="sc" id="an4.260.7"></a>
Imehi kho, bhikkhave, catūhi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Sattamaṃ.</p></article></section><section class="sutta" id="261"><article><hgroup id="an4.261"><h1><a href="#menu">261. Balasutta</a></h1></hgroup><p><a id="p_15A4_1557" class="ms"></a><a class="msdiv" id="msdiv261"></a><a class="sc" id="an4.261.1"></a>
“Cattārimāni, bhikkhave, balāni. Katamāni cattāri? Vīriyabalaṃ, satibalaṃ, samādhibalaṃ, paññābalaṃ–  imāni kho, bhikkhave, cattāri balānī”ti.</p>
<p class="endsection">Aṭṭhamaṃ.</p></article></section><section class="sutta" id="262"><article><hgroup id="an4.262"><h1><a href="#menu">262. Araññasutta</a></h1></hgroup><p><a id="p_15A4_1559" class="ms"></a><a class="msdiv" id="msdiv262"></a><a class="sc" id="an4.262.1"></a>
“Catūhi, bhikkhave, dhammehi samannāgato bhikkhu nālaṃ araññavanapatthāni pantāni senāsanāni paṭisevituṃ. Katamehi catūhi? Kāmavitakkena, byāpādavitakkena, vihiṃsāvitakkena, duppañño hoti jaḷo elamūgo–  imehi kho, bhikkhave, catūhi dhammehi samannāgato bhikkhu nālaṃ araññavanapatthāni pantāni senāsanāni paṭisevituṃ.</p><p><a id="p_15A4_1560" class="ms"></a><a class="sc" id="an4.262.2"></a>
Catūhi, bhikkhave, dhammehi samannāgato bhikkhu alaṃ araññavanapatthāni pantāni senāsanāni paṭisevituṃ. Katamehi catūhi? Nekkhammavitakkena, abyāpādavitakkena, avihiṃsāvitakkena, paññavā hoti ajaḷo anelamūgo–  imehi kho, bhikkhave, catūhi dhammehi samannāgato bhikkhu alaṃ araññavanapatthāni pantāni senāsanāni paṭisevitun”ti.</p>
<p class="endsection">Navamaṃ.</p></article></section><section class="sutta" id="263"><article><hgroup id="an4.263"><h1><a href="#menu">263. Kammasutta</a></h1></hgroup><p><a id="p_15A4_1562" class="ms"></a><a class="msdiv" id="msdiv263"></a><a class="sc" id="an4.263.1"></a>
“Catūhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati. Katamehi catūhi? Sāvajjena kāyakammena, sāvajjena vacīkammena, sāvajjena manokammena, sāvajjāya diṭṭhiyā–  imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati.</p><p><a id="p_15A4_1563" class="ms"></a><a class="sc" id="an4.263.2"></a>
Catūhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo viññūnaṃ, bahuñca puññaṃ pasavati. Katamehi catūhi? Anavajjena kāyakammena, anavajjena vacīkammena, anavajjena manokammena, anavajjāya diṭṭhiyā–  imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo viññūnaṃ, bahuñca puññaṃ pasavatī”ti.</p>
<p class="endsection">Dasamaṃ.</p>
<p class="endsection">Abhiññāvaggo chaṭṭho.</p><blockquote class="uddanagatha"><p><a id="p_15A4_1567" class="ms"></a><a class="sc" id="an4.263.3"></a>
Abhiññā pariyesanā,<br> saṅgahaṃ mālukyaputto;<br>
Kulaṃ dve ca ājānīyā,<br>
balaṃ araññakammunāti.
</p>
</blockquote><a href="../../an4.243-253/pi/" rel="prev" class="previous">◀ Aṅguttara Nikāya 4.243–​253</a><a href="#" class="top">▲ TOP</a>
<a href="../../an4.264-273/pi/" rel="prefetch" class="next">Aṅguttara Nikāya 4.264–​273 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Abhiññāvagga</div>
<div class="hidden">
Abhiññāsutta</div>
</div>
</body></html>