<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="60"><article><hgroup id="sn12.60"><h2>Saṃyutta Nikāya 12</h2> <h3>6. Dukkhavagga</h3><h1>60. Nidānasutta</h1></hgroup><p><a id="p_12S2_426" class="ms"></a><a class="msdiv" id="msdiv60"></a><a class="sc" id="sn12.60.1"></a>
Ekaṃ samayaṃ bhagavā kurūsu viharati kammāsadhammaṃ nāma kurūnaṃ nigamo. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca:  “acchariyaṃ, bhante, abbhutaṃ, bhante. Yāva gambhīro cāyaṃ, bhante, paṭiccasamuppādo gambhīrāvabhāso ca, atha ca pana me uttānakuttānako viya khāyatī”ti.</p><p><a id="p_12S2_427" class="ms"></a><a class="sc" id="sn12.60.2"></a>
“Mā hevaṃ, ānanda, mā hevaṃ, ānanda. Gambhīro cāyaṃ, ānanda, paṭiccasamuppādo gambhīrāvabhāso ca. Etassa, ānanda, dhammassa ananubodhā appaṭivedhā evamayaṃ pajā tantākulakajātā kulagaṇṭhikajātā muñjapabbajabhūtā apāyaṃ duggatiṃ vinipātaṃ saṃsāraṃ nātivattati.</p><p><a id="p_12S2_428" class="ms"></a><a class="sc" id="sn12.60.3"></a>
Upādāniyesu, ānanda, dhammesu assādānupassino viharato taṇhā pavaḍḍhati. Taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti.</p><p><a id="p_12S2_429" class="ms"></a><a class="sc" id="sn12.60.4"></a>
Seyyathāpi, ānanda, mahārukkho. Tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṃ ojaṃ abhiharanti. Evañhi so, ānanda, mahārukkho tadāhāro tadupādāno ciraṃ dīghamaddhānaṃ tiṭṭheyya. Evameva kho, ānanda, upādāniyesu dhammesu assādānupassino viharato taṇhā pavaḍḍhati. Taṇhāpaccayā upādānaṃ; upādānapaccayā bhavo … pe … evametassa kevalassa dukkhakkhandhassa samudayo hoti.</p><p><a id="p_12S2_430" class="ms"></a><a class="sc" id="sn12.60.5"></a>
Upādāniyesu, ānanda, dhammesu ādīnavānupassino viharato taṇhā nirujjhati. Taṇhānirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti.</p><p><a id="p_12S2_431" class="ms"></a><a class="sc" id="sn12.60.6"></a>
Seyyathāpi, ānanda, mahārukkho. Atha puriso āgaccheyya kuddālapiṭakaṃ ādāya. So taṃ rukkhaṃ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. So taṃ rukkhaṃ khaṇḍākhaṇḍikaṃ chindeyya. Khaṇḍākhaṇḍikaṃ chinditvā phāleyya; phāletvā sakalikaṃ sakalikaṃ kareyya, sakalikaṃ sakalikaṃ karitvā vātātape visoseyya, vātātape visosetvā agginā ḍaheyya, agginā ḍahetvā masiṃ kareyya, masiṃ karitvā mahāvāte vā ophuṇeyya, nadiyā vā sīghasotāya pavāheyya. Evañhi so, ānanda, mahārukkho ucchinnamūlo assa tālāvatthukato anabhāvaṃkato āyatiṃ anuppādadhammo. Evameva kho, ānanda, upādāniyesu dhammesu ādīnavānupassino viharato taṇhā nirujjhati. Taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hotī”ti.</p>
<p class="endsection">Dasamaṃ.</p>
<p class="endsection">Dukkhavaggo chaṭṭho.</p><blockquote class="uddanagatha"><p><a id="p_12S2_435" class="ms"></a><a class="sc" id="sn12.60.7"></a>
Parivīmaṃsanupādānaṃ,<br> dve ca saṃyojanāni ca;<br>
Mahārukkhena dve vuttā,<br>
taruṇena ca sattamaṃ;<br>
Nāmarūpañca viññāṇaṃ,<br>
nidānena ca te dasāti.
</p>
</blockquote>
</article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nidānasaṃyutta</div>
<div class="hidden">
Dukkhavagga</div>
<div class="hidden">
Parivīmaṃsanasutta</div>
</div>
</section><a class="previous" href="/sn12.59/pi/">◀ Saṃyutta Nikāya  12.59</a><a class="top" href="#"> ▲ TOP </a><a class="next" href="/sn12.61/pi/">Saṃyutta Nikāya  12.61 ▶</a></div>
</body></html>