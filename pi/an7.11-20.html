<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#an7.11">11. Paṭhamaanusayasutta</a></li>
<li><a id="menu12" href="#an7.12">12. Dutiyaanusayasutta</a></li>
<li><a id="menu13" href="#an7.13">13. Kulasutta</a></li>
<li><a id="menu14" href="#an7.14">14. Puggalasutta</a></li>
<li><a id="menu15" href="#an7.15">15. Udakūpamāsutta</a></li>
<li><a id="menu16" href="#an7.16">16. Aniccānupassīsutta</a></li>
<li><a id="menu17" href="#an7.17">17. Dukkhānupassīsutta</a></li>
<li><a id="menu18" href="#an7.18">18. Anattānupassīsutta</a></li>
<li><a id="menu19" href="#an7.19">19. Nibbānasutta</a></li>
<li><a id="menu20" href="#an7.20">20. Niddasavatthusutta</a></li>
</ul></div>
</div>
<section id="vagga"><section class="sutta" id="11"><article><hgroup id="an7.11"><h2>Aṅguttara Nikāya 7</h2> <h3>2. Anusayavagga</h3><h1><a href="#menu">11. Paṭhamaanusayasutta</a></h1></hgroup><p><a id="p_16A7_58" class="ms"></a><a class="msdiv" id="msdiv11"></a><a class="sc" id="an7.11.1"></a> “Sattime, bhikkhave, anusayā. Katame satta? Kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo. Ime kho, bhikkhave, satta anusayā”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="an7.12"><h1><a href="#menu">12. Dutiyaanusayasutta</a></h1></hgroup><p><a id="p_16A7_60" class="ms"></a><a class="msdiv" id="msdiv12"></a><a class="sc" id="an7.12.1"></a>
“Sattannaṃ, bhikkhave, anusayānaṃ pahānāya samucchedāya brahmacariyaṃ vussati. Katamesaṃ sattannaṃ? Kāmarāgānusayassa pahānāya samucchedāya brahmacariyaṃ vussati, paṭighānusayassa … pe … diṭṭhānusayassa … vicikicchānusayassa … mānānusayassa … bhavarāgānusayassa … avijjānusayassa pahānāya samucchedāya brahmacariyaṃ vussati. Imesaṃ kho, bhikkhave, sattannaṃ anusayānaṃ pahānāya samucchedāya brahmacariyaṃ vussati.</p><p><a id="p_16A7_61" class="ms"></a><a class="sc" id="an7.12.2"></a>
Yato ca kho, bhikkhave, bhikkhuno kāmarāgānusayo pahīno hoti ucchinnamūlo tālāvatthukato anabhāvaṃkato āyatiṃ anuppādadhammo. Paṭighānusayo … pe … diṭṭhānusayo … vicikicchānusayo … mānānusayo … bhavarāgānusayo … avijjānusayo pahīno hoti ucchinnamūlo tālāvatthukato anabhāvaṃkato āyatiṃ anuppādadhammo. Ayaṃ vuccati, bhikkhave, bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="an7.13"><h1><a href="#menu">13. Kulasutta</a></h1></hgroup><p><a id="p_16A7_63" class="ms"></a><a class="msdiv" id="msdiv13"></a><a class="sc" id="an7.13.1"></a>
“Sattahi, bhikkhave, aṅgehi samannāgataṃ kulaṃ anupagantvā vā nālaṃ upagantuṃ, upagantvā vā nālaṃ upanisīdituṃ. Katamehi sattahi? Na manāpena paccuṭṭhenti, na manāpena abhivādenti, na manāpena āsanaṃ denti, santamassa pariguhanti, bahukampi thokaṃ denti, paṇītampi lūkhaṃ denti, asakkaccaṃ denti no sakkaccaṃ. Imehi kho, bhikkhave, sattahi aṅgehi samannāgataṃ kulaṃ anupagantvā vā nālaṃ upagantuṃ, upagantvā vā nālaṃ upanisīdituṃ.</p><p><a id="p_16A7_64" class="ms"></a><a class="sc" id="an7.13.2"></a>
Sattahi, bhikkhave, aṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ upanisīdituṃ. Katamehi sattahi? Manāpena paccuṭṭhenti, manāpena abhivādenti, manāpena āsanaṃ denti, santamassa na pariguhanti, bahukampi bahukaṃ denti, paṇītampi paṇītaṃ denti, sakkaccaṃ denti no asakkaccaṃ. Imehi kho, bhikkhave, sattahi aṅgehi samannāgataṃ kulaṃ anupagantvā vā alaṃ upagantuṃ, upagantvā vā alaṃ upanisīditun”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="an7.14"><h1><a href="#menu">14. Puggalasutta</a></h1></hgroup><p><a id="p_16A7_66" class="ms"></a><a class="msdiv" id="msdiv14"></a><a class="sc" id="an7.14.1"></a>
“Sattime, bhikkhave, puggalā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa. Katame satta? Ubhatobhāgavimutto, paññāvimutto, kāyasakkhī, diṭṭhippatto, saddhāvimutto, dhammānusārī, saddhānusārī. Ime kho, bhikkhave, satta puggalā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassā”ti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="an7.15"><h1><a href="#menu">15. Udakūpamāsutta</a></h1></hgroup><p><a id="p_16A7_68" class="ms"></a><a class="msdiv" id="msdiv15"></a><a class="sc" id="an7.15.1"></a>
“Sattime, bhikkhave, udakūpamā puggalā santo saṃvijjamānā lokasmiṃ. Katame satta? Idha, bhikkhave, ekacco puggalo sakiṃ nimuggo nimuggova hoti; idha pana, bhikkhave, ekacco puggalo ummujjitvā nimujjati; idha pana, bhikkhave, ekacco puggalo ummujjitvā ṭhito hoti; idha pana, bhikkhave, ekacco puggalo ummujjitvā vipassati viloketi; idha pana, bhikkhave, ekacco puggalo ummujjitvā patarati; idha pana, bhikkhave, ekacco puggalo ummujjitvā patigādhappatto hoti; idha pana, bhikkhave, ekacco puggalo ummujjitvā tiṇṇo hoti pāraṅgato thale tiṭṭhati brāhmaṇo.</p><p><a id="p_16A7_69" class="ms"></a><a class="sc" id="an7.15.2"></a>
Kathañca, bhikkhave, puggalo sakiṃ nimuggo nimuggova hoti? Idha, bhikkhave, ekacco puggalo samannāgato hoti ekantakāḷakehi akusalehi dhammehi. Evaṃ kho, bhikkhave, puggalo sakiṃ nimuggo nimuggova hoti. <span class="brnum">(1)</span></p><p><a id="p_16A7_70" class="ms"></a><a class="sc" id="an7.15.3"></a>
Kathañca, bhikkhave, puggalo ummujjitvā nimujjati? Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. Tassa sā saddhā neva tiṭṭhati no vaḍḍhati hāyatiyeva, tassa sā hirī … pe … tassa taṃ ottappaṃ … tassa taṃ vīriyaṃ … tassa sā paññā neva tiṭṭhati no vaḍḍhati hāyatiyeva. Evaṃ kho, bhikkhave, puggalo ummujjitvā nimujjati. <span class="brnum">(2)</span></p><p><a id="p_16A7_71" class="ms"></a><a class="sc" id="an7.15.4"></a>
Kathañca, bhikkhave, puggalo ummujjitvā ṭhito hoti? Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. Tassa sā saddhā neva hāyati no vaḍḍhati ṭhitā hoti. Tassa sā hirī … pe … tassa taṃ ottappaṃ … tassa taṃ vīriyaṃ … tassa sā paññā neva hāyati no vaḍḍhati ṭhitā hoti. Evaṃ kho, bhikkhave, puggalo ummujjitvā ṭhito hoti. <span class="brnum">(3)</span></p><p><a id="p_16A7_72" class="ms"></a><a class="sc" id="an7.15.5"></a>
Kathañca, bhikkhave, puggalo ummujjitvā vipassati viloketi? Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. So tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo. Evaṃ kho, bhikkhave, puggalo ummujjitvā vipassati viloketi. <span class="brnum">(4)</span></p><p><a id="p_16A7_73" class="ms"></a><a class="sc" id="an7.15.6"></a>
Kathañca, bhikkhave, puggalo ummujjitvā patarati? Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. So tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. Evaṃ kho, bhikkhave, puggalo ummujjitvā patarati. <span class="brnum">(5)</span></p><p><a id="p_16A7_74" class="ms"></a><a class="sc" id="an7.15.7"></a>
Kathañca, bhikkhave, puggalo ummujjitvā patigādhappatto hoti? Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. So pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. Evaṃ kho, bhikkhave, puggalo ummujjitvā patigādhappatto hoti. <span class="brnum">(6)</span></p><p><a id="p_16A7_75" class="ms"></a><a class="sc" id="an7.15.8"></a>
Kathañca, bhikkhave, puggalo ummujjitvā tiṇṇo hoti pāraṅgato thale tiṭṭhati brāhmaṇo. Idha, bhikkhave, ekacco puggalo ummujjati sādhu saddhā kusalesu dhammesu, sādhu hirī … pe … sādhu ottappaṃ … sādhu vīriyaṃ … sādhu paññā kusalesu dhammesūti. So āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, puggalo ummujjitvā tiṇṇo hoti pāraṅgato thale tiṭṭhati brāhmaṇo. <span class="brnum">(7)</span></p><p><a id="p_16A7_76" class="ms"></a><a class="sc" id="an7.15.9"></a>
Ime kho, bhikkhave, satta udakūpamā puggalā santo saṃvijjamānā lokasmin”ti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="an7.16"><h1><a href="#menu">16. Aniccānupassīsutta</a></h1></hgroup><p><a id="p_16A7_78" class="ms"></a><a class="msdiv" id="msdiv16"></a><a class="sc" id="an7.16.1"></a>
“Sattime, bhikkhave, puggalā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassa. Katame satta? Idha, bhikkhave, ekacco puggalo sabbasaṅkhāresu aniccānupassī viharati, aniccasaññī, aniccapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. So āsavānaṃ khayā … pe … sacchikatvā upasampajja viharati. Ayaṃ, bhikkhave, paṭhamo puggalo āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.</p><p><a id="p_16A7_79" class="ms"></a><a class="sc" id="an7.16.2"></a>
Puna caparaṃ, bhikkhave, idhekacco puggalo sabbasaṅkhāresu aniccānupassī viharati, aniccasaññī, aniccapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. Tassa apubbaṃ acarimaṃ āsavapariyādānañca hoti jīvitapariyādānañca. Ayaṃ, bhikkhave, dutiyo puggalo āhuneyyo … pe … anuttaraṃ puññakkhettaṃ lokassa.</p><p><a id="p_16A7_80" class="ms"></a><a class="sc" id="an7.16.3"></a>
Puna caparaṃ, bhikkhave, idhekacco puggalo sabbasaṅkhāresu aniccānupassī viharati, aniccasaññī, aniccapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. So pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti … pe … upahaccaparinibbāyī hoti … pe … asaṅkhāraparinibbāyī hoti … pe … sasaṅkhāraparinibbāyī hoti … pe … uddhaṃsoto hoti akaniṭṭhagāmī. Ayaṃ, bhikkhave, sattamo puggalo āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ime kho, bhikkhave, satta puggalā āhuneyyā pāhuneyyā dakkhiṇeyyā añjalikaraṇīyā anuttaraṃ puññakkhettaṃ lokassā”ti.</p>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="an7.17"><h1><a href="#menu">17. Dukkhānupassīsutta</a></h1></hgroup><p><a id="p_16A7_82" class="ms"></a><a class="msdiv" id="msdiv17"></a><a class="sc" id="an7.17.1"></a>
Sattime, bhikkhave, puggalā āhuneyyā … pe … anuttaraṃ puññakkhettaṃ lokassa. Katame satta? Idha, bhikkhave, ekacco puggalo sabbasaṅkhāresu dukkhānupassī viharati … pe ….</p>
<p class="endsection">Sattamaṃ.</p></article></section><section class="sutta" id="18"><article><hgroup id="an7.18"><h1><a href="#menu">18. Anattānupassīsutta</a></h1></hgroup><p><a id="p_16A7_84" class="ms"></a><a class="msdiv" id="msdiv18"></a><a class="sc" id="an7.18.1"></a>
Sabbesu dhammesu anattānupassī viharati … pe ….</p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="an7.19"><h1><a href="#menu">19. Nibbānasutta</a></h1></hgroup><p><a id="p_16A7_86" class="ms"></a><a class="msdiv" id="msdiv19"></a><a class="sc" id="an7.19.1"></a>
“Nibbāne sukhānupassī viharati sukhasaññī sukhapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. So āsavānaṃ khayā … pe … sacchikatvā upasampajja viharati. Ayaṃ bhikkhave, paṭhamo puggalo āhuneyyo … pe … puññakkhettaṃ lokassa.</p><p><a id="p_16A7_87" class="ms"></a><a class="sc" id="an7.19.2"></a>
Puna caparaṃ, bhikkhave, idhekacco puggalo nibbāne sukhānupassī viharati sukhasaññī sukhapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. Tassa apubbaṃ acarimaṃ āsavapariyādānañca hoti jīvitapariyādānañca. Ayaṃ, bhikkhave, dutiyo puggalo āhuneyyo … pe … anuttaraṃ puññakkhettaṃ lokassa.</p><p><a id="p_16A7_88" class="ms"></a><a class="sc" id="an7.19.3"></a>
Puna caparaṃ, bhikkhave, idhekacco puggalo nibbāne sukhānupassī viharati sukhasaññī sukhapaṭisaṃvedī satataṃ samitaṃ abbokiṇṇaṃ cetasā adhimuccamāno paññāya pariyogāhamāno. So pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti … pe … upahaccaparinibbāyī hoti … pe … asaṅkhāraparinibbāyī hoti … pe … sasaṅkhāraparinibbāyī hoti … pe … uddhaṃsoto hoti akaniṭṭhagāmī. Ayaṃ, bhikkhave, sattamo puggalo āhuneyyo … pe … anuttaraṃ puññakkhettaṃ lokassa. Ime kho, bhikkhave, satta puggalā āhuneyyā … pe … anuttaraṃ puññakkhettaṃ lokassā”ti.</p>
<p class="endsection">Navamaṃ.</p></article></section><section class="sutta" id="20"><article><hgroup id="an7.20"><h1><a href="#menu">20. Niddasavatthusutta</a></h1></hgroup><p><a id="p_16A7_90" class="ms"></a><a class="msdiv" id="msdiv20"></a><a class="sc" id="an7.20.1"></a>
“Sattimāni, bhikkhave, niddasavatthūni. Katamāni satta? Idha, bhikkhave, bhikkhu sikkhāsamādāne tibbacchando hoti āyatiñca sikkhāsamādāne avigatapemo, dhammanisantiyā tibbacchando hoti āyatiñca dhammanisantiyā avigatapemo, icchāvinaye tibbacchando hoti āyatiñca icchāvinaye avigatapemo, paṭisallāne tibbacchando hoti āyatiñca paṭisallāne avigatapemo, vīriyārambhe tibbacchando hoti āyatiñca vīriyārambhe avigatapemo, satinepakke tibbacchando hoti āyatiñca satinepakke avigatapemo, diṭṭhipaṭivedhe tibbacchando hoti āyatiñca diṭṭhipaṭivedhe avigatapemo. Imāni kho, bhikkhave, satta niddasavatthūnī”ti.</p>
<p class="endsection">Dasamaṃ.</p>
<p class="endsection">Anusayavaggo dutiyo.</p><blockquote class="uddanagatha"><p><a id="p_16A7_94" class="ms"></a><a class="sc" id="an7.20.2"></a>
Duve anusayā kulaṃ,<br> Puggalaṃ udakūpamaṃ;<br>
Aniccaṃ dukkhaṃ anattā ca,<br>
Nibbānaṃ niddasavatthu cāti.
</p>
</blockquote><a href="../../an7.1-10/pi/" rel="prev" class="previous">◀ Aṅguttara Nikāya 7.1–​10</a><a href="#" class="top">▲ TOP</a>
<a href="../../an7.21-31/pi/" rel="prefetch" class="next">Aṅguttara Nikāya 7.21–​31 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Anusayavagga</div>
<div class="hidden">
Paṭhamaanusayasutta</div>
</div>
</body></html>