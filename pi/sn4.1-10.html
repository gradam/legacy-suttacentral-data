<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn4.1">1. Tapokammasutta</a></li>
<li><a id="menu2" href="#sn4.2">2. Hatthirājavaṇṇasutta</a></li>
<li><a id="menu3" href="#sn4.3">3. Subhasutta</a></li>
<li><a id="menu4" href="#sn4.4">4. Paṭhamamārapāsasutta</a></li>
<li><a id="menu5" href="#sn4.5">5. Dutiyamārapāsasutta</a></li>
<li><a id="menu6" href="#sn4.6">6. Sappasutta</a></li>
<li><a id="menu7" href="#sn4.7">7. Supatisutta</a></li>
<li><a id="menu8" href="#sn4.8">8. Nandatisutta</a></li>
<li><a id="menu9" href="#sn4.9">9. Paṭhamaāyusutta</a></li>
<li><a id="menu10" href="#sn4.10">10. Dutiyaāyusutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn4.1"><h2>Saṃyutta Nikāya 4</h2> <h3>1. Paṭhamavagga</h3><h1><a href="#menu">1. Tapokammasutta</a></h1></hgroup><p><a id="p_12S1_769" class="ms"></a><a class="msdiv" id="msdiv137"></a><a class="sc" id="sn4.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi:  “mutto vatamhi tāya dukkarakārikāya. Sādhu mutto vatamhi tāya anatthasaṃhitāya dukkarakārikāya. Sādhu vatamhi mutto bodhiṃ samajjhagan”ti.</p><p><a id="p_12S1_770" class="ms"></a><a class="sc" id="sn4.1.2"></a>
Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_771" class="ms"></a><a class="sc" id="sn4.1.3"></a>
“Tapokammā apakkamma,<br> ye na sujjhanti māṇavā;<br>
Asuddho maññasi suddho,<br>
suddhimaggā aparaddho”ti.
</p>
</blockquote><p><a id="p_12S1_772" class="ms"></a><a class="sc" id="sn4.1.4"></a>
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: </p><blockquote class="gatha"><p><a id="p_12S1_773" class="ms"></a><a class="sc" id="sn4.1.5"></a>
“Anatthasaṃhitaṃ ñatvā,<br> yaṃ kiñci amaraṃ tapaṃ;<br>
Sabbaṃ natthāvahaṃ hoti,<br>
phiyārittaṃva dhammani.
</p><p><a id="p_12S1_774" class="ms"></a><a class="sc" id="sn4.1.6"></a>
Sīlaṃ samādhi paññañca,<br> Maggaṃ bodhāya bhāvayaṃ;<br>
Pattosmi paramaṃ suddhiṃ,<br>
Nihato tvamasi antakā”ti.
</p>
</blockquote><p><a id="p_12S1_775" class="ms"></a><a class="sc" id="sn4.1.7"></a>
Atha kho māro pāpimā “jānāti maṃ bhagavā, jānāti maṃ sugato”ti, dukkhī dummano tatthevantaradhāyīti.</p></article></section><section class="sutta" id="2"><article><hgroup id="sn4.2"><h1><a href="#menu">2. Hatthirājavaṇṇasutta</a></h1></hgroup><p><a id="p_12S1_776" class="ms"></a><a class="msdiv" id="msdiv138"></a><a class="sc" id="sn4.2.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ hatthirājavaṇṇaṃ abhinimminitvā yena bhagavā tenupasaṅkami. Seyyathāpi nāma mahāariṭṭhako maṇi; evamassa sīsaṃ hoti. Seyyathāpi nāma suddhaṃ rūpiyaṃ; evamassa dantā honti. Seyyathāpi nāma mahatī naṅgalīsā; evamassa soṇḍo hoti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_777" class="ms"></a><a class="sc" id="sn4.2.2"></a>
“Saṃsaraṃ dīghamaddhānaṃ,<br> Vaṇṇaṃ katvā subhāsubhaṃ;<br>
Alaṃ te tena pāpima,<br>
Nihato tvamasi antakā”ti.
</p>
</blockquote><p><a id="p_12S1_778" class="ms"></a><a class="sc" id="sn4.2.3"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="3"><article><hgroup id="sn4.3"><h1><a href="#menu">3. Subhasutta</a></h1></hgroup><p><a id="p_12S1_779" class="ms"></a><a class="msdiv" id="msdiv139"></a><a class="sc" id="sn4.3.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā, bhagavato bhayaṃ chambhitattaṃ lomahaṃsaṃ uppādetukāmo, yena bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṃseti, subhā ceva asubhā ca. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: </p><blockquote class="gatha"><p><a id="p_12S1_780" class="ms"></a><a class="sc" id="sn4.3.2"></a>
“Saṃsaraṃ dīghamaddhānaṃ,<br> vaṇṇaṃ katvā subhāsubhaṃ;<br>
Alaṃ te tena pāpima,<br>
nihato tvamasi antaka.
</p><p><a id="p_12S1_781" class="ms"></a><a class="sc" id="sn4.3.3"></a>
Ye ca kāyena vācāya,<br> manasā ca susaṃvutā;<br>
Na te māravasānugā,<br>
na te mārassa baddhagū”ti.
</p>
</blockquote><p><a id="p_12S1_782" class="ms"></a><a class="sc" id="sn4.3.4"></a>
Atha kho māro … pe … tatthevantaradhāyīti.</p></article></section><section class="sutta" id="4"><article><hgroup id="sn4.4"><h1><a href="#menu">4. Paṭhamamārapāsasutta</a></h1></hgroup><p><a id="p_12S1_783" class="ms"></a><a class="msdiv" id="msdiv140"></a><a class="sc" id="sn4.4.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_784" class="ms"></a><a class="sc" id="sn4.4.2"></a>
“Mayhaṃ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. Tumhepi, bhikkhave, yoniso manasikārā yoniso sammappadhānā anuttaraṃ vimuttiṃ anupāpuṇātha, anuttaraṃ vimuttiṃ sacchikarothā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_785" class="ms"></a><a class="sc" id="sn4.4.3"></a>
“Baddhosi mārapāsena,<br> ye dibbā ye ca mānusā;<br>
Mārabandhanabaddhosi,<br>
na me samaṇa mokkhasī”ti.
</p><p><a id="p_12S1_786" class="ms"></a><a class="sc" id="sn4.4.4"></a>
“Muttāhaṃ mārapāsena,<br> Ye dibbā ye ca mānusā;<br>
Mārabandhanamuttomhi,<br>
Nihato tvamasi antakā”ti.
</p>
</blockquote><p><a id="p_12S1_787" class="ms"></a><a class="sc" id="sn4.4.5"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="5"><article><hgroup id="sn4.5"><h1><a href="#menu">5. Dutiyamārapāsasutta</a></h1></hgroup><p><a id="p_12S1_788" class="ms"></a><a class="msdiv" id="msdiv141"></a><a class="sc" id="sn4.5.1"></a>
Ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_789" class="ms"></a><a class="sc" id="sn4.5.2"></a>
“Muttāhaṃ, bhikkhave, sabbapāsehi ye dibbā ye ca mānusā. Tumhepi, bhikkhave, muttā sabbapāsehi ye dibbā ye ca mānusā. Caratha, bhikkhave, cārikaṃ bahujanahitāya bahujanasukhāya lokānukampāya atthāya hitāya sukhāya devamanussānaṃ. Mā ekena dve agamittha. Desetha, bhikkhave, dhammaṃ ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsetha. Santi sattā apparajakkhajātikā, assavanatā dhammassa parihāyanti. Bhavissanti dhammassa aññātāro. Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_790" class="ms"></a><a class="sc" id="sn4.5.3"></a>
“Baddhosi sabbapāsehi,<br> ye dibbā ye ca mānusā;<br>
Mahābandhanabaddhosi,<br>
na me samaṇa mokkhasī”ti.
</p><p><a id="p_12S1_791" class="ms"></a><a class="sc" id="sn4.5.4"></a>
“Muttāhaṃ sabbapāsehi,<br> Ye dibbā ye ca mānusā;<br>
Mahābandhanamuttomhi,<br>
Nihato tvamasi antakā”ti.
</p>
</blockquote><p><a id="p_12S1_792" class="ms"></a><a class="sc" id="sn4.5.5"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="6"><article><hgroup id="sn4.6"><h1><a href="#menu">6. Sappasutta</a></h1></hgroup><p><a id="p_12S1_793" class="ms"></a><a class="msdiv" id="msdiv142"></a><a class="sc" id="sn4.6.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati.</p><p><a id="p_12S1_794" class="ms"></a><a class="sc" id="sn4.6.2"></a>
Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā; evamassa kāyo hoti. Seyyathāpi nāma mahantaṃ soṇḍikākiḷañjaṃ; evamassa phaṇo hoti. Seyyathāpi nāma mahatī kosalikā kaṃsapāti; evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti; evamassa mukhato jivhā niccharati. Seyyathāpi nāma kammāragaggariyā dhamamānāya saddo hoti; evamassa assāsapassāsānaṃ saddo hoti.</p><p><a id="p_12S1_795" class="ms"></a><a class="sc" id="sn4.6.3"></a>
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: </p><blockquote class="gatha"><p><a id="p_12S1_796" class="ms"></a><a class="sc" id="sn4.6.4"></a>
“Yo suññagehāni sevati,<br> Seyyā so muni attasaññato;<br>
Vossajja careyya tattha so,<br>
Patirūpañhi tathāvidhassa taṃ.
</p><p><a id="p_12S1_797" class="ms"></a><a class="sc" id="sn4.6.5"></a>
Carakā bahū bheravā bahū,<br> Atho ḍaṃsasarīsapā bahū;<br>
Lomampi na tattha iñjaye,<br>
Suññāgāragato mahāmuni.
</p><p><a id="p_12S1_798" class="ms"></a><a class="sc" id="sn4.6.6"></a>
Nabhaṃ phaleyya pathavī caleyya,<br> Sabbepi pāṇā uda santaseyyuṃ;<br>
Sallampi ce urasi pakappayeyyuṃ,<br>
Upadhīsu tāṇaṃ na karonti buddhā”ti.
</p>
</blockquote><p><a id="p_12S1_799" class="ms"></a><a class="sc" id="sn4.6.7"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="7"><article><hgroup id="sn4.7"><h1><a href="#menu">7. Supatisutta</a></h1></hgroup><p><a id="p_12S1_800" class="ms"></a><a class="msdiv" id="msdiv143"></a><a class="sc" id="sn4.7.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Atha kho bhagavā bahudevarattiṃ abbhokāse caṅkamitvā rattiyā paccūsasamayaṃ pāde pakkhāletvā vihāraṃ pavisitvā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_801" class="ms"></a><a class="sc" id="sn4.7.2"></a>
“Kiṃ soppasi kiṃ nu soppasi,<br> Kimidaṃ soppasi dubbhago viya;<br>
Suññamagāranti soppasi,<br>
Kimidaṃ soppasi sūriye uggate”ti.
</p><p><a id="p_12S1_802" class="ms"></a><a class="sc" id="sn4.7.3"></a>
“Yassa jālinī visattikā,<br> Taṇhā natthi kuhiñci netave;<br>
Sabbūpadhiparikkhayā buddho,<br>
Soppati kiṃ tavettha mārā”ti.
</p>
</blockquote><p><a id="p_12S1_803" class="ms"></a><a class="sc" id="sn4.7.4"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="8"><article><hgroup id="sn4.8"><h1><a href="#menu">8. Nandatisutta</a></h1></hgroup><p><a id="p_12S1_804" class="ms"></a><a class="msdiv" id="msdiv144"></a><a class="sc" id="sn4.8.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_805" class="ms"></a><a class="sc" id="sn4.8.2"></a>
“Nandati puttehi puttimā,<br> Gomā gobhi tatheva nandati;<br>
Upadhīhi narassa nandanā,<br>
Na hi so nandati yo nirūpadhī”ti.
</p><p><a id="p_12S1_806" class="ms"></a><a class="sc" id="sn4.8.3"></a>
“Socati puttehi puttimā,<br> Gomā gobhi tatheva socati;<br>
Upadhīhi narassa socanā,<br>
Na hi so socati yo nirūpadhī”ti.
</p>
</blockquote><p><a id="p_12S1_807" class="ms"></a><a class="sc" id="sn4.8.4"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="9"><article><hgroup id="sn4.9"><h1><a href="#menu">9. Paṭhamaāyusutta</a></h1></hgroup><p><a id="p_12S1_808" class="ms"></a><a class="msdiv" id="msdiv145"></a><a class="sc" id="sn4.9.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_809" class="ms"></a><a class="sc" id="sn4.9.2"></a>
“Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo”ti.</p><p><a id="p_12S1_810" class="ms"></a><a class="sc" id="sn4.9.3"></a>
Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_811" class="ms"></a><a class="sc" id="sn4.9.4"></a>
“Dīghamāyu manussānaṃ,<br> na naṃ hīḷe suporiso;<br>
Careyya khīramattova,<br>
natthi maccussa āgamo”ti.
</p><p><a id="p_12S1_812" class="ms"></a><a class="sc" id="sn4.9.5"></a>
“Appamāyu manussānaṃ,<br> hīḷeyya naṃ suporiso;<br>
Careyyādittasīsova,<br>
natthi maccussa nāgamo”ti.
</p>
</blockquote><p><a id="p_12S1_813" class="ms"></a><a class="sc" id="sn4.9.6"></a>
Atha kho māro … pe … tatthevantaradhāyīti.</p></article></section><section class="sutta" id="10"><article><hgroup id="sn4.10"><h1><a href="#menu">10. Dutiyaāyusutta</a></h1></hgroup><p><a id="p_12S1_814" class="ms"></a><a class="msdiv" id="msdiv146"></a><a class="sc" id="sn4.10.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā … pe … etadavoca: </p><p><a id="p_12S1_815" class="ms"></a><a class="sc" id="sn4.10.2"></a>
“Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo”ti.</p><p><a id="p_12S1_816" class="ms"></a><a class="sc" id="sn4.10.3"></a>
Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_817" class="ms"></a><a class="sc" id="sn4.10.4"></a>
“Nāccayanti ahorattā,<br> Jīvitaṃ nūparujjhati;<br>
Āyu anupariyāyati maccānaṃ,<br>
Nemīva rathakubbaran”ti.
</p><p><a id="p_12S1_818" class="ms"></a><a class="sc" id="sn4.10.5"></a>
“Accayanti ahorattā,<br> jīvitaṃ uparujjhati;<br>
Āyu khīyati maccānaṃ,<br>
kunnadīnaṃva odakan”ti.
</p>
</blockquote><p><a id="p_12S1_819" class="ms"></a><a class="sc" id="sn4.10.6"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p>
<p class="endsection">Paṭhamo vaggo.</p><blockquote class="uddanagatha"><p><a id="p_12S1_822" class="ms"></a><a class="sc" id="sn4.10.7"></a>
Tapokammañca nāgo ca,<br> subhaṃ pāsena te duve;<br>
Sappo supati nandanaṃ,<br>
āyunā apare duveti.
</p>
</blockquote><a href="../../sn3.21-25/pi/" rel="prev" class="previous">◀◀ Saṃyutta Nikāya 3.21–​25</a><a href="#" class="top">▲ TOP</a>
<a href="../../sn4.11-20/pi/" rel="prefetch" class="next">Saṃyutta Nikāya 4.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mārasaṃyutta</div>
<div class="hidden">
Paṭhamavagga</div>
<div class="hidden">
Tapokammasutta</div>
</div>
</body></html>