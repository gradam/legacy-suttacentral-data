<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.10:Pali</title></head><body>
<div id="text" lang="pi">
<div id="toc">
</div><section class="sutta" id="snp4.10"><article><hgroup><h2>Sutta Nipāta 4.10</h2>
<h1>Purābhedasutta</h1></hgroup><blockquote class="gatha"><p><a class="sc" id="173"></a><a id="p_18Sn_1025" class="ms"></a> “Kathaṃdassī kathaṃsīlo,<br> upasantoti vuccati;<br>
Taṃ me gotama pabrūhi,<br>
pucchito uttamaṃ naraṃ”. 
</p>
<span class="speaker">(iti bhagavā):</span><p><a class="sc" id="174"></a><a class="brnum" id="br2"></a><a id="p_18Sn_1026" class="ms"></a> “Vītataṇho purā bhedā,<br> Pubbamantamanissito;<br>
Vemajjhe nupasaṅkheyyo,<br>
Tassa natthi purakkhataṃ. 
</p><p><a class="sc" id="175"></a><a class="brnum" id="br3"></a><a id="p_18Sn_1027" class="ms"></a>
Akkodhano asantāsī,<br> avikatthī akukkuco;<br>
Mantabhāṇī anuddhato,<br>
sa ve vācāyato muni. 
</p><p><a class="sc" id="176"></a><a class="brnum" id="br4"></a><a id="p_18Sn_1028" class="ms"></a>
Nirāsatti anāgate,<br> atītaṃ nānusocati;<br>
Vivekadassī phassesu,<br>
diṭṭhīsu ca na nīyati. 
</p><p><a class="sc" id="177"></a><a class="brnum" id="br5"></a><a id="p_18Sn_1029" class="ms"></a>
Patilīno akuhako,<br> apihālu amaccharī;<br>
Appagabbho ajeguccho,<br>
pesuṇeyye ca no yuto. 
</p><p><a class="sc" id="178"></a><a class="brnum" id="br6"></a><a id="p_18Sn_1030" class="ms"></a>
Sātiyesu anassāvī,<br> atimāne ca no yuto;<br>
Saṇho ca paṭibhānavā,<br>
na saddho na virajjati. 
</p><p><a class="sc" id="179"></a><a class="brnum" id="br7"></a><a id="p_18Sn_1031" class="ms"></a>
Lābhakamyā na sikkhati,<br> alābhe ca na kuppati;<br>
Aviruddho ca taṇhāya,<br>
rasesu nānugijjhati. 
</p><p><a class="sc" id="180"></a><a class="brnum" id="br8"></a><a id="p_18Sn_1032" class="ms"></a>
Upekkhako sadā sato,<br> na loke maññate samaṃ;<br>
Na visesī na nīceyyo,<br>
tassa no santi ussadā. 
</p><p><a class="sc" id="181"></a><a class="brnum" id="br9"></a><a id="p_18Sn_1033" class="ms"></a>
Yassa nissayanā natthi,<br> ñatvā dhammaṃ anissito;<br>
Bhavāya vibhavāya vā,<br>
taṇhā yassa na vijjati. 
</p><p><a class="sc" id="182"></a><a class="brnum" id="br10"></a><a id="p_18Sn_1034" class="ms"></a>
Taṃ brūmi upasantoti,<br> Kāmesu anapekkhinaṃ;<br>
Ganthā tassa na vijjanti,<br>
Atarī so visattikaṃ. 
</p><p><a class="sc" id="183"></a><a class="brnum" id="br11"></a><a id="p_18Sn_1035" class="ms"></a>
Na tassa puttā pasavo,<br> Khettaṃ vatthuñca vijjati;<br>
Attā vāpi nirattā vā,<br>
Na tasmiṃ upalabbhati. 
</p><p><a class="sc" id="184"></a><a class="brnum" id="br12"></a><a id="p_18Sn_1036" class="ms"></a>
Yena naṃ vajjuṃ puthujjanā,<br> Atho samaṇabrāhmaṇā;<br>
Taṃ tassa apurakkhataṃ,<br>
Tasmā vādesu nejati. 
</p><p><a class="sc" id="185"></a><a class="brnum" id="br13"></a><a id="p_18Sn_1037" class="ms"></a>
Vītagedho amaccharī,<br> Na ussesu vadate muni;<br>
Na samesu na omesu,<br>
Kappaṃ neti akappiyo. 
</p><p><a class="sc" id="186"></a><a class="brnum" id="br14"></a><a id="p_18Sn_1038" class="ms"></a>
Yassa loke sakaṃ natthi,<br> Asatā ca na socati;<br>
Dhammesu ca na gacchati,<br>
Sa ve santoti vuccatī”ti. 
</p>
</blockquote>
<p class="endsection">Purābhedasuttaṃ dasamaṃ.</p>
</article></section><a class="previous" href="/snp4.9/pi/">◀ Sutta Nipāta  4.9</a><a class="top" href="#"> ▲ TOP </a><a class="next" href="/snp4.11/pi/">Sutta Nipāta  4.11 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Purābhedasutta</div>
</div>
</body></html>