<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#an7.1">1. Paṭhamapiyasutta</a></li>
<li><a id="menu2" href="#an7.2">2. Dutiyapiyasutta</a></li>
<li><a id="menu3" href="#an7.3">3. Saṃkhittabalasutta</a></li>
<li><a id="menu4" href="#an7.4">4. Vitthatabalasutta</a></li>
<li><a id="menu5" href="#an7.5">5. Saṃkhittadhanasutta</a></li>
<li><a id="menu6" href="#an7.6">6. Vitthatadhanasutta</a></li>
<li><a id="menu7" href="#an7.7">7. Uggasutta</a></li>
<li><a id="menu8" href="#an7.8">8. Saṃyojanasutta</a></li>
<li><a id="menu9" href="#an7.9">9. Pahānasutta</a></li>
<li><a id="menu10" href="#an7.10">10. Macchariyasutta</a></li>
</ul></div>
</div>
<section id="vagga"><section class="sutta" id="1"><article><hgroup id="an7.1"><h2>Aṅguttara Nikāya 7</h2> <h3>1. Dhanavagga</h3><h1><a href="#menu">1. Paṭhamapiyasutta</a></h1></hgroup><p><a id="p_16A7_2" class="ms"></a><a class="msdiv" id="msdiv1"></a><a class="sc" id="an7.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_16A7_3" class="ms"></a><a class="sc" id="an7.1.2"></a>
“Sattahi, bhikkhave, dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca. Katamehi sattahi? Idha, bhikkhave, bhikkhu lābhakāmo ca hoti, sakkārakāmo ca hoti, anavaññattikāmo ca hoti, ahiriko ca hoti, anottappī ca, pāpiccho ca, micchādiṭṭhi ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca.</p><p><a id="p_16A7_4" class="ms"></a><a class="sc" id="an7.1.3"></a>
Sattahi, bhikkhave, dhammehi samannāgato bhikkhu sabrahmacārīnaṃ piyo ca hoti, manāpo ca garu ca bhāvanīyo ca. Katamehi sattahi? Idha, bhikkhave, bhikkhu na lābhakāmo ca hoti, na sakkārakāmo ca hoti, na anavaññattikāmo ca hoti, hirīmā ca hoti, ottappī ca, appiccho ca, sammādiṭṭhi ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="an7.2"><h1><a href="#menu">2. Dutiyapiyasutta</a></h1></hgroup><p><a id="p_16A7_6" class="ms"></a><a class="msdiv" id="msdiv2"></a><a class="sc" id="an7.2.1"></a>
“Sattahi, bhikkhave, dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca. Katamehi sattahi? Idha, bhikkhave, bhikkhu lābhakāmo ca hoti, sakkārakāmo ca hoti, anavaññattikāmo ca hoti, ahiriko ca hoti, anottappī ca, issukī ca, maccharī ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca.</p><p><a id="p_16A7_7" class="ms"></a><a class="sc" id="an7.2.2"></a>
Sattahi, bhikkhave, dhammehi samannāgato bhikkhu sabrahmacārīnaṃ piyo ca hoti manāpo ca garu ca bhāvanīyo ca. Katamehi sattahi? Idha, bhikkhave, bhikkhu na lābhakāmo ca hoti, na sakkārakāmo ca hoti, na anavaññattikāmo ca hoti, hirīmā ca hoti, ottappī ca, anissukī ca, amaccharī ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="an7.3"><h1><a href="#menu">3. Saṃkhittabalasutta</a></h1></hgroup><p><a id="p_16A7_9" class="ms"></a><a class="msdiv" id="msdiv3"></a><a class="sc" id="an7.3.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme … pe … sattimāni, bhikkhave, balāni. Katamāni satta? Saddhābalaṃ, vīriyabalaṃ, hirībalaṃ, ottappabalaṃ, satibalaṃ, samādhibalaṃ, paññābalaṃ. Imāni kho, bhikkhave, satta balānīti.</p><blockquote class="gatha"><p><a id="p_16A7_10" class="ms"></a><a class="sc" id="an7.3.2"></a>
Saddhābalaṃ vīriyañca,<br> hirī ottappiyaṃ balaṃ;<br>
Satibalaṃ samādhi ca,<br>
paññā ve sattamaṃ balaṃ;<br>
Etehi balavā bhikkhu,<br>
sukhaṃ jīvati paṇḍito.
</p><p><a id="p_16A7_11" class="ms"></a><a class="sc" id="an7.3.3"></a>
Yoniso vicine dhammaṃ,<br> paññāyatthaṃ vipassati;<br>
Pajjotasseva nibbānaṃ,<br>
vimokkho hoti cetaso”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="4"><article><hgroup id="an7.4"><h1><a href="#menu">4. Vitthatabalasutta</a></h1></hgroup><p><a id="p_16A7_13" class="ms"></a><a class="msdiv" id="msdiv4"></a><a class="sc" id="an7.4.1"></a>
“Sattimāni, bhikkhave, balāni. Katamāni satta? Saddhābalaṃ, vīriyabalaṃ, hirībalaṃ, ottappabalaṃ, satibalaṃ, samādhibalaṃ, paññābalaṃ.</p><p><a id="p_16A7_14" class="ms"></a><a class="sc" id="an7.4.2"></a>
Katamañca, bhikkhave, saddhābalaṃ? Idha, bhikkhave, ariyasāvako saddho hoti, saddahati tathāgatassa bodhiṃ:  ‘itipi so bhagavā arahaṃ sammāsambuddho … pe … satthā devamanussānaṃ buddho bhagavā’ti. Idaṃ vuccati, bhikkhave, saddhābalaṃ. <span class="brnum">(1)</span></p><p><a id="p_16A7_15" class="ms"></a><a class="sc" id="an7.4.3"></a>
Katamañca, bhikkhave, vīriyabalaṃ? Idha, bhikkhave, ariyasāvako āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. Idaṃ vuccati, bhikkhave, vīriyabalaṃ. <span class="brnum">(2)</span></p><p><a id="p_16A7_16" class="ms"></a><a class="sc" id="an7.4.4"></a>
Katamañca, bhikkhave, hirībalaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirībalaṃ. <span class="brnum">(3)</span></p><p><a id="p_16A7_17" class="ms"></a><a class="sc" id="an7.4.5"></a>
Katamañca, bhikkhave, ottappabalaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappabalaṃ. <span class="brnum">(4)</span></p><p><a id="p_16A7_18" class="ms"></a><a class="sc" id="an7.4.6"></a>
Katamañca, bhikkhave, satibalaṃ? Idha, bhikkhave, ariyasāvako satimā hoti paramena satinepakkena samannāgato cirakatampi cirabhāsitampi saritā anussaritā. Idaṃ vuccati, bhikkhave, satibalaṃ. <span class="brnum">(5)</span></p><p><a id="p_16A7_19" class="ms"></a><a class="sc" id="an7.4.7"></a>
Katamañca, bhikkhave, samādhibalaṃ? Idha, bhikkhave, ariyasāvako vivicceva kāmehi … pe … catutthaṃ jhānaṃ upasampajja viharati. Idaṃ vuccati, bhikkhave, samādhibalaṃ. <span class="brnum">(6)</span></p><p><a id="p_16A7_20" class="ms"></a><a class="sc" id="an7.4.8"></a>
Katamañca, bhikkhave, paññābalaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Idaṃ vuccati, bhikkhave, paññābalaṃ. <span class="brnum">(7)</span></p><p><a id="p_16A7_21" class="ms"></a><a class="sc" id="an7.4.9"></a>
Imāni kho, bhikkhave, satta balānīti.</p><blockquote class="gatha"><p><a id="p_16A7_22" class="ms"></a><a class="sc" id="an7.4.10"></a>
Saddhābalaṃ vīriyañca,<br> hirī ottappiyaṃ balaṃ;<br>
Satibalaṃ samādhi ca,<br>
paññā ve sattamaṃ balaṃ;<br>
Etehi balavā bhikkhu,<br>
sukhaṃ jīvati paṇḍito.
</p><p><a id="p_16A7_23" class="ms"></a><a class="sc" id="an7.4.11"></a>
Yoniso vicine dhammaṃ,<br> paññāyatthaṃ vipassati;<br>
Pajjotasseva nibbānaṃ,<br>
vimokkho hoti cetaso”ti.
</p>
</blockquote>
<p class="endsection">Catutthaṃ.</p></article></section><section class="sutta" id="5"><article><hgroup id="an7.5"><h1><a href="#menu">5. Saṃkhittadhanasutta</a></h1></hgroup><p><a id="p_16A7_25" class="ms"></a><a class="msdiv" id="msdiv5"></a><a class="sc" id="an7.5.1"></a>
“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Imāni kho, bhikkhave, satta dhanānīti.</p><blockquote class="gatha"><p><a id="p_16A7_26" class="ms"></a><a class="sc" id="an7.5.2"></a>
Saddhādhanaṃ sīladhanaṃ,<br> hirī ottappiyaṃ dhanaṃ;<br>
Sutadhanañca cāgo ca,<br>
paññā ve sattamaṃ dhanaṃ.
</p><p><a id="p_16A7_27" class="ms"></a><a class="sc" id="an7.5.3"></a>
Yassa ete dhanā atthi,<br> itthiyā purisassa vā;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_16A7_28" class="ms"></a><a class="sc" id="an7.5.4"></a>
Tasmā saddhañca sīlañca,<br> Pasādaṃ dhammadassanaṃ;<br>
Anuyuñjetha medhāvī,<br>
Saraṃ buddhāna sāsanan”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="6"><article><hgroup id="an7.6"><h1><a href="#menu">6. Vitthatadhanasutta</a></h1></hgroup><p><a id="p_16A7_30" class="ms"></a><a class="msdiv" id="msdiv6"></a><a class="sc" id="an7.6.1"></a>
“Sattimāni, bhikkhave, dhanāni. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ.</p><p><a id="p_16A7_31" class="ms"></a><a class="sc" id="an7.6.2"></a>
Katamañca, bhikkhave, saddhādhanaṃ? Idha, bhikkhave, ariyasāvako saddho hoti, saddahati tathāgatassa bodhiṃ:  ‘itipi so bhagavā arahaṃ sammāsambuddho … pe … buddho bhagavā’ti. Idaṃ vuccati, bhikkhave, saddhādhanaṃ. <span class="brnum">(1)</span></p><p><a id="p_16A7_32" class="ms"></a><a class="sc" id="an7.6.3"></a>
Katamañca, bhikkhave, sīladhanaṃ? Idha, bhikkhave, ariyasāvako pāṇātipātā paṭivirato hoti … pe … surāme­raya­majja­pamā­daṭṭhānā paṭivirato hoti. Idaṃ vuccati, bhikkhave, sīladhanaṃ. <span class="brnum">(2)</span></p><p><a id="p_16A7_33" class="ms"></a><a class="sc" id="an7.6.4"></a>
Katamañca, bhikkhave, hirīdhanaṃ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, hirīdhanaṃ. <span class="brnum">(3)</span></p><p><a id="p_16A7_34" class="ms"></a><a class="sc" id="an7.6.5"></a>
Katamañca, bhikkhave, ottappadhanaṃ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṃ akusalānaṃ dhammānaṃ samāpattiyā. Idaṃ vuccati, bhikkhave, ottappadhanaṃ. <span class="brnum">(4)</span></p><p><a id="p_16A7_35" class="ms"></a><a class="sc" id="an7.6.6"></a>
Katamañca, bhikkhave, sutadhanaṃ? Idha, bhikkhave, ariyasāvako bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti. Tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. Idaṃ vuccati, bhikkhave, sutadhanaṃ. <span class="brnum">(5)</span></p><p><a id="p_16A7_36" class="ms"></a><a class="sc" id="an7.6.7"></a>
Katamañca, bhikkhave, cāgadhanaṃ? Idha, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vosaggarato yācayogo dānasaṃvibhāgarato. Idaṃ vuccati, bhikkhave, cāgadhanaṃ. <span class="brnum">(6)</span></p><p><a id="p_16A7_37" class="ms"></a><a class="sc" id="an7.6.8"></a>
Katamañca, bhikkhave, paññādhanaṃ? Idha, bhikkhave, ariyasāvako paññavā hoti … pe … sammā dukkhakkhayagāminiyā. Idaṃ vuccati, bhikkhave, paññādhanaṃ. <span class="brnum">(7)</span></p><p><a id="p_16A7_38" class="ms"></a><a class="sc" id="an7.6.9"></a>
Imāni kho, bhikkhave, sattadhanānīti.</p><blockquote class="gatha"><p><a id="p_16A7_39" class="ms"></a><a class="sc" id="an7.6.10"></a>
Saddhādhanaṃ sīladhanaṃ,<br> hirī ottappiyaṃ dhanaṃ;<br>
Sutadhanañca cāgo ca,<br>
paññā ve sattamaṃ dhanaṃ.
</p><p><a id="p_16A7_40" class="ms"></a><a class="sc" id="an7.6.11"></a>
Yassa ete dhanā atthi,<br> itthiyā purisassa vā;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_16A7_41" class="ms"></a><a class="sc" id="an7.6.12"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="an7.7"><h1><a href="#menu">7. Uggasutta</a></h1></hgroup><p><a id="p_16A7_43" class="ms"></a><a class="msdiv" id="msdiv7"></a><a class="sc" id="an7.7.1"></a>
Atha kho uggo rājamahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggo rājamahāmatto bhagavantaṃ etadavoca: </p><p><a id="p_16A7_44" class="ms"></a><a class="sc" id="an7.7.2"></a>
“Acchariyaṃ, bhante, abbhutaṃ, bhante. Yāva aḍḍho cāyaṃ, bhante, migāro rohaṇeyyo yāva mahaddhano yāva mahābhogo”ti. “Kīva aḍḍho panugga, migāro rohaṇeyyo, kīva mahaddhano, kīva mahābhogo”ti? “Sataṃ, bhante, satasahassānaṃ hiraññassa, ko pana vādo rūpiyassā”ti. “Atthi kho etaṃ, ugga, dhanaṃ netaṃ ‘natthī’ti vadāmīti. Tañca kho etaṃ, ugga, dhanaṃ sādhāraṇaṃ agginā udakena rājūhi corehi appiyehi dāyādehi. Satta kho imāni, ugga, dhanāni asādhāraṇāni agginā udakena rājūhi corehi appiyehi dāyādehi. Katamāni satta? Saddhādhanaṃ, sīladhanaṃ, hirīdhanaṃ, ottappadhanaṃ, sutadhanaṃ, cāgadhanaṃ, paññādhanaṃ. Imāni kho, ugga, satta dhanāni asādhāraṇāni agginā udakena rājūhi corehi appiyehi dāyādehīti.</p><blockquote class="gatha"><p><a id="p_16A7_45" class="ms"></a><a class="sc" id="an7.7.3"></a>
Saddhādhanaṃ sīladhanaṃ,<br> hirī ottappiyaṃ dhanaṃ;<br>
Sutadhanañca cāgo ca,<br>
paññā ve sattamaṃ dhanaṃ.
</p><p><a id="p_16A7_46" class="ms"></a><a class="sc" id="an7.7.4"></a>
Yassa ete dhanā atthi,<br> itthiyā purisassa vā;<br>
Sa ve mahaddhano loke,<br>
ajeyyo devamānuse.
</p><p><a id="p_16A7_47" class="ms"></a><a class="sc" id="an7.7.5"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan”ti.
</p>
</blockquote>
<p class="endsection">Sattamaṃ.</p></article></section><section class="sutta" id="8"><article><hgroup id="an7.8"><h1><a href="#menu">8. Saṃyojanasutta</a></h1></hgroup><p><a id="p_16A7_49" class="ms"></a><a class="msdiv" id="msdiv8"></a><a class="sc" id="an7.8.1"></a>
“Sattimāni, bhikkhave, saṃyojanāni. Katamāni satta? Anunayasaṃyojanaṃ, paṭighasaṃyojanaṃ, diṭṭhisaṃyojanaṃ, vicikicchāsaṃyojanaṃ, mānasaṃyojanaṃ, bhavarāgasaṃyojanaṃ, avijjāsaṃyojanaṃ. Imāni kho, bhikkhave, satta saṃyojanānī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="an7.9"><h1><a href="#menu">9. Pahānasutta</a></h1></hgroup><p><a id="p_16A7_51" class="ms"></a><a class="msdiv" id="msdiv9"></a><a class="sc" id="an7.9.1"></a>
“Sattannaṃ, bhikkhave, saṃyojanānaṃ pahānāya samucchedāya brahmacariyaṃ vussati. Katamesaṃ sattannaṃ? Anunayasaṃyojanassa pahānāya samucchedāya brahmacariyaṃ vussati, paṭighasaṃyojanassa … pe … diṭṭhisaṃyojanassa … vicikicchāsaṃyojanassa … mānasaṃyojanassa … bhavarāgasaṃyojanassa … avijjāsaṃyojanassa pahānāya samucchedāya brahmacariyaṃ vussati. Imesaṃ kho, bhikkhave, sattannaṃ saṃyojanānaṃ pahānāya samucchedāya brahmacariyaṃ vussati. Yato ca kho, bhikkhave, bhikkhuno anunayasaṃyojanaṃ pahīnaṃ hoti ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Paṭighasaṃyojanaṃ … pe … diṭṭhisaṃyojanaṃ … vicikicchāsaṃyojanaṃ … mānasaṃyojanaṃ … bhavarāgasaṃyojanaṃ … avijjāsaṃyojanaṃ pahīnaṃ hoti ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Ayaṃ vuccati, bhikkhave, bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="an7.10"><h1><a href="#menu">10. Macchariyasutta</a></h1></hgroup><p><a id="p_16A7_53" class="ms"></a><a class="msdiv" id="msdiv10"></a><a class="sc" id="an7.10.1"></a>
“Sattimāni, bhikkhave, saṃyojanāni. Katamāni satta? Anunayasaṃyojanaṃ, paṭighasaṃyojanaṃ, diṭṭhisaṃyojanaṃ, vicikicchāsaṃyojanaṃ, mānasaṃyojanaṃ, issāsaṃyojanaṃ, macchariyasaṃyojanaṃ. Imāni kho, bhikkhave, satta saṃyojanānī”ti.</p>
<p class="endsection">Dasamaṃ.</p>
<p class="endsection">Dhanavaggo paṭhamo.</p><blockquote class="uddanagatha"><p><a id="p_16A7_57" class="ms"></a><a class="sc" id="an7.10.2"></a>
Dve piyāni balaṃ dhanaṃ,<br> Saṃkhittañceva vitthataṃ;<br>
Uggaṃ saṃyojanañceva,<br>
Pahānaṃ macchariyena cāti.
</p>
</blockquote><a href="../../an6.140-649/pi/" rel="prev" class="previous">◀◀ Aṅguttara Nikāya 6.140–​649</a><a href="#" class="top">▲ TOP</a>
<a href="../../an7.11-20/pi/" rel="prefetch" class="next">Aṅguttara Nikāya 7.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Dhanavagga</div>
<div class="hidden">
Paṭhamapiyasutta</div>
</div>
</body></html>