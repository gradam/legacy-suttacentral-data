<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp2.13:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 2.13</a></h2>
<h1>Sammāparibbājanīyasutta</h1></hgroup><blockquote class="gatha"><p><a class="sc" id="sc613"></a><a id="p_18Sn_419" class="ms"></a> “Pucchāmi muniṃ pahūtapaññaṃ,<br> Tiṇṇaṃ pāraṅgataṃ parinibbutaṃ ṭhitattaṃ;<br>
Nikkhamma gharā panujja kāme,<br>
Kathaṃ bhikkhu sammā so loke paribbajeyya”. 
</p>
<span class="speaker">(iti bhagavā):</span><p><a class="sc" id="sc614"></a><a class="brnum" id="br2"></a><a id="p_18Sn_420" class="ms"></a> “Yassa maṅgalā samūhatā,<br> Uppātā supinā ca lakkhaṇā ca;<br>
So maṅgaladosavippahīno,<br>
Sammā so loke paribbajeyya. 
</p><p><a class="sc" id="sc615"></a><a class="brnum" id="br3"></a><a id="p_18Sn_421" class="ms"></a>
Rāgaṃ vinayetha mānusesu,<br> Dibbesu kāmesu cāpi bhikkhu;<br>
Atikkamma bhavaṃ samecca dhammaṃ,<br>
Sammā so loke paribbajeyya. 
</p><p><a class="sc" id="sc616"></a><a class="brnum" id="br4"></a><a id="p_18Sn_422" class="ms"></a>
Vipiṭṭhikatvāna pesuṇāni,<br> Kodhaṃ kadarīyaṃ jaheyya bhikkhu;<br>
Anurodhavirodhavippahīno,<br>
Sammā so loke paribbajeyya. 
</p><p><a class="sc" id="sc617"></a><a class="brnum" id="br5"></a><a id="p_18Sn_423" class="ms"></a>
Hitvāna piyañca appiyañca,<br> Anupādāya anissito kuhiñci;<br>
Saṃyojaniyehi vippamutto,<br>
Sammā so loke paribbajeyya. 
</p><p><a class="sc" id="sc618"></a><a class="brnum" id="br6"></a><a id="p_18Sn_424" class="ms"></a>
Na so upadhīsu sārameti,<br> Ādānesu vineyya chandarāgaṃ;<br>
So anissito anaññaneyyo,<br>
Sammā so loke paribbajeyya. 
</p><p><a class="sc" id="sc619"></a><a class="brnum" id="br7"></a><a id="p_18Sn_425" class="ms"></a>
Vacasā manasā ca kammunā ca,<br> Aviruddho sammā viditvā dhammaṃ;<br>
Nibbānapadābhipatthayāno,<br>
Sammā so loke paribbajeyya. 
</p><p><a class="sc" id="sc620"></a><a class="brnum" id="br8"></a><a id="p_18Sn_426" class="ms"></a>
Yo vandati manti nunnameyya,<br> Akkuṭṭhopi na sandhiyetha bhikkhu;<br>
Laddhā parabhojanaṃ na majje,<br>
Sammā so loke paribbajeyya. 
</p><p><a class="sc" id="sc621"></a><a class="brnum" id="br9"></a><a id="p_18Sn_427" class="ms"></a>
Lobhañca bhavañca vippahāya,<br> Virato chedanabandhanā ca bhikkhu;<br>
So tiṇṇakathaṃkatho visallo,<br>
Sammā so loke paribbajeyya. 
</p><p><a class="sc" id="sc622"></a><a class="brnum" id="br10"></a><a id="p_18Sn_428" class="ms"></a>
Sāruppaṃ attano viditvā,<br> No ca bhikkhu hiṃseyya kañci loke;<br>
Yathātathiyaṃ viditvā dhammaṃ,<br>
Sammā so loke paribbajeyya. 
</p><p><a class="sc" id="sc623"></a><a class="brnum" id="br11"></a><a id="p_18Sn_429" class="ms"></a>
Yassānusayā na santi keci,<br> Mūlā ca akusalā samūhatāse;<br>
So nirāso anāsisāno,<br>
Sammā so loke paribbajeyya. 
</p><p><a class="sc" id="sc624"></a><a class="brnum" id="br12"></a><a id="p_18Sn_430" class="ms"></a>
Āsavakhīṇo pahīnamāno,<br> Sabbaṃ rāgapathaṃ upātivatto;<br>
Danto parinibbuto ṭhitatto,<br>
Sammā so loke paribbajeyya. 
</p><p><a class="sc" id="sc625"></a><a class="brnum" id="br13"></a><a id="p_18Sn_431" class="ms"></a>
Saddho sutavā niyāmadassī,<br> Vaggagatesu na vaggasāri dhīro;<br>
Lobhaṃ dosaṃ vineyya paṭighaṃ,<br>
Sammā so loke paribbajeyya. 
</p><p><a class="sc" id="sc626"></a><a class="brnum" id="br14"></a><a id="p_18Sn_432" class="ms"></a>
Saṃsuddhajino vivaṭṭacchado,<br> Dhammesu vasī pāragū anejo;<br>
Saṅkhā­rani­rodha­ñāṇa­kusalo,<br>
Sammā so loke paribbajeyya. 
</p><p><a class="sc" id="sc627"></a><a class="brnum" id="br15"></a><a id="p_18Sn_433" class="ms"></a>
Atītesu anāgatesu cāpi,<br> Kappātīto aticcasuddhipañño;<br>
Sabbāyatanehi vippamutto,<br>
Sammā so loke paribbajeyya. 
</p><p><a class="sc" id="sc628"></a><a class="brnum" id="br16"></a><a id="p_18Sn_434" class="ms"></a>
Aññāya padaṃ samecca dhammaṃ,<br> Vivaṭaṃ disvāna pahānamāsavānaṃ;<br>
Sabbupadhīnaṃ parikkhayāno,<br>
Sammā so loke paribbajeyya”. 
</p><p><a class="sc" id="sc629"></a><a class="brnum" id="br17"></a><a id="p_18Sn_435" class="ms"></a>
“Addhā hi bhagavā tatheva etaṃ,<br> Yo so evaṃvihārī danto bhikkhu;<br>
Sabba­saṃyo­jana­yoga­vīti­vatto,<br>
Sammā so loke paribbajeyyā”ti. 
</p>
</blockquote>
<p class="endsection">Sammāparibbājanīyasuttaṃ terasamaṃ.</p><a href="../../snp2.12/pi/" rel="prev" class="previous">◀ Sutta Nipāta 2.12</a><a href="#" class="top">▲ TOP</a>
<a href="../../snp2.14/pi/" rel="prefetch" class="next">Sutta Nipāta 2.14 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
<div class="hidden">
Sammāparibbājanīyasutta</div>
</div>
</body></html>