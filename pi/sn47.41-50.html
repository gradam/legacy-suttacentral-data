<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#sn47.41">41. Amatasutta</a></li>
<li><a id="menu42" href="#sn47.42">42. Samudayasutta</a></li>
<li><a id="menu43" href="#sn47.43">43. Maggasutta</a></li>
<li><a id="menu44" href="#sn47.44">44. Satisutta</a></li>
<li><a id="menu45" href="#sn47.45">45. Kusalarāsisutta</a></li>
<li><a id="menu46" href="#sn47.46">46. Pātimokkhasaṃvarasutta</a></li>
<li><a id="menu47" href="#sn47.47">47. Duccaritasutta</a></li>
<li><a id="menu48" href="#sn47.48">48. Mittasutta</a></li>
<li><a id="menu49" href="#sn47.49">49. Vedanāsutta</a></li>
<li><a id="menu50" href="#sn47.50">50. Āsavasutta</a></li>
</ul></div>
</div>
<section id="vagga"><section class="sutta" id="41"><article><hgroup id="sn47.41"><h2>Saṃyutta Nikāya 47</h2> <h3>5. Amatavagga</h3><h1><a href="#menu">41. Amatasutta</a></h1></hgroup><p><a id="p_14S5_939" class="ms"></a><a class="msdiv" id="msdiv407"></a><a class="sc" id="sn47.41.1"></a> Sāvatthinidānaṃ. “Catūsu, bhikkhave, satipaṭṭhānesu suppatiṭṭhitacittā viharatha. Mā vo amataṃ panassa. Katamesu catūsu? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imesu, bhikkhave, catūsu satipaṭṭhānesu suppatiṭṭhitacittā viharatha. Mā vo amataṃ panassā”ti.</p>
<p class="endsection">Paṭhamaṃ.</p></article></section><section class="sutta" id="42"><article><hgroup id="sn47.42"><h1><a href="#menu">42. Samudayasutta</a></h1></hgroup><p><a id="p_14S5_941" class="ms"></a><a class="msdiv" id="msdiv408"></a><a class="sc" id="sn47.42.1"></a>
“Catunnaṃ, bhikkhave, satipaṭṭhānānaṃ samudayañca atthaṅgamañca desessāmi. Taṃ suṇātha. Ko ca, bhikkhave, kāyassa samudayo? Āhārasamudayā kāyassa samudayo; āhāranirodhā kāyassa atthaṅgamo. Phassasamudayā vedanānaṃ samudayo; phassanirodhā vedanānaṃ atthaṅgamo. Nāmarūpasamudayā cittassa samudayo; nāmarūpanirodhā cittassa atthaṅgamo. Manasikārasamudayā dhammānaṃ samudayo; manasikāranirodhā dhammānaṃ atthaṅgamo”ti.</p>
<p class="endsection">Dutiyaṃ.</p></article></section><section class="sutta" id="43"><article><hgroup id="sn47.43"><h1><a href="#menu">43. Maggasutta</a></h1></hgroup><p><a id="p_14S5_943" class="ms"></a><a class="msdiv" id="msdiv409"></a><a class="sc" id="sn47.43.1"></a>
Sāvatthinidānaṃ. Tatra kho bhagavā bhikkhū āmantesi:  “ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Tassa mayhaṃ, bhikkhave, rahogatassa paṭisallīnassa evaṃ cetaso parivitakko udapādi:  ‘ekāyanvāyaṃ maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ–  cattāro satipaṭṭhānā.</p><p><a id="p_14S5_944" class="ms"></a><a class="sc" id="sn47.43.2"></a>
Katame cattāro? Kāye vā bhikkhu kāyānupassī vihareyya ātāpī sampajāno satimā, vineyya loke abhijjhādomanassaṃ; vedanāsu vā bhikkhu vedanānupassī vihareyya … pe … citte vā bhikkhu cittānupassī vihareyya … pe … dhammesu vā bhikkhu dhammānupassī vihareyya ātāpī sampajāno satimā, vineyya loke abhijjhādomanassaṃ. Ekāyanvāyaṃ maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ–  cattāro satipaṭṭhānā’ti.</p><p><a id="p_14S5_945" class="ms"></a><a class="sc" id="sn47.43.3"></a>
Atha kho, bhikkhave, brahmā sahampati mama cetasā cetoparivitakkamaññāya–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  brahmaloke antarahito mama purato pāturahosi. Atha kho, bhikkhave, brahmā sahampati ekaṃsaṃ uttarāsaṅgaṃ karitvā yenāhaṃ tenañjaliṃ paṇāmetvā maṃ etadavoca:  ‘evametaṃ, bhagavā, evametaṃ, sugata. Ekāyanvāyaṃ, bhante, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ–  cattāro satipaṭṭhānā.</p><p><a id="p_14S5_946" class="ms"></a><a class="sc" id="sn47.43.4"></a>
Katame cattāro? Kāye vā, bhante, bhikkhu kāyānupassī vihareyya ātāpī sampajāno satimā, vineyya loke abhijjhādomanassaṃ; vedanāsu vā … pe … citte vā … pe … dhammesu vā, bhante, bhikkhu dhammānupassī vihareyya ātāpī sampajāno satimā, vineyya loke abhijjhādomanassaṃ. Ekāyanvāyaṃ, bhante, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ–  cattāro satipaṭṭhānā’ti.</p><p><a id="p_14S5_947" class="ms"></a><a class="sc" id="sn47.43.5"></a>
Idamavoca, bhikkhave, brahmā sahampati. Idaṃ vatvā athāparaṃ etadavoca: </p><blockquote class="gatha"><p><a id="p_14S5_948" class="ms"></a><a class="sc" id="sn47.43.6"></a>
‘Ekāyanaṃ jātikhayantadassī,<br> Maggaṃ pajānāti hitānukampī;<br>
Etena maggena tariṃsu pubbe,<br>
Tarissanti ye ca taranti oghan’”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="44"><article><hgroup id="sn47.44"><h1><a href="#menu">44. Satisutta</a></h1></hgroup><p><a id="p_14S5_950" class="ms"></a><a class="msdiv" id="msdiv410"></a><a class="sc" id="sn47.44.1"></a>
“Sato, bhikkhave, bhikkhu vihareyya. Ayaṃ vo amhākaṃ anusāsanī. Kathañca, bhikkhave, bhikkhu sato hoti? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Evaṃ kho, bhikkhave, bhikkhu sato hoti. Sato, bhikkhave, bhikkhu vihareyya. Ayaṃ vo amhākaṃ anusāsanī”ti.</p>
<p class="endsection">Catutthaṃ.</p></article></section><section class="sutta" id="45"><article><hgroup id="sn47.45"><h1><a href="#menu">45. Kusalarāsisutta</a></h1></hgroup><p><a id="p_14S5_952" class="ms"></a><a class="msdiv" id="msdiv411"></a><a class="sc" id="sn47.45.1"></a>
“‘Kusalarāsī’ti, bhikkhave, vadamāno cattāro satipaṭṭhāne sammā vadamāno vadeyya. Kevalo hāyaṃ, bhikkhave, kusalarāsi, yadidaṃ–  cattāro satipaṭṭhānā.</p><p><a id="p_14S5_953" class="ms"></a><a class="sc" id="sn47.45.2"></a>
Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ‘Kusalarāsī’ti, bhikkhave, vadamāno ime cattāro satipaṭṭhāne sammā vadamāno vadeyya. Kevalo hāyaṃ, bhikkhave, kusalarāsi, yadidaṃ–  cattāro satipaṭṭhānā”ti.</p>
<p class="endsection">Pañcamaṃ.</p></article></section><section class="sutta" id="46"><article><hgroup id="sn47.46"><h1><a href="#menu">46. Pātimokkhasaṃvarasutta</a></h1></hgroup><p><a id="p_14S5_955" class="ms"></a><a class="msdiv" id="msdiv412"></a><a class="sc" id="sn47.46.1"></a>
Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca: </p><p><a id="p_14S5_956" class="ms"></a><a class="sc" id="sn47.46.2"></a>
“Sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. “Tasmātiha tvaṃ, bhikkhu, ādimeva visodhehi kusalesu dhammesu. Ko cādi kusalānaṃ dhammānaṃ? Idha tvaṃ, bhikkhu, pātimokkhasaṃvarasaṃvuto viharāhi ācāragocarasampanno aṇumattesu vajjesu bhayadassāvī, samādāya sikkhassu sikkhāpadesu. Yato kho tvaṃ, bhikkhu, pātimokkhasaṃvarasaṃvuto viharissasi ācāragocarasampanno aṇumattesu vajjesu bhayadassāvī samādāya sikkhassu sikkhāpadesu; tato tvaṃ, bhikkhu, sīlaṃ nissāya sīle patiṭṭhāya cattāro satipaṭṭhāne bhāveyyāsi.</p><p><a id="p_14S5_957" class="ms"></a><a class="sc" id="sn47.46.3"></a>
Katame cattāro? Idha tvaṃ, bhikkhu, kāye kāyānupassī viharāhi ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharāhi ātāpī sampajāno satimā, vineyya loke abhijjhādomanassaṃ. Yato kho tvaṃ, bhikkhu, sīlaṃ nissāya sīle patiṭṭhāya ime cattāro satipaṭṭhāne evaṃ bhāvessasi, tato tuyhaṃ, bhikkhu, yā ratti vā divaso vā āgamissati vuddhiyeva pāṭikaṅkhā kusalesu dhammesu, no parihānī”ti. Atha kho so bhikkhu bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi.</p><p><a id="p_14S5_958" class="ms"></a><a class="sc" id="sn47.46.4"></a>
Atha kho so bhikkhu eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharati. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca pana so bhikkhu arahataṃ ahosīti.</p>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="sn47.47"><h1><a href="#menu">47. Duccaritasutta</a></h1></hgroup><p><a id="p_14S5_960" class="ms"></a><a class="msdiv" id="msdiv413"></a><a class="sc" id="sn47.47.1"></a>
Atha kho aññataro bhikkhu yena bhagavā tenupasaṅkami … pe … “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. “Tasmātiha tvaṃ, bhikkhu, ādimeva visodhehi kusalesu dhammesu. Ko cādi kusalānaṃ dhammānaṃ? Idha tvaṃ, bhikkhu, kāyaduccaritaṃ pahāya kāyasucaritaṃ bhāvessasi. Vacīduccaritaṃ pahāya vacīsucaritaṃ bhāvessasi. Manoduccaritaṃ pahāya manosucaritaṃ bhāvessasi. Yato kho tvaṃ, bhikkhu, kāyaduccaritaṃ pahāya kāyasucaritaṃ bhāvessasi, vacīduccaritaṃ pahāya vacīsucaritaṃ bhāvessasi, manoduccaritaṃ pahāya manosucaritaṃ bhāvessasi, tato tvaṃ, bhikkhu, sīlaṃ nissāya sīle patiṭṭhāya cattāro satipaṭṭhāne bhāveyyāsi.</p><p><a id="p_14S5_961" class="ms"></a><a class="sc" id="sn47.47.2"></a>
Katame cattāro? Idha tvaṃ, bhikkhu, kāye kāyānupassī viharāhi ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharāhi ātāpī sampajāno satimā, vineyya loke abhijjhādomanassaṃ. Yato kho tvaṃ, bhikkhu, sīlaṃ nissāya sīle patiṭṭhāya ime cattāro satipaṭṭhāne evaṃ bhāvessasi, tato tuyhaṃ, bhikkhu, yā ratti vā divaso vā āgamissati vuddhiyeva pāṭikaṅkhā kusalesu dhammesu, no parihānī”ti … pe … aññataro ca pana so bhikkhu arahataṃ ahosīti.</p>
<p class="endsection">Sattamaṃ.</p></article></section><section class="sutta" id="48"><article><hgroup id="sn47.48"><h1><a href="#menu">48. Mittasutta</a></h1></hgroup><p><a id="p_14S5_963" class="ms"></a><a class="msdiv" id="msdiv414"></a><a class="sc" id="sn47.48.1"></a>
“Ye, bhikkhave, anukampeyyātha, ye ca kho sotabbaṃ maññeyyuṃ mittā vā amaccā vā ñātī vā sālohitā vā, te vo, bhikkhave, catunnaṃ satipaṭṭhānānaṃ bhāvanāya samādapetabbā nivesetabbā patiṭṭhāpetabbā.</p><p><a id="p_14S5_964" class="ms"></a><a class="sc" id="sn47.48.2"></a>
Katamesaṃ, catunnaṃ? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Ye, bhikkhave, anukampeyyātha, ye ca sotabbaṃ maññeyyuṃ mittā vā amaccā vā ñātī vā sālohitā vā, te vo, bhikkhave, imesaṃ catunnaṃ satipaṭṭhānānaṃ bhāvanāya samādapetabbā nivesetabbā patiṭṭhāpetabbā”ti.</p>
<p class="endsection">Aṭṭhamaṃ.</p></article></section><section class="sutta" id="49"><article><hgroup id="sn47.49"><h1><a href="#menu">49. Vedanāsutta</a></h1></hgroup><p><a id="p_14S5_966" class="ms"></a><a class="msdiv" id="msdiv415"></a><a class="sc" id="sn47.49.1"></a>
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā–  imā kho, bhikkhave, tisso vedanā. Imāsaṃ kho, bhikkhave, tissannaṃ vedanānaṃ pariññāya cattāro satipaṭṭhānā bhāvetabbā.</p><p><a id="p_14S5_967" class="ms"></a><a class="sc" id="sn47.49.2"></a>
Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imāsaṃ kho, bhikkhave, tissannaṃ vedanānaṃ pariññāya ime cattāro satipaṭṭhānā bhāvetabbā”ti.</p>
<p class="endsection">Navamaṃ.</p></article></section><section class="sutta" id="50"><article><hgroup id="sn47.50"><h1><a href="#menu">50. Āsavasutta</a></h1></hgroup><p><a id="p_14S5_969" class="ms"></a><a class="msdiv" id="msdiv416"></a><a class="sc" id="sn47.50.1"></a>
“Tayome, bhikkhave āsavā. Katame tayo? Kāmāsavo, bhavāsavo, avijjāsavo–  ime kho, bhikkhave, tayo āsavā. Imesaṃ kho, bhikkhave, tiṇṇannaṃ āsavānaṃ pahānāya cattāro satipaṭṭhānā bhāvetabbā.</p><p><a id="p_14S5_970" class="ms"></a><a class="sc" id="sn47.50.2"></a>
Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu … pe … citte … pe … dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imesaṃ kho, bhikkhave, tiṇṇannaṃ āsavānaṃ pahānāya ime cattāro satipaṭṭhānā bhāvetabbā”ti.</p>
<p class="endsection">Dasamaṃ.</p>
<p class="endsection">Amatavaggo pañcamo.</p><blockquote class="uddanagatha"><p><a id="p_14S5_974" class="ms"></a><a class="sc" id="sn47.50.3"></a>
Amataṃ samudayo maggo,<br> Sati kusalarāsi ca;<br>
Pātimokkhaṃ duccaritaṃ,<br>
Mittavedanā āsavena cāti.
</p>
</blockquote><a href="../../sn47.31-40/pi/" rel="prev" class="previous">◀ Saṃyutta Nikāya 47.31–​40</a><a href="#" class="top">▲ TOP</a>
<a href="../../sn47.51-62/pi/" rel="prefetch" class="next">Saṃyutta Nikāya 47.51–​62 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Satipaṭṭhānasaṃyutta</div>
<div class="hidden">
Amatavagga</div>
<div class="hidden">
Amatasutta</div>
</div>
</body></html>