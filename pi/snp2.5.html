<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp2.5:Pali</title></head><body>
<div id="text" lang="pi">
<div id="toc">
</div><section class="sutta" id="snp2.5"><article><hgroup><h2><a href="#" id="s">Sutta Nipāta 2.5</a></h2>
<h1>Sūcilomasutta</h1></hgroup><p><a id="p_18Sn_314" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. Tena kho pana samayena kharo ca yakkho sūcilomo ca yakkho bhagavato avidūre atikkamanti. Atha kho kharo yakkho sūcilomaṃ yakkhaṃ etadavoca:  “eso samaṇo”ti. “Neso samaṇo, samaṇako eso. Yāvāhaṃ jānāmi yadi vā so samaṇo, yadi vā so samaṇako”ti.</p><p><a id="p_18Sn_315" class="ms"></a>
Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho bhagavantaṃ etadavoca:  “bhāyasi maṃ, samaṇā”ti? “Na khvāhaṃ taṃ, āvuso, bhāyāmi; api ca te samphasso pāpako”ti.</p><p><a id="p_18Sn_316" class="ms"></a>
“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.</p><p><a id="p_18Sn_317" class="ms"></a>
“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho sūcilomo yakkho bhagavantaṃ gāthāya ajjhabhāsi: </p><blockquote class="gatha"><p><a class="sc" id="sc663"></a><a id="p_18Sn_318" class="ms"></a>
“Rāgo ca doso ca kutonidānā,<br> Aratī ratī lomahaṃso kutojā;<br>
Kuto samuṭṭhāya manovitakkā,<br>
Kumārakā dhaṅkamivossajanti”. 
</p><p><a class="sc" id="sc664"></a><a class="brnum" id="br2"></a><a id="p_18Sn_319" class="ms"></a>
“Rāgo ca doso ca itonidānā,<br> Aratī ratī lomahaṃso itojā;<br>
Ito samuṭṭhāya manovitakkā,<br>
Kumārakā dhaṅkamivossajanti. 
</p><p><a class="sc" id="sc665"></a><a class="brnum" id="br3"></a><a id="p_18Sn_320" class="ms"></a>
Snehajā attasambhūtā,<br> Nigrodhasseva khandhajā;<br>
Puthū visattā kāmesu,<br>
Māluvāva vitatāvane. 
</p><p><a class="sc" id="sc666"></a><a class="brnum" id="br4"></a><a id="p_18Sn_321" class="ms"></a>
Ye naṃ pajānanti yatonidānaṃ,<br> Te naṃ vinodenti suṇohi yakkha;<br>
Te duttaraṃ oghamimaṃ taranti,<br>
Atiṇṇapubbaṃ apunabbhavāyā”ti. 
</p>
</blockquote>
<p class="endsection">Sūcilomasuttaṃ pañcamaṃ.</p><a href="../../snp2.4/pi/" rel="prev" class="previous">◀ Sutta Nipāta 2.4</a><a href="#" class="top">▲ TOP</a>
<a href="../../snp2.6/pi/" rel="prefetch" class="next">Sutta Nipāta 2.6 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
<div class="hidden">
Sūcilomasutta</div>
</div>
</body></html>