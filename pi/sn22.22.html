<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="22"><article><hgroup id="sn22.22"><h2>Saṃyutta Nikāya 22</h2> <h3>3. Bhāravagga</h3><h1>22. Bhārasutta</h1></hgroup><p><a id="p_13S3_121" class="ms"></a><a class="msdiv" id="msdiv_22"></a><a class="sc" id="1"></a> Sāvatthiyaṃ … tatra kho … “bhārañca vo, bhikkhave, desessāmi bhārahārañca bhārādānañca bhāranikkhepanañca. Taṃ suṇātha. Katamo ca, bhikkhave, bhāro? Pañcupādānakkhandhā tissa vacanīyaṃ. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ayaṃ vuccati, bhikkhave, bhāro.</p><p><a id="p_13S3_122" class="ms"></a><a class="sc" id="2"></a>
Katamo ca, bhikkhave, bhārahāro? Puggalo tissa vacanīyaṃ. Yvāyaṃ āyasmā evaṃnāmo evaṅgotto; ayaṃ vuccati, bhikkhave, bhārahāro.</p><p><a id="p_13S3_123" class="ms"></a><a class="sc" id="3"></a>
Katamañca, bhikkhave, bhārādānaṃ? Yāyaṃ taṇhā ponobhavikā nandīrāgasahagatā tatratatrābhinandinī, seyyathidaṃ–  kāmataṇhā, bhavataṇhā, vibhavataṇhā. Idaṃ vuccati, bhikkhave, bhārādānaṃ.</p><p><a id="p_13S3_124" class="ms"></a><a class="sc" id="4"></a>
Katamañca, bhikkhave, bhāranikkhepanaṃ? Yo tassāyeva taṇhāya asesavirāganirodho cāgo paṭinissaggo mutti anālayo. Idaṃ vuccati, bhikkhave, bhāranikkhepanan”ti.</p><p><a id="p_13S3_125" class="ms"></a><a class="sc" id="5"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_13S3_126" class="ms"></a><a class="sc" id="6"></a>
“Bhārā have pañcakkhandhā,<br> bhārahāro ca puggalo;<br>
Bhārādānaṃ dukhaṃ loke,<br>
bhāranikkhepanaṃ sukhaṃ.
</p><p><a id="p_13S3_127" class="ms"></a><a class="sc" id="7"></a>
Nikkhipitvā garuṃ bhāraṃ,<br> aññaṃ bhāraṃ anādiya;<br>
Samūlaṃ taṇhamabbuyha,<br>
nicchāto parinibbuto”ti.
</p>
</blockquote>
<p class="endsection">Paṭhamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Khandhasaṃyutta</div>
<div class="hidden">
Mūlapaṇṇāsaka</div>
<div class="hidden">
Bhāravagga</div>
<div class="hidden">
Bhārasutta</div>
</div>
</section><a class="previous" href="/sn22.21/pi/">◀ Saṃyutta Nikāya  22.21</a><a class="top" href="#"> ▲ TOP </a><a class="next" href="/sn22.23/pi/">Saṃyutta Nikāya  22.23 ▶</a></div>
</body></html>