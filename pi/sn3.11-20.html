<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn3.11">11. Sattajaṭilasutta</a></li>
<li><a id="menu12" href="#sn3.12">12. Pañcarājasutta</a></li>
<li><a id="menu13" href="#sn3.13">13. Doṇapākasutta</a></li>
<li><a id="menu14" href="#sn3.14">14. Paṭhamasaṅgāmasutta</a></li>
<li><a id="menu15" href="#sn3.15">15. Dutiyasaṅgāmasutta</a></li>
<li><a id="menu16" href="#sn3.16">16. Mallikāsutta</a></li>
<li><a id="menu17" href="#sn3.17">17. Appamādasutta</a></li>
<li><a id="menu18" href="#sn3.18">18. Kalyāṇamittasutta</a></li>
<li><a id="menu19" href="#sn3.19">19. Paṭhamaaputtakasutta</a></li>
<li><a id="menu20" href="#sn3.20">20. Dutiyaaputtakasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn3.11"><h2>Saṃyutta Nikāya 3</h2> <h3>2. Dutiyavagga</h3><h1><a href="#menu">11. Sattajaṭilasutta</a></h1></hgroup><p><a id="p_12S1_630" class="ms"></a><a class="msdiv" id="msdiv122"></a><a class="sc" id="sn3.11.1"></a> Ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā sāyanhasamayaṃ paṭisallānā vuṭṭhito bahidvārakoṭṭhake nisinno hoti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p><p><a id="p_12S1_631" class="ms"></a><a class="sc" id="sn3.11.2"></a>
Tena kho pana samayena satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā parūḷhakacchanakhalomā khārivividhamādāya bhagavato avidūre atikkamanti. Atha kho rājā pasenadi kosalo uṭṭhāyāsanā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena te satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā tenañjaliṃ paṇāmetvā tikkhattuṃ nāmaṃ sāvesi:  “rājāhaṃ, bhante, pasenadi kosalo … pe … rājāhaṃ, bhante, pasenadi kosalo”ti.</p><p><a id="p_12S1_632" class="ms"></a><a class="sc" id="sn3.11.3"></a>
Atha kho rājā pasenadi kosalo acirapakkantesu tesu sattasu ca jaṭilesu sattasu ca nigaṇṭhesu sattasu ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca:  “ye te, bhante, loke arahanto vā arahattamaggaṃ vā samāpannā ete tesaṃ aññatarā”ti.</p><p><a id="p_12S1_633" class="ms"></a><a class="sc" id="sn3.11.4"></a>
“Dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena:  ‘ime vā arahanto, ime vā arahattamaggaṃ samāpannā’ti.</p><p><a id="p_12S1_634" class="ms"></a><a class="sc" id="sn3.11.5"></a>
Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya, kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā”ti.</p><p><a id="p_12S1_635" class="ms"></a><a class="sc" id="sn3.11.6"></a>
“Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā:  ‘dujjānaṃ kho etaṃ, mahārāja, tayā gihinā kāmabhoginā puttasambādhasayanaṃ ajjhāvasantena kāsikacandanaṃ paccanubhontena mālāgandhavilepanaṃ dhārayantena jātarūparajataṃ sādiyantena:  “ime vā arahanto, ime vā arahattamaggaṃ samāpannā”ti. Saṃvāsena kho, mahārāja, sīlaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Saṃvohārena kho, mahārāja, soceyyaṃ veditabbaṃ. Tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Āpadāsu kho, mahārāja, thāmo veditabbo. So ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. Sākacchāya kho, mahārāja, paññā veditabbā. Sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti.</p><p><a id="p_12S1_636" class="ms"></a><a class="sc" id="sn3.11.7"></a>
Ete, bhante, mama purisā carā ocarakā janapadaṃ ocaritvā āgacchanti. Tehi paṭhamaṃ ociṇṇaṃ ahaṃ pacchā osāpayissāmi. Idāni te, bhante, taṃ rajojallaṃ pavāhetvā sunhātā suvilittā kappitakesamassū odātavatthā pañcahi kāmaguṇehi samappitā samaṅgībhūtā paricāressantī”ti.</p><p><a id="p_12S1_637" class="ms"></a><a class="sc" id="sn3.11.8"></a>
Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_638" class="ms"></a><a class="sc" id="sn3.11.9"></a>
“Na vaṇṇarūpena naro sujāno,<br> Na vissase ittaradassanena;<br>
Susaññatānañhi viyañjanena,<br>
Asaññatā lokamimaṃ caranti.
</p><p><a id="p_12S1_639" class="ms"></a><a class="sc" id="sn3.11.10"></a>
Patirūpako mattikākuṇḍalova,<br> Lohaḍḍhamāsova suvaṇṇachanno;<br>
Caranti loke parivārachannā,<br>
Anto asuddhā bahi sobhamānā”ti.
</p>
</blockquote></article></section><section class="sutta" id="12"><article><hgroup id="sn3.12"><h1><a href="#menu">12. Pañcarājasutta</a></h1></hgroup><p><a id="p_12S1_640" class="ms"></a><a class="msdiv" id="msdiv123"></a><a class="sc" id="sn3.12.1"></a>
Sāvatthinidānaṃ. Tena kho pana samayena pañcannaṃ rājūnaṃ pasenadipamukhānaṃ pañcahi kāmaguṇehi samappitānaṃ samaṅgībhūtānaṃ paricārayamānānaṃ ayamantarākathā udapādi:  “kiṃ nu kho kāmānaṃ aggan”ti? Tatrekacce evamāhaṃsu:  “rūpā kāmānaṃ aggan”ti. Ekacce evamāhaṃsu:  “saddā kāmānaṃ aggan”ti. Ekacce evamāhaṃsu:  “gandhā kāmānaṃ aggan”ti. Ekacce evamāhaṃsu:  “rasā kāmānaṃ aggan”ti. Ekacce evamāhaṃsu:  “phoṭṭhabbā kāmānaṃ aggan”ti. Yato kho te rājāno nāsakkhiṃsu aññamaññaṃ saññāpetuṃ.</p><p><a id="p_12S1_641" class="ms"></a><a class="sc" id="sn3.12.2"></a>
Atha kho rājā pasenadi kosalo te rājāno etadavoca:  “āyāma, mārisā, yena bhagavā tenupasaṅkamissāma; upasaṅkamitvā bhagavantaṃ etamatthaṃ paṭipucchissāma. Yathā no bhagavā byākarissati tathā naṃ dhāressāmā”ti. “Evaṃ, mārisā”ti kho te rājāno rañño pasenadissa kosalassa paccassosuṃ.</p><p><a id="p_12S1_642" class="ms"></a><a class="sc" id="sn3.12.3"></a>
Atha kho te pañca rājāno pasenadipamukhā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho rājā pasenadi kosalo bhagavantaṃ etadavoca:  “idha, bhante, amhākaṃ pañcannaṃ rājūnaṃ pañcahi kāmaguṇehi samappitānaṃ samaṅgībhūtānaṃ paricārayamānānaṃ ayamantarākathā udapādi:  ‘kiṃ nu kho kāmānaṃ aggan’ti? Ekacce evamāhaṃsu:  ‘rūpā kāmānaṃ aggan’ti. Ekacce evamāhaṃsu:  ‘saddā kāmānaṃ aggan’ti. Ekacce evamāhaṃsu:  ‘gandhā kāmānaṃ aggan’ti. Ekacce evamāhaṃsu:  ‘rasā kāmānaṃ aggan’ti. Ekacce evamāhaṃsu:  ‘phoṭṭhabbā kāmānaṃ aggan’ti. Kiṃ nu kho, bhante, kāmānaṃ aggan”ti?</p><p><a id="p_12S1_643" class="ms"></a><a class="sc" id="sn3.12.4"></a>
“Manāpapariyantaṃ khvāhaṃ, mahārāja, pañcasu kāmaguṇesu agganti vadāmi. Teva, mahārāja, rūpā ekaccassa manāpā honti, teva rūpā ekaccassa amanāpā honti. Yehi ca yo rūpehi attamano hoti paripuṇṇasaṅkappo, so tehi rūpehi aññaṃ rūpaṃ uttaritaraṃ vā paṇītataraṃ vā na pattheti. Te tassa rūpā paramā honti. Te tassa rūpā anuttarā honti.</p><p><a id="p_12S1_644" class="ms"></a><a class="sc" id="sn3.12.5"></a>
Teva, mahārāja, saddā ekaccassa manāpā honti, teva saddā ekaccassa amanāpā honti. Yehi ca yo saddehi attamano hoti paripuṇṇasaṅkappo, so tehi saddehi aññaṃ saddaṃ uttaritaraṃ vā paṇītataraṃ vā na pattheti. Te tassa saddā paramā honti. Te tassa saddā anuttarā honti.</p><p><a id="p_12S1_645" class="ms"></a><a class="sc" id="sn3.12.6"></a>
Teva, mahārāja, gandhā ekaccassa manāpā honti, teva gandhā ekaccassa amanāpā honti. Yehi ca yo gandhehi attamano hoti paripuṇṇasaṅkappo, so tehi gandhehi aññaṃ gandhaṃ uttaritaraṃ vā paṇītataraṃ vā na pattheti. Te tassa gandhā paramā honti. Te tassa gandhā anuttarā honti.</p><p><a id="p_12S1_646" class="ms"></a><a class="sc" id="sn3.12.7"></a>
Teva, mahārāja, rasā ekaccassa manāpā honti, teva rasā ekaccassa amanāpā honti. Yehi ca yo rasehi attamano hoti paripuṇṇasaṅkappo, so tehi rasehi aññaṃ rasaṃ uttaritaraṃ vā paṇītataraṃ vā na pattheti. Te tassa rasā paramā honti. Te tassa rasā anuttarā honti.</p><p><a id="p_12S1_647" class="ms"></a><a class="sc" id="sn3.12.8"></a>
Teva, mahārāja, phoṭṭhabbā ekaccassa manāpā honti, teva phoṭṭhabbā ekaccassa amanāpā honti. Yehi ca yo phoṭṭhabbehi attamano hoti paripuṇṇasaṅkappo, so tehi phoṭṭhabbehi aññaṃ phoṭṭhabbaṃ uttaritaraṃ vā paṇītataraṃ vā na pattheti. Te tassa phoṭṭhabbā paramā honti. Te tassa phoṭṭhabbā anuttarā hontī”ti.</p><p><a id="p_12S1_648" class="ms"></a><a class="sc" id="sn3.12.9"></a>
Tena kho pana samayena candanaṅgaliko upāsako tassaṃ parisāyaṃ nisinno hoti. Atha kho candanaṅgaliko upāsako uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, candanaṅgalikā”ti bhagavā avoca.</p><p><a id="p_12S1_649" class="ms"></a><a class="sc" id="sn3.12.10"></a>
Atha kho candanaṅgaliko upāsako bhagavato sammukhā tadanurūpāya gāthāya abhitthavi: </p><blockquote class="gatha"><p><a id="p_12S1_650" class="ms"></a><a class="sc" id="sn3.12.11"></a>
“Padumaṃ yathā kokanadaṃ sugandhaṃ,<br> Pāto siyā phullamavītagandhaṃ;<br>
Aṅgīrasaṃ passa virocamānaṃ,<br>
Tapanta­mādicca­mivanta­likkhe”ti.
</p>
</blockquote><p><a id="p_12S1_651" class="ms"></a><a class="sc" id="sn3.12.12"></a>
Atha kho te pañca rājāno candanaṅgalikaṃ upāsakaṃ pañcahi uttarāsaṅgehi acchādesuṃ. Atha kho candanaṅgaliko upāsako tehi pañcahi uttarāsaṅgehi bhagavantaṃ acchādesīti.</p></article></section><section class="sutta" id="13"><article><hgroup id="sn3.13"><h1><a href="#menu">13. Doṇapākasutta</a></h1></hgroup><p><a id="p_12S1_652" class="ms"></a><a class="msdiv" id="msdiv124"></a><a class="sc" id="sn3.13.1"></a>
Sāvatthinidānaṃ. Tena kho pana samayena rājā pasenadi kosalo doṇapākakuraṃ bhuñjati. Atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.</p><p><a id="p_12S1_653" class="ms"></a><a class="sc" id="sn3.13.2"></a>
Atha kho bhagavā rājānaṃ pasenadiṃ kosalaṃ bhuttāviṃ mahassāsiṃ viditvā tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_654" class="ms"></a><a class="sc" id="sn3.13.3"></a>
“Manujassa sadā satīmato,<br> Mattaṃ jānato laddhabhojane;<br>
Tanukassa bhavanti vedanā,<br>
Saṇikaṃ jīrati āyupālayan”ti.
</p>
</blockquote><p><a id="p_12S1_655" class="ms"></a><a class="sc" id="sn3.13.4"></a>
Tena kho pana samayena sudassano māṇavo rañño pasenadissa kosalassa piṭṭhito ṭhito hoti. Atha kho rājā pasenadi kosalo sudassanaṃ māṇavaṃ āmantesi:  “ehi tvaṃ, tāta sudassana, bhagavato santike imaṃ gāthaṃ pariyāpuṇitvā mama bhattābhihāre bhattābhihāre bhāsa. Ahañca te devasikaṃ kahāpaṇasataṃ kahāpaṇasataṃ niccaṃ bhikkhaṃ pavattayissāmī”ti. “Evaṃ, devā”ti kho sudassano māṇavo rañño pasenadissa kosalassa paṭissutvā bhagavato santike imaṃ gāthaṃ pariyāpuṇitvā rañño pasenadissa kosalassa bhattābhihāre sudaṃ bhāsati: </p><blockquote class="gatha"><p><a id="p_12S1_656" class="ms"></a><a class="sc" id="sn3.13.5"></a>
“Manujassa sadā satīmato,<br> Mattaṃ jānato laddhabhojane;<br>
Tanukassa bhavanti vedanā,<br>
Saṇikaṃ jīrati āyupālayan”ti.
</p>
</blockquote><p><a id="p_12S1_657" class="ms"></a><a class="sc" id="sn3.13.6"></a>
Atha kho rājā pasenadi kosalo anupubbena nāḷikodanaparamatāya saṇṭhāsi. Atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṃ velāyaṃ imaṃ udānaṃ udānesi:  “ubhayena vata maṃ so bhagavā atthena anukampi–  diṭṭhadhammikena ceva atthena samparāyikena cā”ti.</p></article></section><section class="sutta" id="14"><article><hgroup id="sn3.14"><h1><a href="#menu">14. Paṭhamasaṅgāmasutta</a></h1></hgroup><p><a id="p_12S1_658" class="ms"></a><a class="msdiv" id="msdiv125"></a><a class="sc" id="sn3.14.1"></a>
Sāvatthinidānaṃ. Atha kho rājā māgadho ajātasattu vedehiputto caturaṅginiṃ senaṃ sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho rājā pasenadi kosalo:  “rājā kira māgadho ajātasattu vedehiputto caturaṅginiṃ senaṃ sannayhitvā mamaṃ abbhuyyāto yena kāsī”ti. Atha kho rājā pasenadi kosalo caturaṅginiṃ senaṃ sannayhitvā rājānaṃ māgadhaṃ ajātasattuṃ vedehiputtaṃ paccuyyāsi yena kāsi. Atha kho rājā ca māgadho ajātasattu vedehiputto rājā ca pasenadi kosalo saṅgāmesuṃ. Tasmiṃ kho pana saṅgāme rājā māgadho ajātasattu vedehiputto rājānaṃ pasenadiṃ kosalaṃ parājesi. Parājito ca rājā pasenadi kosalo sakameva rājadhāniṃ sāvatthiṃ paccuyyāsi.</p><p><a id="p_12S1_659" class="ms"></a><a class="sc" id="sn3.14.2"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: </p><p><a id="p_12S1_660" class="ms"></a><a class="sc" id="sn3.14.3"></a>
“Idha, bhante, rājā māgadho ajātasattu vedehiputto caturaṅginiṃ senaṃ sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho, bhante, rājā pasenadi kosalo:  ‘rājā kira māgadho ajātasattu vedehiputto caturaṅginiṃ senaṃ sannayhitvā mamaṃ abbhuyyāto yena kāsī’ti. Atha kho, bhante, rājā pasenadi kosalo caturaṅginiṃ senaṃ sannayhitvā rājānaṃ māgadhaṃ ajātasattuṃ vedehiputtaṃ paccuyyāsi yena kāsi. Atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṃ. Tasmiṃ kho pana, bhante, saṅgāme rājā māgadho ajātasattu vedehiputto rājānaṃ pasenadiṃ kosalaṃ parājesi. Parājito ca, bhante, rājā pasenadi kosalo sakameva rājadhāniṃ sāvatthiṃ paccuyyāsī”ti.</p><p><a id="p_12S1_661" class="ms"></a><a class="sc" id="sn3.14.4"></a>
“Rājā, bhikkhave, māgadho ajātasattu vedehiputto pāpamitto pāpasahāyo pāpasampavaṅko; rājā ca kho, bhikkhave, pasenadi kosalo kalyāṇamitto kalyāṇasahāyo kalyāṇasampavaṅko. Ajjeva, bhikkhave, rājā pasenadi kosalo imaṃ rattiṃ dukkhaṃ seti parājito”ti. Idamavoca … pe …</p><blockquote class="gatha"><p><a id="p_12S1_662" class="ms"></a><a class="sc" id="sn3.14.5"></a>
“Jayaṃ veraṃ pasavati,<br> dukkhaṃ seti parājito;<br>
Upasanto sukhaṃ seti,<br>
hitvā jayaparājayan”ti.
</p>
</blockquote></article></section><section class="sutta" id="15"><article><hgroup id="sn3.15"><h1><a href="#menu">15. Dutiyasaṅgāmasutta</a></h1></hgroup><p><a id="p_12S1_663" class="ms"></a><a class="msdiv" id="msdiv126"></a><a class="sc" id="sn3.15.1"></a>
Atha kho rājā māgadho ajātasattu vedehiputto caturaṅginiṃ senaṃ sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho rājā pasenadi kosalo:  “rājā kira māgadho ajātasattu vedehiputto caturaṅginiṃ senaṃ sannayhitvā mamaṃ abbhuyyāto yena kāsī”ti. Atha kho rājā pasenadi kosalo caturaṅginiṃ senaṃ sannayhitvā rājānaṃ māgadhaṃ ajātasattuṃ vedehiputtaṃ paccuyyāsi yena kāsi. Atha kho rājā ca māgadho ajātasattu vedehiputto rājā ca pasenadi kosalo saṅgāmesuṃ. Tasmiṃ kho pana saṅgāme rājā pasenadi kosalo rājānaṃ māgadhaṃ ajātasattuṃ vedehiputtaṃ parājesi, jīvaggāhañca naṃ aggahesi. Atha kho rañño pasenadissa kosalassa etadahosi:  “kiñcāpi kho myāyaṃ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. Yannūnāhaṃ rañño māgadhassa ajātasattuno vedehiputtassa sabbaṃ hatthikāyaṃ pariyādiyitvā sabbaṃ assakāyaṃ pariyādiyitvā sabbaṃ rathakāyaṃ pariyādiyitvā sabbaṃ pattikāyaṃ pariyādiyitvā jīvantameva naṃ osajjeyyan”ti.</p><p><a id="p_12S1_664" class="ms"></a><a class="sc" id="sn3.15.2"></a>
Atha kho rājā pasenadi kosalo rañño māgadhassa ajātasattuno vedehiputtassa sabbaṃ hatthikāyaṃ pariyādiyitvā sabbaṃ assakāyaṃ pariyādiyitvā sabbaṃ rathakāyaṃ pariyādiyitvā sabbaṃ pattikāyaṃ pariyādiyitvā jīvantameva naṃ osajji.</p><p><a id="p_12S1_665" class="ms"></a><a class="sc" id="sn3.15.3"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: </p><p><a id="p_12S1_666" class="ms"></a><a class="sc" id="sn3.15.4"></a>
“Idha, bhante, rājā māgadho ajātasattu vedehiputto caturaṅginiṃ senaṃ sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho, bhante, rājā pasenadi kosalo:  ‘rājā kira māgadho ajātasattu vedehiputto caturaṅginiṃ senaṃ sannayhitvā mamaṃ abbhuyyāto yena kāsī’ti. Atha kho, bhante, rājā pasenadi kosalo caturaṅginiṃ senaṃ sannayhitvā rājānaṃ māgadhaṃ ajātasattuṃ vedehiputtaṃ paccuyyāsi yena kāsi. Atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṃ. Tasmiṃ kho pana, bhante, saṅgāme rājā pasenadi kosalo rājānaṃ māgadhaṃ ajātasattuṃ vedehiputtaṃ parājesi, jīvaggāhañca naṃ aggahesi. Atha kho, bhante, rañño pasenadissa kosalassa etadahosi:  ‘kiñcāpi kho myāyaṃ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. Yannūnāhaṃ rañño māgadhassa ajātasattuno vedehiputtassa sabbaṃ hatthikāyaṃ pariyādiyitvā sabbaṃ assakāyaṃ sabbaṃ rathakāyaṃ sabbaṃ pattikāyaṃ pariyādiyitvā jīvantameva naṃ osajjeyyan’”ti.</p><p><a id="p_12S1_667" class="ms"></a><a class="sc" id="sn3.15.5"></a>
“Atha kho, bhante, rājā pasenadi kosalo rañño māgadhassa ajātasattuno vedehiputtassa sabbaṃ hatthikāyaṃ pariyādiyitvā sabbaṃ assakāyaṃ pariyādiyitvā sabbaṃ rathakāyaṃ pariyādiyitvā sabbaṃ pattikāyaṃ pariyādiyitvā jīvantameva naṃ osajjī”ti.</p><p><a id="p_12S1_668" class="ms"></a><a class="sc" id="sn3.15.6"></a>
Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_669" class="ms"></a><a class="sc" id="sn3.15.7"></a>
“Vilumpateva puriso,<br> yāvassa upakappati;<br>
Yadā caññe vilumpanti,<br>
so vilutto viluppati.
</p><p><a id="p_12S1_670" class="ms"></a><a class="sc" id="sn3.15.8"></a>
Ṭhānañhi maññati bālo,<br> yāva pāpaṃ na paccati;<br>
Yadā ca paccati pāpaṃ,<br>
atha dukkhaṃ nigacchati.
</p><p><a id="p_12S1_671" class="ms"></a><a class="sc" id="sn3.15.9"></a>
Hantā labhati hantāraṃ,<br> jetāraṃ labhate jayaṃ;<br>
Akkosako ca akkosaṃ,<br>
rosetārañca rosako;<br>
Atha kammavivaṭṭena,<br>
so vilutto viluppatī”ti.
</p>
</blockquote></article></section><section class="sutta" id="16"><article><hgroup id="sn3.16"><h1><a href="#menu">16. Mallikāsutta</a></h1></hgroup><p><a id="p_12S1_672" class="ms"></a><a class="msdiv" id="msdiv127"></a><a class="sc" id="sn3.16.1"></a>
Sāvatthinidānaṃ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho aññataro puriso yena rājā pasenadi kosalo tenupasaṅkami; upasaṅkamitvā rañño pasenadissa kosalassa upakaṇṇake ārocesi:  “mallikā, deva, devī dhītaraṃ vijātā”ti. Evaṃ vutte, rājā pasenadi kosalo anattamano ahosi.</p><p><a id="p_12S1_673" class="ms"></a><a class="sc" id="sn3.16.2"></a>
Atha kho bhagavā rājānaṃ pasenadiṃ kosalaṃ anattamanataṃ viditvā tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_674" class="ms"></a><a class="sc" id="sn3.16.3"></a>
“Itthīpi hi ekacciyā,<br> seyyā posa janādhipa;<br>
Medhāvinī sīlavatī,<br>
sassudevā patibbatā.
</p><p><a id="p_12S1_675" class="ms"></a><a class="sc" id="sn3.16.4"></a>
Tassā yo jāyati poso,<br> sūro hoti disampati;<br>
Tādisā subhagiyā putto,<br>
rajjampi anusāsatī”ti.
</p>
</blockquote></article></section><section class="sutta" id="17"><article><hgroup id="sn3.17"><h1><a href="#menu">17. Appamādasutta</a></h1></hgroup><p><a id="p_12S1_676" class="ms"></a><a class="msdiv" id="msdiv128"></a><a class="sc" id="sn3.17.1"></a>
Sāvatthinidānaṃ. Ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca:  “atthi nu kho, bhante, eko dhammo yo ubho atthe samadhiggayha tiṭṭhati–  diṭṭhadhammikañceva atthaṃ samparāyikañcā”ti?</p><p><a id="p_12S1_677" class="ms"></a><a class="sc" id="sn3.17.2"></a>
“Atthi kho, mahārāja, eko dhammo yo ubho atthe samadhiggayha tiṭṭhati–  diṭṭhadhammikañceva atthaṃ samparāyikañcā”ti.</p><p><a id="p_12S1_678" class="ms"></a><a class="sc" id="sn3.17.3"></a>
“Katamo pana, bhante, eko dhammo, yo ubho atthe samadhiggayha tiṭṭhati–  diṭṭhadhammikañceva atthaṃ samparāyikañcā”ti?</p><p><a id="p_12S1_679" class="ms"></a><a class="sc" id="sn3.17.4"></a>
“Appamādo kho, mahārāja, eko dhammo, yo ubho atthe samadhiggayha tiṭṭhati–  diṭṭhadhammikañceva atthaṃ samparāyikañcāti. Seyyathāpi, mahārāja, yāni kānici jaṅgalānaṃ pāṇānaṃ padajātāni, sabbāni tāni hatthipade samodhānaṃ gacchanti, hatthipadaṃ tesaṃ aggamakkhāyati–  yadidaṃ mahantattena; evameva kho, mahārāja, appamādo eko dhammo, yo ubho atthe samadhiggayha tiṭṭhati–  diṭṭhadhammikañceva atthaṃ samparāyikañcā”ti. Idamavoca … pe …</p><blockquote class="gatha"><p><a id="p_12S1_680" class="ms"></a><a class="sc" id="sn3.17.5"></a>
“Āyuṃ arogiyaṃ vaṇṇaṃ,<br> saggaṃ uccākulīnataṃ;<br>
Ratiyo patthayantena,<br>
uḷārā aparāparā.
</p><p><a id="p_12S1_681" class="ms"></a><a class="sc" id="sn3.17.6"></a>
Appamādaṃ pasaṃsanti,<br> puññakiriyāsu paṇḍitā;<br>
Appamatto ubho atthe,<br>
adhiggaṇhāti paṇḍito.
</p><p><a id="p_12S1_682" class="ms"></a><a class="sc" id="sn3.17.7"></a>
Diṭṭhe dhamme ca yo attho,<br> yo cattho samparāyiko;<br>
Atthābhisamayā dhīro,<br>
paṇḍitoti pavuccatī”ti.
</p>
</blockquote></article></section><section class="sutta" id="18"><article><hgroup id="sn3.18"><h1><a href="#menu">18. Kalyāṇamittasutta</a></h1></hgroup><p><a id="p_12S1_683" class="ms"></a><a class="msdiv" id="msdiv129"></a><a class="sc" id="sn3.18.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “idha mayhaṃ, bhante, rahogatassa paṭisallīnassa evaṃ cetaso parivitakko udapādi:  ‘svākkhāto bhagavatā dhammo, so ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassā’”ti.</p><p><a id="p_12S1_684" class="ms"></a><a class="sc" id="sn3.18.2"></a>
“Evametaṃ, mahārāja, evametaṃ, mahārāja. Svākkhāto, mahārāja, mayā dhammo. So ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassāti.</p><p><a id="p_12S1_685" class="ms"></a><a class="sc" id="sn3.18.3"></a>
Ekamidāhaṃ, mahārāja, samayaṃ sakkesu viharāmi nagarakaṃ nāma sakyānaṃ nigamo. Atha kho, mahārāja, ānando bhikkhu yenāhaṃ tenupasaṅkami; upasaṅkamitvā maṃ abhivādetvā ekamantaṃ nisīdi. Ekamantaṃ nisinno kho, mahārāja, ānando bhikkhu maṃ etadavoca:  ‘upaḍḍhamidaṃ, bhante, brahmacariyassa–  yadidaṃ kalyāṇamittatā kalyāṇasahāyatā kalyāṇasampavaṅkatā’ti.</p><p><a id="p_12S1_686" class="ms"></a><a class="sc" id="sn3.18.4"></a>
Evaṃ vuttāhaṃ, mahārāja, ānandaṃ bhikkhuṃ etadavocaṃ:  ‘mā hevaṃ, ānanda, mā hevaṃ, ānanda. Sakalameva hidaṃ, ānanda, brahmacariyaṃ–  yadidaṃ kalyāṇamittatā kalyāṇasahāyatā kalyāṇasampavaṅkatā. Kalyāṇamittassetaṃ, ānanda, bhikkhuno pāṭikaṅkhaṃ kalyāṇasahāyassa kalyāṇasampavaṅkassa ariyaṃ aṭṭhaṅgikaṃ maggaṃ bhāvessati ariyaṃ aṭṭhaṅgikaṃ maggaṃ bahulīkarissati.</p><p><a id="p_12S1_687" class="ms"></a><a class="sc" id="sn3.18.5"></a>
Kathañca, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti? Idhānanda, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, sammāsaṅkappaṃ bhāveti … sammāvācaṃ bhāveti … sammākammantaṃ bhāveti … sammāājīvaṃ bhāveti … sammāvāyāmaṃ bhāveti … sammāsatiṃ bhāveti … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti. Tadamināpetaṃ, ānanda, pariyāyena veditabbaṃ yathā sakalamevidaṃ brahmacariyaṃ–  yadidaṃ kalyāṇamittatā kalyāṇasahāyatā kalyāṇasampavaṅkatāti.</p><p><a id="p_12S1_688" class="ms"></a><a class="sc" id="sn3.18.6"></a>
Mamañhi, ānanda, kalyāṇamittaṃ āgamma jātidhammā sattā jātiyā parimuccanti, jarādhammā sattā jarāya parimuccanti, byādhidhammā sattā byādhito parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Iminā kho etaṃ, ānanda, pariyāyena veditabbaṃ yathā sakalamevidaṃ brahmacariyaṃ–  yadidaṃ kalyāṇamittatā kalyāṇasahāyatā kalyāṇasampavaṅkatā’ti.</p><p><a id="p_12S1_689" class="ms"></a><a class="sc" id="sn3.18.7"></a>
Tasmātiha te, mahārāja, evaṃ sikkhitabbaṃ:  ‘kalyāṇamitto bhavissāmi kalyāṇasahāyo kalyāṇasampavaṅko’ti. Evañhi te, mahārāja, sikkhitabbaṃ.</p><p><a id="p_12S1_690" class="ms"></a><a class="sc" id="sn3.18.8"></a>
Kalyāṇamittassa te, mahārāja, kalyāṇasahāyassa kalyāṇasampavaṅkassa ayaṃ eko dhammo upanissāya vihātabbo–  appamādo kusalesu dhammesu.</p><p><a id="p_12S1_691" class="ms"></a><a class="sc" id="sn3.18.9"></a>
Appamattassa te, mahārāja, viharato appamādaṃ upanissāya, itthāgārassa anuyantassa evaṃ bhavissati:  ‘rājā kho appamatto viharati, appamādaṃ upanissāya. Handa mayampi appamattā viharāma, appamādaṃ upanissāyā’ti.</p><p><a id="p_12S1_692" class="ms"></a><a class="sc" id="sn3.18.10"></a>
Appamattassa te, mahārāja, viharato appamādaṃ upanissāya, khattiyānampi anuyantānaṃ evaṃ bhavissati:  ‘rājā kho appamatto viharati appamādaṃ upanissāya. Handa mayampi appamattā viharāma, appamādaṃ upanissāyā’ti.</p><p><a id="p_12S1_693" class="ms"></a><a class="sc" id="sn3.18.11"></a>
Appamattassa te, mahārāja, viharato appamādaṃ upanissāya, balakāyassapi evaṃ bhavissati:  ‘rājā kho appamatto viharati appamādaṃ upanissāya. Handa mayampi appamattā viharāma, appamādaṃ upanissāyā’ti.</p><p><a id="p_12S1_694" class="ms"></a><a class="sc" id="sn3.18.12"></a>
Appamattassa te, mahārāja, viharato appamādaṃ upanissāya, negamajānapadassapi evaṃ bhavissati:  ‘rājā kho appamatto viharati, appamādaṃ upanissāya. Handa mayampi appamattā viharāma, appamādaṃ upanissāyā’ti?</p><p><a id="p_12S1_695" class="ms"></a><a class="sc" id="sn3.18.13"></a>
Appamattassa te, mahārāja, viharato appamādaṃ upanissāya, attāpi gutto rakkhito bhavissati–  itthāgārampi guttaṃ rakkhitaṃ bhavissati, kosakoṭṭhāgārampi guttaṃ rakkhitaṃ bhavissatī”ti. Idamavoca … pe …</p><blockquote class="gatha"><p><a id="p_12S1_696" class="ms"></a><a class="sc" id="sn3.18.14"></a>
“Bhoge patthayamānena,<br> uḷāre aparāpare;<br>
Appamādaṃ pasaṃsanti,<br>
puññakiriyāsu paṇḍitā;<br>
Appamatto ubho atthe,<br>
adhiggaṇhāti paṇḍito.
</p><p><a id="p_12S1_697" class="ms"></a><a class="sc" id="sn3.18.15"></a>
Diṭṭhe dhamme ca yo attho,<br> yo cattho samparāyiko;<br>
Atthābhisamayā dhīro,<br>
paṇḍitoti pavuccatī”ti.
</p>
</blockquote></article></section><section class="sutta" id="19"><article><hgroup id="sn3.19"><h1><a href="#menu">19. Paṭhamaaputtakasutta</a></h1></hgroup><p><a id="p_12S1_698" class="ms"></a><a class="msdiv" id="msdiv130"></a><a class="sc" id="sn3.19.1"></a>
Sāvatthinidānaṃ. Atha kho rājā pasenadi kosalo divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca:  “handa kuto nu tvaṃ, mahārāja, āgacchasi divā divassā”ti?</p><p><a id="p_12S1_699" class="ms"></a><a class="sc" id="sn3.19.2"></a>
“Idha, bhante, sāvatthiyaṃ seṭṭhi gahapati kālaṅkato. Tamahaṃ aputtakaṃ sāpateyyaṃ rājantepuraṃ atiharitvā āgacchāmi. Asīti, bhante, satasahassāni hiraññasseva, ko pana vādo rūpiyassa. Tassa kho pana, bhante, seṭṭhissa gahapatissa evarūpo bhattabhogo ahosi–  kaṇājakaṃ bhuñjati bilaṅgadutiyaṃ. Evarūpo vatthabhogo ahosi–  sāṇaṃ dhāreti tipakkhavasanaṃ. Evarūpo yānabhogo ahosi–  jajjararathakena yāti paṇṇachattakena dhāriyamānenā”ti.</p><p><a id="p_12S1_700" class="ms"></a><a class="sc" id="sn3.19.3"></a>
“Evametaṃ, mahārāja, evametaṃ, mahārāja. Asappuriso kho, mahārāja, uḷāre bhoge labhitvā nevattānaṃ sukheti pīṇeti, na mātāpitaro sukheti pīṇeti, na puttadāraṃ sukheti pīṇeti, na dāsakammakaraporise sukheti pīṇeti, na mittāmacce sukheti pīṇeti, na samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā aparibhuñjiyamāne rājāno vā haranti corā vā haranti aggi vā ḍahati udakaṃ vā vahati appiyā vā dāyādā haranti. Evaṃsa te, mahārāja, bhogā sammā aparibhuñjiyamānā parikkhayaṃ gacchanti, no paribhogaṃ.</p><p><a id="p_12S1_701" class="ms"></a><a class="sc" id="sn3.19.4"></a>
Seyyathāpi, mahārāja, amanussaṭṭhāne pokkharaṇī acchodakā sītodakā sātodakā setodakā supatitthā ramaṇīyā. Taṃ jano neva hareyya na piveyya na nahāyeyya na yathāpaccayaṃ vā kareyya. Evañhi taṃ, mahārāja, udakaṃ sammā aparibhuñjiyamānaṃ parikkhayaṃ gaccheyya, no paribhogaṃ. Evameva kho, mahārāja, asappuriso uḷāre bhoge labhitvā nevattānaṃ sukheti pīṇeti, na mātāpitaro sukheti pīṇeti, na puttadāraṃ sukheti pīṇeti, na dāsakammakaraporise sukheti pīṇeti, na mittāmacce sukheti pīṇeti, na samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā aparibhuñjiyamāne rājāno vā haranti, corā vā haranti, aggi vā ḍahati, udakaṃ vā vahati, appiyā vā dāyādā haranti. Evaṃsa te, mahārāja, bhogā sammā aparibhuñjiyamānā parikkhayaṃ gacchanti, no paribhogaṃ.</p><p><a id="p_12S1_702" class="ms"></a><a class="sc" id="sn3.19.5"></a>
Sappuriso ca kho, mahārāja, uḷāre bhoge labhitvā attānaṃ sukheti pīṇeti, mātāpitaro sukheti pīṇeti, puttadāraṃ sukheti pīṇeti, dāsakammakaraporise sukheti pīṇeti, mittāmacce sukheti pīṇeti, samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā paribhuñjiyamāne neva rājāno haranti, na corā haranti, na aggi ḍahati, na udakaṃ vahati, na appiyā dāyādā haranti. Evaṃsa te, mahārāja, bhogā sammā paribhuñjiyamānā paribhogaṃ gacchanti, no parikkhayaṃ.</p><p><a id="p_12S1_703" class="ms"></a><a class="sc" id="sn3.19.6"></a>
Seyyathāpi, mahārāja, gāmassa vā nigamassa vā avidūre pokkharaṇī acchodakā sītodakā sātodakā setodakā supatitthā ramaṇīyā. Tañca udakaṃ jano hareyyapi piveyyapi nahāyeyyapi yathāpaccayampi kareyya. Evañhi taṃ, mahārāja, udakaṃ sammā paribhuñjiyamānaṃ paribhogaṃ gaccheyya, no parikkhayaṃ. Evameva kho, mahārāja, sappuriso uḷāre bhoge labhitvā attānaṃ sukheti pīṇeti, mātāpitaro sukheti pīṇeti, puttadāraṃ sukheti pīṇeti, dāsakammakaraporise sukheti pīṇeti, mittāmacce sukheti pīṇeti, samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā paribhuñjiyamāne neva rājāno haranti, na corā haranti, na aggi ḍahati, na udakaṃ vahati, na appiyā dāyādā haranti. Evaṃsa te, mahārāja, bhogā sammā paribhuñjiyamānā paribhogaṃ gacchanti, no parikkhayan”ti.</p><blockquote class="gatha"><p><a id="p_12S1_704" class="ms"></a><a class="sc" id="sn3.19.7"></a>
“Amanussaṭṭhāne udakaṃva sītaṃ,<br> Tadapeyyamānaṃ parisosameti;<br>
Evaṃ dhanaṃ kāpuriso labhitvā,<br>
Nevattanā bhuñjati no dadāti.
</p><p><a id="p_12S1_705" class="ms"></a><a class="sc" id="sn3.19.8"></a>
Dhīro ca viññū adhigamma bhoge,<br> So bhuñjati kiccakaro ca hoti;<br>
So ñātisaṅghaṃ nisabho bharitvā,<br>
Anindito saggamupeti ṭhānan”ti.
</p>
</blockquote></article></section><section class="sutta" id="20"><article><hgroup id="sn3.20"><h1><a href="#menu">20. Dutiyaaputtakasutta</a></h1></hgroup><p><a id="p_12S1_706" class="ms"></a><a class="msdiv" id="msdiv131"></a><a class="sc" id="sn3.20.1"></a>
Atha kho rājā pasenadi kosalo divā divassa yena bhagavā tenupasaṅkami; upasaṅkamitvā ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca:  “handa kuto nu tvaṃ, mahārāja, āgacchasi divā divassā”ti?</p><p><a id="p_12S1_707" class="ms"></a><a class="sc" id="sn3.20.2"></a>
“Idha, bhante, sāvatthiyaṃ seṭṭhi gahapati kālaṅkato. Tamahaṃ aputtakaṃ sāpateyyaṃ rājantepuraṃ atiharitvā āgacchāmi. Sataṃ, bhante, satasahassāni hiraññasseva, ko pana vādo rūpiyassa. Tassa kho pana, bhante, seṭṭhissa gahapatissa evarūpo bhattabhogo ahosi–  kaṇājakaṃ bhuñjati bilaṅgadutiyaṃ. Evarūpo vatthabhogo ahosi–  sāṇaṃ dhāreti tipakkhavasanaṃ. Evarūpo yānabhogo ahosi–  jajjararathakena yāti paṇṇachattakena dhāriyamānenā”ti.</p><p><a id="p_12S1_708" class="ms"></a><a class="sc" id="sn3.20.3"></a>
“Evametaṃ, mahārāja, evametaṃ, mahārāja. Bhūtapubbaṃ so, mahārāja, seṭṭhi gahapati taggarasikhiṃ nāma paccekasambuddhaṃ piṇḍapātena paṭipādesi. ‘Detha samaṇassa piṇḍan’ti vatvā uṭṭhāyāsanā pakkāmi. Datvā ca pana pacchā vippaṭisārī ahosi:  ‘varametaṃ piṇḍapātaṃ dāsā vā kammakarā vā bhuñjeyyun’ti. Bhātu ca pana ekaputtakaṃ sāpateyyassa kāraṇā jīvitā voropesi.</p><p><a id="p_12S1_709" class="ms"></a><a class="sc" id="sn3.20.4"></a>
Yaṃ kho so, mahārāja, seṭṭhi gahapati taggarasikhiṃ paccekasambuddhaṃ piṇḍapātena paṭipādesi, tassa kammassa vipākena sattakkhattuṃ sugatiṃ saggaṃ lokaṃ upapajji. Tasseva kammassa vipākāvasesena imissāyeva sāvatthiyā sattakkhattuṃ seṭṭhittaṃ kāresi. Yaṃ kho so, mahārāja, seṭṭhi gahapati datvā pacchā vippaṭisārī ahosi:  ‘varametaṃ piṇḍapātaṃ dāsā vā kammakarā vā bhuñjeyyun’ti, tassa kammassa vipākena nāssuḷārāya bhattabhogāya cittaṃ namati, nāssuḷārāya vatthabhogāya cittaṃ namati, nāssuḷārāya yānabhogāya cittaṃ namati, nāssuḷārānaṃ pañcannaṃ kāmaguṇānaṃ bhogāya cittaṃ namati. Yaṃ kho so, mahārāja, seṭṭhi gahapati bhātu ca pana ekaputtakaṃ sāpateyyassa kāraṇā jīvitā voropesi, tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccittha. Tasseva kammassa vipākāvasesena idaṃ sattamaṃ aputtakaṃ sāpateyyaṃ rājakosaṃ paveseti. Tassa kho, mahārāja, seṭṭhissa gahapatissa purāṇañca puññaṃ parikkhīṇaṃ, navañca puññaṃ anupacitaṃ. Ajja pana, mahārāja, seṭṭhi gahapati mahāroruve niraye paccatī”ti. “Evaṃ, bhante, seṭṭhi gahapati mahāroruvaṃ nirayaṃ upapanno”ti. “Evaṃ, mahārāja, seṭṭhi gahapati mahāroruvaṃ nirayaṃ upapanno”ti. Idamavoca … pe ….</p><blockquote class="gatha"><p><a id="p_12S1_710" class="ms"></a><a class="sc" id="sn3.20.5"></a>
“Dhaññaṃ dhanaṃ rajataṃ jātarūpaṃ,<br> Pariggahaṃ vāpi yadatthi kiñci;<br>
Dāsā kammakarā pessā,<br>
Ye cassa anujīvino.
</p><p><a id="p_12S1_711" class="ms"></a><a class="sc" id="sn3.20.6"></a>
Sabbaṃ nādāya gantabbaṃ,<br> sabbaṃ nikkhippagāminaṃ;<br>
Yañca karoti kāyena,<br>
vācāya uda cetasā.
</p><p><a id="p_12S1_712" class="ms"></a><a class="sc" id="sn3.20.7"></a>
Tañhi tassa sakaṃ hoti,<br> taṃva ādāya gacchati;<br>
Taṃvassa anugaṃ hoti,<br>
chāyāva anapāyinī.
</p><p><a id="p_12S1_713" class="ms"></a><a class="sc" id="sn3.20.8"></a>
Tasmā kareyya kalyāṇaṃ,<br> nicayaṃ samparāyikaṃ;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote>
<p class="endsection">Dutiyo vaggo.</p><blockquote class="uddanagatha"><p><a id="p_12S1_716" class="ms"></a><a class="sc" id="sn3.20.9"></a>
Jaṭilā pañca rājāno,<br> Doṇapākakurena ca;<br>
Saṅgāmena dve vuttāni,<br>
Mallikā dve appamādena ca;<br>
Aputtakena dve vuttā,<br>
Vaggo tena pavuccatīti.
</p>
</blockquote><a href="../../sn3.1-10/pi/" rel="prev" class="previous">◀ Saṃyutta Nikāya 3.1–​10</a><a href="#" class="top">▲ TOP</a>
<a href="../../sn3.21-25/pi/" rel="prefetch" class="next">Saṃyutta Nikāya 3.21–​25 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Kosalasaṃyutta</div>
<div class="hidden">
Dutiyavagga</div>
<div class="hidden">
Sattajaṭilasutta</div>
</div>
</body></html>