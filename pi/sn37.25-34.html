<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu25" href="#sn37.25">25. Visāradasutta</a></li>
<li><a id="menu26" href="#sn37.26">26. Pasayhasutta</a></li>
<li><a id="menu27" href="#sn37.27">27. Abhibhuyyasutta</a></li>
<li><a id="menu28" href="#sn37.28">28. Ekasutta</a></li>
<li><a id="menu29" href="#sn37.29">29. Aṅgasutta</a></li>
<li><a id="menu30" href="#sn37.30">30. Nāsentisutta</a></li>
<li><a id="menu31" href="#sn37.31">31. Hetusutta</a></li>
<li><a id="menu32" href="#sn37.32">32. Ṭhānasutta</a></li>
<li><a id="menu33" href="#sn37.33">33. Pañcasīlavisāradasutta</a></li>
<li><a id="menu34" href="#sn37.34">34. Vaḍḍhīsutta</a></li>
</ul></div>
</div>
<section id="vagga"><section class="sutta" id="25"><article><hgroup id="sn37.25"><h2>Saṃyutta Nikāya 37</h2> <h3>3. Balavagga</h3><h1><a href="#menu">25. Visāradasutta</a></h1></hgroup><p><a id="p_13S4_1299" class="ms"></a><a class="msdiv" id="msdiv304"></a><a class="sc" id="sn37.25.1"></a> “Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ–  imāni kho, bhikkhave, pañca mātugāmassa balāni. Imehi kho, bhikkhave, pañcahi balehi samannāgato mātugāmo visārado agāraṃ ajjhāvasatī”ti.</p>
<p class="endsection">Paṭhamaṃ.</p></article></section><section class="sutta" id="26"><article><hgroup id="sn37.26"><h1><a href="#menu">26. Pasayhasutta</a></h1></hgroup><p><a id="p_13S4_1301" class="ms"></a><a class="msdiv" id="msdiv305"></a><a class="sc" id="sn37.26.1"></a>
“Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ–  imāni kho, bhikkhave, pañca mātugāmassa balāni. Imehi kho, bhikkhave, pañcahi balehi samannāgato mātugāmo sāmikaṃ pasayha agāraṃ ajjhāvasatī”ti.</p>
<p class="endsection">Dutiyaṃ.</p></article></section><section class="sutta" id="27"><article><hgroup id="sn37.27"><h1><a href="#menu">27. Abhibhuyyasutta</a></h1></hgroup><p><a id="p_13S4_1303" class="ms"></a><a class="msdiv" id="msdiv306"></a><a class="sc" id="sn37.27.1"></a>
“Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ–  imāni kho, bhikkhave, pañca mātugāmassa balāni. Imehi kho, bhikkhave, pañcahi balehi samannāgato mātugāmo sāmikaṃ abhibhuyya vattatī”ti.</p>
<p class="endsection">Tatiyaṃ.</p></article></section><section class="sutta" id="28"><article><hgroup id="sn37.28"><h1><a href="#menu">28. Ekasutta</a></h1></hgroup><p><a id="p_13S4_1305" class="ms"></a><a class="msdiv" id="msdiv307"></a><a class="sc" id="sn37.28.1"></a>
“Ekena ca kho, bhikkhave, balena samannāgato puriso mātugāmaṃ abhibhuyya vattati. Katamena ekena balena? Issariyabalena abhibhūtaṃ mātugāmaṃ neva rūpabalaṃ tāyati, na bhogabalaṃ tāyati, na ñātibalaṃ tāyati, na puttabalaṃ tāyati, na sīlabalaṃ tāyatī”ti.</p>
<p class="endsection">Catutthaṃ.</p></article></section><section class="sutta" id="29"><article><hgroup id="sn37.29"><h1><a href="#menu">29. Aṅgasutta</a></h1></hgroup><p><a id="p_13S4_1307" class="ms"></a><a class="msdiv" id="msdiv308"></a><a class="sc" id="sn37.29.1"></a>
“Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ. Rūpabalena ca, bhikkhave, mātugāmo samannāgato hoti, na ca bhogabalena–  evaṃ so tenaṅgena aparipūro hoti. Yato ca kho, bhikkhave, mātugāmo rūpabalena ca samannāgato hoti, bhogabalena ca–  evaṃ so tenaṅgena paripūro hoti. Rūpabalena ca, bhikkhave, mātugāmo samannāgato hoti, bhogabalena ca, na ca ñātibalena–  evaṃ so tenaṅgena aparipūro hoti. Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca–  evaṃ so tenaṅgena paripūro hoti. Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca puttabalena–  evaṃ so tenaṅgena aparipūro hoti. Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca–  evaṃ so tenaṅgena paripūro hoti. Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena–  evaṃ so tenaṅgena aparipūro hoti. Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca, sīlabalena ca–  evaṃ so tenaṅgena paripūro hoti. Imāni kho, bhikkhave, pañca mātugāmassa balānī”ti.</p>
<p class="endsection">Pañcamaṃ.</p></article></section><section class="sutta" id="30"><article><hgroup id="sn37.30"><h1><a href="#menu">30. Nāsentisutta</a></h1></hgroup><p><a id="p_13S4_1309" class="ms"></a><a class="msdiv" id="msdiv309"></a><a class="sc" id="sn37.30.1"></a>
“Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ. Rūpabalena ca, bhikkhave, mātugāmo samannāgato hoti, na ca sīlabalena, nāsenteva naṃ, kule na vāsenti. Rūpabalena ca, bhikkhave, mātugāmo samannāgato hoti, bhogabalena ca, na ca sīlabalena, nāsenteva naṃ, kule na vāsenti. Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca sīlabalena, nāsenteva naṃ, kule na vāsenti. Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena, nāsenteva naṃ, kule na vāsenti. Sīlabalena ca, bhikkhave, mātugāmo samannāgato hoti, na ca rūpabalena, vāsenteva naṃ, kule na nāsenti. Sīlabalena ca, bhikkhave, mātugāmo samannāgato hoti, na ca bhogabalena, vāsenteva naṃ, kule na nāsenti. Sīlabalena ca, bhikkhave, mātugāmo samannāgato hoti, na ca ñātibalena, vāsenteva naṃ, kule na nāsenti. Sīlabalena ca, bhikkhave, mātugāmo samannāgato hoti, na ca puttabalena, vāsenteva naṃ, kule na nāsenti. Imāni kho, bhikkhave, pañca mātugāmassa balānī”ti.</p>
<p class="endsection">Chaṭṭhaṃ.</p></article></section><section class="sutta" id="31"><article><hgroup id="sn37.31"><h1><a href="#menu">31. Hetusutta</a></h1></hgroup><p><a id="p_13S4_1311" class="ms"></a><a class="msdiv" id="msdiv310"></a><a class="sc" id="sn37.31.1"></a>
“Pañcimāni, bhikkhave, mātugāmassa balāni. Katamāni pañca? Rūpabalaṃ, bhogabalaṃ, ñātibalaṃ, puttabalaṃ, sīlabalaṃ. Na, bhikkhave, mātugāmo rūpabalahetu vā bhogabalahetu vā ñātibalahetu vā puttabalahetu vā kāyassa bhedā paraṃ maraṇā sugatiṃ saggaṃ lokaṃ upapajjati. Sīlabalahetu kho, bhikkhave, mātugāmo kāyassa bhedā paraṃ maraṇā sugatiṃ saggaṃ lokaṃ upapajjati. Imāni kho, bhikkhave, pañca mātugāmassa balānī”ti.</p>
<p class="endsection">Sattamaṃ.</p></article></section><section class="sutta" id="32"><article><hgroup id="sn37.32"><h1><a href="#menu">32. Ṭhānasutta</a></h1></hgroup><p><a id="p_13S4_1313" class="ms"></a><a class="msdiv" id="msdiv311"></a><a class="sc" id="sn37.32.1"></a>
“Pañcimāni, bhikkhave, ṭhānāni dullabhāni akatapuññena mātugāmena. Katamāni pañca? Patirūpe kule jāyeyyanti–  idaṃ, bhikkhave, paṭhamaṃ ṭhānaṃ dullabhaṃ akatapuññena mātugāmena. Patirūpe kule jāyitvā patirūpaṃ kulaṃ gaccheyyanti–  idaṃ, bhikkhave, dutiyaṃ ṭhānaṃ dullabhaṃ akatapuññena mātugāmena. Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvaseyyanti–  idaṃ, bhikkhave, tatiyaṃ ṭhānaṃ dullabhaṃ akatapuññena mātugāmena. Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī assanti–  idaṃ, bhikkhave, catutthaṃ ṭhānaṃ dullabhaṃ akatapuññena mātugāmena. Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī samānā sāmikaṃ abhibhuyya vatteyyanti–  idaṃ, bhikkhave, pañcamaṃ ṭhānaṃ dullabhaṃ akatapuññena mātugāmena. Imāni kho, bhikkhave, pañca ṭhānāni dullabhāni akatapuññena mātugāmenāti.</p><p><a id="p_13S4_1314" class="ms"></a><a class="sc" id="sn37.32.2"></a>
Pañcimāni, bhikkhave, ṭhānāni sulabhāni katapuññena mātugāmena. Katamāni pañca? Patirūpe kule jāyeyyanti–  idaṃ, bhikkhave, paṭhamaṃ ṭhānaṃ sulabhaṃ katapuññena mātugāmena. Patirūpe kule jāyitvā patirūpaṃ kulaṃ gaccheyyanti–  idaṃ, bhikkhave, dutiyaṃ ṭhānaṃ sulabhaṃ katapuññena mātugāmena. Patirūpe kule jāyitvā patirūpaṃ kulaṃ gantvā asapatti agāraṃ ajjhāvaseyyanti–  idaṃ, bhikkhave, tatiyaṃ ṭhānaṃ sulabhaṃ katapuññena mātugāmena. Patirūpe kule jāyitvā patirūpaṃ kulaṃ gantvā asapatti agāraṃ ajjhāvasantī puttavatī assanti–  idaṃ, bhikkhave, catutthaṃ ṭhānaṃ sulabhaṃ katapuññena mātugāmena. Patirūpe kule jāyitvā patirūpaṃ kulaṃ gantvā asapatti agāraṃ ajjhāvasantī puttavatī samānā sāmikaṃ abhibhuyya vatteyyanti–  idaṃ, bhikkhave, pañcamaṃ ṭhānaṃ sulabhaṃ katapuññena mātugāmena. Imāni kho, bhikkhave, pañca ṭhānāni sulabhāni katapuññena mātugāmenā”ti.</p>
<p class="endsection">Aṭṭhamaṃ.</p></article></section><section class="sutta" id="33"><article><hgroup id="sn37.33"><h1><a href="#menu">33. Pañcasīlavisāradasutta</a></h1></hgroup><p><a id="p_13S4_1316" class="ms"></a><a class="msdiv" id="msdiv312"></a><a class="sc" id="sn37.33.1"></a>
“Pañcahi, bhikkhave, dhammehi samannāgato mātugāmo visārado agāraṃ ajjhāvasati. Katamehi pañcahi? Pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti, surāme­raya­majjappa­mādaṭṭhānā paṭivirato ca hoti–  imehi kho, bhikkhave, pañcahi dhammehi samannāgato mātugāmo visārado agāraṃ ajjhāvasatī”ti.</p>
<p class="endsection">Navamaṃ.</p></article></section><section class="sutta" id="34"><article><hgroup id="sn37.34"><h1><a href="#menu">34. Vaḍḍhīsutta</a></h1></hgroup><p><a id="p_13S4_1318" class="ms"></a><a class="msdiv" id="msdiv313"></a><a class="sc" id="sn37.34.1"></a>
“Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati sārādāyinī ca hoti varādāyinī ca kāyassa. Katamehi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati–  imehi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti, varādāyinī ca kāyassāti.</p><blockquote class="gatha"><p><a id="p_13S4_1319" class="ms"></a><a class="sc" id="sn37.34.2"></a>
Saddhāya sīlena ca yādha vaḍḍhati,<br> Paññāya cāgena sutena cūbhayaṃ;<br>
Sā tādisī sīlavatī upāsikā,<br>
Ādīyati sāramidheva attano”ti.
</p>
</blockquote>
<p class="endsection">Dasamaṃ.</p>
<p class="endsection">Balavaggo tatiyo.</p><blockquote class="uddanagatha"><p><a id="p_13S4_1323" class="ms"></a><a class="sc" id="sn37.34.3"></a>
Visāradā pasayha abhibhuyya,<br> Ekaṃ aṅgena pañcamaṃ;<br>
Nāsenti hetu ṭhānañca,<br>
Visārado vaḍḍhinā dasāti.
</p>
</blockquote>
<p class="endsutta">Mātugāmasaṃyuttaṃ samattaṃ.</p><a href="../../sn37.15-24/pi/" rel="prev" class="previous">◀ Saṃyutta Nikāya 37.15–​24</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mātugāmasaṃyutta</div>
<div class="hidden">
Balavagga</div>
<div class="hidden">
Visāradasutta</div>
</div>
</body></html>