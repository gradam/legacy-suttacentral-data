<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>mn134:Pali</title></head><body>
<div id="text" lang="pi">
<div id="toc">
</div>
<section class="sutta"><article><hgroup id="mn134"><h2>Majjhima Nikāya 134</h2> <h1>Lomasa­kaṅgi­yabhadde­karatta­sutta</h1></hgroup><p><a id="p_11M_852" class="ms"></a><a class="msdiv" id="msdiv_286"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā lomasakaṅgiyo sakkesu viharati kapilavatthusmiṃ nigrodhārāme. Atha kho candano devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāyasmā lomasakaṅgiyo tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho candano devaputto āyasmantaṃ lomasakaṅgiyaṃ etadavoca:  “dhāresi tvaṃ, bhikkhu, bhaddekarattassa uddesañca vibhaṅgañcā”ti? “Na kho ahaṃ, āvuso, dhāremi bhaddekarattassa uddesañca vibhaṅgañca. Tvaṃ panāvuso, dhāresi bhaddekarattassa uddesañca vibhaṅgañcā”ti? “Ahampi kho, bhikkhu, na dhāremi bhaddekarattassa uddesañca vibhaṅgañca. Dhāresi pana tvaṃ, bhikkhu, bhaddekarattiyo gāthā”ti? “Na kho ahaṃ, āvuso, dhāremi bhaddekarattiyo gāthā. Tvaṃ panāvuso, dhāresi bhaddekarattiyo gāthā”ti? “Dhāremi kho ahaṃ, bhikkhu, bhaddekarattiyo gāthā”ti. “Yathā kathaṃ pana tvaṃ, āvuso, dhāresi bhaddekarattiyo gāthā”ti? “Ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ. Tatra bhagavā devānaṃ tāvatiṃsānaṃ bhaddekarattassa uddesañca vibhaṅgañca abhāsi: </p><blockquote class="gatha"><p><a id="p_11M_853" class="ms"></a><a class="sc" id="2"></a>
‘Atītaṃ nānvāgameyya,<br> nappaṭikaṅkhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p><p><a id="p_11M_854" class="ms"></a><a class="sc" id="3"></a>
Paccuppannañca yo dhammaṃ,<br> tattha tattha vipassati;<br>
Asaṃhīraṃ asaṅkuppaṃ,<br>
taṃ vidvā manubrūhaye.
</p><p><a id="p_11M_855" class="ms"></a><a class="sc" id="4"></a>
Ajjeva kiccamātappaṃ,<br> ko jaññā maraṇaṃ suve;<br>
Na hi no saṅgaraṃ tena,<br>
mahāsenena maccunā.
</p><p><a id="p_11M_856" class="ms"></a><a class="sc" id="5"></a>
Evaṃvihāriṃ ātāpiṃ,<br> ahorattamatanditaṃ;<br>
Taṃ ve bhaddekarattoti,<br>
santo ācikkhate munī’ti.
</p>
</blockquote><p><a id="p_11M_857" class="ms"></a><a class="sc" id="6"></a>
Evaṃ kho ahaṃ, bhikkhu, dhāremi bhaddekarattiyo gāthā. Uggaṇhāhi tvaṃ, bhikkhu, bhaddekarattassa uddesañca vibhaṅgañca; pariyāpuṇāhi tvaṃ, bhikkhu, bhaddekarattassa uddesañca vibhaṅgañca; dhārehi tvaṃ, bhikkhu, bhaddekarattassa uddesañca vibhaṅgañca. Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako”ti. Idamavoca candano devaputto. Idaṃ vatvā tatthevantaradhāyi.</p><p><a id="p_11M_858" class="ms"></a><a class="msdiv" id="msdiv_287"></a><a class="sc" id="7"></a>
Atha kho āyasmā lomasakaṅgiyo tassā rattiyā accayena senāsanaṃ saṃsāmetvā pattacīvaramādāya yena sāvatthi tena cārikaṃ pakkāmi. Anupubbena cārikaṃ caramāno yena sāvatthi jetavanaṃ anāthapiṇḍikassa ārāmo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā lomasakaṅgiyo bhagavantaṃ etadavoca: </p><p><a id="p_11M_859" class="ms"></a><a class="sc" id="8"></a>
“Ekamidāhaṃ, bhante, samayaṃ sakkesu viharāmi kapilavatthusmiṃ nigrodhārāme. Atha kho, bhante, aññataro devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāhaṃ tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhito kho, bhante, so devaputto maṃ etadavoca:  ‘dhāresi tvaṃ, bhikkhu, bhaddekarattassa uddesañca vibhaṅgañcā’ti? Evaṃ vutte, ahaṃ, bhante, taṃ devaputtaṃ etadavocaṃ:  ‘na kho ahaṃ, āvuso, dhāremi bhaddekarattassa uddesañca vibhaṅgañca. Tvaṃ panāvuso, dhāresi bhaddekarattassa uddesañca vibhaṅgañcā’ti? ‘Ahampi kho, bhikkhu, na dhāremi bhaddekarattassa uddesañca vibhaṅgañca. Dhāresi pana tvaṃ, bhikkhu, bhaddekarattiyo gāthā’ti? ‘Na kho ahaṃ, āvuso, dhāremi bhaddekarattiyo gāthā. Tvaṃ panāvuso, dhāresi bhaddekarattiyo gāthā’ti? ‘Dhāremi kho ahaṃ, bhikkhu, bhaddekarattiyo gāthā’ti. ‘Yathā kathaṃ pana tvaṃ, āvuso, dhāresi bhaddekarattiyo gāthā’ti? ‘Ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ. Tatra kho bhagavā devānaṃ tāvatiṃsānaṃ bhaddekarattassa uddesañca vibhaṅgañca abhāsi: </p><blockquote class="gatha"><p><a id="p_11M_860" class="ms"></a><a class="sc" id="9"></a>
“Atītaṃ nānvāgameyya,<br> … pe …<br>
Taṃ ve bhaddekarattoti,<br>
santo ācikkhate munī”ti.
</p>
</blockquote><p><a id="p_11M_861" class="ms"></a><a class="sc" id="10"></a>
Evaṃ kho ahaṃ, bhikkhu, dhāremi bhaddekarattiyo gāthā. Uggaṇhāhi tvaṃ, bhikkhu, bhaddekarattassa uddesañca vibhaṅgañca; pariyāpuṇāhi tvaṃ, bhikkhu, bhaddekarattassa uddesañca vibhaṅgañca; dhārehi tvaṃ, bhikkhu, bhaddekarattassa uddesañca vibhaṅgañca. Atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako’ti. Idamavoca, bhante, so devaputto. Idaṃ vatvā tatthevantaradhāyi. Sādhu me, bhante, bhagavā bhaddekarattassa uddesañca vibhaṅgañca desetū”ti.</p><p><a id="p_11M_862" class="ms"></a><a class="msdiv" id="msdiv_288"></a><a class="sc" id="11"></a>
“Jānāsi pana tvaṃ, bhikkhu, taṃ devaputtan”ti? “Na kho ahaṃ, bhante, jānāmi taṃ devaputtan”ti. “Candano nāma so, bhikkhu, devaputto. Candano, bhikkhu, devaputto aṭṭhiṃ katvā manasikatvā sabbacetasā samannāharitvā ohitasoto dhammaṃ suṇāti. Tena hi, bhikkhu, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho āyasmā lomasakaṅgiyo bhagavato paccassosi. Bhagavā etadavoca: </p><blockquote class="gatha"><p><a id="p_11M_863" class="ms"></a><a class="sc" id="12"></a>
“Atītaṃ nānvāgameyya,<br> nappaṭikaṅkhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p><p><a id="p_11M_864" class="ms"></a><a class="sc" id="13"></a>
Paccuppannañca yo dhammaṃ,<br> tattha tattha vipassati;<br>
Asaṃhīraṃ asaṅkuppaṃ,<br>
taṃ vidvā manubrūhaye.
</p><p><a id="p_11M_865" class="ms"></a><a class="sc" id="14"></a>
Ajjeva kiccamātappaṃ,<br> ko jaññā maraṇaṃ suve;<br>
Na hi no saṅgaraṃ tena,<br>
mahāsenena maccunā.
</p><p><a id="p_11M_866" class="ms"></a><a class="sc" id="15"></a>
Evaṃvihāriṃ ātāpiṃ,<br> ahorattamatanditaṃ;<br>
Taṃ ve bhaddekarattoti,<br>
santo ācikkhate muni.
</p>
</blockquote><p><a id="p_11M_867" class="ms"></a><a class="sc" id="16"></a>
Kathañca, bhikkhu, atītaṃ anvāgameti … pe … evaṃ kho, bhikkhu, atītaṃ anvāgameti. Kathañca, bhikkhu, atītaṃ nānvāgameti … pe … evaṃ kho, bhikkhu, atītaṃ nānvāgameti. Kathañca, bhikkhu, anāgataṃ paṭikaṅkhati … pe … evaṃ kho, bhikkhu, anāgataṃ paṭikaṅkhati. Kathañca, bhikkhu, anāgataṃ nappaṭikaṅkhati … pe … evaṃ kho, bhikkhu, anāgataṃ nappaṭikaṅkhati. Kathañca, bhikkhu, paccuppannesu dhammesu saṃhīrati … pe … evaṃ kho, bhikkhu, paccuppannesu dhammesu saṃhīrati. Kathañca, bhikkhu, paccuppannesu dhammesu na saṃhīrati … pe … evaṃ kho, bhikkhu, paccuppannesu dhammesu na saṃhīrati.</p><blockquote class="gatha"><p><a id="p_11M_868" class="ms"></a><a class="sc" id="17"></a>
Atītaṃ nānvāgameyya,<br> nappaṭikaṅkhe anāgataṃ;<br>
Yadatītaṃ pahīnaṃ taṃ,<br>
appattañca anāgataṃ.
</p><p><a id="p_11M_869" class="ms"></a><a class="sc" id="18"></a>
Paccuppannañca yo dhammaṃ,<br> tattha tattha vipassati;<br>
Asaṃhīraṃ asaṅkuppaṃ,<br>
taṃ vidvā manubrūhaye.
</p><p><a id="p_11M_870" class="ms"></a><a class="sc" id="19"></a>
Ajjeva kiccamātappaṃ,<br> ko jaññā maraṇaṃ suve;<br>
Na hi no saṅgaraṃ tena,<br>
mahāsenena maccunā.
</p><p><a id="p_11M_871" class="ms"></a><a class="sc" id="20"></a>
Evaṃvihāriṃ ātāpiṃ,<br> ahorattamatanditaṃ;<br>
Taṃ ve bhaddekarattoti,<br>
santo ācikkhate munī”ti.
</p>
</blockquote><p><a id="p_11M_872" class="ms"></a><a class="sc" id="21"></a>
Idamavoca bhagavā. Attamano āyasmā lomasakaṅgiyo bhagavato bhāsitaṃ abhinandīti.</p>
<p class="endsection">Lomasa­kaṅgi­yabhadde­karatta­suttaṃ niṭṭhitaṃ catutthaṃ.</p></article></section>
<a class="previous" href="/mn133/pi/">◀ Majjhima Nikāya  133</a><a class="top" href="#"> ▲ TOP </a><a class="next" href="/mn135/pi/">Majjhima Nikāya  135 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Vibhaṅgavagga</div>
<div class="hidden">
Lomasa­kaṅgi­yabhadde­karatta­sutta</div>
</div>
</body></html>