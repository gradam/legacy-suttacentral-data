<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu104" href="#sn35.104">104. Yogakkhemisutta</a></li>
<li><a id="menu105" href="#sn35.105">105. Upādāyasutta</a></li>
<li><a id="menu106" href="#sn35.106">106. Dukkhasamudayasutta</a></li>
<li><a id="menu107" href="#sn35.107">107. Lokasamudayasutta</a></li>
<li><a id="menu108" href="#sn35.108">108. Seyyohamasmisutta</a></li>
<li><a id="menu109" href="#sn35.109">109. Saṃyojaniyasutta</a></li>
<li><a id="menu110" href="#sn35.110">110. Upādāniyasutta</a></li>
<li><a id="menu111" href="#sn35.111">111. Ajjhatti­kāya­tana­pari­jāna­nasutta</a></li>
<li><a id="menu112" href="#sn35.112">112. Bāhirā­yata­napa­rijā­nana­sutta</a></li>
<li><a id="menu113" href="#sn35.113">113. Upassutisutta</a></li>
</ul></div>
</div>
<section id="vagga"><section class="sutta" id="104"><article><hgroup id="sn35.104"><h2>Saṃyutta Nikāya 35</h2> <h3>11. Yogakkhemivagga</h3><h1><a href="#menu">104. Yogakkhemisutta</a></h1></hgroup><p><a id="p_13S4_551" class="ms"></a><a class="msdiv" id="msdiv104"></a><a class="sc" id="sn35.104.1"></a> Sāvatthinidānaṃ. “Yogakkhemipariyāyaṃ vo, bhikkhave, dhammapariyāyaṃ desessāmi. Taṃ suṇātha. Katamo ca, bhikkhave, yogakkhemipariyāyo dhammapariyāyo? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tesañca pahānāya akkhāsi yogaṃ, tasmā tathāgato ‘yogakkhemī’ti vuccati … pe … santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tesañca pahānāya akkhāsi yogaṃ, tasmā tathāgato ‘yogakkhemī’ti vuccati. Ayaṃ kho, bhikkhave, yogakkhemipariyāyo dhammapariyāyo”ti.</p>
<p class="endsection">Paṭhamaṃ.</p></article></section><section class="sutta" id="105"><article><hgroup id="sn35.105"><h1><a href="#menu">105. Upādāyasutta</a></h1></hgroup><p><a id="p_13S4_553" class="ms"></a><a class="msdiv" id="msdiv105"></a><a class="sc" id="sn35.105.1"></a>
“Kismiṃ nu kho, bhikkhave, sati kiṃ upādāya uppajjati ajjhattaṃ sukhaṃ dukkhan”ti?</p><p><a id="p_13S4_554" class="ms"></a><a class="sc" id="sn35.105.2"></a>
“Bhagavaṃmūlakā no, bhante, dhammā … pe ….</p><p><a id="p_13S4_555" class="ms"></a><a class="sc" id="sn35.105.3"></a>
“Cakkhusmiṃ kho, bhikkhave, sati cakkhuṃ upādāya uppajjati ajjhattaṃ sukhaṃ dukkhaṃ … pe … manasmiṃ sati manaṃ upādāya uppajjati ajjhattaṃ sukhaṃ dukkhaṃ. Taṃ kiṃ maññatha, bhikkhave, cakkhu niccaṃ vā aniccaṃ vā”ti?</p><p><a id="p_13S4_556" class="ms"></a><a class="sc" id="sn35.105.4"></a>
“Aniccaṃ, bhante”.</p><p><a id="p_13S4_557" class="ms"></a><a class="sc" id="sn35.105.5"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_558" class="ms"></a><a class="sc" id="sn35.105.6"></a>
“Dukkhaṃ, bhante”.</p><p><a id="p_13S4_559" class="ms"></a><a class="sc" id="sn35.105.7"></a>
“Yaṃ panāniccaṃ dukkhaṃ vipariṇāmadhammaṃ, api nu taṃ anupādāya uppajjeyya ajjhattaṃ sukhaṃ dukkhan”ti?</p><p><a id="p_13S4_560" class="ms"></a><a class="sc" id="sn35.105.8"></a>
“No hetaṃ, bhante” … pe ….</p><p><a id="p_13S4_561" class="ms"></a><a class="sc" id="sn35.105.9"></a>
“Jivhā niccā vā aniccā vā”ti?</p><p><a id="p_13S4_562" class="ms"></a><a class="sc" id="sn35.105.10"></a>
“Aniccā, bhante”.</p><p><a id="p_13S4_563" class="ms"></a><a class="sc" id="sn35.105.11"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_564" class="ms"></a><a class="sc" id="sn35.105.12"></a>
“Dukkhaṃ, bhante”.</p><p><a id="p_13S4_565" class="ms"></a><a class="sc" id="sn35.105.13"></a>
“Yaṃ panāniccaṃ dukkhaṃ vipariṇāmadhammaṃ, api nu taṃ anupādāya uppajjeyya ajjhattaṃ sukhaṃ dukkhan”ti?</p><p><a id="p_13S4_566" class="ms"></a><a class="sc" id="sn35.105.14"></a>
“No hetaṃ, bhante” … pe ….</p><p><a id="p_13S4_567" class="ms"></a><a class="sc" id="sn35.105.15"></a>
“Mano nicco vā anicco vā”ti?</p><p><a id="p_13S4_568" class="ms"></a><a class="sc" id="sn35.105.16"></a>
“Anicco, bhante”.</p><p><a id="p_13S4_569" class="ms"></a><a class="sc" id="sn35.105.17"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_570" class="ms"></a><a class="sc" id="sn35.105.18"></a>
“Dukkhaṃ, bhante”.</p><p><a id="p_13S4_571" class="ms"></a><a class="sc" id="sn35.105.19"></a>
“Yaṃ panāniccaṃ dukkhaṃ vipariṇāmadhammaṃ, api nu taṃ anupādāya uppajjeyya ajjhattaṃ sukhaṃ dukkhan”ti?</p><p><a id="p_13S4_572" class="ms"></a><a class="sc" id="sn35.105.20"></a>
“No hetaṃ, bhante”.</p><p><a id="p_13S4_573" class="ms"></a><a class="sc" id="sn35.105.21"></a>
“Evaṃ passaṃ, bhikkhave, sutavā ariyasāvako cakkhusmimpi nibbindati … pe … manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Dutiyaṃ.</p></article></section><section class="sutta" id="106"><article><hgroup id="sn35.106"><h1><a href="#menu">106. Dukkhasamudayasutta</a></h1></hgroup><p><a id="p_13S4_575" class="ms"></a><a class="msdiv" id="msdiv106"></a><a class="sc" id="sn35.106.1"></a>
“Dukkhassa, bhikkhave, samudayañca atthaṅgamañca desessāmi. Taṃ suṇātha. Katamo ca, bhikkhave, dukkhassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ dukkhassa samudayo … pe … jivhañca paṭicca rase ca uppajjati jivhāviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ dukkhassa samudayo … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo.</p><p><a id="p_13S4_576" class="ms"></a><a class="sc" id="sn35.106.2"></a>
Katamo ca, bhikkhave, dukkhassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti. Ayaṃ dukkhassa atthaṅgamo … pe … jivhañca paṭicca rase ca uppajjati jivhāviññāṇaṃ … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo”ti.</p>
<p class="endsection">Tatiyaṃ.</p></article></section><section class="sutta" id="107"><article><hgroup id="sn35.107"><h1><a href="#menu">107. Lokasamudayasutta</a></h1></hgroup><p><a id="p_13S4_578" class="ms"></a><a class="msdiv" id="msdiv107"></a><a class="sc" id="sn35.107.1"></a>
“Lokassa, bhikkhave, samudayañca atthaṅgamañca desessāmi. Taṃ suṇātha. Katamo ca, bhikkhave, lokassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Ayaṃ kho, bhikkhave, lokassa samudayo … pe … jivhañca paṭicca rase ca uppajjati jivhāviññāṇaṃ … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Ayaṃ kho, bhikkhave, lokassa samudayo.</p><p><a id="p_13S4_579" class="ms"></a><a class="sc" id="sn35.107.2"></a>
Katamo ca, bhikkhave, lokassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, lokassa atthaṅgamo … pe … jivhañca paṭicca rase ca uppajjati … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā … pe … evametassa kevalassa dukkhakkhandhassa nirodho hoti. Ayaṃ kho, bhikkhave, lokassa atthaṅgamo”ti.</p>
<p class="endsection">Catutthaṃ.</p></article></section><section class="sutta" id="108"><article><hgroup id="sn35.108"><h1><a href="#menu">108. Seyyohamasmisutta</a></h1></hgroup><p><a id="p_13S4_581" class="ms"></a><a class="msdiv" id="msdiv108"></a><a class="sc" id="sn35.108.1"></a>
“Kismiṃ nu kho, bhikkhave, sati kiṃ upādāya kiṃ abhinivissa seyyohamasmīti vā hoti, sadisohamasmīti vā hoti, hīnohamasmīti vā hotī”ti?</p><p><a id="p_13S4_582" class="ms"></a><a class="sc" id="sn35.108.2"></a>
“Bhagavaṃmūlakā no, bhante, dhammā … pe ….</p><p><a id="p_13S4_583" class="ms"></a><a class="sc" id="sn35.108.3"></a>
“Cakkhusmiṃ kho, bhikkhave, sati cakkhuṃ upādāya cakkhuṃ abhinivissa seyyohamasmīti vā hoti, sadisohamasmīti vā hoti, hīnohamasmīti vā hoti … pe … jivhāya sati … pe … manasmiṃ sati manaṃ upādāya manaṃ abhinivissa seyyohamasmīti vā hoti, sadisohamasmīti vā hoti, hīnohamasmīti vā hoti. Taṃ kiṃ maññatha, bhikkhave, cakkhu niccaṃ vā aniccaṃ vā”ti?</p><p><a id="p_13S4_584" class="ms"></a><a class="sc" id="sn35.108.4"></a>
“Aniccaṃ, bhante”.</p><p><a id="p_13S4_585" class="ms"></a><a class="sc" id="sn35.108.5"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_586" class="ms"></a><a class="sc" id="sn35.108.6"></a>
“Dukkhaṃ, bhante”.</p><p><a id="p_13S4_587" class="ms"></a><a class="sc" id="sn35.108.7"></a>
“Yaṃ panāniccaṃ dukkhaṃ vipariṇāmadhammaṃ, api nu taṃ anupādāya seyyohamasmīti vā assa, sadisohamasmīti vā assa, hīnohamasmīti vā assā”ti?</p><p><a id="p_13S4_588" class="ms"></a><a class="sc" id="sn35.108.8"></a>
“No hetaṃ, bhante” … pe … jivhā … niccā vā aniccā vā”ti?</p><p><a id="p_13S4_589" class="ms"></a><a class="sc" id="sn35.108.9"></a>
“Aniccā, bhante” … pe ….</p><p><a id="p_13S4_590" class="ms"></a><a class="sc" id="sn35.108.10"></a>
“Mano nicco vā anicco vā”ti?</p><p><a id="p_13S4_591" class="ms"></a><a class="sc" id="sn35.108.11"></a>
“Anicco, bhante”.</p><p><a id="p_13S4_592" class="ms"></a><a class="sc" id="sn35.108.12"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_593" class="ms"></a><a class="sc" id="sn35.108.13"></a>
“Dukkhaṃ, bhante”.</p><p><a id="p_13S4_594" class="ms"></a><a class="sc" id="sn35.108.14"></a>
“Yaṃ panāniccaṃ dukkhaṃ vipariṇāmadhammaṃ, api nu taṃ anupādāya seyyohamasmīti vā assa, sadisohamasmīti vā assa, hīnohamasmīti vā assā”ti?</p><p><a id="p_13S4_595" class="ms"></a><a class="sc" id="sn35.108.15"></a>
“No hetaṃ, bhante”.</p><p><a id="p_13S4_596" class="ms"></a><a class="sc" id="sn35.108.16"></a>
“Evaṃ passaṃ, bhikkhave, sutavā ariyasāvako cakkhusmimpi nibbindati … pe … manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Pañcamaṃ.</p></article></section><section class="sutta" id="109"><article><hgroup id="sn35.109"><h1><a href="#menu">109. Saṃyojaniyasutta</a></h1></hgroup><p><a id="p_13S4_598" class="ms"></a><a class="msdiv" id="msdiv109"></a><a class="sc" id="sn35.109.1"></a>
“Saṃyojaniye ca, bhikkhave, dhamme desessāmi saṃyojanañca. Taṃ suṇātha. Katame ca, bhikkhave, saṃyojaniyā dhammā, katamañca saṃyojanaṃ? Cakkhuṃ, bhikkhave, saṃyojaniyo dhammo. Yo tattha chandarāgo, taṃ tattha saṃyojanaṃ … pe … jivhā saṃyojaniyo dhammo … pe … mano saṃyojaniyo dhammo. Yo tattha chandarāgo, taṃ tattha saṃyojanaṃ. Ime vuccanti, bhikkhave, saṃyojaniyā dhammā, idaṃ saṃyojanan”ti.</p>
<p class="endsection">Chaṭṭhaṃ.</p></article></section><section class="sutta" id="110"><article><hgroup id="sn35.110"><h1><a href="#menu">110. Upādāniyasutta</a></h1></hgroup><p><a id="p_13S4_600" class="ms"></a><a class="msdiv" id="msdiv110"></a><a class="sc" id="sn35.110.1"></a>
“Upādāniye ca, bhikkhave, dhamme desessāmi upādānañca. Taṃ suṇātha. Katame ca, bhikkhave, upādāniyā dhammā, katamañca upādānaṃ? Cakkhuṃ, bhikkhave, upādāniyo dhammo. Yo tattha chandarāgo, taṃ tattha upādānaṃ … pe … jivhā upādāniyo dhammo … pe … mano upādāniyo dhammo. Yo tattha chandarāgo, taṃ tattha upādānaṃ. Ime vuccanti, bhikkhave, upādāniyā dhammā, idaṃ upādānan”ti.</p>
<p class="endsection">Sattamaṃ.</p></article></section><section class="sutta" id="111"><article><hgroup id="sn35.111"><h1><a href="#menu">111. Ajjhatti­kāya­tana­pari­jāna­nasutta</a></h1></hgroup><p><a id="p_13S4_602" class="ms"></a><a class="msdiv" id="msdiv111"></a><a class="sc" id="sn35.111.1"></a>
“Cakkhuṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya. Sotaṃ … ghānaṃ … jivhaṃ … kāyaṃ … manaṃ anabhijānaṃ aparijānaṃ avirājayaṃ appajahaṃ abhabbo dukkhakkhayāya. Cakkhuñca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāya … pe … jivhaṃ … kāyaṃ … manaṃ abhijānaṃ parijānaṃ virājayaṃ pajahaṃ bhabbo dukkhakkhayāyā”ti.</p>
<p class="endsection">Aṭṭhamaṃ.</p></article></section><section class="sutta" id="112"><article><hgroup id="sn35.112"><h1><a href="#menu">112. Bāhirā­yata­napa­rijā­nana­sutta</a></h1></hgroup><p><a id="p_13S4_604" class="ms"></a><a class="msdiv" id="msdiv112"></a><a class="sc" id="sn35.112.1"></a>
“Rūpe, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya. Sadde … gandhe … rase … phoṭṭhabbe … dhamme anabhijānaṃ aparijānaṃ avirājayaṃ appajahaṃ abhabbo dukkhakkhayāya. Rūpe ca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāya. Sadde … gandhe … rase … phoṭṭhabbe … dhamme abhijānaṃ parijānaṃ virājayaṃ pajahaṃ bhabbo dukkhakkhayāyā”ti.</p>
<p class="endsection">Navamaṃ.</p></article></section><section class="sutta" id="113"><article><hgroup id="sn35.113"><h1><a href="#menu">113. Upassutisutta</a></h1></hgroup><p><a id="p_13S4_606" class="ms"></a><a class="msdiv" id="msdiv113"></a><a class="sc" id="sn35.113.1"></a>
Ekaṃ samayaṃ bhagavā nātike viharati giñjakāvasathe. Atha kho bhagavā rahogato paṭisallīno imaṃ dhammapariyāyaṃ abhāsi:  “cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti. Jivhañca paṭicca rase ca uppajjati … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti.</p><p><a id="p_13S4_607" class="ms"></a><a class="sc" id="sn35.113.2"></a>
Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti … pe … jivhañca paṭicca rase ca uppajjati … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā … pe … evametassa kevalassa dukkhakkhandhassa nirodho hotī”ti.</p><p><a id="p_13S4_608" class="ms"></a><a class="sc" id="sn35.113.3"></a>
Tena kho pana samayena aññataro bhikkhu bhagavato upassuti ṭhito hoti. Addasā kho bhagavā taṃ bhikkhuṃ upassuti ṭhitaṃ. Disvāna taṃ bhikkhuṃ etadavoca:  “assosi no tvaṃ, bhikkhu, imaṃ dhammapariyāyan”ti? “Evaṃ, bhante”. “Uggaṇhāhi tvaṃ, bhikkhu, imaṃ dhammapariyāyaṃ. Pariyāpuṇāhi tvaṃ, bhikkhu, imaṃ dhammapariyāyaṃ. Dhārehi tvaṃ, bhikkhu, imaṃ dhammapariyāyaṃ. Atthasañhitoyaṃ, bhikkhu, dhammapariyāyo ādibrahmacariyako”ti.</p>
<p class="endsection">Dasamaṃ.</p>
<p class="endsection">Yogakkhemivaggo paṭhamo.</p><blockquote class="uddanagatha"><p><a id="p_13S4_612" class="ms"></a><a class="sc" id="sn35.113.4"></a>
Yogakkhemi upādāya,<br> Dukkhaṃ loko ca seyyo ca;<br>
Saṃyojanaṃ upādānaṃ,<br>
Dve parijānaṃ upassutīti.
</p>
</blockquote><a href="../../sn35.94-103/pi/" rel="prev" class="previous">◀ Saṃyutta Nikāya 35.94–​103</a><a href="#" class="top">▲ TOP</a>
<a href="../../sn35.114-123/pi/" rel="prefetch" class="next">Saṃyutta Nikāya 35.114–​123 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Tatiyapaṇṇāsaka</div>
<div class="hidden">
Yogakkhemivagga</div>
<div class="hidden">
Yogakkhemisutta</div>
</div>
</body></html>