<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it109:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it109"><h2><a href="#" id="s">Itivuttaka 109</a></h2>
<h1>Nadīsotasutta</h1></hgroup><p><a id="p_18It_792" class="ms"></a><a class="sc" id="it109.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_793" class="ms"></a><a class="sc" id="it109.2"></a>
“Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya:  ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</p><p><a id="p_18It_794" class="ms"></a><a class="sc" id="it109.3"></a>
Upamā kho me ayaṃ, bhikkhave, katā atthassa viññāpanāya. Ayañcettha attho:  ‘nadiyā soto’ti kho, bhikkhave, taṇhāyetaṃ adhivacanaṃ.</p><p><a id="p_18It_795" class="ms"></a><a class="sc" id="it109.4"></a>
‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.</p><p><a id="p_18It_796" class="ms"></a><a class="sc" id="it109.5"></a>
‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.</p><p><a id="p_18It_797" class="ms"></a><a class="sc" id="it109.6"></a>
‘Ūmibhayan’ti kho, bhikkhave, kodhupāyāsassetaṃ adhivacanaṃ.</p><p><a id="p_18It_798" class="ms"></a><a class="sc" id="it109.7"></a>
‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ.</p><p><a id="p_18It_799" class="ms"></a><a class="sc" id="it109.8"></a>
‘Gaharakkhaso’ti kho, bhikkhave, mātugāmassetaṃ adhivacanaṃ.</p><p><a id="p_18It_800" class="ms"></a><a class="sc" id="it109.9"></a>
‘Paṭisoto’ti kho, bhikkhave, nekkhammassetaṃ adhivacanaṃ.</p><p><a id="p_18It_801" class="ms"></a><a class="sc" id="it109.10"></a>
‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.</p><p><a id="p_18It_802" class="ms"></a><a class="sc" id="it109.11"></a>
‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_803" class="ms"></a><a class="sc" id="it109.12"></a>
“Sahāpi dukkhena jaheyya kāme,<br> Yogakkhemaṃ āyatiṃ patthayāno;<br>
Sammappajāno suvimuttacitto,<br>
Vimuttiyā phassaye tattha tattha;<br>
Sa vedagū vūsitabrahmacariyo,<br>
Lokantagū pāragatoti vuccatī”ti.
</p>
</blockquote><p><a id="p_18It_804" class="ms"></a><a class="sc" id="it109.13"></a>
Ayampi attho vutto bhagavatā, iti me sutanti.</p>
<p class="endsection">Dasamaṃ.</p><a href="../../it108/pi/" rel="prev" class="previous">◀ Itivuttaka 108</a><a href="#" class="top">▲ TOP</a>
<a href="../../it110/pi/" rel="prefetch" class="next">Itivuttaka 110 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Catukkanipāta</div>
<div class="hidden">
Brāhmaṇadhammayāgavagga</div>
<div class="hidden">
Nadīsotasutta</div>
</div>
</body></html>