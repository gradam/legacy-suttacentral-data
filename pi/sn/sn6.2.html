<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="2"><article><hgroup id="sn6.2"><h2>Saṃyutta Nikāya 6</h2> <h3>1. Paṭhamavagga</h3><h1>2. Gāravasutta</h1></hgroup><p><a id="p_12S1_1019" class="ms"></a><a class="msdiv" id="msdiv_173"></a><a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi:  “dukkhaṃ kho agāravo viharati appatisso, kaṃ nu khvāhaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyan”ti?</p><p><a id="p_12S1_1020" class="ms"></a><a class="sc" id="2"></a>
Atha kho bhagavato etadahosi:  “aparipuṇṇassa kho sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā sīlasampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p><p><a id="p_12S1_1021" class="ms"></a><a class="sc" id="3"></a>
Aparipuṇṇassa kho samādhikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke … pe … attanā samādhisampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p><p><a id="p_12S1_1022" class="ms"></a><a class="sc" id="4"></a>
Aparipuṇṇassa paññākkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake … pe … attanā paññāsampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p><p><a id="p_12S1_1023" class="ms"></a><a class="sc" id="5"></a>
Aparipuṇṇassa kho vimuttikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake … pe … attanā vimuttisampannataraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ.</p><p><a id="p_12S1_1024" class="ms"></a><a class="sc" id="6"></a>
Aparipuṇṇassa kho vimutti­ñāṇa­dassa­nakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya attanā vimutti­ñāṇa­dassa­nasampanna­taraṃ aññaṃ samaṇaṃ vā brāhmaṇaṃ vā, yamahaṃ sakkatvā garuṃ katvā upanissāya vihareyyaṃ. Yannūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyyan”ti.</p><p><a id="p_12S1_1025" class="ms"></a><a class="sc" id="7"></a>
Atha kho brahmā sahampati bhagavato cetasā cetoparivitakkamaññāya–  seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva–  brahmaloke antarahito bhagavato purato pāturahosi. Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca:  “evametaṃ, bhagavā, evametaṃ, sugata. Yepi te, bhante, ahesuṃ atītamaddhānaṃ arahanto sammāsambuddhā, tepi bhagavanto dhammaññeva sakkatvā garuṃ katvā upanissāya vihariṃsu; yepi te, bhante, bhavissanti anāgatamaddhānaṃ arahanto sammāsambuddhā tepi bhagavanto dhammaññeva sakkatvā garuṃ katvā upanissāya viharissanti. Bhagavāpi, bhante, etarahi arahaṃ sammāsambuddho dhammaññeva sakkatvā garuṃ katvā upanissāya viharatū”ti. Idamavoca brahmā sahampati, idaṃ vatvā athāparaṃ etadavoca: </p><blockquote class="gatha"><p><a id="p_12S1_1026" class="ms"></a><a class="sc" id="8"></a>
“Ye ca atītā sambuddhā,<br> ye ca buddhā anāgatā;<br>
Yo cetarahi sambuddho,<br>
bahūnaṃ sokanāsano.
</p><p><a id="p_12S1_1027" class="ms"></a><a class="sc" id="9"></a>
Sabbe saddhammagaruno,<br> vihaṃsu viharanti ca;<br>
Tathāpi viharissanti,<br>
esā buddhāna dhammatā.
</p><p><a id="p_12S1_1028" class="ms"></a><a class="sc" id="10"></a>
Tasmā hi attakāmena,<br> mahattamabhikaṅkhatā;<br>
Saddhammo garukātabbo,<br>
saraṃ buddhāna sāsanan”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Brahmasaṃyutta</div>
<div class="hidden">
Paṭhamavagga</div>
<div class="hidden">
Brahmāyācanasutta</div>
</div>
</section><a class="previous" href="/sn6.1/pi/">◀ Saṃyutta Nikāya  6.1</a><a class="top" href="#"> ▲ TOP </a><a class="next" href="/sn6.3/pi/">Saṃyutta Nikāya  6.3 ▶</a></div>
</body></html>