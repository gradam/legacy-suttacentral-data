<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp3.1:Pali</title></head><body>
<div id="text" lang="pi">
<div id="toc">
</div><section class="sutta" id="snp3.1"><article><hgroup><h2><a href="#" id="s">Sutta Nipāta 3.1</a></h2>
<h1>Pabbajjāsutta</h1></hgroup><blockquote class="gatha"><p><a class="sc" id="sc41"></a><a id="p_18Sn_472" class="ms"></a> “Pabbajjaṃ kittayissāmi,<br> yathā pabbaji cakkhumā;<br>
Yathā vīmaṃsamāno so,<br>
pabbajjaṃ samarocayi. 
</p><p><a class="sc" id="sc42"></a><a class="brnum" id="br2"></a><a id="p_18Sn_473" class="ms"></a>
Sambādhoyaṃ gharāvāso,<br> rajassāyatanaṃ iti;<br>
Abbhokāsova pabbajjā,<br>
iti disvāna pabbaji. 
</p><p><a class="sc" id="sc43"></a><a class="brnum" id="br3"></a><a id="p_18Sn_474" class="ms"></a>
Pabbajitvāna kāyena,<br> pāpakammaṃ vivajjayi;<br>
Vacīduccaritaṃ hitvā,<br>
ājīvaṃ parisodhayi. 
</p><p><a class="sc" id="sc44"></a><a class="brnum" id="br4"></a><a id="p_18Sn_475" class="ms"></a>
Agamā rājagahaṃ buddho,<br> magadhānaṃ giribbajaṃ;<br>
Piṇḍāya abhihāresi,<br>
ākiṇṇavaralakkhaṇo”. 
</p><p><a class="sc" id="sc45"></a><a class="brnum" id="br5"></a><a id="p_18Sn_476" class="ms"></a>
Tamaddasā bimbisāro,<br> pāsādasmiṃ patiṭṭhito;<br>
Disvā lakkhaṇasampannaṃ,<br>
imamatthaṃ abhāsatha. 
</p><p><a class="sc" id="sc46"></a><a class="brnum" id="br6"></a><a id="p_18Sn_477" class="ms"></a>
“Imaṃ bhonto nisāmetha,<br> abhirūpo brahā suci;<br>
Caraṇena ca sampanno,<br>
yugamattañca pekkhati. 
</p><p><a class="sc" id="sc47"></a><a class="brnum" id="br7"></a><a id="p_18Sn_478" class="ms"></a>
Okkhittacakkhu satimā,<br> nāyaṃ nīcakulāmiva;<br>
Rājadūtābhidhāvantu,<br>
kuhiṃ bhikkhu gamissati”. 
</p><p><a class="sc" id="sc48"></a><a class="brnum" id="br8"></a><a id="p_18Sn_479" class="ms"></a>
Te pesitā rājadūtā,<br> piṭṭhito anubandhisuṃ;<br>
Kuhiṃ gamissati bhikkhu,<br>
kattha vāso bhavissati. 
</p><p><a class="sc" id="sc49"></a><a class="brnum" id="br9"></a><a id="p_18Sn_480" class="ms"></a>
Sapadānaṃ caramāno,<br> guttadvāro susaṃvuto;<br>
Khippaṃ pattaṃ apūresi,<br>
sampajāno paṭissato. 
</p><p><a class="sc" id="sc50"></a><a class="brnum" id="br10"></a><a id="p_18Sn_481" class="ms"></a>
Piṇḍacāraṃ caritvāna,<br> Nikkhamma nagarā muni;<br>
Paṇḍavaṃ abhihāresi,<br>
Ettha vāso bhavissati. 
</p><p><a class="sc" id="sc51"></a><a class="brnum" id="br11"></a><a id="p_18Sn_482" class="ms"></a>
Disvāna vāsūpagataṃ,<br> Tayo dūtā upāvisuṃ;<br>
Tesu ekova āgantvā,<br>
Rājino paṭivedayi. 
</p><p><a class="sc" id="sc52"></a><a class="brnum" id="br12"></a><a id="p_18Sn_483" class="ms"></a>
“Esa bhikkhu mahārāja,<br> Paṇḍavassa puratthato;<br>
Nisinno byagghusabhova,<br>
Sīhova girigabbhare”. 
</p><p><a class="sc" id="sc53"></a><a class="brnum" id="br13"></a><a id="p_18Sn_484" class="ms"></a>
Sutvāna dūtavacanaṃ,<br> Bhaddayānena khattiyo;<br>
Taramānarūpo niyyāsi,<br>
Yena paṇḍavapabbato. 
</p><p><a class="sc" id="sc54"></a><a class="brnum" id="br14"></a><a id="p_18Sn_485" class="ms"></a>
Sa yānabhūmiṃ yāyitvā,<br> Yānā oruyha khattiyo;<br>
Pattiko upasaṅkamma,<br>
Āsajja naṃ upāvisi. 
</p><p><a class="sc" id="sc55"></a><a class="brnum" id="br15"></a><a id="p_18Sn_486" class="ms"></a>
Nisajja rājā sammodi,<br> Kathaṃ sāraṇīyaṃ tato;<br>
Kathaṃ so vītisāretvā,<br>
Imamatthaṃ abhāsatha. 
</p><p><a class="sc" id="sc56"></a><a class="brnum" id="br16"></a><a id="p_18Sn_487" class="ms"></a>
“Yuvā ca daharo cāsi,<br> Paṭhamuppattiko susu;<br>
Vaṇṇārohena sampanno,<br>
Jātimā viya khattiyo. 
</p><p><a class="sc" id="sc57"></a><a class="brnum" id="br17"></a><a id="p_18Sn_488" class="ms"></a>
Sobhayanto anīkaggaṃ,<br> Nāgasaṅghapurakkhato;<br>
Dadāmi bhoge bhuñjassu,<br>
Jātiṃ akkhāhi pucchito”. 
</p><p><a class="sc" id="sc58"></a><a class="brnum" id="br18"></a><a id="p_18Sn_489" class="ms"></a>
“Ujuṃ janapado rāja,<br> Himavantassa passato;<br>
Dhanaviriyena sampanno,<br>
Kosalesu niketino. 
</p><p><a class="sc" id="sc59"></a><a class="brnum" id="br19"></a><a id="p_18Sn_490" class="ms"></a>
Ādiccā nāma gottena,<br> Sākiyā nāma jātiyā;<br>
Tamhā kulā pabbajitomhi,<br>
Na kāme abhipatthayaṃ. 
</p><p><a class="sc" id="sc60"></a><a class="brnum" id="br20"></a><a id="p_18Sn_491" class="ms"></a>
Kāmesvādīnavaṃ disvā,<br> Nekkhammaṃ daṭṭhu khemato;<br>
Padhānāya gamissāmi,<br>
Ettha me rañjatī mano”ti. 
</p>
</blockquote>
<p class="endsection">Pabbajjāsuttaṃ paṭhamaṃ.</p><a href="../../snp2.14/pi/" rel="prev" class="previous">◀◀ </a><a href="#" class="top">▲ TOP</a>
<a href="../../snp3.2/pi/" rel="prefetch" class="next">Sutta Nipāta 3.2 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mahāvagga</div>
<div class="hidden">
Pabbajjāsutta</div>
</div>
</body></html>