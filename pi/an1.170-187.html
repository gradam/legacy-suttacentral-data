<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu170" href="#an1.170">170 </a></li>
<li><a id="menu171" href="#an1.171">171 </a></li>
<li><a id="menu172" href="#an1.172">172 </a></li>
<li><a id="menu173" href="#an1.173">173 </a></li>
<li><a id="menu174" href="#an1.174">174 </a></li>
<li><a id="menu175-186" href="#an1.175">175–​186 </a></li>
<li><a id="menu187" href="#an1.187">187 </a></li>
</ul></div>
</div>
<section id="vagga"><section class="sutta" id="170"><article><hgroup id="an1.170"><h2>Aṅguttara Nikāya 1</h2> <h3>13. Ekapuggalavagga</h3><h1><a href="#menu">170 </a></h1></hgroup><p><a id="p_15A1_263" class="ms"></a><a class="msdiv" id="msdiv170"></a><a class="sc" id="an1.170.1"></a> “Ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānan”ti.</p></article></section><section class="sutta" id="171"><article><hgroup id="an1.171"><h1><a href="#menu">171 </a></h1></hgroup><p><a id="p_15A1_264" class="ms"></a><a class="msdiv" id="msdiv171"></a><a class="sc" id="an1.171.1"></a>
“Ekapuggalassa, bhikkhave, pātubhāvo dullabho lokasmiṃ. Katamassa ekapuggalassa? Tathāgatassa arahato sammāsambuddhassa. Imassa kho, bhikkhave, ekapuggalassa pātubhāvo dullabho lokasmin”ti.</p></article></section><section class="sutta" id="172"><article><hgroup id="an1.172"><h1><a href="#menu">172 </a></h1></hgroup><p><a id="p_15A1_265" class="ms"></a><a class="msdiv" id="msdiv172"></a><a class="sc" id="an1.172.1"></a>
“Ekapuggalo, bhikkhave, loke uppajjamāno uppajjati acchariyamanusso. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati acchariyamanusso”ti.</p></article></section><section class="sutta" id="173"><article><hgroup id="an1.173"><h1><a href="#menu">173 </a></h1></hgroup><p><a id="p_15A1_266" class="ms"></a><a class="msdiv" id="msdiv173"></a><a class="sc" id="an1.173.1"></a>
“Ekapuggalassa, bhikkhave, kālakiriyā bahuno janassa anutappā hoti. Katamassa ekapuggalassa? Tathāgatassa arahato sammāsambuddhassa. Imassa kho, bhikkhave, ekapuggalassa kālakiriyā bahuno janassa anutappā hotī”ti.</p></article></section><section class="sutta" id="174"><article><hgroup id="an1.174"><h1><a href="#menu">174 </a></h1></hgroup><p><a id="p_15A1_267" class="ms"></a><a class="msdiv" id="msdiv174"></a><a class="sc" id="an1.174.1"></a>
“Ekapuggalo, bhikkhave, loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṃ aggo. Katamo ekapuggalo? Tathāgato arahaṃ sammāsambuddho. Ayaṃ kho, bhikkhave, ekapuggalo loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṃ aggo”ti.</p></article></section><section class="sutta" id="175-186"><article><hgroup id="an1.175"><h1><a href="#menu">175–​186 </a></h1></hgroup><span id="175−186"></span><p><span id="175−186"><a id="p_15A1_268" class="ms"></a><a class="msdiv" id="msdiv175–186."></a><a href="#sc175-186.1" id="sc175-186.1" class="sc"></a>
“Ekapuggalassa, bhikkhave, pātubhāvā mahato cakkhussa pātubhāvo hoti, mahato ālokassa pātubhāvo hoti, mahato obhāsassa pātubhāvo hoti, channaṃ anuttariyānaṃ pātubhāvo hoti, catunnaṃ paṭisambhidānaṃ sacchikiriyā hoti, anekadhātupaṭivedho hoti, nānādhātupaṭivedho hoti, vijjā­vimutti­phala­sacchi­kiriyā hoti, sotāpatti­phala­sacchi­kiriyā hoti, sakadā­gāmi­phala­sacchi­kiriyā hoti, anāgāmiphalasacchikiriyā hoti, arahatta­phala­sacchi­kiriyā hoti. Katamassa ekapuggalassa? Tathāgatassa arahato sammāsambuddhassa. Imassa kho, bhikkhave, ekapuggalassa pātubhāvā mahato cakkhussa pātubhāvo hoti, mahato ālokassa pātubhāvo hoti, mahato obhāsassa pātubhāvo hoti, channaṃ anuttariyānaṃ pātubhāvo hoti, catunnaṃ paṭisambhidānaṃ sacchikiriyā hoti, anekadhātupaṭivedho hoti, nānādhātupaṭivedho hoti, vijjā­vimutti­phala­sacchi­kiriyā hoti, sotāpatti­phala­sacchi­kiriyā hoti, sakadā­gāmi­phala­sacchi­kiriyā hoti, anāgāmiphalasacchikiriyā hoti, arahatta­phala­sacchi­kiriyā hotī”ti.</span></p><span id="175−186"></span></article></section><section class="sutta"><article><hgroup id="an1.187"><h1><span id="175−186"><a href="#menu">187 </a></span></h1></hgroup><span id="175−186"></span><p><span id="175−186"><a id="p_15A1_269" class="ms"></a><a class="msdiv" id="msdiv187"></a><a class="sc" id="an1.187.1"></a>
“Nāhaṃ, bhikkhave, aññaṃ ekapuggalampi samanupassāmi yo evaṃ tathāgatena anuttaraṃ dhammacakkaṃ pavattitaṃ sammadeva anuppavatteti yathayidaṃ, bhikkhave, sāriputto. Sāriputto, bhikkhave, tathāgatena anuttaraṃ dhammacakkaṃ pavattitaṃ sammadeva anuppavattetī”ti.</span></p><span id="175−186"></span>
<p class="endsection"><span id="175−186">Ekapuggalavaggo terasamo.</span></p><span id="175−186"><a href="../../an1.150-169/pi/" rel="prev" class="previous">◀ Aṅguttara Nikāya 1.150–​169</a><a href="#" class="top">▲ TOP</a>
<a href="../../an1.188-197/pi/" rel="prefetch" class="next">Aṅguttara Nikāya 1.188–​197 ▶</a></span><span id="175−186"></span></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Ekapuggalavagga</div>
</div>
</body></html>