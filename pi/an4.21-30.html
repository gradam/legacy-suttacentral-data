<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#an4.21">21. Paṭhamauruvelasutta</a></li>
<li><a id="menu22" href="#an4.22">22. Dutiyauruvelasutta</a></li>
<li><a id="menu23" href="#an4.23">23. Lokasutta</a></li>
<li><a id="menu24" href="#an4.24">24. Kāḷakārāmasutta</a></li>
<li><a id="menu25" href="#an4.25">25. Brahmacariyasutta</a></li>
<li><a id="menu26" href="#an4.26">26. Kuhasutta</a></li>
<li><a id="menu27" href="#an4.27">27. Santuṭṭhisutta</a></li>
<li><a id="menu28" href="#an4.28">28. Ariyavaṃsasutta</a></li>
<li><a id="menu29" href="#an4.29">29. Dhammapadasutta</a></li>
<li><a id="menu30" href="#an4.30">30. Paribbājakasutta</a></li>
</ul></div>
</div>
<section id="vagga"><section class="sutta" id="21"><article><hgroup id="an4.21"><h2>Aṅguttara Nikāya 4</h2> <h3>3. Uruvelavagga</h3><h1><a href="#menu">21. Paṭhamauruvelasutta</a></h1></hgroup><p><a id="p_15A4_131" class="ms"></a><a class="msdiv" id="msdiv21"></a><a class="sc" id="an4.21.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_15A4_132" class="ms"></a><a class="sc" id="an4.21.2"></a>
“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Tassa mayhaṃ, bhikkhave, rahogatassa paṭisallīnassa evaṃ cetaso parivitakko udapādi:  ‘dukkhaṃ kho agāravo viharati appatisso. Kiṃ nu kho ahaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyan’ti?</p><p><a id="p_15A4_133" class="ms"></a><a class="sc" id="an4.21.3"></a>
Tassa mayhaṃ, bhikkhave, etadahosi:  ‘aparipūrassa kho ahaṃ sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā sīlasampannataraṃ, yamahaṃ sakkatvā garuṃ katvā upanissāya vihareyyaṃ.</p><p><a id="p_15A4_134" class="ms"></a><a class="sc" id="an4.21.4"></a>
Aparipūrassa kho ahaṃ samādhikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā samādhisampannataraṃ, yamahaṃ sakkatvā garuṃ katvā upanissāya vihareyyaṃ.</p><p><a id="p_15A4_135" class="ms"></a><a class="sc" id="an4.21.5"></a>
Aparipūrassa kho ahaṃ paññākkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā paññāsampannataraṃ, yamahaṃ sakkatvā garuṃ katvā upanissāya vihareyyaṃ.</p><p><a id="p_15A4_136" class="ms"></a><a class="sc" id="an4.21.6"></a>
Aparipūrassa kho ahaṃ vimuttikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā vimuttisampannataraṃ, yamahaṃ sakkatvā garuṃ katvā upanissāya vihareyyan’ti.</p><p><a id="p_15A4_137" class="ms"></a><a class="sc" id="an4.21.7"></a>
Tassa mayhaṃ, bhikkhave, etadahosi:  ‘yannūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyyan’ti.</p><p><a id="p_15A4_138" class="ms"></a><a class="sc" id="an4.21.8"></a>
Atha kho, bhikkhave, brahmā sahampati mama cetasā cetoparivitakkamaññāya–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ–  brahmaloke antarahito mama purato pāturahosi. Atha kho, bhikkhave, brahmā sahampati ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yenāhaṃ tenañjaliṃ paṇāmetvā maṃ etadavoca:  ‘evametaṃ, bhagavā, evametaṃ, sugata. Yepi te, bhante, ahesuṃ atītamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya vihariṃsu; yepi te, bhante, bhavissanti anāgatamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya viharissanti; bhagavāpi, bhante, etarahi arahaṃ sammāsambuddho dhammaṃyeva sakkatvā garuṃ katvā upanissāya viharatū’ti. Idamavoca brahmā sahampati. Idaṃ vatvā athāparaṃ etadavoca: </p><blockquote class="gatha"><p><a id="p_15A4_139" class="ms"></a><a class="sc" id="an4.21.9"></a>
‘Ye ca atītā sambuddhā,<br> ye ca buddhā anāgatā;<br>
Yo cetarahi sambuddho,<br>
bahūnaṃ sokanāsano.
</p><p><a id="p_15A4_140" class="ms"></a><a class="sc" id="an4.21.10"></a>
Sabbe saddhammagaruno,<br> vihaṃsu viharanti ca;<br>
Athopi viharissanti,<br>
esā buddhāna dhammatā.
</p><p><a id="p_15A4_141" class="ms"></a><a class="sc" id="an4.21.11"></a>
Tasmā hi attakāmena,<br> mahattamabhikaṅkhatā;<br>
Saddhammo garukātabbo,<br>
saraṃ buddhāna sāsanan’ti.
</p>
</blockquote><p><a id="p_15A4_142" class="ms"></a><a class="sc" id="an4.21.12"></a>
Idamavoca, bhikkhave, brahmā sahampati. Idaṃ vatvā maṃ abhivādetvā padakkhiṇaṃ katvā tatthevantaradhāyi. Atha khvāhaṃ, bhikkhave, brahmuno ca ajjhesanaṃ viditvā attano ca patirūpaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihāsiṃ. Yato ca kho, bhikkhave, saṃghopi mahattena samannāgato, atha me saṃghepi gāravo”ti.</p>
<p class="endsection">Paṭhamaṃ.</p></article></section><section class="sutta" id="22"><article><hgroup id="an4.22"><h1><a href="#menu">22. Dutiyauruvelasutta</a></h1></hgroup><p><a id="p_15A4_144" class="ms"></a><a class="msdiv" id="msdiv22"></a><a class="sc" id="an4.22.1"></a>
“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. Atha kho, bhikkhave, sambahulā brāhmaṇā jiṇṇā vuddhā mahallakā addhagatā vayoanuppattā yenāhaṃ tenupasaṅkamiṃsu; upasaṅkamitvā mayā saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho, bhikkhave, te brāhmaṇā maṃ etadavocuṃ:  ‘sutaṃ netaṃ, bho gotama:  “na samaṇo gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimantetī”ti. Tayidaṃ, bho gotama, tatheva. Na hi bhavaṃ gotamo brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimanteti. Tayidaṃ, bho gotama, na sampannamevā’ti.</p><p><a id="p_15A4_145" class="ms"></a><a class="sc" id="an4.22.2"></a>
Tassa mayhaṃ, bhikkhave, etadahosi:  ‘nayime āyasmanto jānanti theraṃ vā therakaraṇe vā dhamme’ti. Vuddho cepi, bhikkhave, hoti āsītiko vā nāvutiko vā vassasatiko vā jātiyā. So ca hoti akālavādī abhūtavādī anatthavādī adhammavādī avinayavādī, anidhānavatiṃ vācaṃ bhāsitā akālena anapadesaṃ apariyantavatiṃ anatthasaṃhitaṃ. Atha kho so ‘bālo thero’tveva saṅkhaṃ gacchati.</p><p><a id="p_15A4_146" class="ms"></a><a class="sc" id="an4.22.3"></a>
Daharo cepi, bhikkhave, hoti yuvā susukāḷakeso bhadrena yobbanena samannāgato paṭhamena vayasā. So ca hoti kālavādī bhūtavādī atthavādī dhammavādī vinayavādī nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ. Atha kho so ‘paṇḍito thero’tveva saṅkhaṃ gacchati.</p><p><a id="p_15A4_147" class="ms"></a><a class="sc" id="an4.22.4"></a>
Cattārome, bhikkhave, therakaraṇā dhammā. Katame cattāro? Idha, bhikkhave, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā, diṭṭhiyā suppaṭividdhā, catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ime kho, bhikkhave, cattāro therakaraṇā dhammāti.</p><blockquote class="gatha"><p><a id="p_15A4_148" class="ms"></a><a class="sc" id="an4.22.5"></a>
Yo uddhatena cittena,<br> samphañca bahu bhāsati;<br>
Asamāhitasaṅkappo,<br>
asaddhammarato mago;<br>
Ārā so thāvareyyamhā,<br>
pāpadiṭṭhi anādaro.
</p><p><a id="p_15A4_149" class="ms"></a><a class="sc" id="an4.22.6"></a>
Yo ca sīlena sampanno,<br> sutavā paṭibhānavā;<br>
Saññato dhīro dhammesu,<br>
paññāyatthaṃ vipassati.
</p><p><a id="p_15A4_150" class="ms"></a><a class="sc" id="an4.22.7"></a>
Pāragū sabbadhammānaṃ,<br> akhilo paṭibhānavā;<br>
Pahīnajātimaraṇo,<br>
brahmacariyassa kevalī.
</p><p><a id="p_15A4_151" class="ms"></a><a class="sc" id="an4.22.8"></a>
Tamahaṃ vadāmi theroti,<br> yassa no santi āsavā;<br>
Āsavānaṃ khayā bhikkhu,<br>
so theroti pavuccatī”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="23"><article><hgroup id="an4.23"><h1><a href="#menu">23. Lokasutta</a></h1></hgroup><p><a id="p_15A4_153" class="ms"></a><a class="msdiv" id="msdiv23"></a><a class="sc" id="an4.23.1"></a>
“Loko, bhikkhave, tathāgatena abhisambuddho. Lokasmā tathāgato visaṃyutto. Lokasamudayo, bhikkhave, tathāgatena abhisambuddho. Lokasamudayo tathāgatassa pahīno. Lokanirodho, bhikkhave, tathāgatena abhisambuddho. Lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā. Lokanirodhagāminī paṭipadā tathāgatassa bhāvitā.</p><p><a id="p_15A4_154" class="ms"></a><a class="sc" id="an4.23.2"></a>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ tathāgatena abhisambuddhaṃ. Tasmā ‘tathāgato’ti vuccati.</p><p><a id="p_15A4_155" class="ms"></a><a class="sc" id="an4.23.3"></a>
Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati sabbaṃ taṃ tatheva hoti, no aññathā. Tasmā ‘tathāgato’ti vuccati.</p><p><a id="p_15A4_156" class="ms"></a><a class="sc" id="an4.23.4"></a>
Yathāvādī, bhikkhave, tathāgato tathākārī, yathākārī tathāvādī. Iti yathāvādī tathākārī, yathākārī tathāvādī. Tasmā ‘tathāgato’ti vuccati.</p><p><a id="p_15A4_157" class="ms"></a><a class="sc" id="an4.23.5"></a>
Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthu daso vasavattī. Tasmā ‘tathāgato’ti vuccati.</p><blockquote class="gatha"><p><a id="p_15A4_158" class="ms"></a><a class="sc" id="an4.23.6"></a>
Sabbaṃ lokaṃ abhiññāya,<br> sabbaṃ loke yathātathaṃ;<br>
Sabbaṃ lokaṃ visaṃyutto,<br>
sabbaloke anūpayo.
</p><p><a id="p_15A4_159" class="ms"></a><a class="sc" id="an4.23.7"></a>
Sa ve sabbābhibhū dhīro,<br> sabbaganthappamocano;<br>
Phuṭṭha’ssa paramā santi,<br>
nibbānaṃ akutobhayaṃ.
</p><p><a id="p_15A4_160" class="ms"></a><a class="sc" id="an4.23.8"></a>
Esa khīṇāsavo buddho,<br> anīgho chinnasaṃsayo;<br>
Sabbakammakkhayaṃ patto,<br>
vimutto upadhisaṅkhaye.
</p><p><a id="p_15A4_161" class="ms"></a><a class="sc" id="an4.23.9"></a>
Esa so bhagavā buddho,<br> esa sīho anuttaro;<br>
Sadevakassa lokassa,<br>
brahmacakkaṃ pavattayī.
</p><p><a id="p_15A4_162" class="ms"></a><a class="sc" id="an4.23.10"></a>
Iti devā manussā ca,<br> ye buddhaṃ saraṇaṃ gatā;<br>
Saṅgamma taṃ namassanti,<br>
mahantaṃ vītasāradaṃ.
</p><p><a id="p_15A4_163" class="ms"></a><a class="sc" id="an4.23.11"></a>
Danto damayataṃ seṭṭho,<br> santo samayataṃ isi;<br>
Mutto mocayataṃ aggo,<br>
tiṇṇo tārayataṃ varo.
</p><p><a id="p_15A4_164" class="ms"></a><a class="sc" id="an4.23.12"></a>
Iti hetaṃ namassanti,<br> mahantaṃ vītasāradaṃ;<br>
Sadevakasmiṃ lokasmiṃ,<br>
natthi me paṭipuggalo”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="24"><article><hgroup id="an4.24"><h1><a href="#menu">24. Kāḷakārāmasutta</a></h1></hgroup><p><a id="p_15A4_166" class="ms"></a><a class="msdiv" id="msdiv24"></a><a class="sc" id="an4.24.1"></a>
Ekaṃ samayaṃ bhagavā sākete viharati kāḷakārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca– </p><p><a id="p_15A4_167" class="ms"></a><a class="sc" id="an4.24.2"></a>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ jānāmi.</p><p><a id="p_15A4_168" class="ms"></a><a class="sc" id="an4.24.3"></a>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ abbhaññāsiṃ. Taṃ tathāgatassa viditaṃ, taṃ tathāgato na upaṭṭhāsi.</p><p><a id="p_15A4_169" class="ms"></a><a class="sc" id="an4.24.4"></a>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, tamahaṃ na jānāmīti vadeyyaṃ, taṃ mamassa musā.</p><p><a id="p_15A4_170" class="ms"></a><a class="sc" id="an4.24.5"></a>
Yaṃ, bhikkhave … pe … tamahaṃ jānāmi ca na ca jānāmīti vadeyyaṃ, tampassa tādisameva.</p><p><a id="p_15A4_171" class="ms"></a><a class="sc" id="an4.24.6"></a>
Yaṃ, bhikkhave … pe … tamahaṃ neva jānāmi na na jānāmīti vadeyyaṃ, taṃ mamassa kali.</p><p><a id="p_15A4_172" class="ms"></a><a class="sc" id="an4.24.7"></a>
Iti kho, bhikkhave, tathāgato daṭṭhā daṭṭhabbaṃ, diṭṭhaṃ na maññati, adiṭṭhaṃ na maññati, daṭṭhabbaṃ na maññati, daṭṭhāraṃ na maññati; sutvā sotabbaṃ, sutaṃ na maññati, asutaṃ na maññati, sotabbaṃ na maññati, sotāraṃ na maññati; mutvā motabbaṃ, mutaṃ na maññati, amutaṃ na maññati, motabbaṃ na maññati, motāraṃ na maññati; viññatvā viññātabbaṃ, viññātaṃ na maññati, aviññātaṃ na maññati, viññātabbaṃ na maññati, viññātāraṃ na maññati. Iti kho, bhikkhave, tathāgato diṭṭha­suta­muta­viññā­tabbesu dhammesu tādīyeva tādī. ‘Tamhā ca pana tādimhā añño tādī uttaritaro vā paṇītataro vā natthī’ti vadāmīti.</p><blockquote class="gatha"><p><a id="p_15A4_173" class="ms"></a><a class="sc" id="an4.24.8"></a>
Yaṃ kiñci diṭṭhaṃva sutaṃ mutaṃ vā,<br> Ajjhositaṃ saccamutaṃ paresaṃ;<br>
Na tesu tādī sayasaṃvutesu,<br>
Saccaṃ musā vāpi paraṃ daheyya.
</p><p><a id="p_15A4_174" class="ms"></a><a class="sc" id="an4.24.9"></a>
Etañca sallaṃ paṭikacca disvā,<br> Ajjhositā yattha pajā visattā;<br>
Jānāmi passāmi tatheva etaṃ,<br>
Ajjhositaṃ natthi tathāgatānan”ti.
</p>
</blockquote>
<p class="endsection">Catutthaṃ.</p></article></section><section class="sutta" id="25"><article><hgroup id="an4.25"><h1><a href="#menu">25. Brahmacariyasutta</a></h1></hgroup><p><a id="p_15A4_176" class="ms"></a><a class="msdiv" id="msdiv25"></a><a class="sc" id="an4.25.1"></a>
“Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābha­sakkā­rasi­lokā­nisaṃsatthaṃ, na itivā­dappa­mokkhā­nisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati saṃvaratthaṃ pahānatthaṃ virāgatthaṃ nirodhatthanti.</p><blockquote class="gatha"><p><a id="p_15A4_177" class="ms"></a><a class="sc" id="an4.25.2"></a>
Saṃvaratthaṃ pahānatthaṃ,<br> brahmacariyaṃ anītihaṃ;<br>
Adesayi so bhagavā,<br>
nibbānogadhagāminaṃ;<br>
Esa maggo mahantehi,<br>
anuyāto mahesibhi.
</p><p><a id="p_15A4_178" class="ms"></a><a class="sc" id="an4.25.3"></a>
Ye ca taṃ paṭipajjanti,<br> yathā buddhena desitaṃ;<br>
Dukkhassantaṃ karissanti,<br>
satthusāsanakārino”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="26"><article><hgroup id="an4.26"><h1><a href="#menu">26. Kuhasutta</a></h1></hgroup><p><a id="p_15A4_180" class="ms"></a><a class="msdiv" id="msdiv26"></a><a class="sc" id="an4.26.1"></a>
“Ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā, na ca te imasmiṃ dhammavinaye vuddhiṃ viruḷhiṃ vepullaṃ āpajjanti. Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā. Te ca imasmiṃ dhammavinaye vuddhiṃ viruḷhiṃ vepullaṃ āpajjantīti.</p><blockquote class="gatha"><p><a id="p_15A4_181" class="ms"></a><a class="sc" id="an4.26.2"></a>
Kuhā thaddhā lapā siṅgī,<br> unnaḷā asamāhitā;<br>
Na te dhamme virūhanti,<br>
sammāsambuddhadesite.
</p><p><a id="p_15A4_182" class="ms"></a><a class="sc" id="an4.26.3"></a>
Nikkuhā nillapā dhīrā,<br> atthaddhā susamāhitā;<br>
Te ve dhamme virūhanti,<br>
sammāsambuddhadesite”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="27"><article><hgroup id="an4.27"><h1><a href="#menu">27. Santuṭṭhisutta</a></h1></hgroup><p><a id="p_15A4_184" class="ms"></a><a class="msdiv" id="msdiv27"></a><a class="sc" id="an4.27.1"></a>
“Cattārimāni, bhikkhave, appāni ca sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca, tañca anavajjaṃ. Imāni kho, bhikkhave, cattāri appāni ca sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca, idamassāhaṃ aññataraṃ sāmaññaṅganti vadāmīti.</p><blockquote class="gatha"><p><a id="p_15A4_185" class="ms"></a><a class="sc" id="an4.27.2"></a>
Anavajjena tuṭṭhassa,<br> appena sulabhena ca;<br>
Na senāsanamārabbha,<br>
cīvaraṃ pānabhojanaṃ;<br>
Vighāto hoti cittassa,<br>
disā nappaṭihaññati.
</p><p><a id="p_15A4_186" class="ms"></a><a class="sc" id="an4.27.3"></a>
Ye cassa dhammā akkhātā,<br> sāmaññassānulomikā;<br>
Adhiggahitā tuṭṭhassa,<br>
appamattassa sikkhato”ti.
</p>
</blockquote>
<p class="endsection">Sattamaṃ.</p></article></section><section class="sutta" id="28"><article><hgroup id="an4.28"><h1><a href="#menu">28. Ariyavaṃsasutta</a></h1></hgroup><p><a id="p_15A4_188" class="ms"></a><a class="msdiv" id="msdiv28"></a><a class="sc" id="an4.28.1"></a>
“Cattārome, bhikkhave, ariyavaṃsā aggaññā rattaññā vaṃsaññā porāṇā asaṃkiṇṇā asaṃkiṇṇapubbā, na saṅkīyanti na saṅkīyissanti, appaṭikuṭṭhā samaṇehi brāhmaṇehi viññūhi. Katame cattāro? Idha, bhikkhave, bhikkhu santuṭṭho hoti itarītarena cīvarena, itarī­tara­cīva­rasantuṭṭhiyā ca vaṇṇavādī, na ca cīvarahetu anesanaṃ appatirūpaṃ āpajjati, aladdhā ca cīvaraṃ na paritassati, laddhā ca cīvaraṃ agadhito amucchito anajjhosanno ādīnavadassāvī nissaraṇapañño paribhuñjati; tāya ca pana itarī­tara­cīva­rasantuṭṭhiyā nevattānukkaṃseti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p><p><a id="p_15A4_189" class="ms"></a><a class="sc" id="an4.28.2"></a>
Puna caparaṃ, bhikkhave, bhikkhu santuṭṭho hoti itarītarena piṇḍapātena, itarī­tara­piṇḍa­pāta­santuṭṭhiyā ca vaṇṇavādī, na ca piṇḍapātahetu anesanaṃ appatirūpaṃ āpajjati, aladdhā ca piṇḍapātaṃ na paritassati, laddhā ca piṇḍapātaṃ agadhito amucchito anajjhosanno ādīnavadassāvī nissaraṇapañño paribhuñjati; tāya ca pana itarī­tara­piṇḍa­pāta­santuṭṭhiyā nevattānukkaṃseti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p><p><a id="p_15A4_190" class="ms"></a><a class="sc" id="an4.28.3"></a>
Puna caparaṃ, bhikkhave, bhikkhu santuṭṭho hoti itarītarena senāsanena, itarī­tara­senā­sana­santuṭṭhiyā ca vaṇṇavādī, na ca senāsanahetu anesanaṃ appatirūpaṃ āpajjati, aladdhā ca senāsanaṃ na paritassati, laddhā ca senāsanaṃ agadhito amucchito anajjhosanno ādīnavadassāvī nissaraṇapañño paribhuñjati; tāya ca pana itarī­tara­senā­sana­santuṭṭhiyā nevattānukkaṃseti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito.</p><p><a id="p_15A4_191" class="ms"></a><a class="sc" id="an4.28.4"></a>
Puna caparaṃ, bhikkhave, bhikkhu bhāvanārāmo hoti bhāvanārato, pahānārāmo hoti pahānarato; tāya ca pana bhāvanārāmatāya bhāvanāratiyā pahānārāmatāya pahānaratiyā nevattānukkaṃseti, no paraṃ vambheti. Yo hi tattha dakkho analaso sampajāno patissato, ayaṃ vuccati, bhikkhave, bhikkhu porāṇe aggaññe ariyavaṃse ṭhito. Ime kho, bhikkhave, cattāro ariyavaṃsā aggaññā rattaññā vaṃsaññā porāṇā asaṃkiṇṇā asaṃkiṇṇapubbā, na saṅkīyanti na saṅkīyissanti, appaṭikuṭṭhā samaṇehi brāhmaṇehi viññūhi.</p><p><a id="p_15A4_192" class="ms"></a><a class="sc" id="an4.28.5"></a>
Imehi ca pana, bhikkhave, catūhi ariyavaṃsehi samannāgato bhikkhu puratthimāya cepi disāya viharati sveva aratiṃ sahati, na taṃ arati sahati; pacchimāya cepi disāya viharati sveva aratiṃ sahati, na taṃ arati sahati; uttarāya cepi disāya viharati sveva aratiṃ sahati, na taṃ arati sahati; dakkhiṇāya cepi disāya viharati sveva aratiṃ sahati, na taṃ arati sahati. Taṃ kissa hetu? Aratiratisaho hi, bhikkhave, dhīroti.</p><blockquote class="gatha"><p><a id="p_15A4_193" class="ms"></a><a class="sc" id="an4.28.6"></a>
Nārati sahati dhīraṃ,<br> nārati dhīraṃ sahati;<br>
Dhīrova aratiṃ sahati,<br>
dhīro hi aratissaho.
</p><p><a id="p_15A4_194" class="ms"></a><a class="sc" id="an4.28.7"></a>
Sabbakammavihāyīnaṃ,<br> panuṇṇaṃ ko nivāraye;<br>
Nekkhaṃ jambonadasseva,<br>
ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito”ti.
</p>
</blockquote>
<p class="endsection">Aṭṭhamaṃ.</p></article></section><section class="sutta" id="29"><article><hgroup id="an4.29"><h1><a href="#menu">29. Dhammapadasutta</a></h1></hgroup><p><a id="p_15A4_196" class="ms"></a><a class="msdiv" id="msdiv29"></a><a class="sc" id="an4.29.1"></a>
“Cattārimāni, bhikkhave, dhammapadāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. Katamāni cattāri? Anabhijjhā, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_197" class="ms"></a><a class="sc" id="an4.29.2"></a>
Abyāpādo, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_198" class="ms"></a><a class="sc" id="an4.29.3"></a>
Sammāsati, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_199" class="ms"></a><a class="sc" id="an4.29.4"></a>
Sammāsamādhi, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Imāni kho, bhikkhave, cattāri dhammapadāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhīti.</p><blockquote class="gatha"><p><a id="p_15A4_200" class="ms"></a><a class="sc" id="an4.29.5"></a>
Anabhijjhālu vihareyya,<br> abyāpannena cetasā;<br>
Sato ekaggacittassa,<br>
ajjhattaṃ susamāhito”ti.
</p>
</blockquote>
<p class="endsection">Navamaṃ.</p></article></section><section class="sutta" id="30"><article><hgroup id="an4.30"><h1><a href="#menu">30. Paribbājakasutta</a></h1></hgroup><p><a id="p_15A4_202" class="ms"></a><a class="msdiv" id="msdiv30"></a><a class="sc" id="an4.30.1"></a>
Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena sambahulā abhiññātā abhiññātā paribbājakā sippinikātīre paribbājakārāme paṭivasanti, seyyathidaṃ annabhāro varadharo sakuludāyī ca paribbājako aññe ca abhiññātā abhiññātā paribbājakā. Atha kho bhagavā sāyanhasamayaṃ paṭisallānā vuṭṭhito yena sippinikātīraṃ paribbājakārāmo tenupasaṅkami; upasaṅkamitvā paññatte āsane nisīdi. Nisajja kho bhagavā te paribbājake etadavoca: </p><p><a id="p_15A4_203" class="ms"></a><a class="sc" id="an4.30.2"></a>
“Cattārimāni, paribbājakā, dhammapadāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. Katamāni cattāri? Anabhijjhā, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Abyāpādo, paribbājakā, dhammapadaṃ … pe … sammāsati, paribbājakā, dhammapadaṃ … pe … sammāsamādhi, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Imāni kho, paribbājakā, cattāri dhammapadāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi.</p><p><a id="p_15A4_204" class="ms"></a><a class="sc" id="an4.30.3"></a>
Yo kho, paribbājakā, evaṃ vadeyya:  ‘ahametaṃ anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ:  ‘etu vadatu byāharatu passāmissānubhāvan’ti. So vata, paribbājakā, anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p><p><a id="p_15A4_205" class="ms"></a><a class="sc" id="an4.30.4"></a>
Yo kho, paribbājakā, evaṃ vadeyya:  ‘ahametaṃ abyāpādaṃ dhammapadaṃ paccakkhāya byāpannacittaṃ paduṭṭhamanasaṅkappaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ:  ‘etu vadatu byāharatu passāmissānubhāvan’ti. So vata, paribbājakā, abyāpādaṃ dhammapadaṃ paccakkhāya byāpannacittaṃ paduṭṭhamanasaṅkappaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p><p><a id="p_15A4_206" class="ms"></a><a class="sc" id="an4.30.5"></a>
Yo kho, paribbājakā, evaṃ vadeyya:  ‘ahametaṃ sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ:  ‘etu vadatu byāharatu passāmissānubhāvan’ti. So vata, paribbājakā, sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p><p><a id="p_15A4_207" class="ms"></a><a class="sc" id="an4.30.6"></a>
Yo kho, paribbājakā, evaṃ vadeyya:  ‘ahametaṃ sammāsamādhiṃ dhammapadaṃ paccakkhāya asamāhitaṃ vibbhantacittaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ:  ‘etu vadatu byāharatu passāmissānubhāvan’ti. So vata, paribbājakā, sammāsamādhiṃ dhammapadaṃ paccakkhāya asamāhitaṃ vibbhantacittaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati.</p><p><a id="p_15A4_208" class="ms"></a><a class="sc" id="an4.30.7"></a>
Yo kho, paribbājakā, imāni cattāri dhammapadāni garahitabbaṃ paṭikkositabbaṃ maññeyya, tassa diṭṭheva dhamme cattāro sahadhammikā vādānupātā gārayhā ṭhānā āgacchanti. Katame cattāro? Anabhijjhañce bhavaṃ dhammapadaṃ garahati paṭikkosati, ye ca hi abhijjhālū kāmesu tibbasārāgā samaṇabrāhmaṇā te bhoto pujjā te bhoto pāsaṃsā. Abyāpādañce bhavaṃ dhammapadaṃ garahati paṭikkosati, ye ca hi byāpannacittā paduṭṭhamanasaṅkappā samaṇabrāhmaṇā te bhoto pujjā te bhoto pāsaṃsā. Sammāsatiñce bhavaṃ dhammapadaṃ garahati paṭikkosati, ye ca hi muṭṭhassatī asampajānā samaṇabrāhmaṇā te bhoto pujjā te bhoto pāsaṃsā. Sammāsamādhiñce bhavaṃ dhammapadaṃ garahati paṭikkosati, ye ca hi asamāhitā vibbhantacittā samaṇabrāhmaṇā te bhoto pujjā te bhoto pāsaṃsā.</p><p><a id="p_15A4_209" class="ms"></a><a class="sc" id="an4.30.8"></a>
Yo kho, paribbājakā, imāni cattāri dhammapadāni garahitabbaṃ paṭikkositabbaṃ maññeyya, tassa diṭṭheva dhamme ime cattāro sahadhammikā vādānupātā gārayhā ṭhānā āgacchanti. Yepi te paribbājakā ahesuṃ ukkalā vassabhaññā ahetukavādā akiriyavādā natthikavādā, tepi imāni cattāri dhammapadāni na garahitabbaṃ na paṭikkositabbaṃ amaññiṃsu. Taṃ kissa hetu? Nindābyā­rosa­na­upā­rambha­bhayāti.</p><blockquote class="gatha"><p><a id="p_15A4_210" class="ms"></a><a class="sc" id="an4.30.9"></a>
Abyāpanno sadā sato,<br> ajjhattaṃ susamāhito;<br>
Abhijjhāvinaye sikkhaṃ,<br>
appamattoti vuccatī”ti.
</p>
</blockquote>
<p class="endsection">Dasamaṃ.</p>
<p class="endsection">Uruvelavaggo tatiyo.</p><blockquote class="uddanagatha"><p><a id="p_15A4_214" class="ms"></a><a class="sc" id="an4.30.10"></a>
Dve uruvelā loko kāḷako,<br> Brahmacariyena pañcamaṃ;<br>
Kuhaṃ santuṭṭhi vaṃso ca,<br>
Dhammapadaṃ paribbājakena cāti.
</p>
</blockquote><a href="../../an4.11-20/pi/" rel="prev" class="previous">◀ Aṅguttara Nikāya 4.11–​20</a><a href="#" class="top">▲ TOP</a>
<a href="../../an4.31-40/pi/" rel="prefetch" class="next">Aṅguttara Nikāya 4.31–​40 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Uruvelavagga</div>
<div class="hidden">
Paṭhamauruvelasutta</div>
</div>
</body></html>