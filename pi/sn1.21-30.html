<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn1.21">21. Sattisutta</a></li>
<li><a id="menu22" href="#sn1.22">22. Phusatisutta</a></li>
<li><a id="menu23" href="#sn1.23">23. Jaṭāsutta</a></li>
<li><a id="menu24" href="#sn1.24">24. Manonivāraṇasutta</a></li>
<li><a id="menu25" href="#sn1.25">25. Arahantasutta</a></li>
<li><a id="menu26" href="#sn1.26">26. Pajjotasutta</a></li>
<li><a id="menu27" href="#sn1.27">27. Sarasutta</a></li>
<li><a id="menu28" href="#sn1.28">28. Mahaddhanasutta</a></li>
<li><a id="menu29" href="#sn1.29">29. Catucakkasutta</a></li>
<li><a id="menu30" href="#sn1.30">30. Eṇijaṅghasutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn1.21"><h2>Saṃyutta Nikāya 1</h2> <h3>3. Sattivagga</h3><h1><a href="#menu">21. Sattisutta</a></h1></hgroup><p><a id="p_12S1_96" class="ms"></a><a class="msdiv" id="msdiv21"></a><a class="sc" id="sn1.21.1"></a> Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_97" class="ms"></a><a class="sc" id="sn1.21.2"></a>
“Sattiyā viya omaṭṭho,<br> ḍayhamānova matthake;<br>
Kāmarāgappahānāya,<br>
sato bhikkhu paribbaje”ti.
</p><p><a id="p_12S1_98" class="ms"></a><a class="sc" id="sn1.21.3"></a>
“Sattiyā viya omaṭṭho,<br> ḍayhamānova matthake;<br>
Sakkāyadiṭṭhippahānāya,<br>
sato bhikkhu paribbaje”ti.
</p>
</blockquote></article></section><section class="sutta" id="22"><article><hgroup id="sn1.22"><h1><a href="#menu">22. Phusatisutta</a></h1></hgroup><blockquote class="gatha"><p><a id="p_12S1_99" class="ms"></a><a class="msdiv" id="msdiv22"></a><a class="sc" id="sn1.22.1"></a>
“Nāphusantaṃ phusati ca,<br> phusantañca tato phuse;<br>
Tasmā phusantaṃ phusati,<br>
appaduṭṭhapadosinan”ti.
</p><p><a id="p_12S1_100" class="ms"></a><a class="sc" id="sn1.22.2"></a>
“Yo appaduṭṭhassa narassa dussati,<br> Suddhassa posassa anaṅgaṇassa;<br>
Tameva bālaṃ pacceti pāpaṃ,<br>
Sukhumo rajo paṭivātaṃva khitto”ti.
</p>
</blockquote></article></section><section class="sutta" id="23"><article><hgroup id="sn1.23"><h1><a href="#menu">23. Jaṭāsutta</a></h1></hgroup><blockquote class="gatha"><p><a id="p_12S1_101" class="ms"></a><a class="msdiv" id="msdiv23"></a><a class="sc" id="sn1.23.1"></a>
“Antojaṭā bahijaṭā,<br> Jaṭāya jaṭitā pajā;<br>
Taṃ taṃ gotama pucchāmi,<br>
Ko imaṃ vijaṭaye jaṭan”ti.
</p><p><a id="p_12S1_102" class="ms"></a><a class="sc" id="sn1.23.2"></a>
“Sīle patiṭṭhāya naro sapañño,<br> Cittaṃ paññañca bhāvayaṃ;<br>
Ātāpī nipako bhikkhu,<br>
So imaṃ vijaṭaye jaṭaṃ.
</p><p><a id="p_12S1_103" class="ms"></a><a class="sc" id="sn1.23.3"></a>
Yesaṃ rāgo ca doso ca,<br> avijjā ca virājitā;<br>
Khīṇāsavā arahanto,<br>
tesaṃ vijaṭitā jaṭā.
</p><p><a id="p_12S1_104" class="ms"></a><a class="sc" id="sn1.23.4"></a>
Yattha nāmañca rūpañca,<br> asesaṃ uparujjhati;<br>
Paṭighaṃ rūpasaññā ca,<br>
etthesā chijjate jaṭā”ti.
</p>
</blockquote></article></section><section class="sutta" id="24"><article><hgroup id="sn1.24"><h1><a href="#menu">24. Manonivāraṇasutta</a></h1></hgroup><blockquote class="gatha"><p><a id="p_12S1_105" class="ms"></a><a class="msdiv" id="msdiv24"></a><a class="sc" id="sn1.24.1"></a>
“Yato yato mano nivāraye,<br> Na dukkhameti naṃ tato tato;<br>
Sa sabbato mano nivāraye,<br>
Sa sabbato dukkhā pamuccatī”ti.
</p><p><a id="p_12S1_106" class="ms"></a><a class="sc" id="sn1.24.2"></a>
“Na sabbato mano nivāraye,<br> Na mano saṃyatattamāgataṃ;<br>
Yato yato ca pāpakaṃ,<br>
Tato tato mano nivāraye”ti.
</p>
</blockquote></article></section><section class="sutta" id="25"><article><hgroup id="sn1.25"><h1><a href="#menu">25. Arahantasutta</a></h1></hgroup><blockquote class="gatha"><p><a id="p_12S1_107" class="ms"></a><a class="msdiv" id="msdiv25"></a><a class="sc" id="sn1.25.1"></a>
“Yo hoti bhikkhu arahaṃ katāvī,<br> Khīṇāsavo antimadehadhārī;<br>
Ahaṃ vadāmītipi so vadeyya,<br>
Mamaṃ vadantītipi so vadeyyā”ti.
</p><p><a id="p_12S1_108" class="ms"></a><a class="sc" id="sn1.25.2"></a>
“Yo hoti bhikkhu arahaṃ katāvī,<br> Khīṇāsavo antimadehadhārī;<br>
Ahaṃ vadāmītipi so vadeyya,<br>
Mamaṃ vadantītipi so vadeyya;<br>
Loke samaññaṃ kusalo viditvā,<br>
Vohāramattena so vohareyyā”ti.
</p><p><a id="p_12S1_109" class="ms"></a><a class="sc" id="sn1.25.3"></a>
“Yo hoti bhikkhu arahaṃ katāvī,<br> Khīṇāsavo antimadehadhārī;<br>
Mānaṃ nu kho so upagamma bhikkhu,<br>
Ahaṃ vadāmītipi so vadeyya;<br>
Mamaṃ vadantītipi so vadeyyā”ti.
</p><p><a id="p_12S1_110" class="ms"></a><a class="sc" id="sn1.25.4"></a>
“Pahīnamānassa na santi ganthā,<br> Vidhūpitā mānaganthassa sabbe;<br>
Sa vītivatto maññataṃ sumedho,<br>
Ahaṃ vadāmītipi so vadeyya.
</p><p><a id="p_12S1_111" class="ms"></a><a class="sc" id="sn1.25.5"></a>
Mamaṃ vadantītipi so vadeyya,<br> Loke samaññaṃ kusalo viditvā;<br>
Vohāramattena so vohareyyā”ti.
</p>
</blockquote></article></section><section class="sutta" id="26"><article><hgroup id="sn1.26"><h1><a href="#menu">26. Pajjotasutta</a></h1></hgroup><blockquote class="gatha"><p><a id="p_12S1_112" class="ms"></a><a class="msdiv" id="msdiv26"></a><a class="sc" id="sn1.26.1"></a>
“Kati lokasmiṃ pajjotā,<br> Tehi loko pakāsati;<br>
Bhagavantaṃ puṭṭhumāgamma,<br>
Kathaṃ jānemu taṃ mayan”ti.
</p><p><a id="p_12S1_113" class="ms"></a><a class="sc" id="sn1.26.2"></a>
“Cattāro loke pajjotā,<br> pañcamettha na vijjati;<br>
Divā tapati ādicco,<br>
rattimābhāti candimā.
</p><p><a id="p_12S1_114" class="ms"></a><a class="sc" id="sn1.26.3"></a>
Atha aggi divārattiṃ,<br> tattha tattha pakāsati;<br>
Sambuddho tapataṃ seṭṭho,<br>
esā ābhā anuttarā”ti.
</p>
</blockquote></article></section><section class="sutta" id="27"><article><hgroup id="sn1.27"><h1><a href="#menu">27. Sarasutta</a></h1></hgroup><blockquote class="gatha"><p><a id="p_12S1_115" class="ms"></a><a class="msdiv" id="msdiv27"></a><a class="sc" id="sn1.27.1"></a>
“Kuto sarā nivattanti,<br> kattha vaṭṭaṃ na vattati;<br>
Kattha nāmañca rūpañca,<br>
asesaṃ uparujjhatī”ti.
</p><p><a id="p_12S1_116" class="ms"></a><a class="sc" id="sn1.27.2"></a>
“Yattha āpo ca pathavī,<br> tejo vāyo na gādhati;<br>
Ato sarā nivattanti,<br>
ettha vaṭṭaṃ na vattati;<br>
Ettha nāmañca rūpañca,<br>
asesaṃ uparujjhatī”ti.
</p>
</blockquote></article></section><section class="sutta" id="28"><article><hgroup id="sn1.28"><h1><a href="#menu">28. Mahaddhanasutta</a></h1></hgroup><blockquote class="gatha"><p><a id="p_12S1_117" class="ms"></a><a class="msdiv" id="msdiv28"></a><a class="sc" id="sn1.28.1"></a>
“Mahaddhanā mahābhogā,<br> raṭṭhavantopi khattiyā;<br>
Aññamaññābhigijjhanti,<br>
kāmesu analaṅkatā.
</p><p><a id="p_12S1_118" class="ms"></a><a class="sc" id="sn1.28.2"></a>
Tesu ussukkajātesu,<br> bhavasotānusārisu;<br>
Kedha taṇhaṃ pajahiṃsu,<br>
ke lokasmiṃ anussukā”ti.
</p><p><a id="p_12S1_119" class="ms"></a><a class="sc" id="sn1.28.3"></a>
“Hitvā agāraṃ pabbajitā,<br> hitvā puttaṃ pasuṃ piyaṃ;<br>
Hitvā rāgañca dosañca,<br>
avijjañca virājiya;<br>
Khīṇāsavā arahanto,<br>
te lokasmiṃ anussukā”ti.
</p>
</blockquote></article></section><section class="sutta" id="29"><article><hgroup id="sn1.29"><h1><a href="#menu">29. Catucakkasutta</a></h1></hgroup><blockquote class="gatha"><p><a id="p_12S1_120" class="ms"></a><a class="msdiv" id="msdiv29"></a><a class="sc" id="sn1.29.1"></a>
“Catucakkaṃ navadvāraṃ,<br> puṇṇaṃ lobhena saṃyutaṃ;<br>
Paṅkajātaṃ mahāvīra,<br>
kathaṃ yātrā bhavissatī”ti.
</p><p><a id="p_12S1_121" class="ms"></a><a class="sc" id="sn1.29.2"></a>
“Chetvā naddhiṃ varattañca,<br> icchā lobhañca pāpakaṃ;<br>
Samūlaṃ taṇhamabbuyha,<br>
evaṃ yātrā bhavissatī”ti.
</p>
</blockquote></article></section><section class="sutta" id="30"><article><hgroup id="sn1.30"><h1><a href="#menu">30. Eṇijaṅghasutta</a></h1></hgroup><blockquote class="gatha"><p><a id="p_12S1_122" class="ms"></a><a class="msdiv" id="msdiv30"></a><a class="sc" id="sn1.30.1"></a>
“Eṇijaṅghaṃ kisaṃ vīraṃ,<br> appāhāraṃ alolupaṃ;<br>
Sīhaṃvekacaraṃ nāgaṃ,<br>
kāmesu anapekkhinaṃ;<br>
Upasaṅkamma pucchāma,<br>
kathaṃ dukkhā pamuccatī”ti.
</p><p><a id="p_12S1_123" class="ms"></a><a class="sc" id="sn1.30.2"></a>
“Pañca kāmaguṇā loke,<br> manochaṭṭhā paveditā;<br>
Ettha chandaṃ virājetvā,<br>
evaṃ dukkhā pamuccatī”ti.
</p>
</blockquote>
<p class="endsection">Sattivaggo tatiyo.</p><blockquote class="uddanagatha"><p><a id="p_12S1_126" class="ms"></a><a class="sc" id="sn1.30.3"></a>
Sattiyā phusati ceva,<br> jaṭā manonivāraṇā;<br>
Arahantena pajjoto,<br>
sarā mahaddhanena ca;<br>
Catucakkena navamaṃ,<br>
eṇijaṅghena te dasāti.
</p>
</blockquote><a href="../../sn1.11-20/pi/" rel="prev" class="previous">◀ Saṃyutta Nikāya 1.11–​20</a><a href="#" class="top">▲ TOP</a>
<a href="../../sn1.31-40/pi/" rel="prefetch" class="next">Saṃyutta Nikāya 1.31–​40 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Sattivagga</div>
<div class="hidden">
Sattisutta</div>
</div>
</body></html>