<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu51" href="#sn1.51">51. Jarāsutta</a></li>
<li><a id="menu52" href="#sn1.52">52. Ajarasāsutta</a></li>
<li><a id="menu53" href="#sn1.53">53. Mittasutta</a></li>
<li><a id="menu54" href="#sn1.54">54. Vatthusutta</a></li>
<li><a id="menu55" href="#sn1.55">55. Paṭhamajanasutta</a></li>
<li><a id="menu56" href="#sn1.56">56. Dutiyajanasutta</a></li>
<li><a id="menu57" href="#sn1.57">57. Tatiyajanasutta</a></li>
<li><a id="menu58" href="#sn1.58">58. Uppathasutta</a></li>
<li><a id="menu59" href="#sn1.59">59. Dutiyasutta</a></li>
<li><a id="menu60" href="#sn1.60">60. Kavisutta</a></li>
</ul></div>
</div>
<section id="vagga"><section class="sutta" id="51"><article><hgroup id="sn1.51"><h2>Saṃyutta Nikāya 1</h2> <h3>6. Jarāvagga</h3><h1><a href="#menu">51. Jarāsutta</a></h1></hgroup><blockquote class="gatha"><p><a id="p_12S1_288" class="ms"></a><a class="msdiv" id="msdiv51"></a><a class="sc" id="sn1.51.1"></a> “Kiṃsu yāva jarā sādhu,<br> kiṃsu sādhu patiṭṭhitaṃ;<br>
Kiṃsu narānaṃ ratanaṃ,<br>
kiṃsu corehi dūharan”ti.
</p><p><a id="p_12S1_289" class="ms"></a><a class="sc" id="sn1.51.2"></a>
“Sīlaṃ yāva jarā sādhu,<br> saddhā sādhu patiṭṭhitā;<br>
Paññā narānaṃ ratanaṃ,<br>
puññaṃ corehi dūharan”ti.
</p>
</blockquote></article></section><section class="sutta" id="52"><article><hgroup id="sn1.52"><h1><a href="#menu">52. Ajarasāsutta</a></h1></hgroup><blockquote class="gatha"><p><a id="p_12S1_290" class="ms"></a><a class="msdiv" id="msdiv52"></a><a class="sc" id="sn1.52.1"></a>
“Kiṃsu ajarasā sādhu,<br> kiṃsu sādhu adhiṭṭhitaṃ;<br>
Kiṃsu narānaṃ ratanaṃ,<br>
kiṃsu corehyahāriyan”ti.
</p><p><a id="p_12S1_291" class="ms"></a><a class="sc" id="sn1.52.2"></a>
“Sīlaṃ ajarasā sādhu,<br> saddhā sādhu adhiṭṭhitā;<br>
Paññā narānaṃ ratanaṃ,<br>
puññaṃ corehyahāriyan”ti.
</p>
</blockquote></article></section><section class="sutta" id="53"><article><hgroup id="sn1.53"><h1><a href="#menu">53. Mittasutta</a></h1></hgroup><blockquote class="gatha"><p><a id="p_12S1_292" class="ms"></a><a class="msdiv" id="msdiv53"></a><a class="sc" id="sn1.53.1"></a>
“Kiṃsu pavasato mittaṃ,<br> kiṃsu mittaṃ sake ghare;<br>
Kiṃ mittaṃ atthajātassa,<br>
kiṃ mittaṃ samparāyikan”ti.
</p><p><a id="p_12S1_293" class="ms"></a><a class="sc" id="sn1.53.2"></a>
“Sattho pavasato mittaṃ,<br> mātā mittaṃ sake ghare;<br>
Sahāyo atthajātassa,<br>
hoti mittaṃ punappunaṃ;<br>
Sayaṃkatāni puññāni,<br>
taṃ mittaṃ samparāyikan”ti.
</p>
</blockquote></article></section><section class="sutta" id="54"><article><hgroup id="sn1.54"><h1><a href="#menu">54. Vatthusutta</a></h1></hgroup><blockquote class="gatha"><p><a id="p_12S1_294" class="ms"></a><a class="msdiv" id="msdiv54"></a><a class="sc" id="sn1.54.1"></a>
“Kiṃsu vatthu manussānaṃ,<br> kiṃsūdha paramo sakhā;<br>
Kiṃsu bhūtā upajīvanti,<br>
ye pāṇā pathavissitā”ti.
</p><p><a id="p_12S1_295" class="ms"></a><a class="sc" id="sn1.54.2"></a>
“Puttā vatthu manussānaṃ,<br> bhariyā ca paramo sakhā;<br>
Vuṭṭhiṃ bhūtā upajīvanti,<br>
ye pāṇā pathavissitā”ti.
</p>
</blockquote></article></section><section class="sutta" id="55"><article><hgroup id="sn1.55"><h1><a href="#menu">55. Paṭhamajanasutta</a></h1></hgroup><blockquote class="gatha"><p><a id="p_12S1_296" class="ms"></a><a class="msdiv" id="msdiv55"></a><a class="sc" id="sn1.55.1"></a>
“Kiṃsu janeti purisaṃ,<br> kiṃsu tassa vidhāvati;<br>
Kiṃsu saṃsāramāpādi,<br>
kiṃsu tassa mahabbhayan”ti.
</p><p><a id="p_12S1_297" class="ms"></a><a class="sc" id="sn1.55.2"></a>
“Taṇhā janeti purisaṃ,<br> cittamassa vidhāvati;<br>
Satto saṃsāramāpādi,<br>
dukkhamassa mahabbhayan”ti.
</p>
</blockquote></article></section><section class="sutta" id="56"><article><hgroup id="sn1.56"><h1><a href="#menu">56. Dutiyajanasutta</a></h1></hgroup><blockquote class="gatha"><p><a id="p_12S1_298" class="ms"></a><a class="msdiv" id="msdiv56"></a><a class="sc" id="sn1.56.1"></a>
“Kiṃsu janeti purisaṃ,<br> kiṃsu tassa vidhāvati;<br>
Kiṃsu saṃsāramāpādi,<br>
kismā na parimuccatī”ti.
</p><p><a id="p_12S1_299" class="ms"></a><a class="sc" id="sn1.56.2"></a>
“Taṇhā janeti purisaṃ,<br> cittamassa vidhāvati;<br>
Satto saṃsāramāpādi,<br>
dukkhā na parimuccatī”ti.
</p>
</blockquote></article></section><section class="sutta" id="57"><article><hgroup id="sn1.57"><h1><a href="#menu">57. Tatiyajanasutta</a></h1></hgroup><blockquote class="gatha"><p><a id="p_12S1_300" class="ms"></a><a class="msdiv" id="msdiv57"></a><a class="sc" id="sn1.57.1"></a>
“Kiṃsu janeti purisaṃ,<br> kiṃsu tassa vidhāvati;<br>
Kiṃsu saṃsāramāpādi,<br>
kiṃsu tassa parāyanan”ti.
</p><p><a id="p_12S1_301" class="ms"></a><a class="sc" id="sn1.57.2"></a>
“Taṇhā janeti purisaṃ,<br> cittamassa vidhāvati;<br>
Satto saṃsāramāpādi,<br>
kammaṃ tassa parāyanan”ti.
</p>
</blockquote></article></section><section class="sutta" id="58"><article><hgroup id="sn1.58"><h1><a href="#menu">58. Uppathasutta</a></h1></hgroup><blockquote class="gatha"><p><a id="p_12S1_302" class="ms"></a><a class="msdiv" id="msdiv58"></a><a class="sc" id="sn1.58.1"></a>
“Kiṃsu uppatho akkhāto,<br> kiṃsu rattindivakkhayo;<br>
Kiṃ malaṃ brahmacariyassa,<br>
kiṃ sinānamanodakan”ti.
</p><p><a id="p_12S1_303" class="ms"></a><a class="sc" id="sn1.58.2"></a>
“Rāgo uppatho akkhāto,<br> Vayo rattindivakkhayo;<br>
Itthī malaṃ brahmacariyassa,<br>
Etthāyaṃ sajjate pajā;<br>
Tapo ca brahmacariyañca,<br>
Taṃ sinānamanodakan”ti.
</p>
</blockquote></article></section><section class="sutta" id="59"><article><hgroup id="sn1.59"><h1><a href="#menu">59. Dutiyasutta</a></h1></hgroup><blockquote class="gatha"><p><a id="p_12S1_304" class="ms"></a><a class="msdiv" id="msdiv59"></a><a class="sc" id="sn1.59.1"></a>
“Kiṃsu dutiyā purisassa hoti,<br> Kiṃsu cenaṃ pasāsati;<br>
Kissa cābhirato macco,<br>
Sabbadukkhā pamuccatī”ti.
</p><p><a id="p_12S1_305" class="ms"></a><a class="sc" id="sn1.59.2"></a>
“Saddhā dutiyā purisassa hoti,<br> Paññā cenaṃ pasāsati;<br>
Nibbānābhirato macco,<br>
Sabbadukkhā pamuccatī”ti.
</p>
</blockquote></article></section><section class="sutta" id="60"><article><hgroup id="sn1.60"><h1><a href="#menu">60. Kavisutta</a></h1></hgroup><blockquote class="gatha"><p><a id="p_12S1_306" class="ms"></a><a class="msdiv" id="msdiv60"></a><a class="sc" id="sn1.60.1"></a>
“Kiṃsu nidānaṃ gāthānaṃ,<br> kiṃsu tāsaṃ viyañjanaṃ;<br>
Kiṃsu sannissitā gāthā,<br>
kiṃsu gāthānamāsayo”ti.
</p><p><a id="p_12S1_307" class="ms"></a><a class="sc" id="sn1.60.2"></a>
“Chando nidānaṃ gāthānaṃ,<br> akkharā tāsaṃ viyañjanaṃ;<br>
Nāmasannissitā gāthā,<br>
kavi gāthānamāsayo”ti.
</p>
</blockquote>
<p class="endsection">Jarāvaggo chaṭṭho.</p><blockquote class="uddanagatha"><p><a id="p_12S1_310" class="ms"></a><a class="sc" id="sn1.60.3"></a>
Jarā ajarasā mittaṃ,<br> vatthu tīṇi janāni ca;<br>
Uppatho ca dutiyo ca,<br>
kavinā pūrito vaggoti.
</p>
</blockquote><a href="../../sn1.41-50/pi/" rel="prev" class="previous">◀ Saṃyutta Nikāya 1.41–​50</a><a href="#" class="top">▲ TOP</a>
<a href="../../sn1.61-70/pi/" rel="prefetch" class="next">Saṃyutta Nikāya 1.61–​70 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Jarāvagga</div>
<div class="hidden">
Jarāsutta</div>
</div>
</body></html>