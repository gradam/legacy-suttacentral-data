<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it84:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it84"><h2>Itivuttaka 84</h2>
<h1>Bahujanahitasutta</h1></hgroup><p><a id="p_18It_582" class="ms"></a><a class="sc" id="it84.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_583" class="ms"></a><a class="sc" id="it84.2"></a>
“Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</p><p><a id="p_18It_584" class="ms"></a><a class="sc" id="it84.3"></a>
Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.</p><p><a id="p_18It_585" class="ms"></a><a class="sc" id="it84.4"></a>
Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_586" class="ms"></a><a class="sc" id="it84.5"></a>
“Satthā hi loke paṭhamo mahesi,<br> Tassanvayo sāvako bhāvitatto;<br>
Athāparo pāṭipadopi sekho,<br>
Bahussuto sīlavatūpapanno.
</p><p><a id="p_18It_587" class="ms"></a><a class="sc" id="it84.6"></a>
Ete tayo devamanussaseṭṭhā,<br> Pabhaṅkarā dhammamudīrayantā;<br>
Apāpuranti amatassa dvāraṃ,<br>
Yogā pamocenti bahujjanaṃ te.
</p><p><a id="p_18It_588" class="ms"></a><a class="sc" id="it84.7"></a>
Ye satthavāhena anuttarena,<br> Sudesitaṃ maggamanukkamanti;<br>
Idheva dukkhassa karonti antaṃ,<br>
Ye appamattā sugatassa sāsane”ti.
</p>
</blockquote><p><a id="p_18It_589" class="ms"></a><a class="sc" id="it84.8"></a>
Ayampi attho vutto bhagavatā, iti me sutanti.</p>
<p class="endsection">Pañcamaṃ.</p>
</article></section><a class="previous" href="/it83/pi/">◀ Itivuttaka  83</a><a class="top" href="#"> ▲ TOP </a><a class="next" href="/it85/pi/">Itivuttaka  85 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Bahujanahitasutta</div>
</div>
</body></html>