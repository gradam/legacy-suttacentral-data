<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu113" href="#sn22.113">113. Avijjāsutta</a></li>
<li><a id="menu114" href="#sn22.114">114. Vijjāsutta</a></li>
<li><a id="menu115" href="#sn22.115">115. Dhammakathikasutta</a></li>
<li><a id="menu116" href="#sn22.116">116. Dutiyadhammakathikasutta</a></li>
<li><a id="menu117" href="#sn22.117">117. Bandhanasutta</a></li>
<li><a id="menu118" href="#sn22.118">118. Paripucchitasutta</a></li>
<li><a id="menu119" href="#sn22.119">119. Dutiyaparipucchitasutta</a></li>
<li><a id="menu120" href="#sn22.120">120. Saṃyojaniyasutta</a></li>
<li><a id="menu121" href="#sn22.121">121. Upādāniyasutta</a></li>
<li><a id="menu122" href="#sn22.122">122. Sīlavantasutta</a></li>
<li><a id="menu123" href="#sn22.123">123. Sutavantasutta</a></li>
<li><a id="menu124" href="#sn22.124">124. Kappasutta</a></li>
<li><a id="menu125" href="#sn22.125">125. Dutiyakappasutta</a></li>
</ul></div>
</div>
<section id="vagga"><section class="sutta" id="113"><article><hgroup id="sn22.113"><h2>Saṃyutta Nikāya 22</h2> <h3>12. Dhammakathikavagga</h3><h1><a href="#menu">113. Avijjāsutta</a></h1></hgroup><p><a id="p_13S3_681" class="ms"></a><a class="msdiv" id="msdiv113"></a><a class="sc" id="sn22.113.1"></a> Sāvatthinidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “‘avijjā, avijjā’ti, bhante, vuccati. Katamā nu kho, bhante, avijjā; kittāvatā ca avijjāgato hotī”ti? “Idha, bhikkhu, assutavā puthujjano rūpaṃ nappajānāti, rūpasamudayaṃ nappajānāti, rūpanirodhaṃ nappajānāti, rūpanirodhagāminiṃ paṭipadaṃ nappajānāti; vedanaṃ nappajānāti … saññaṃ … saṅkhāre nappajānāti … pe … viññāṇanirodhagāminiṃ paṭipadaṃ nappajānāti. Ayaṃ vuccati, bhikkhu, avijjā; ettāvatā ca avijjāgato hotī”ti.</p>
<p class="endsection">Paṭhamaṃ.</p></article></section><section class="sutta" id="114"><article><hgroup id="sn22.114"><h1><a href="#menu">114. Vijjāsutta</a></h1></hgroup><p><a id="p_13S3_683" class="ms"></a><a class="msdiv" id="msdiv114"></a><a class="sc" id="sn22.114.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “‘vijjā, vijjā’ti, bhante, vuccati. Katamā nu kho, bhante, vijjā; kittāvatā ca vijjāgato hotī”ti? “Idha, bhikkhu, sutavā ariyasāvako rūpaṃ pajānāti, rūpasamudayaṃ … rūpanirodhaṃ … rūpanirodhagāminiṃ paṭipadaṃ pajānāti. Vedanaṃ … saññaṃ … saṅkhāre pajānāti … pe … viññāṇanirodhagāminiṃ paṭipadaṃ pajānāti. Ayaṃ vuccati, bhikkhu, vijjā; ettāvatā ca vijjāgato hotī”ti.</p>
<p class="endsection">Dutiyaṃ.</p></article></section><section class="sutta" id="115"><article><hgroup id="sn22.115"><h1><a href="#menu">115. Dhammakathikasutta</a></h1></hgroup><p><a id="p_13S3_685" class="ms"></a><a class="msdiv" id="msdiv115"></a><a class="sc" id="sn22.115.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “‘dhammakathiko, dhammakathiko’ti, bhante, vuccati; kittāvatā nu kho, bhante, dhammakathiko hotī”ti? “Rūpassa ce, bhikkhu, nibbidāya virāgāya nirodhāya dhammaṃ deseti ‘dhammakathiko bhikkhū’ti alaṃvacanāya. Rūpassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṃvacanāya. Rūpassa ce, bhikkhu, nibbidā virāgā nirodhā anupādāvimutto hoti, ‘diṭṭha­dhamma­nibbā­nappatto bhikkhū’ti alaṃvacanāya. Vedanāya ce, bhikkhu … pe … saññāya ce, bhikkhu … saṅkhārānañce, bhikkhu … viññāṇassa ce, bhikkhu, nibbidāya virāgāya nirodhāya dhammaṃ deseti, ‘dhammakathiko bhikkhū’ti alaṃvacanāya. Viññāṇassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṃvacanāya. Viññāṇassa ce, bhikkhu, nibbidā virāgā nirodhā anupādāvimutto hoti, ‘diṭṭha­dhamma­nibbā­nappatto bhikkhū’ti alaṃvacanāyā”ti.</p>
<p class="endsection">Tatiyaṃ.</p></article></section><section class="sutta" id="116"><article><hgroup id="sn22.116"><h1><a href="#menu">116. Dutiyadhammakathikasutta</a></h1></hgroup><p><a id="p_13S3_687" class="ms"></a><a class="msdiv" id="msdiv116"></a><a class="sc" id="sn22.116.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “‘dhammakathiko, dhammakathiko’ti, bhante, vuccati; kittāvatā nu kho, bhante, dhammakathiko hoti; kittāvatā dhammānudhammappaṭipanno hoti, kittāvatā diṭṭha­dhamma­nibbā­nappatto hotī”ti? “Rūpassa ce, bhikkhu, nibbidāya virāgāya nirodhāya dhammaṃ deseti, ‘dhammakathiko bhikkhū’ti alaṃvacanāya. Rūpassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṃvacanāya. Rūpassa ce, bhikkhu, nibbidā virāgā nirodhā anupādāvimutto hoti, ‘diṭṭha­dhamma­nibbā­nappatto bhikkhū’ti alaṃvacanāya. Vedanāya ce, bhikkhu … pe … saññāya ce, bhikkhu … saṅkhārānañce, bhikkhu … viññāṇassa ce, bhikkhu, nibbidāya virāgāya nirodhāya dhammaṃ deseti, ‘dhammakathiko bhikkhū’ti alaṃvacanāya. Viññāṇassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṃvacanāya. Viññāṇassa ce, bhikkhu, nibbidā virāgā nirodhā anupādāvimutto hoti, ‘diṭṭha­dhamma­nibbā­nappatto bhikkhū’ti alaṃvacanāyā”ti.</p>
<p class="endsection">Catutthaṃ.</p></article></section><section class="sutta" id="117"><article><hgroup id="sn22.117"><h1><a href="#menu">117. Bandhanasutta</a></h1></hgroup><p><a id="p_13S3_689" class="ms"></a><a class="msdiv" id="msdiv117"></a><a class="sc" id="sn22.117.1"></a>
Sāvatthinidānaṃ. “Idha, bhikkhave, assutavā puthujjano ariyānaṃ adassāvī … pe … sappurisadhamme avinīto rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. Ayaṃ vuccati, bhikkhave, assutavā puthujjano rūpabandhanabaddho santa­rabā­hira­bandha­nabaddho atīradassī apāradassī, baddho jīyati baddho mīyati baddho asmā lokā paraṃ lokaṃ gacchati. Vedanaṃ attato samanupassati … pe … vedanāya vā attānaṃ. Ayaṃ vuccati, bhikkhave, assutavā puthujjano vedanābandhanabaddho santa­rabā­hira­bandha­nabaddho atīradassī apāradassī, baddho jīyati baddho mīyati baddho asmā lokā paraṃ lokaṃ gacchati. Saññaṃ … saṅkhāre … viññāṇaṃ attato samanupassati … pe … ayaṃ vuccati, bhikkhave, assutavā puthujjano viññāṇabandhanabaddho santa­rabā­hira­bandha­nabaddho atīradassī apāradassī, baddho jīyati baddho mīyati baddho asmā lokā paraṃ lokaṃ gacchati.</p><p><a id="p_13S3_690" class="ms"></a><a class="sc" id="sn22.117.2"></a>
Sutavā ca kho, bhikkhave, ariyasāvako ariyānaṃ dassāvī … pe … sappurisadhamme suvinīto na rūpaṃ attato samanupassati, na rūpavantaṃ vā attānaṃ; na attani vā rūpaṃ, na rūpasmiṃ vā attānaṃ. Ayaṃ vuccati, bhikkhave, sutavā ariyasāvako na rūpabandhanabaddho, na santa­rabā­hira­bandha­nabaddho, tīradassī, pāradassī; ‘parimutto so dukkhasmā’ti vadāmi. Na vedanaṃ attato … pe … na saññaṃ attato … pe … na saṅkhāre attato … pe … na viññāṇaṃ attato samanupassati … pe … ayaṃ vuccati, bhikkhave, sutavā ariyasāvako na viññāṇabandhanabaddho, na santa­rabā­hira­bandha­nabaddho, tīradassī, pāradassī, ‘parimutto so dukkhasmā’ti vadāmī”ti.</p>
<p class="endsection">Pañcamaṃ.</p></article></section><section class="sutta" id="118"><article><hgroup id="sn22.118"><h1><a href="#menu">118. Paripucchitasutta</a></h1></hgroup><p><a id="p_13S3_692" class="ms"></a><a class="msdiv" id="msdiv118"></a><a class="sc" id="sn22.118.1"></a>
Sāvatthinidānaṃ. “Taṃ kiṃ maññatha, bhikkhave, rūpaṃ ‘etaṃ mama, esohamasmi, eso me attā’ti samanupassathā”ti? “No hetaṃ, bhante”. “Sādhu, bhikkhave. Rūpaṃ, bhikkhave, ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Vedanaṃ … saññaṃ … saṅkhāre … viññāṇaṃ ‘etaṃ mama, esohamasmi, eso me attā’ti samanupassathā”ti? “No hetaṃ, bhante”. “Sādhu, bhikkhave. Viññāṇaṃ, bhikkhave, ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ … pe … evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Chaṭṭhaṃ.</p></article></section><section class="sutta" id="119"><article><hgroup id="sn22.119"><h1><a href="#menu">119. Dutiyaparipucchitasutta</a></h1></hgroup><p><a id="p_13S3_694" class="ms"></a><a class="msdiv" id="msdiv119"></a><a class="sc" id="sn22.119.1"></a>
Sāvatthinidānaṃ. “Taṃ kiṃ maññatha, bhikkhave, rūpaṃ ‘netaṃ mama, nesohamasmi, na meso attā’ti samanupassathā”ti? “Evaṃ, bhante”. “Sādhu, bhikkhave. Rūpaṃ, bhikkhave, ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Vedanaṃ … saññaṃ … saṅkhāre … viññāṇaṃ ‘netaṃ mama, nesohamasmi, na meso attā’ti samanupassathā”ti? “Evaṃ, bhante”. “Sādhu, bhikkhave. Viññāṇaṃ, bhikkhave, ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ … evaṃ … pe … nāparaṃ itthattāyāti pajānātī”ti.</p>
<p class="endsection">Sattamaṃ.</p></article></section><section class="sutta" id="120"><article><hgroup id="sn22.120"><h1><a href="#menu">120. Saṃyojaniyasutta</a></h1></hgroup><p><a id="p_13S3_696" class="ms"></a><a class="msdiv" id="msdiv120"></a><a class="sc" id="sn22.120.1"></a>
Sāvatthinidānaṃ. “Saṃyojaniye ca, bhikkhave, dhamme desessāmi saṃyojanañca. Taṃ suṇātha. Katame ca, bhikkhave, saṃyojaniyā dhammā, katamaṃ saṃyojanaṃ? Rūpaṃ, bhikkhave, saṃyojaniyo dhammo; yo tattha chandarāgo, taṃ tattha saṃyojanaṃ. Vedanā … pe … saññā … saṅkhārā … viññāṇaṃ saṃyojaniyo dhammo; yo tattha chandarāgo, taṃ tattha saṃyojanaṃ. Ime vuccanti, bhikkhave, saṃyojaniyā dhammā, idaṃ saṃyojanan”ti.</p>
<p class="endsection">Aṭṭhamaṃ.</p></article></section><section class="sutta" id="121"><article><hgroup id="sn22.121"><h1><a href="#menu">121. Upādāniyasutta</a></h1></hgroup><p><a id="p_13S3_698" class="ms"></a><a class="msdiv" id="msdiv121"></a><a class="sc" id="sn22.121.1"></a>
Sāvatthinidānaṃ. “Upādāniye ca, bhikkhave, dhamme desessāmi upādānañca. Taṃ suṇātha. Katame ca, bhikkhave, upādāniyā dhammā, katamaṃ upādānaṃ? Rūpaṃ, bhikkhave, upādāniyo dhammo, yo tattha chandarāgo, taṃ tattha upādānaṃ. Vedanā … pe … saññā … saṅkhārā … viññāṇaṃ upādāniyo dhammo; yo tattha chandarāgo, taṃ tattha upādānaṃ. Ime vuccanti, bhikkhave, upādāniyā dhammā, idaṃ upādānan”ti.</p>
<p class="endsection">Navamaṃ.</p></article></section><section class="sutta" id="122"><article><hgroup id="sn22.122"><h1><a href="#menu">122. Sīlavantasutta</a></h1></hgroup><p><a id="p_13S3_700" class="ms"></a><a class="msdiv" id="msdiv122"></a><a class="sc" id="sn22.122.1"></a>
Ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ viharanti isipatane migadāye. Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami … pe … etadavoca:  “sīlavatāvuso, sāriputta, bhikkhunā katame dhammā yoniso manasikātabbā”ti? “Sīlavatāvuso, koṭṭhika, bhikkhunā pañcupādānakkhandhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Katame pañca? Seyyathidaṃ–  rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. Sīlavatāvuso, koṭṭhika, bhikkhunā ime pañcupādānakkhandhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sīlavā bhikkhu ime pañcupādānakkhandhe aniccato … pe … anattato yoniso manasi karonto sotāpattiphalaṃ sacchikareyyā”ti.</p><p><a id="p_13S3_701" class="ms"></a><a class="sc" id="sn22.122.2"></a>
“Sotāpannena panāvuso sāriputta, bhikkhunā katame dhammā yoniso manasi kātabbā”ti? “Sotāpannenapi kho, āvuso koṭṭhika, bhikkhunā ime pañcupādānakkhandhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sotāpanno bhikkhu ime pañcupādānakkhandhe aniccato … pe … anattato yoniso manasi karonto sakadāgāmiphalaṃ sacchikareyyā”ti.</p><p><a id="p_13S3_702" class="ms"></a><a class="sc" id="sn22.122.3"></a>
“Sakadāgāminā panāvuso sāriputta, bhikkhunā katame dhammā yoniso manasi kātabbā”ti? “Sakadāgāmināpi kho, āvuso koṭṭhika, bhikkhunā ime pañcupādānakkhandhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ sakadāgāmī bhikkhu ime pañcupādānakkhandhe aniccato … pe … anattato yoniso manasi karonto anāgāmiphalaṃ sacchikareyyā”ti.</p><p><a id="p_13S3_703" class="ms"></a><a class="sc" id="sn22.122.4"></a>
“Anāgāminā panāvuso sāriputta, bhikkhunā katame dhammā yoniso manasi kātabbā”ti? “Anāgāmināpi kho, āvuso koṭṭhika, bhikkhunā ime pañcupādānakkhandhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati yaṃ anāgāmī bhikkhu ime pañcupādānakkhandhe aniccato … pe … anattato yoniso manasi karonto arahattaṃ sacchikareyyā”ti.</p><p><a id="p_13S3_704" class="ms"></a><a class="sc" id="sn22.122.5"></a>
“Arahatā panāvuso sāriputta, katame dhammā yoniso manasi kātabbā”ti? “Arahatāpi kho, āvuso koṭṭhika, ime pañcupādānakkhandhe aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Natthi, khvāvuso, arahato uttari karaṇīyaṃ katassa vā paticayo; api ca ime dhammā bhāvitā bahulīkatā diṭṭha­dhamma­sukha­vihā­rāya ceva saṃvattanti satisampajaññāya cā”ti.</p>
<p class="endsection">Dasamaṃ.</p></article></section><section class="sutta" id="123"><article><hgroup id="sn22.123"><h1><a href="#menu">123. Sutavantasutta</a></h1></hgroup><p><a id="p_13S3_706" class="ms"></a><a class="msdiv" id="msdiv123"></a><a class="sc" id="sn22.123.1"></a>
Ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ viharanti isipatane migadāye. Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami; upasaṅkamitvā … pe … etadavoca: </p><p><a id="p_13S3_707" class="ms"></a><a class="sc" id="sn22.123.2"></a>
“Sutavatāvuso sāriputta, bhikkhunā katame dhammā yoniso manasi kātabbā”ti? “Sutavatāvuso koṭṭhika, bhikkhunā pañcupādānakkhandhā aniccato … pe … anattato yoniso manasi kātabbā. Katame pañca? Seyyathidaṃ–  rūpupādānakkhandho … pe … viññāṇupādānakkhandho. Sutavatāvuso koṭṭhika, bhikkhunā ime pañcupādānakkhandhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati–  yaṃ sutavā bhikkhu ime pañcupādānakkhandhe aniccato … pe … anattato yoniso manasi karonto sotāpattiphalaṃ sacchikareyyā”ti.</p><p><a id="p_13S3_708" class="ms"></a><a class="sc" id="sn22.123.3"></a>
“Sotāpannena panāvuso sāriputta, bhikkhunā katame dhammā yoniso manasi kātabbā”ti? “Sotāpannenapi kho āvuso koṭṭhika, bhikkhunā ime pañcupādānakkhandhā aniccato … pe … anattato yoniso manasi kātabbā. Ṭhānaṃ kho panetaṃ, āvuso, vijjati–  yaṃ sotāpanno bhikkhu ime pañcupādānakkhandhe aniccato … pe … anattato yoniso manasi karonto sakadāgāmiphalaṃ … pe … anāgāmiphalaṃ … pe … arahattaphalaṃ sacchikareyyā”ti.</p><p><a id="p_13S3_709" class="ms"></a><a class="sc" id="sn22.123.4"></a>
“Arahatā panāvuso sāriputta, katame dhammā yoniso manasi kātabbā”ti? “Arahatāpi khvāvuso koṭṭhika, ime pañcupādānakkhandhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. Natthi, khvāvuso, arahato uttari karaṇīyaṃ, katassa vā paticayo; api ca kho ime dhammā bhāvitā bahulīkatā diṭṭha­dhamma­sukha­vihā­rāya ceva saṃvattanti satisampajaññāya cā”ti.</p>
<p class="endsection">Ekādasamaṃ.</p></article></section><section class="sutta" id="124"><article><hgroup id="sn22.124"><h1><a href="#menu">124. Kappasutta</a></h1></hgroup><p><a id="p_13S3_711" class="ms"></a><a class="msdiv" id="msdiv124"></a><a class="sc" id="sn22.124.1"></a>
Sāvatthinidānaṃ. Atha kho āyasmā kappo yena bhagavā tenupasaṅkami … pe … ekamantaṃ nisinno kho āyasmā kappo bhagavantaṃ etadavoca:  “kathaṃ nu kho, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nānu­sayā na hontī”ti?</p><p><a id="p_13S3_712" class="ms"></a><a class="sc" id="sn22.124.2"></a>
“Yaṃ kiñci, kappa, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati. Yā kāci vedanā … pe … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati. Evaṃ kho, kappa, jānato evaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nānu­sayā na hontī”ti.</p>
<p class="endsection">Dvādasamaṃ.</p></article></section><section class="sutta" id="125"><article><hgroup id="sn22.125"><h1><a href="#menu">125. Dutiyakappasutta</a></h1></hgroup><p><a id="p_13S3_714" class="ms"></a><a class="msdiv" id="msdiv125"></a><a class="sc" id="sn22.125.1"></a>
Sāvatthinidānaṃ. Ekamantaṃ nisinno kho āyasmā kappo bhagavantaṃ etadavoca:  “kathaṃ nu kho, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nāpa­gataṃ mānasaṃ hoti vidhā samatikkantaṃ santaṃ suvimuttan”ti?</p><p><a id="p_13S3_715" class="ms"></a><a class="sc" id="sn22.125.2"></a>
“Yaṃ kiñci, kappa, rūpaṃ atītānāgatapaccuppannaṃ … pe … sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādāvimutto hoti. Yā kāci vedanā … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādāvimutto hoti. Evaṃ kho, kappa, jānato evaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nāpa­gataṃ mānasaṃ hoti vidhā samatikkantaṃ santaṃ suvimuttan”ti.</p>
<p class="endsection">Terasamaṃ.</p>
<p class="endsection">Dhammakathikavaggo dutiyo.</p><blockquote class="uddanagatha"><p><a id="p_13S3_719" class="ms"></a><a class="sc" id="sn22.125.3"></a>
Avijjā vijjā dve kathikā,<br> Bandhanā paripucchitā duve;<br>
Saṃyojanaṃ upādānaṃ,<br>
Sīlaṃ sutavā dve ca kappenāti.
</p>
</blockquote><a href="../../sn22.103-112/pi/" rel="prev" class="previous">◀ Saṃyutta Nikāya 22.103–​112</a><a href="#" class="top">▲ TOP</a>
<a href="../../sn22.126-135/pi/" rel="prefetch" class="next">Saṃyutta Nikāya 22.126–​135 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Khandhasaṃyutta</div>
<div class="hidden">
Uparipaṇṇāsaka</div>
<div class="hidden">
Dhammakathikavagga</div>
<div class="hidden">
Avijjāsutta</div>
</div>
</body></html>