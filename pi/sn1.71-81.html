<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu71" href="#sn1.71">71. Chetvāsutta</a></li>
<li><a id="menu72" href="#sn1.72">72. Rathasutta</a></li>
<li><a id="menu73" href="#sn1.73">73. Vittasutta</a></li>
<li><a id="menu74" href="#sn1.74">74. Vuṭṭhisutta</a></li>
<li><a id="menu75" href="#sn1.75">75. Bhītāsutta</a></li>
<li><a id="menu76" href="#sn1.76">76. Najīratisutta</a></li>
<li><a id="menu77" href="#sn1.77">77. Issariyasutta</a></li>
<li><a id="menu78" href="#sn1.78">78. Kāmasutta</a></li>
<li><a id="menu79" href="#sn1.79">79. Pātheyyasutta</a></li>
<li><a id="menu80" href="#sn1.80">80. Pajjotasutta</a></li>
<li><a id="menu81" href="#sn1.81">81. Araṇasutta</a></li>
</ul></div>
</div>
<section id="vagga"><section class="sutta" id="71"><article><hgroup id="sn1.71"><h2>Saṃyutta Nikāya 1</h2> <h3>8. Chetvāvagga</h3><h1><a href="#menu">71. Chetvāsutta</a></h1></hgroup><p><a id="p_12S1_334" class="ms"></a><a class="msdiv" id="msdiv71"></a><a class="sc" id="sn1.71.1"></a> Sāvatthinidānaṃ. Ekamantaṃ ṭhitā kho sā devatā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_335" class="ms"></a><a class="sc" id="sn1.71.2"></a>
“Kiṃsu chetvā sukhaṃ seti,<br> kiṃsu chetvā na socati;<br>
Kissassu ekadhammassa,<br>
vadhaṃ rocesi gotamā”ti.
</p><p><a id="p_12S1_336" class="ms"></a><a class="sc" id="sn1.71.3"></a>
“Kodhaṃ chetvā sukhaṃ seti,<br> kodhaṃ chetvā na socati;<br>
Kodhassa visamūlassa,<br>
madhuraggassa devate;<br>
Vadhaṃ ariyā pasaṃsanti,<br>
tañhi chetvā na socatī”ti.
</p>
</blockquote></article></section><section class="sutta" id="72"><article><hgroup id="sn1.72"><h1><a href="#menu">72. Rathasutta</a></h1></hgroup><blockquote class="gatha"><p><a id="p_12S1_337" class="ms"></a><a class="msdiv" id="msdiv72"></a><a class="sc" id="sn1.72.1"></a>
“Kiṃsu rathassa paññāṇaṃ,<br> kiṃsu paññāṇamaggino;<br>
Kiṃsu raṭṭhassa paññāṇaṃ,<br>
kiṃsu paññāṇamitthiyā”ti.
</p><p><a id="p_12S1_338" class="ms"></a><a class="sc" id="sn1.72.2"></a>
“Dhajo rathassa paññāṇaṃ,<br> dhūmo paññāṇamaggino;<br>
Rājā raṭṭhassa paññāṇaṃ,<br>
bhattā paññāṇamitthiyā”ti.
</p>
</blockquote></article></section><section class="sutta" id="73"><article><hgroup id="sn1.73"><h1><a href="#menu">73. Vittasutta</a></h1></hgroup><blockquote class="gatha"><p><a id="p_12S1_339" class="ms"></a><a class="msdiv" id="msdiv73"></a><a class="sc" id="sn1.73.1"></a>
“Kiṃsūdha vittaṃ purisassa seṭṭhaṃ,<br> Kiṃsu suciṇṇo sukhamāvahati;<br>
Kiṃsu have sādutaraṃ rasānaṃ,<br>
Kathaṃjīviṃ jīvitamāhu seṭṭhan”ti.
</p><p><a id="p_12S1_340" class="ms"></a><a class="sc" id="sn1.73.2"></a>
“Saddhīdha vittaṃ purisassa seṭṭhaṃ,<br> Dhammo suciṇṇo sukhamāvahati;<br>
Saccaṃ have sādutaraṃ rasānaṃ,<br>
Paññājīviṃ jīvitamāhu seṭṭhan”ti.
</p>
</blockquote></article></section><section class="sutta" id="74"><article><hgroup id="sn1.74"><h1><a href="#menu">74. Vuṭṭhisutta</a></h1></hgroup><blockquote class="gatha"><p><a id="p_12S1_341" class="ms"></a><a class="msdiv" id="msdiv74"></a><a class="sc" id="sn1.74.1"></a>
“Kiṃsu uppatataṃ seṭṭhaṃ,<br> kiṃsu nipatataṃ varaṃ;<br>
Kiṃsu pavajamānānaṃ,<br>
kiṃsu pavadataṃ varan”ti.
</p><p><a id="p_12S1_342" class="ms"></a><a class="sc" id="sn1.74.2"></a>
“Bījaṃ uppatataṃ seṭṭhaṃ,<br> vuṭṭhi nipatataṃ varā;<br>
Gāvo pavajamānānaṃ,<br>
putto pavadataṃ varo”ti.
</p><p><a id="p_12S1_343" class="ms"></a><a class="sc" id="sn1.74.3"></a>
“Vijjā uppatataṃ seṭṭhā,<br> avijjā nipatataṃ varā;<br>
Saṃgho pavajamānānaṃ,<br>
buddho pavadataṃ varo”ti.
</p>
</blockquote></article></section><section class="sutta" id="75"><article><hgroup id="sn1.75"><h1><a href="#menu">75. Bhītāsutta</a></h1></hgroup><blockquote class="gatha"><p><a id="p_12S1_344" class="ms"></a><a class="msdiv" id="msdiv75"></a><a class="sc" id="sn1.75.1"></a>
“Kiṃsūdha bhītā janatā anekā,<br> Maggo canekāyatanappavutto;<br>
Pucchāmi taṃ gotama bhūripañña,<br>
Kismiṃ ṭhito paralokaṃ na bhāye”ti.
</p><p><a id="p_12S1_345" class="ms"></a><a class="sc" id="sn1.75.2"></a>
“Vācaṃ manañca paṇidhāya sammā,<br> Kāyena pāpāni akubbamāno;<br>
Bahvannapānaṃ gharamāvasanto,<br>
Saddho mudū saṃvibhāgī vadaññū;<br>
Etesu dhammesu ṭhito catūsu,<br>
Dhamme ṭhito paralokaṃ na bhāye”ti.
</p>
</blockquote></article></section><section class="sutta" id="76"><article><hgroup id="sn1.76"><h1><a href="#menu">76. Najīratisutta</a></h1></hgroup><blockquote class="gatha"><p><a id="p_12S1_346" class="ms"></a><a class="msdiv" id="msdiv76"></a><a class="sc" id="sn1.76.1"></a>
“Kiṃ jīrati kiṃ na jīrati,<br> kiṃsu uppathoti vuccati;<br>
Kiṃsu dhammānaṃ paripantho,<br>
kiṃsu rattindivakkhayo;<br>
Kiṃ malaṃ brahmacariyassa,<br>
kiṃ sinānamanodakaṃ.
</p><p><a id="p_12S1_347" class="ms"></a><a class="sc" id="sn1.76.2"></a>
Kati lokasmiṃ chiddāni,<br> yattha vittaṃ na tiṭṭhati;<br>
Bhagavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_348" class="ms"></a><a class="sc" id="sn1.76.3"></a>
“Rūpaṃ jīrati maccānaṃ,<br> nāmagottaṃ na jīrati;<br>
Rāgo uppathoti vuccati.
</p><p><a id="p_12S1_349" class="ms"></a><a class="sc" id="sn1.76.4"></a>
Lobho dhammānaṃ paripantho,<br> Vayo rattindivakkhayo;<br>
Itthī malaṃ brahmacariyassa,<br>
Etthāyaṃ sajjate pajā;<br>
Tapo ca brahmacariyañca,<br>
Taṃ sinānamanodakaṃ.
</p><p><a id="p_12S1_350" class="ms"></a><a class="sc" id="sn1.76.5"></a>
Cha lokasmiṃ chiddāni,<br> yattha vittaṃ na tiṭṭhati;<br>
Ālasyañca pamādo ca,<br>
anuṭṭhānaṃ asaṃyamo;<br>
Niddā tandī ca te chidde,<br>
sabbaso taṃ vivajjaye”ti.
</p>
</blockquote></article></section><section class="sutta" id="77"><article><hgroup id="sn1.77"><h1><a href="#menu">77. Issariyasutta</a></h1></hgroup><blockquote class="gatha"><p><a id="p_12S1_351" class="ms"></a><a class="msdiv" id="msdiv77"></a><a class="sc" id="sn1.77.1"></a>
“Kiṃsu issariyaṃ loke,<br> kiṃsu bhaṇḍānamuttamaṃ;<br>
Kiṃsu satthamalaṃ loke,<br>
kiṃsu lokasmimabbudaṃ.
</p><p><a id="p_12S1_352" class="ms"></a><a class="sc" id="sn1.77.2"></a>
Kiṃsu harantaṃ vārenti,<br> haranto pana ko piyo;<br>
Kiṃsu punappunāyantaṃ,<br>
abhinandanti paṇḍitā”ti.
</p><p><a id="p_12S1_353" class="ms"></a><a class="sc" id="sn1.77.3"></a>
“Vaso issariyaṃ loke,<br> itthī bhaṇḍānamuttamaṃ;<br>
Kodho satthamalaṃ loke,<br>
corā lokasmimabbudā.
</p><p><a id="p_12S1_354" class="ms"></a><a class="sc" id="sn1.77.4"></a>
Coraṃ harantaṃ vārenti,<br> haranto samaṇo piyo;<br>
Samaṇaṃ punappunāyantaṃ,<br>
abhinandanti paṇḍitā”ti.
</p>
</blockquote></article></section><section class="sutta" id="78"><article><hgroup id="sn1.78"><h1><a href="#menu">78. Kāmasutta</a></h1></hgroup><blockquote class="gatha"><p><a id="p_12S1_355" class="ms"></a><a class="msdiv" id="msdiv78"></a><a class="sc" id="sn1.78.1"></a>
“Kimatthakāmo na dade,<br> kiṃ macco na pariccaje;<br>
Kiṃsu muñceyya kalyāṇaṃ,<br>
pāpikaṃ na ca mocaye”ti.
</p><p><a id="p_12S1_356" class="ms"></a><a class="sc" id="sn1.78.2"></a>
“Attānaṃ na dade poso,<br> attānaṃ na pariccaje;<br>
Vācaṃ muñceyya kalyāṇaṃ,<br>
pāpikañca na mocaye”ti.
</p>
</blockquote></article></section><section class="sutta" id="79"><article><hgroup id="sn1.79"><h1><a href="#menu">79. Pātheyyasutta</a></h1></hgroup><blockquote class="gatha"><p><a id="p_12S1_357" class="ms"></a><a class="msdiv" id="msdiv79"></a><a class="sc" id="sn1.79.1"></a>
“Kiṃsu bandhati pātheyyaṃ,<br> kiṃsu bhogānamāsayo;<br>
Kiṃsu naraṃ parikassati,<br>
kiṃsu lokasmi dujjahaṃ;<br>
Kismiṃ baddhā puthū sattā,<br>
pāsena sakuṇī yathā”ti.
</p><p><a id="p_12S1_358" class="ms"></a><a class="sc" id="sn1.79.2"></a>
“Saddhā bandhati pātheyyaṃ,<br> sirī bhogānamāsayo;<br>
Icchā naraṃ parikassati,<br>
icchā lokasmi dujjahā;<br>
Icchābaddhā puthū sattā,<br>
pāsena sakuṇī yathā”ti.
</p>
</blockquote></article></section><section class="sutta" id="80"><article><hgroup id="sn1.80"><h1><a href="#menu">80. Pajjotasutta</a></h1></hgroup><blockquote class="gatha"><p><a id="p_12S1_359" class="ms"></a><a class="msdiv" id="msdiv80"></a><a class="sc" id="sn1.80.1"></a>
“Kiṃsu lokasmi pajjoto,<br> kiṃsu lokasmi jāgaro;<br>
Kiṃsu kamme sajīvānaṃ,<br>
kimassa iriyāpatho.
</p><p><a id="p_12S1_360" class="ms"></a><a class="sc" id="sn1.80.2"></a>
Kiṃsu alasaṃ analasañca,<br> Mātā puttaṃva posati;<br>
Kiṃ bhūtā upajīvanti,<br>
Ye pāṇā pathavissitā”ti.
</p><p><a id="p_12S1_361" class="ms"></a><a class="sc" id="sn1.80.3"></a>
“Paññā lokasmi pajjoto,<br> sati lokasmi jāgaro;<br>
Gāvo kamme sajīvānaṃ,<br>
sītassa iriyāpatho.
</p><p><a id="p_12S1_362" class="ms"></a><a class="sc" id="sn1.80.4"></a>
Vuṭṭhi alasaṃ analasañca,<br> Mātā puttaṃva posati;<br>
Vuṭṭhiṃ bhūtā upajīvanti,<br>
Ye pāṇā pathavissitā”ti.
</p>
</blockquote></article></section><section class="sutta" id="81"><article><hgroup id="sn1.81"><h1><a href="#menu">81. Araṇasutta</a></h1></hgroup><blockquote class="gatha"><p><a id="p_12S1_363" class="ms"></a><a class="msdiv" id="msdiv81"></a><a class="sc" id="sn1.81.1"></a>
“Kesūdha araṇā loke,<br> kesaṃ vusitaṃ na nassati;<br>
Kedha icchaṃ parijānanti,<br>
kesaṃ bhojissiyaṃ sadā.
</p><p><a id="p_12S1_364" class="ms"></a><a class="sc" id="sn1.81.2"></a>
Kiṃsu mātā pitā bhātā,<br> vandanti naṃ patiṭṭhitaṃ;<br>
Kiṃsu idha jātihīnaṃ,<br>
abhivādenti khattiyā”ti.
</p><p><a id="p_12S1_365" class="ms"></a><a class="sc" id="sn1.81.3"></a>
“Samaṇīdha araṇā loke,<br> Samaṇānaṃ vusitaṃ na nassati;<br>
Samaṇā icchaṃ parijānanti,<br>
Samaṇānaṃ bhojissiyaṃ sadā.
</p><p><a id="p_12S1_366" class="ms"></a><a class="sc" id="sn1.81.4"></a>
Samaṇaṃ mātā pitā bhātā,<br> vandanti naṃ patiṭṭhitaṃ;<br>
Samaṇīdha jātihīnaṃ,<br>
abhivādenti khattiyā”ti.
</p>
</blockquote>
<p class="endsection">Chetvāvaggo aṭṭhamo.</p><blockquote class="uddanagatha"><p><a id="p_12S1_369" class="ms"></a><a class="sc" id="sn1.81.5"></a>
Chetvā rathañca cittañca,<br> vuṭṭhi bhītā najīrati;<br>
Issaraṃ kāmaṃ pātheyyaṃ,<br>
pajjoto araṇena cāti.
</p>
</blockquote>
<p class="endsutta">Devatāsaṃyuttaṃ samattaṃ.</p><a href="../../sn1.61-70/pi/" rel="prev" class="previous">◀ Saṃyutta Nikāya 1.61–​70</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Chetvāvagga</div>
<div class="hidden">
Chetvāsutta</div>
</div>
</body></html>