<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp3.5:Pali</title></head><body>
<div id="text" lang="pi">
<div id="toc">
</div><section class="sutta" id="snp3.5"><article><hgroup><h2>Sutta Nipāta 3.5</h2>
<h1>Māghasutta</h1></hgroup><p><a id="p_18Sn_568" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate. Atha kho māgho māṇavo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho māgho māṇavo bhagavantaṃ etadavoca: </p><p><a id="p_18Sn_569" class="ms"></a>
“Ahañhi, bho gotama, dāyako dānapati vadaññū yācayogo; dhammena bhoge pariyesāmi; dhammena bhoge pariyesitvā dhammaladdhehi bhogehi dhammādhigatehi ekassapi dadāmi dvinnampi tiṇṇampi catunnampi pañcannampi channampi sattannampi aṭṭhannampi navannampi dasannampi dadāmi, vīsāyapi tiṃsāyapi cattālīsāyapi paññāsāyapi dadāmi, satassapi dadāmi, bhiyyopi dadāmi. Kaccāhaṃ, bho gotama, evaṃ dadanto evaṃ yajanto bahuṃ puññaṃ pasavāmī”ti?</p><p><a id="p_18Sn_570" class="ms"></a>
“Taggha tvaṃ, māṇava, evaṃ dadanto evaṃ yajanto bahuṃ puññaṃ pasavasi. Yo kho, māṇava, dāyako dānapati vadaññū yācayogo; dhammena bhoge pariyesati; dhammena bhoge pariyesitvā dhammaladdhehi bhogehi dhammādhigatehi ekassapi dadāti … pe … satassapi dadāti, bhiyyopi dadāti, bahuṃ so puññaṃ pasavatī”ti. Atha kho māgho māṇavo bhagavantaṃ gāthāya ajjhabhāsi– </p><blockquote class="gatha">
<span class="speaker">(iti māgho māṇavo):</span><p><a class="sc" id="sc385"></a><a id="p_18Sn_571" class="ms"></a> “Pucchāmahaṃ gotamaṃ vadaññuṃ,<br> Kāsāyavāsiṃ agahaṃ carantaṃ;<br>
Yo yācayogo dānapati gahaṭṭho,<br>
Puññatthiko yajati puññapekkho;<br>
Dadaṃ paresaṃ idha annapānaṃ,<br>
Kathaṃ hutaṃ yajamānassa sujjhe”. 
</p>
<span class="speaker">(māghāti bhagavā):</span><p><a class="sc" id="sc386"></a><a class="brnum" id="br2"></a><a id="p_18Sn_572" class="ms"></a> “Yo yācayogo dānapati gahaṭṭho,<br> Puññatthiko yajati puññapekkho;<br>
Dadaṃ paresaṃ idha annapānaṃ,<br>
Ārādhaye dakkhiṇeyyebhi tādi”. 
</p>
<span class="speaker">(iti māgho māṇavo):</span><p><a class="sc" id="sc387"></a><a class="brnum" id="br3"></a><a id="p_18Sn_573" class="ms"></a> “Yo yācayogo dānapati gahaṭṭho,<br> Puññatthiko yajati puññapekkho;<br>
Dadaṃ paresaṃ idha annapānaṃ,<br>
Akkhāhi me bhagavā dakkhiṇeyye”. 
</p><p><a class="sc" id="sc388"></a><a class="brnum" id="br4"></a><a id="p_18Sn_574" class="ms"></a>
“Ye ve asattā vicaranti loke,<br> Akiñcanā kevalino yatattā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc389"></a><a class="brnum" id="br5"></a><a id="p_18Sn_575" class="ms"></a>
Ye sabba­saṃyo­jana­bandha­nacchidā,<br> Dantā vimuttā anīghā nirāsā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc390"></a><a class="brnum" id="br6"></a><a id="p_18Sn_576" class="ms"></a>
Ye sabbasaṃyojanavippamuttā,<br> Dantā vimuttā anīghā nirāsā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc391"></a><a class="brnum" id="br7"></a><a id="p_18Sn_577" class="ms"></a>
Rāgañca dosañca pahāya mohaṃ,<br> Khīṇāsavā vūsitabrahmacariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc392"></a><a class="brnum" id="br8"></a><a id="p_18Sn_578" class="ms"></a>
Yesu na māyā vasati na māno,<br> Khīṇāsavā vūsitabrahmacariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc393"></a><a class="brnum" id="br9"></a><a id="p_18Sn_579" class="ms"></a>
Ye vītalobhā amamā nirāsā,<br> Khīṇāsavā vūsitabrahmacariyā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc394"></a><a class="brnum" id="br10"></a><a id="p_18Sn_580" class="ms"></a>
Ye ve na taṇhāsu upātipannā,<br> Vitareyya oghaṃ amamā caranti;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc395"></a><a class="brnum" id="br11"></a><a id="p_18Sn_581" class="ms"></a>
Yesaṃ taṇhā natthi kuhiñci loke,<br> Bhavābhavāya idha vā huraṃ vā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc396"></a><a class="brnum" id="br12"></a><a id="p_18Sn_582" class="ms"></a>
Ye kāme hitvā agahā caranti,<br> Susaññatattā tasaraṃva ujjuṃ;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc397"></a><a class="brnum" id="br13"></a><a id="p_18Sn_583" class="ms"></a>
Ye vītarāgā susamāhitindriyā,<br> Candova rāhuggahaṇā pamuttā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc398"></a><a class="brnum" id="br14"></a><a id="p_18Sn_584" class="ms"></a>
Samitāvino vītarāgā akopā,<br> Yesaṃ gatī natthidha vippahāya;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc399"></a><a class="brnum" id="br15"></a><a id="p_18Sn_585" class="ms"></a>
Jahitvā jātimaraṇaṃ asesaṃ,<br> Kathaṃkathiṃ sabbamupātivattā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc400"></a><a class="brnum" id="br16"></a><a id="p_18Sn_586" class="ms"></a>
Ye attadīpā vicaranti loke,<br> Akiñcanā sabbadhi vippamuttā;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc401"></a><a class="brnum" id="br17"></a><a id="p_18Sn_587" class="ms"></a>
Ye hettha jānanti yathā tathā idaṃ,<br> Ayamantimā natthi punabbhavoti;<br>
Kālena tesu habyaṃ pavecche,<br>
Yo brāhmaṇo puññapekkho yajetha. 
</p><p><a class="sc" id="sc402"></a><a class="brnum" id="br18"></a><a id="p_18Sn_588" class="ms"></a>
Yo vedagū jhānarato satīmā,<br> Sambodhipatto saraṇaṃ bahūnaṃ;<br>
Kālena tamhi habyaṃ pavecche,<br>
Yo brāhmaṇo puññapekkho yajetha”. 
</p>
<span class="speaker">(iti māgho māṇavo):</span><p><a class="sc" id="sc403"></a><a class="brnum" id="br19"></a><a id="p_18Sn_589" class="ms"></a> “Addhā amoghā mama pucchanā ahu,<br> Akkhāsi me bhagavā dakkhiṇeyye;<br>
Tvañhettha jānāsi yathā tathā idaṃ,<br>
Tathā hi te vidito esa dhammo. 
</p><p><a class="sc" id="sc404"></a><a class="brnum" id="br20"></a><a id="p_18Sn_590" class="ms"></a>
Yo yācayogo dānapati gahaṭṭho,<br> Puññatthiko yajati puññapekkho;<br>
Dadaṃ paresaṃ idha annapānaṃ,<br>
Akkhāhi me bhagavā yaññasampadaṃ”. 
</p><p><a class="sc" id="sc405"></a><a class="brnum" id="br21"></a><a id="p_18Sn_591" class="ms"></a>
“Yajassu yajamāno māghāti bhagavā,<br> Sabbattha ca vippasādehi cittaṃ;<br>
Ārammaṇaṃ yajamānassa yañño,<br>
Ettha patiṭṭhāya jahāti dosaṃ. 
</p><p><a class="sc" id="sc406"></a><a class="brnum" id="br22"></a><a id="p_18Sn_592" class="ms"></a>
So vītarāgo pavineyya dosaṃ,<br> Mettaṃ cittaṃ bhāvayamappamāṇaṃ;<br>
Rattindivaṃ satatamappamatto,<br>
Sabbā disā pharati appamaññaṃ”. 
</p><p><a class="sc" id="sc407"></a><a class="brnum" id="br23"></a><a id="p_18Sn_593" class="ms"></a>
“Ko sujjhati muccati bajjhatī ca,<br> Kenattanā gacchati brahmalokaṃ;<br>
Ajānato me muni brūhi puṭṭho,<br>
Bhagavā hi me sakkhi brahmajjadiṭṭho;<br>
Tuvañhi no brahmasamosi saccaṃ,<br>
Kathaṃ upapajjati brahmalokaṃ jutima”. 
</p>
<span class="speaker">(māghāti bhagavā):</span><p><a class="sc" id="sc408"></a><a class="brnum" id="br24"></a><a id="p_18Sn_594" class="ms"></a> “Yo yajati tividhaṃ yaññasampadaṃ,<br> Ārādhaye dakkhiṇeyyebhi tādi;<br>
Evaṃ yajitvā sammā yācayogo,<br>
Upapajjati brahmalokanti brūmī”ti. 
</p>
</blockquote><p><a id="p_18Sn_595" class="ms"></a>
Evaṃ vutte, māgho māṇavo bhagavantaṃ etadavoca:  “abhikkantaṃ, bho gotama … pe … ajjatagge pāṇupetaṃ saraṇaṃ gatan”ti.</p>
<p class="endsection">Māghasuttaṃ pañcamaṃ.</p>
</article></section><a class="previous" href="/snp3.4/pi/">◀ Sutta Nipāta  3.4</a><a class="top" href="#"> ▲ TOP </a><a class="next" href="/snp3.6/pi/">Sutta Nipāta  3.6 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mahāvagga</div>
<div class="hidden">
Māghasutta</div>
</div>
</body></html>