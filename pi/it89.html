<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it89:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it89"><h2><a href="#" id="s">Itivuttaka 89</a></h2>
<h1>Devadattasutta</h1></hgroup><p><a id="p_18It_622" class="ms"></a><a class="sc" id="it89.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_623" class="ms"></a><a class="sc" id="it89.2"></a>
“Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye oramattakena visesādhigamena antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_624" class="ms"></a><a class="sc" id="it89.3"></a>
“Mā jātu koci lokasmiṃ,<br> pāpiccho udapajjatha;<br>
Tadamināpi jānātha,<br>
pāpicchānaṃ yathā gati.
</p><p><a id="p_18It_625" class="ms"></a><a class="sc" id="it89.4"></a>
Paṇḍitoti samaññāto,<br> bhāvitattoti sammato;<br>
Jalaṃva yasasā aṭṭhā,<br>
devadattoti vissuto.
</p><p><a id="p_18It_626" class="ms"></a><a class="sc" id="it89.5"></a>
So samānamanuciṇṇo,<br> āsajja naṃ tathāgataṃ;<br>
Avīcinirayaṃ patto,<br>
catudvāraṃ bhayānakaṃ.
</p><p><a id="p_18It_627" class="ms"></a><a class="sc" id="it89.6"></a>
Aduṭṭhassa hi yo dubbhe,<br> pāpakammaṃ akubbato;<br>
Tameva pāpaṃ phusati,<br>
duṭṭhacittaṃ anādaraṃ.
</p><p><a id="p_18It_628" class="ms"></a><a class="sc" id="it89.7"></a>
Samuddaṃ visakumbhena,<br> yo maññeyya padūsituṃ;<br>
Na so tena padūseyya,<br>
bhesmā hi udadhi mahā.
</p><p><a id="p_18It_629" class="ms"></a><a class="sc" id="it89.8"></a>
Evamevaṃ tathāgataṃ,<br> yo vādena vihiṃsati;<br>
Sammaggataṃ santacittaṃ,<br>
vādo tamhi na rūhati.
</p><p><a id="p_18It_630" class="ms"></a><a class="sc" id="it89.9"></a>
Tādisaṃ mittaṃ kubbetha,<br> tañca seveyya paṇḍito;<br>
Yassa maggānugo bhikkhu,<br>
khayaṃ dukkhassa pāpuṇe”ti.
</p>
</blockquote><p><a id="p_18It_631" class="ms"></a><a class="sc" id="it89.10"></a>
Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
<p class="endsection">Catuttho vaggo.</p><blockquote class="uddanagatha"><p><a id="p_18It_635" class="ms"></a><a class="sc" id="it89.11"></a>
Vitakkāsakkārasadda,<br> cavanaloke asubhaṃ;<br>
Dhammaandhakāramalaṃ,<br>
devadattena te dasāti.
</p>
</blockquote><a href="../../it88/pi/" rel="prev" class="previous">◀ Itivuttaka 88</a><a href="#" class="top">▲ TOP</a>
<a href="../../it90/pi/" rel="prefetch" class="next">Itivuttaka 90 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Devadattasutta</div>
</div>
</body></html>