<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn6.11">11. Sanaṅkumārasutta</a></li>
<li><a id="menu12" href="#sn6.12">12. Devadattasutta</a></li>
<li><a id="menu13" href="#sn6.13">13. Andhakavindasutta</a></li>
<li><a id="menu14" href="#sn6.14">14. Aruṇavatīsutta</a></li>
<li><a id="menu15" href="#sn6.15">15. Parinibbānasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn6.11"><h2>Saṃyutta Nikāya 6</h2> <h3>2. Dutiyavagga</h3><h1><a href="#menu">11. Sanaṅkumārasutta</a></h1></hgroup><p><a id="p_12S1_1092" class="ms"></a><a class="msdiv" id="msdiv182"></a><a class="sc" id="sn6.11.1"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati sappinītīre. Atha kho brahmā sanaṅkumāro abhikkantāya rattiyā abhikkantavaṇṇo kevalakappaṃ sappinītīraṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sanaṅkumāro bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_1093" class="ms"></a><a class="sc" id="sn6.11.2"></a>
“Khattiyo seṭṭho janetasmiṃ,<br> ye gottapaṭisārino;<br>
Vijjācaraṇasampanno,<br>
so seṭṭho devamānuse”ti.
</p>
</blockquote><p><a id="p_12S1_1094" class="ms"></a><a class="sc" id="sn6.11.3"></a>
Idamavoca brahmā sanaṅkumāro. Samanuñño satthā ahosi. Atha kho brahmā sanaṅkumāro “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti.</p></article></section><section class="sutta" id="12"><article><hgroup id="sn6.12"><h1><a href="#menu">12. Devadattasutta</a></h1></hgroup><p><a id="p_12S1_1095" class="ms"></a><a class="msdiv" id="msdiv183"></a><a class="sc" id="sn6.12.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Atha kho brahmā sahampati abhikkantāya rattiyā abhikkantavaṇṇo kevalakappaṃ gijjhakūṭaṃ pabbataṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati devadattaṃ ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_1096" class="ms"></a><a class="sc" id="sn6.12.2"></a>
“Phalaṃ ve kadaliṃ hanti,<br> phalaṃ veḷuṃ phalaṃ naḷaṃ;<br>
Sakkāro kāpurisaṃ hanti,<br>
gabbho assatariṃ yathā”ti.
</p>
</blockquote></article></section><section class="sutta" id="13"><article><hgroup id="sn6.13"><h1><a href="#menu">13. Andhakavindasutta</a></h1></hgroup><p><a id="p_12S1_1097" class="ms"></a><a class="msdiv" id="msdiv184"></a><a class="sc" id="sn6.13.1"></a>
Ekaṃ samayaṃ bhagavā māgadhesu viharati andhakavinde. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho brahmā sahampati abhikkantāya rattiyā abhikkantavaṇṇo kevalakappaṃ andhakavindaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavato santike imā gāthāyo abhāsi: </p><blockquote class="gatha"><p><a id="p_12S1_1098" class="ms"></a><a class="sc" id="sn6.13.2"></a>
“Sevetha pantāni senāsanāni,<br> Careyya saṃyojanavippamokkhā;<br>
Sace ratiṃ nādhigaccheyya tattha,<br>
Saṃghe vase rakkhitatto satīmā.
</p><p><a id="p_12S1_1099" class="ms"></a><a class="sc" id="sn6.13.3"></a>
Kulākulaṃ piṇḍikāya caranto,<br> Indriyagutto nipako satimā;<br>
Sevetha pantāni senāsanāni,<br>
Bhayā pamutto abhaye vimutto.
</p><p><a id="p_12S1_1100" class="ms"></a><a class="sc" id="sn6.13.4"></a>
Yattha bheravā sarīsapā,<br> Vijju sañcarati thanayati devo;<br>
Andhakāratimisāya rattiyā,<br>
Nisīdi tattha bhikkhu vigatalomahaṃso.
</p><p><a id="p_12S1_1101" class="ms"></a><a class="sc" id="sn6.13.5"></a>
Idañhi jātu me diṭṭhaṃ,<br> nayidaṃ itihītihaṃ;<br>
Ekasmiṃ brahmacariyasmiṃ,<br>
sahassaṃ maccuhāyinaṃ.
</p><p><a id="p_12S1_1102" class="ms"></a><a class="sc" id="sn6.13.6"></a>
Bhiyyo pañcasatā sekkhā,<br> dasā ca dasadhā dasa;<br>
Sabbe sotasamāpannā,<br>
atiracchānagāmino.
</p><p><a id="p_12S1_1103" class="ms"></a><a class="sc" id="sn6.13.7"></a>
Athāyaṃ itarā pajā,<br> puññabhāgāti me mano;<br>
Saṅkhātuṃ nopi sakkomi,<br>
musāvādassa ottapan”ti.
</p>
</blockquote></article></section><section class="sutta" id="14"><article><hgroup id="sn6.14"><h1><a href="#menu">14. Aruṇavatīsutta</a></h1></hgroup><p><a id="p_12S1_1104" class="ms"></a><a class="msdiv" id="msdiv185"></a><a class="sc" id="sn6.14.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati … pe … tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1105" class="ms"></a><a class="sc" id="sn6.14.2"></a>
“Bhūtapubbaṃ, bhikkhave, rājā ahosi aruṇavā nāma. Rañño kho pana, bhikkhave, aruṇavato aruṇavatī nāma rājadhānī ahosi. Aruṇavatiṃ kho pana, bhikkhave, rājadhāniṃ sikhī bhagavā arahaṃ sammāsambuddho upanissāya vihāsi. Sikhissa kho pana, bhikkhave, bhagavato arahato sammāsambuddhassa abhibhūsambhavaṃ nāma sāvakayugaṃ ahosi aggaṃ bhaddayugaṃ. Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi:  ‘āyāma, brāhmaṇa, yena aññataro brahmaloko tenupasaṅkamissāma, yāva bhattassa kālo bhavissatī’ti. ‘Evaṃ, bhante’ti kho bhikkhave, abhibhū bhikkhu sikhissa bhagavato arahato sammāsambuddhassa paccassosi. Atha kho, bhikkhave, sikhī bhagavā arahaṃ sammāsambuddho abhibhū ca bhikkhu–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  aruṇavatiyā rājadhāniyā antarahitā tasmiṃ brahmaloke pāturahesuṃ.</p><p><a id="p_12S1_1106" class="ms"></a><a class="sc" id="sn6.14.3"></a>
Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi:  ‘paṭibhātu, brāhmaṇa, taṃ brahmuno ca brahmaparisāya ca brahmapārisajjānañca dhammī kathā’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā, brahmānañca brahmaparisañca brahmapārisajje ca dhammiyā kathāya sandassesi samādapesi samuttejesi sampahaṃsesi. Tatra sudaṃ, bhikkhave, brahmā ca brahmaparisā ca brahmapārisajjā ca ujjhāyanti khiyyanti vipācenti:  ‘acchariyaṃ vata, bho, abbhutaṃ vata bho, kathañhi nāma satthari sammukhībhūte sāvako dhammaṃ desessatī’ti.</p><p><a id="p_12S1_1107" class="ms"></a><a class="sc" id="sn6.14.4"></a>
Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ āmantesi:  ‘ujjhāyanti kho te, brāhmaṇa, brahmā ca brahmaparisā ca brahmapārisajjā ca–  acchariyaṃ vata bho, abbhutaṃ vata bho, kathañhi nāma satthari sammukhībhūte sāvako dhammaṃ desessatīti. Tena hi tvaṃ, brāhmaṇa, bhiyyoso mattāya brahmānañca brahmaparisañca brahmapārisajje ca saṃvejehī’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā dissamānenapi kāyena dhammaṃ desesi, adissamānenapi kāyena dhammaṃ desesi, dissamānenapi heṭṭhimena upaḍḍhakāyena adissamānena uparimena upaḍḍhakāyena dhammaṃ desesi, dissamānenapi uparimena upaḍḍhakāyena adissamānena heṭṭhimena upaḍḍhakāyena dhammaṃ desesi. Tatra sudaṃ, bhikkhave, brahmā ca brahmaparisā ca brahmapārisajjā ca acchariyabbhutacittajātā ahesuṃ:  ‘acchariyaṃ vata bho, abbhutaṃ vata bho, samaṇassa mahiddhikatā mahānubhāvatā’ti.</p><p><a id="p_12S1_1108" class="ms"></a><a class="sc" id="sn6.14.5"></a>
Atha kho abhibhū bhikkhu sikhiṃ bhagavantaṃ arahantaṃ sammāsambuddhaṃ etadavoca:  ‘abhijānāmi khvāhaṃ, bhante, bhikkhusaṃghassa majjhe evarūpiṃ vācaṃ bhāsitā–  pahomi khvāhaṃ, āvuso, brahmaloke ṭhito sahassilokadhātuṃ sarena viññāpetun’ti. ‘Etassa, brāhmaṇa, kālo, etassa, brāhmaṇa, kālo; yaṃ tvaṃ, brāhmaṇa, brahmaloke ṭhito sahassilokadhātuṃ sarena viññāpeyyāsī’ti. ‘Evaṃ, bhante’ti kho, bhikkhave, abhibhū bhikkhu sikhissa bhagavato arahato sammāsambuddhassa paṭissutvā brahmaloke ṭhito imā gāthāyo abhāsi: </p><blockquote class="gatha"><p><a id="p_12S1_1109" class="ms"></a><a class="sc" id="sn6.14.6"></a>
‘Ārambhatha nikkamatha,<br> Yuñjatha buddhasāsane;<br>
Dhunātha maccuno senaṃ,<br>
Naḷāgāraṃva kuñjaro.
</p><p><a id="p_12S1_1110" class="ms"></a><a class="sc" id="sn6.14.7"></a>
Yo imasmiṃ dhammavinaye,<br> appamatto vihassati;<br>
Pahāya jātisaṃsāraṃ,<br>
dukkhassantaṃ karissatī’ti.
</p>
</blockquote><p><a id="p_12S1_1111" class="ms"></a><a class="sc" id="sn6.14.8"></a>
Atha kho, bhikkhave, sikhī ca bhagavā arahaṃ sammāsambuddho abhibhū ca bhikkhu brahmānañca brahmaparisañca brahmapārisajje ca saṃvejetvā–  seyyathāpi nāma … pe … tasmiṃ brahmaloke antarahitā aruṇavatiyā rājadhāniyā pāturahesuṃ. Atha kho, bhikkhave, sikhī bhagavā arahaṃ sammāsambuddho bhikkhū āmantesi:  ‘assuttha no tumhe, bhikkhave, abhibhussa bhikkhuno brahmaloke ṭhitassa gāthāyo bhāsamānassā’ti? ‘Assumha kho mayaṃ, bhante, abhibhussa bhikkhuno brahmaloke ṭhitassa gāthāyo bhāsamānassā’ti. ‘Yathā kathaṃ pana tumhe, bhikkhave, assuttha abhibhussa bhikkhuno brahmaloke ṭhitassa gāthāyo bhāsamānassā’ti? Evaṃ kho mayaṃ, bhante, assumha abhibhussa bhikkhuno brahmaloke ṭhitassa gāthāyo bhāsamānassa: </p><blockquote class="gatha"><p><a id="p_12S1_1112" class="ms"></a><a class="sc" id="sn6.14.9"></a>
‘Ārambhatha nikkamatha,<br> yuñjatha buddhasāsane;<br>
Dhunātha maccuno senaṃ,<br>
naḷāgāraṃva kuñjaro.
</p><p><a id="p_12S1_1113" class="ms"></a><a class="sc" id="sn6.14.10"></a>
Yo imasmiṃ dhammavinaye,<br> appamatto vihassati;<br>
Pahāya jātisaṃsāraṃ,<br>
dukkhassantaṃ karissatī’ti.
</p>
</blockquote><p><a id="p_12S1_1114" class="ms"></a><a class="sc" id="sn6.14.11"></a>
‘Evaṃ kho mayaṃ, bhante, assumha abhibhussa bhikkhuno brahmaloke ṭhitassa gāthāyo bhāsamānassā’ti. ‘Sādhu sādhu, bhikkhave; sādhu kho tumhe, bhikkhave, assuttha abhibhussa bhikkhuno brahmaloke ṭhitassa gāthāyo bhāsamānassā’”ti.</p><p><a id="p_12S1_1115" class="ms"></a><a class="sc" id="sn6.14.12"></a>
Idamavoca bhagavā, attamanā te bhikkhū bhagavato bhāsitaṃ abhinandunti.</p></article></section><section class="sutta" id="15"><article><hgroup id="sn6.15"><h1><a href="#menu">15. Parinibbānasutta</a></h1></hgroup><p><a id="p_12S1_1116" class="ms"></a><a class="msdiv" id="msdiv186"></a><a class="sc" id="sn6.15.1"></a>
Ekaṃ samayaṃ bhagavā kusinārāyaṃ viharati upavattane mallānaṃ sālavane antarena yamakasālānaṃ parinibbānasamaye. Atha kho bhagavā bhikkhū āmantesi:  “handa dāni, bhikkhave, āmantayāmi vo:  ‘vayadhammā saṅkhārā, appamādena sampādethā’”ti. Ayaṃ tathāgatassa pacchimā vācā.</p><p><a id="p_12S1_1117" class="ms"></a><a class="sc" id="sn6.15.2"></a>
Atha kho bhagavā paṭhamaṃ jhānaṃ samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā vuṭṭhahitvā saññāvedayitanirodhaṃ samāpajji.</p><p><a id="p_12S1_1118" class="ms"></a><a class="sc" id="sn6.15.3"></a>
Saññāvedayitanirodhā vuṭṭhahitvā nevasaññānāsaññāyatanaṃ samāpajji. Nevasaññānāsaññāyatanā vuṭṭhahitvā ākiñcaññāyatanaṃ samāpajji. Ākiñcaññāyatanā vuṭṭhahitvā viññāṇañcāyatanaṃ samāpajji. Viññāṇañcāyatanā vuṭṭhahitvā ākāsānañcāyatanaṃ samāpajji. Ākāsānañcāyatanā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā paṭhamaṃ jhānaṃ samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā samanantaraṃ bhagavā parinibbāyi. Parinibbute bhagavati saha parinibbānā brahmā sahampati imaṃ gāthaṃ abhāsi: </p><blockquote class="gatha"><p><a id="p_12S1_1119" class="ms"></a><a class="sc" id="sn6.15.4"></a>
“Sabbeva nikkhipissanti,<br> bhūtā loke samussayaṃ;<br>
Yattha etādiso satthā,<br>
loke appaṭipuggalo;<br>
Tathāgato balappatto,<br>
sambuddho parinibbuto”ti.
</p>
</blockquote><p><a id="p_12S1_1120" class="ms"></a><a class="sc" id="sn6.15.5"></a>
Parinibbute bhagavati saha parinibbānā sakko devānamindo imaṃ gāthaṃ abhāsi: </p><blockquote class="gatha"><p><a id="p_12S1_1121" class="ms"></a><a class="sc" id="sn6.15.6"></a>
“Aniccā vata saṅkhārā,<br> uppādavayadhammino;<br>
Uppajjitvā nirujjhanti,<br>
tesaṃ vūpasamo sukho”ti.
</p>
</blockquote><p><a id="p_12S1_1122" class="ms"></a><a class="sc" id="sn6.15.7"></a>
Parinibbute bhagavati saha parinibbānā āyasmā ānando imaṃ gāthaṃ abhāsi: </p><blockquote class="gatha"><p><a id="p_12S1_1123" class="ms"></a><a class="sc" id="sn6.15.8"></a>
“Tadāsi yaṃ bhiṃsanakaṃ,<br> tadāsi lomahaṃsanaṃ;<br>
Sabbākāravarūpete,<br>
sambuddhe parinibbute”ti.
</p>
</blockquote><p><a id="p_12S1_1124" class="ms"></a><a class="sc" id="sn6.15.9"></a>
Parinibbute bhagavati saha parinibbānā āyasmā anuruddho imā gāthāyo abhāsi: </p><blockquote class="gatha"><p><a id="p_12S1_1125" class="ms"></a><a class="sc" id="sn6.15.10"></a>
“Nāhu assāsapassāso,<br> ṭhitacittassa tādino;<br>
Anejo santimārabbha,<br>
cakkhumā parinibbuto.
</p><p><a id="p_12S1_1126" class="ms"></a><a class="sc" id="sn6.15.11"></a>
Asallīnena cittena,<br> vedanaṃ ajjhavāsayi;<br>
Pajjotasseva nibbānaṃ,<br>
vimokkho cetaso ahū”ti.
</p>
</blockquote>
<p class="endsection">Dutiyo vaggo.</p><blockquote class="uddanagatha"><p><a id="p_12S1_1129" class="ms"></a><a class="sc" id="sn6.15.12"></a>
Brahmāsanaṃ devadatto,<br> Andhakavindo aruṇavatī;<br>
Parinibbānena ca desitaṃ,<br>
Idaṃ brahmapañcakanti.
</p>
</blockquote>
<p class="endsutta">Brahmasaṃyuttaṃ samattaṃ.</p><a href="../../sn6.1-10/pi/" rel="prev" class="previous">◀ Saṃyutta Nikāya 6.1–​10</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Brahmasaṃyutta</div>
<div class="hidden">
Dutiyavagga</div>
<div class="hidden">
Sanaṅkumārasutta</div>
</div>
</body></html>