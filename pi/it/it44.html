<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it44:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it44"><h2>Itivuttaka 44</h2>
<h1>Nibbānadhātusutta</h1></hgroup><p><a id="p_18It_279" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_280" class="ms"></a><a class="sc" id="2"></a>
“Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.</p><p><a id="p_18It_281" class="ms"></a><a class="sc" id="3"></a>
Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo–  ayaṃ vuccati, bhikkhave, saupādisesā nibbānadhātu.</p><p><a id="p_18It_282" class="ms"></a><a class="sc" id="4"></a>
Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa idheva, bhikkhave, sabbavedayitāni anabhinanditāni sīti bhavissanti. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_283" class="ms"></a><a class="sc" id="5"></a>
“Duve imā cakkhumatā pakāsitā,<br> Nibbānadhātū anissitena tādinā;<br>
Ekā hi dhātu idha diṭṭhadhammikā,<br>
Saupādisesā bhavanettisaṅkhayā;<br>
Anupādisesā pana samparāyikā,<br>
Yamhi nirujjhanti bhavāni sabbaso.
</p><p><a id="p_18It_284" class="ms"></a><a class="sc" id="6"></a>
Ye etadaññāya padaṃ asaṅkhataṃ,<br> Vimuttacittā bhavanettisaṅkhayā;<br>
Te dhammasārādhigamā khaye ratā,<br>
Pahaṃsu te sabbabhavāni tādino”ti.
</p>
</blockquote><p><a id="p_18It_285" class="ms"></a><a class="sc" id="7"></a>
Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
</article></section><a class="previous" href="/it43/pi/">◀ Itivuttaka  43</a><a class="top" href="#"> ▲ TOP </a><a class="next" href="/it45/pi/">Itivuttaka  45 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dukanipāta</div>
<div class="hidden">
Dutiyavagga</div>
<div class="hidden">
Nibbānadhātusutta</div>
</div>
</body></html>