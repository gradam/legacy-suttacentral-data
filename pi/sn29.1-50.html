<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn29.1">1. Suddhikasutta</a></li>
<li><a id="menu2" href="#sn29.2">2. Paṇītatarasutta</a></li>
<li><a id="menu3" href="#sn29.3">3. Uposathasutta</a></li>
<li><a id="menu4" href="#sn29.4">4. Dutiyauposathasutta</a></li>
<li><a id="menu5" href="#sn29.5">5. Tatiyauposathasutta</a></li>
<li><a id="menu6" href="#sn29.6">6. Catutthauposathasutta</a></li>
<li><a id="menu7" href="#sn29.7">7. Sutasutta</a></li>
<li><a id="menu8" href="#sn29.8">8. Dutiyasutasutta</a></li>
<li><a id="menu9" href="#sn29.9">9. Tatiyasutasutta</a></li>
<li><a id="menu10" href="#sn29.10">10. Catutthasutasutta</a></li>
<li><a id="menu11-20" href="#sn29.11">11–​20. Aṇḍaja­dānū­pakā­rasutta­dasaka</a></li>
<li><a id="menu21-50" href="#sn29.21">21–​50. Jalābu­jādi­dānū­pakā­rasuttattiṃsaka</a></li>
</ul></div>
</div>
<section id="vagga"><section class="sutta" id="1"><article><hgroup id="sn29.1"><h2>Saṃyutta Nikāya 29</h2> <h3>1. Nāgavagga</h3><h1><a href="#menu">1. Suddhikasutta</a></h1></hgroup><p><a id="p_13S3_1151" class="ms"></a><a class="msdiv" id="msdiv342"></a><a class="sc" id="sn29.1.1"></a> Sāvatthinidānaṃ. “Catasso imā, bhikkhave, nāgayoniyo. Katamā catasso? Aṇḍajā nāgā, jalābujā nāgā, saṃsedajā nāgā, opapātikā nāgā–  imā kho, bhikkhave, catasso nāgayoniyo”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn29.2"><h1><a href="#menu">2. Paṇītatarasutta</a></h1></hgroup><p><a id="p_13S3_1153" class="ms"></a><a class="msdiv" id="msdiv343"></a><a class="sc" id="sn29.2.1"></a>
Sāvatthinidānaṃ. “Catasso imā, bhikkhave, nāgayoniyo. Katamā catasso? Aṇḍajā nāgā, jalābujā nāgā, saṃsedajā nāgā, opapātikā nāgā. Tatra, bhikkhave, aṇḍajehi nāgehi jalābujā ca saṃsedajā ca opapātikā ca nāgā paṇītatarā. Tatra, bhikkhave, aṇḍajehi ca jalābujehi ca nāgehi saṃsedajā ca opapātikā ca nāgā paṇītatarā. Tatra, bhikkhave, aṇḍajehi ca jalābujehi ca saṃsedajehi ca nāgehi opapātikā nāgā paṇītatarā. Imā kho, bhikkhave, catasso nāgayoniyo”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn29.3"><h1><a href="#menu">3. Uposathasutta</a></h1></hgroup><p><a id="p_13S3_1155" class="ms"></a><a class="msdiv" id="msdiv344"></a><a class="sc" id="sn29.3.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññataro bhikkhu yena bhagavā tenupasaṅkami; upasaṅkamitvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacce aṇḍajā nāgā uposathaṃ upavasanti vossaṭṭhakāyā ca bhavantī”ti?</p><p><a id="p_13S3_1156" class="ms"></a><a class="sc" id="sn29.3.2"></a>
“Idha, bhikkhu, ekaccānaṃ aṇḍajānaṃ nāgānaṃ evaṃ hoti:  ‘mayaṃ kho pubbe kāyena dvayakārino ahumha, vācāya dvayakārino, manasā dvayakārino. Te mayaṃ kāyena dvayakārino, vācāya dvayakārino, manasā dvayakārino, kāyassa bhedā paraṃ maraṇā aṇḍajānaṃ nāgānaṃ sahabyataṃ upapannā. Sacajja mayaṃ kāyena sucaritaṃ careyyāma, vācāya sucaritaṃ careyyāma, manasā sucaritaṃ careyyāma, evaṃ mayaṃ kāyassa bhedā paraṃ maraṇā sugatiṃ saggaṃ lokaṃ upapajjeyyāma. Handa mayaṃ etarahi kāyena sucaritaṃ carāma, vācāya sucaritaṃ carāma, manasā sucaritaṃ carāmā’ti. Ayaṃ kho, bhikkhu, hetu, ayaṃ paccayo, yena midhekacce aṇḍajā nāgā uposathaṃ upavasanti vossaṭṭhakāyā ca bhavantī”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn29.4"><h1><a href="#menu">4. Dutiyauposathasutta</a></h1></hgroup><p><a id="p_13S3_1158" class="ms"></a><a class="msdiv" id="msdiv345"></a><a class="sc" id="sn29.4.1"></a>
Sāvatthinidānaṃ. Atha kho aññataro bhikkhu yena bhagavā … pe … ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacce jalābujā nāgā uposathaṃ upavasanti vossaṭṭhakāyā ca bhavantī”ti? (Sabbaṃ vitthāretabbaṃ.) “Ayaṃ kho, bhikkhu, hetu, ayaṃ paccayo, yena midhekacce jalābujā nāgā uposathaṃ upavasanti vossaṭṭhakāyā ca bhavantī”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn29.5"><h1><a href="#menu">5. Tatiyauposathasutta</a></h1></hgroup><p><a id="p_13S3_1160" class="ms"></a><a class="msdiv" id="msdiv346"></a><a class="sc" id="sn29.5.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacce saṃsedajā nāgā uposathaṃ upavasanti vossaṭṭhakāyā ca bhavantī”ti? (Sabbaṃ vitthāretabbaṃ.) “Ayaṃ kho, bhikkhu, hetu, ayaṃ paccayo, yena midhekacce saṃsedajā nāgā uposathaṃ upavasanti vossaṭṭhakāyā ca bhavantī”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn29.6"><h1><a href="#menu">6. Catutthauposathasutta</a></h1></hgroup><p><a id="p_13S3_1162" class="ms"></a><a class="msdiv" id="msdiv347"></a><a class="sc" id="sn29.6.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacce opapātikā nāgā uposathaṃ upavasanti vossaṭṭhakāyā ca bhavantī”ti?</p><p><a id="p_13S3_1163" class="ms"></a><a class="sc" id="sn29.6.2"></a>
“Idha, bhikkhu, ekaccānaṃ opapātikānaṃ nāgānaṃ evaṃ hoti:  ‘mayaṃ kho pubbe kāyena dvayakārino ahumha, vācāya dvayakārino, manasā dvayakārino. Te mayaṃ kāyena dvayakārino, vācāya dvayakārino, manasā dvayakārino, kāyassa bhedā paraṃ maraṇā opapātikānaṃ nāgānaṃ sahabyataṃ upapannā. Sacajja mayaṃ kāyena sucaritaṃ careyyāma, vācāya … manasā sucaritaṃ careyyāma, evaṃ mayaṃ kāyassa bhedā paraṃ maraṇā sugatiṃ saggaṃ lokaṃ upapajjeyyāma. Handa mayaṃ etarahi kāyena sucaritaṃ carāma, vācāya … manasā sucaritaṃ carāmā’ti. Ayaṃ kho, bhikkhu, hetu, ayaṃ paccayo, yena midhekacce opapātikā nāgā uposathaṃ upavasanti vossaṭṭhakāyā ca bhavantī”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn29.7"><h1><a href="#menu">7. Sutasutta</a></h1></hgroup><p><a id="p_13S3_1165" class="ms"></a><a class="msdiv" id="msdiv348"></a><a class="sc" id="sn29.7.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti?</p><p><a id="p_13S3_1166" class="ms"></a><a class="sc" id="sn29.7.2"></a>
“Idha, bhikkhu, ekacco kāyena dvayakārī hoti, vācāya dvayakārī hoti, manasā dvayakārī hoti. Tassa sutaṃ hoti:  ‘aṇḍajā nāgā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjeyyan’ti. So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn29.8"><h1><a href="#menu">8. Dutiyasutasutta</a></h1></hgroup><p><a id="p_13S3_1168" class="ms"></a><a class="msdiv" id="msdiv349"></a><a class="sc" id="sn29.8.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā jalābujānaṃ nāgānaṃ sahabyataṃ upapajjatī”ti? … pe … Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā jalābujānaṃ nāgānaṃ sahabyataṃ upapajjatī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn29.9"><h1><a href="#menu">9. Tatiyasutasutta</a></h1></hgroup><p><a id="p_13S3_1170" class="ms"></a><a class="msdiv" id="msdiv350"></a><a class="sc" id="sn29.9.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā saṃsedajānaṃ nāgānaṃ sahabyataṃ upapajjatī”ti? … pe … Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā saṃsedajānaṃ nāgānaṃ sahabyataṃ upapajjatī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn29.10"><h1><a href="#menu">10. Catutthasutasutta</a></h1></hgroup><p><a id="p_13S3_1172" class="ms"></a><a class="msdiv" id="msdiv351"></a><a class="sc" id="sn29.10.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā opapātikānaṃ nāgānaṃ sahabyataṃ upapajjatī”ti?</p><p><a id="p_13S3_1173" class="ms"></a><a class="sc" id="sn29.10.2"></a>
“Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti:  ‘opapātikā nāgā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā opapātikānaṃ nāgānaṃ sahabyataṃ upapajjeyyan’ti. So kāyassa bhedā paraṃ maraṇā opapātikānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā opapātikānaṃ nāgānaṃ sahabyataṃ upapajjatī”ti.</p>
<p class="endsection">Dasamaṃ.</p></article></section><section class="sutta" id="11-20"><article><hgroup id="sn29.11"><h1><a href="#menu">11–​20. Aṇḍaja­dānū­pakā­rasutta­dasaka</a></h1></hgroup><p><a id="p_13S3_1175" class="ms"></a><a class="msdiv" id="msdiv352–361."></a><a href="#sc11-20.1" id="sc11-20.1" class="sc"></a>
Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti?</p><p><a id="p_13S3_1176" class="ms"></a><a href="#sc11-20.2" id="sc11-20.2" class="sc"></a>
“Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti:  ‘aṇḍajā nāgā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjeyyan’ti. So annaṃ deti. So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. Ayaṃ kho, bhikkhu, hetu … pe … upapajjatīti … pe … so pānaṃ deti … pe … vatthaṃ deti … pe … yānaṃ deti … pe … mālaṃ deti … pe … gandhaṃ deti … pe … vilepanaṃ deti … pe … seyyaṃ deti … pe … āvasathaṃ deti … pe … padīpeyyaṃ deti. So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti.</p>
<p class="endsection">Vīsatimaṃ.</p></article></section><section class="sutta" id="21-50"><article><hgroup id="sn29.21"><h1><a href="#menu">21–​50. Jalābu­jādi­dānū­pakā­rasuttattiṃsaka</a></h1></hgroup><p><a id="p_13S3_1178" class="ms"></a><a class="msdiv" id="msdiv362–391."></a><a href="#sc21-50.1" id="sc21-50.1" class="sc"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā jalābujānaṃ nāgānaṃ … pe … saṃsedajānaṃ nāgānaṃ … pe … opapātikānaṃ nāgānaṃ sahabyataṃ upapajjatī”ti?</p><p><a id="p_13S3_1179" class="ms"></a><a href="#sc21-50.2" id="sc21-50.2" class="sc"></a>
“Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti:  ‘opapātikā nāgā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā opapātikānaṃ nāgānaṃ sahabyataṃ upapajjeyyan’ti. So annaṃ deti … pe … pānaṃ deti … pe … padīpeyyaṃ deti. So kāyassa bhedā paraṃ maraṇā opapātikānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā opapātikānaṃ nāgānaṃ sahabyataṃ upapajjatī”ti.</p><p><a id="p_13S3_1180" class="ms"></a><a href="#sc21-50.3" id="sc21-50.3" class="sc"></a>
(Iminā peyyālena dasa dasa suttantā kātabbā. Evaṃ catūsu yonīsu cattālīsaṃ veyyākaraṇā honti. Purimehi pana dasahi suttantehi saha honti paṇṇāsasuttantāti.)</p>
<p class="endsection">Nāgavaggo paṭhamo.</p><blockquote class="uddanagatha"><p><a id="p_13S3_1183" class="ms"></a><a href="#sc21-50.4" id="sc21-50.4" class="sc"></a>
Suddhikaṃ paṇītataraṃ,<br> caturo ca uposathā;<br>
Tassa sutaṃ caturo ca,<br>
dānūpakārā ca tālīsaṃ;<br>
Paṇṇāsa piṇḍato suttā,<br>
nāgamhi suppakāsitāti.
</p>
</blockquote>
<p class="endsutta">Nāgasaṃyuttaṃ samattaṃ.</p><a href="../../sn28.1-10/pi/" rel="prev" class="previous">◀◀ Saṃyutta Nikāya 28.1–​10</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nāgasaṃyutta</div>
<div class="hidden">
Nāgavagga</div>
<div class="hidden">
Suddhikasutta</div>
</div>
</body></html>