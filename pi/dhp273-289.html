<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp273–​289:Pali</title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#heading1">1. Pañcasatabhikkhuvatthu</a></li>
<li><a id="menu2" href="#heading2">2. Aniccalakkhaṇavatthu</a></li>
<li><a id="menu3" href="#heading3">3. Dukkhalakkhaṇavatthu</a></li>
<li><a id="menu4" href="#heading4">4. Anattalakkhaṇavatthu</a></li>
<li><a id="menu5" href="#heading5">5. Padhā­nakammi­katissatthe­ravatthu</a></li>
<li><a id="menu6" href="#heading6">6. Sūkarapetavatthu</a></li>
<li><a id="menu7" href="#heading7">7. Poṭṭhilattheravatthu</a></li>
<li><a id="menu8" href="#heading8">8. Pañca­mahalla­kabhikkhu­vatthu</a></li>
<li><a id="menu9" href="#heading9">9. Suvaṇṇakārattheravatthu</a></li>
<li><a id="menu10" href="#heading10">10. Mahādhanavāṇijavatthu</a></li>
<li><a id="menu11" href="#heading11">11. Kisāgotamīvatthu</a></li>
<li><a id="menu12" href="#heading12">12. Paṭācārāvatthu</a></li>
</ul></div>
</div><section id="vagga"><section class="sutta" id="273"><article><hgroup><h2><a href="#" id="s">Dhammapada 273–​289.</a></h2>
<h3>Maggavagga</h3><h1><a id="heading1" href="#menu1">273. Pañcasatabhikkhuvatthu</a></h1></hgroup><blockquote class="gatha"><p><a id="p_18Dh_295" class="ms"></a><a class="msdiv" id="msdiv273"></a><a class="sc" id="dhp273.1"></a> Maggānaṭṭhaṅgiko seṭṭho,<br> saccānaṃ caturo padā;<br>
Virāgo seṭṭho dhammānaṃ,<br>
dvipadānañca cakkhumā.
</p><p><a id="p_18Dh_296" class="ms"></a><a class="msdiv" id="msdiv274"></a><a class="sc" id="dhp273.2"></a>
Eseva maggo natthañño,<br> Dassanassa visuddhiyā;<br>
Etañhi tumhe paṭipajjatha,<br>
Mārassetaṃ pamohanaṃ.
</p><p><a id="p_18Dh_297" class="ms"></a><a class="msdiv" id="msdiv275"></a><a class="sc" id="dhp273.3"></a>
Etañhi tumhe paṭipannā,<br> dukkhassantaṃ karissatha;<br>
Akkhāto vo mayā maggo,<br>
aññāya sallakantanaṃ.
</p><p><a id="p_18Dh_298" class="ms"></a><a class="msdiv" id="msdiv276"></a><a class="sc" id="dhp273.4"></a>
Tumhehi kiccamātappaṃ,<br> akkhātāro tathāgatā;<br>
Paṭipannā pamokkhanti,<br>
jhāyino mārabandhanā.
</p>
</blockquote></article></section><section class="sutta" id="274"><article><hgroup><h1><a id="heading2" href="#menu2">274. Aniccalakkhaṇavatthu</a></h1></hgroup><blockquote class="gatha"><p><a id="p_18Dh_299" class="ms"></a><a class="msdiv" id="msdiv277"></a><a class="sc" id="dhp274.1"></a>
“Sabbe saṅkhārā aniccā”ti,<br> yadā paññāya passati;<br>
Atha nibbindati dukkhe,<br>
esa maggo visuddhiyā.
</p>
</blockquote></article></section><section class="sutta" id="275"><article><hgroup><h1><a id="heading3" href="#menu3">275. Dukkhalakkhaṇavatthu</a></h1></hgroup><blockquote class="gatha"><p><a id="p_18Dh_300" class="ms"></a><a class="msdiv" id="msdiv278"></a><a class="sc" id="dhp275.1"></a>
“Sabbe saṅkhārā dukkhā”ti,<br> yadā paññāya passati;<br>
Atha nibbindati dukkhe,<br>
esa maggo visuddhiyā.
</p>
</blockquote></article></section><section class="sutta" id="276"><article><hgroup><h1><a id="heading4" href="#menu4">276. Anattalakkhaṇavatthu</a></h1></hgroup><blockquote class="gatha"><p><a id="p_18Dh_301" class="ms"></a><a class="msdiv" id="msdiv279"></a><a class="sc" id="dhp276.1"></a>
“Sabbe dhammā anattā”ti,<br> yadā paññāya passati;<br>
Atha nibbindati dukkhe,<br>
esa maggo visuddhiyā.
</p>
</blockquote></article></section><section class="sutta" id="277"><article><hgroup><h1><a id="heading5" href="#menu5">277. Padhā­nakammi­katissatthe­ravatthu</a></h1></hgroup><blockquote class="gatha"><p><a id="p_18Dh_302" class="ms"></a><a class="msdiv" id="msdiv280"></a><a class="sc" id="dhp277.1"></a>
Uṭṭhānakālamhi anuṭṭhahāno,<br> Yuvā balī ālasiyaṃ upeto;<br>
Saṃsannasaṅkappamano kusīto,<br>
Paññāya maggaṃ alaso na vindati.
</p>
</blockquote></article></section><section class="sutta" id="278"><article><hgroup><h1><a id="heading6" href="#menu6">278. Sūkarapetavatthu</a></h1></hgroup><blockquote class="gatha"><p><a id="p_18Dh_303" class="ms"></a><a class="msdiv" id="msdiv281"></a><a class="sc" id="dhp278.1"></a>
Vācānurakkhī manasā susaṃvuto,<br> Kāyena ca nākusalaṃ kayirā;<br>
Ete tayo kammapathe visodhaye,<br>
Ārādhaye maggamisippaveditaṃ.
</p>
</blockquote></article></section><section class="sutta" id="279"><article><hgroup><h1><a id="heading7" href="#menu7">279. Poṭṭhilattheravatthu</a></h1></hgroup><blockquote class="gatha"><p><a id="p_18Dh_304" class="ms"></a><a class="msdiv" id="msdiv282"></a><a class="sc" id="dhp279.1"></a>
Yogā ve jāyatī bhūri,<br> ayogā bhūrisaṅkhayo;<br>
Etaṃ dvedhāpathaṃ ñatvā,<br>
bhavāya vibhavāya ca;<br>
Tathāttānaṃ niveseyya,<br>
yathā bhūri pavaḍḍhati.
</p>
</blockquote></article></section><section class="sutta" id="280"><article><hgroup><h1><a id="heading8" href="#menu8">280. Pañca­mahalla­kabhikkhu­vatthu</a></h1></hgroup><blockquote class="gatha"><p><a id="p_18Dh_305" class="ms"></a><a class="msdiv" id="msdiv283"></a><a class="sc" id="dhp280.1"></a>
Vanaṃ chindatha mā rukkhaṃ,<br> vanato jāyate bhayaṃ;<br>
Chetvā vanañca vanathañca,<br>
nibbanā hotha bhikkhavo.
</p><p><a id="p_18Dh_306" class="ms"></a><a class="msdiv" id="msdiv284"></a><a class="sc" id="dhp280.2"></a>
Yāva hi vanatho na chijjati,<br> Aṇumattopi narassa nārisu;<br>
Paṭibaddhamanova tāva so,<br>
Vaccho khīrapakova mātari.
</p>
</blockquote></article></section><section class="sutta" id="281"><article><hgroup><h1><a id="heading9" href="#menu9">281. Suvaṇṇakārattheravatthu</a></h1></hgroup><blockquote class="gatha"><p><a id="p_18Dh_307" class="ms"></a><a class="msdiv" id="msdiv285"></a><a class="sc" id="dhp281.1"></a>
Ucchinda sinehamattano,<br> Kumudaṃ sāradikaṃva pāṇinā;<br>
Santimaggameva brūhaya,<br>
Nibbānaṃ sugatena desitaṃ.
</p>
</blockquote></article></section><section class="sutta" id="282"><article><hgroup><h1><a id="heading10" href="#menu10">282. Mahādhanavāṇijavatthu</a></h1></hgroup><blockquote class="gatha"><p><a id="p_18Dh_308" class="ms"></a><a class="msdiv" id="msdiv286"></a><a class="sc" id="dhp282.1"></a>
Idha vassaṃ vasissāmi,<br> idha hemantagimhisu;<br>
Iti bālo vicinteti,<br>
antarāyaṃ na bujjhati.
</p>
</blockquote></article></section><section class="sutta" id="283"><article><hgroup><h1><a id="heading11" href="#menu11">283. Kisāgotamīvatthu</a></h1></hgroup><blockquote class="gatha"><p><a id="p_18Dh_309" class="ms"></a><a class="msdiv" id="msdiv287"></a><a class="sc" id="dhp283.1"></a>
Taṃ puttapasusammattaṃ,<br> byāsattamanasaṃ naraṃ;<br>
Suttaṃ gāmaṃ mahoghova,<br>
maccu ādāya gacchati.
</p>
</blockquote></article></section><section class="sutta" id="284"><article><hgroup><h1><a id="heading12" href="#menu12">284. Paṭācārāvatthu</a></h1></hgroup><blockquote class="gatha"><p><a id="p_18Dh_310" class="ms"></a><a class="msdiv" id="msdiv288"></a><a class="sc" id="dhp284.1"></a>
Na santi puttā tāṇāya,<br> na pitā nāpi bandhavā;<br>
Antakenādhipannassa,<br>
natthi ñātīsu tāṇatā.
</p><p><a id="p_18Dh_311" class="ms"></a><a class="msdiv" id="msdiv289"></a><a class="sc" id="dhp284.2"></a>
Etamatthavasaṃ ñatvā,<br> paṇḍito sīlasaṃvuto;<br>
Nibbānagamanaṃ maggaṃ,<br>
khippameva visodhaye.
</p>
</blockquote>
<p class="endsection">Maggavaggo vīsatimo.</p><a href="../../dhp256-272/pi/" rel="prev" class="previous">◀ Dhammapada 256–​272</a><a href="#" class="top">▲ TOP</a>
<a href="../../dhp290-305/pi/" rel="prefetch" class="next">Dhammapada 290–​305 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggavagga</div>
<div class="hidden">
Pañcasatabhikkhuvatthu</div>
</div>
</body></html>