<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu107" href="#an6.107">107. Rāgasutta</a></li>
<li><a id="menu108" href="#an6.108">108. Duccaritasutta</a></li>
<li><a id="menu109" href="#an6.109">109. Vitakkasutta</a></li>
<li><a id="menu110" href="#an6.110">110. Saññāsutta</a></li>
<li><a id="menu111" href="#an6.111">111. Dhātusutta</a></li>
<li><a id="menu112" href="#an6.112">112. Assādasutta</a></li>
<li><a id="menu113" href="#an6.113">113. Aratisutta</a></li>
<li><a id="menu114" href="#an6.114">114. Santuṭṭhitāsutta</a></li>
<li><a id="menu115" href="#an6.115">115. Dovacassatāsutta</a></li>
<li><a id="menu116" href="#an6.116">116. Uddhaccasutta</a></li>
</ul></div>
</div>
<section id="vagga"><section class="sutta" id="107"><article><hgroup id="an6.107"><h2>Aṅguttara Nikāya 6</h2> <h3>11. Tikavagga</h3><h1><a href="#menu">107. Rāgasutta</a></h1></hgroup><p><a id="p_16A6_742" class="ms"></a><a class="msdiv" id="msdiv107"></a><a class="sc" id="an6.107.1"></a> “Tayome, bhikkhave, dhammā. Katame tayo? Rāgo, doso, moho. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Rāgassa pahānāya asubhā bhāvetabbā, dosassa pahānāya mettā bhāvetabbā, mohassa pahānāya paññā bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Paṭhamaṃ.</p></article></section><section class="sutta" id="108"><article><hgroup id="an6.108"><h1><a href="#menu">108. Duccaritasutta</a></h1></hgroup><p><a id="p_16A6_744" class="ms"></a><a class="msdiv" id="msdiv108"></a><a class="sc" id="an6.108.1"></a>
“Tayome, bhikkhave, dhammā. Katame tayo? Kāyaduccaritaṃ, vacīduccaritaṃ, manoduccaritaṃ. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Kāyaduccaritassa pahānāya kāyasucaritaṃ bhāvetabbaṃ, vacīduccaritassa pahānāya vacīsucaritaṃ bhāvetabbaṃ, manoduccaritassa pahānāya manosucaritaṃ bhāvetabbaṃ. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Dutiyaṃ.</p></article></section><section class="sutta" id="109"><article><hgroup id="an6.109"><h1><a href="#menu">109. Vitakkasutta</a></h1></hgroup><p><a id="p_16A6_746" class="ms"></a><a class="msdiv" id="msdiv109"></a><a class="sc" id="an6.109.1"></a>
“Tayome, bhikkhave, dhammā. Katame tayo? Kāmavitakko, byāpādavitakko, vihiṃsāvitakko. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Kāmavitakkassa pahānāya nekkhammavitakko bhāvetabbo, byāpādavitakkassa pahānāya abyāpādavitakko bhāvetabbo, vihiṃsāvitakkassa pahānāya avihiṃsāvitakko bhāvetabbo. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Tatiyaṃ.</p></article></section><section class="sutta" id="110"><article><hgroup id="an6.110"><h1><a href="#menu">110. Saññāsutta</a></h1></hgroup><p><a id="p_16A6_748" class="ms"></a><a class="msdiv" id="msdiv110"></a><a class="sc" id="an6.110.1"></a>
“Tayome, bhikkhave, dhammā. Katame tayo? Kāmasaññā, byāpādasaññā, vihiṃsāsaññā. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Kāmasaññāya pahānāya nekkhammasaññā bhāvetabbā, byāpādasaññāya pahānāya abyāpādasaññā bhāvetabbā, vihiṃsāsaññāya pahānāya avihiṃsāsaññā bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Catutthaṃ.</p></article></section><section class="sutta" id="111"><article><hgroup id="an6.111"><h1><a href="#menu">111. Dhātusutta</a></h1></hgroup><p><a id="p_16A6_750" class="ms"></a><a class="msdiv" id="msdiv111"></a><a class="sc" id="an6.111.1"></a>
“Tayome, bhikkhave, dhammā. Katame tayo? Kāmadhātu, byāpādadhātu, vihiṃsādhātu. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Kāmadhātuyā pahānāya nekkhammadhātu bhāvetabbā, byāpādadhātuyā pahānāya abyāpādadhātu bhāvetabbā, vihiṃsādhātuyā pahānāya avihiṃsādhātu bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Pañcamaṃ.</p></article></section><section class="sutta" id="112"><article><hgroup id="an6.112"><h1><a href="#menu">112. Assādasutta</a></h1></hgroup><p><a id="p_16A6_752" class="ms"></a><a class="msdiv" id="msdiv112"></a><a class="sc" id="an6.112.1"></a>
“Tayome, bhikkhave, dhammā. Katame tayo? Assādadiṭṭhi, attānudiṭṭhi, micchādiṭṭhi. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Assādadiṭṭhiyā pahānāya aniccasaññā bhāvetabbā, attānudiṭṭhiyā pahānāya anattasaññā bhāvetabbā, micchādiṭṭhiyā pahānāya sammādiṭṭhi bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Chaṭṭhaṃ.</p></article></section><section class="sutta" id="113"><article><hgroup id="an6.113"><h1><a href="#menu">113. Aratisutta</a></h1></hgroup><p><a id="p_16A6_754" class="ms"></a><a class="msdiv" id="msdiv113"></a><a class="sc" id="an6.113.1"></a>
“Tayome, bhikkhave, dhammā. Katame tayo? Arati, vihiṃsā, adhammacariyā. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Aratiyā pahānāya muditā bhāvetabbā, vihiṃsāya pahānāya avihiṃsā bhāvetabbā, adhammacariyāya pahānāya dhammacariyā bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Sattamaṃ.</p></article></section><section class="sutta" id="114"><article><hgroup id="an6.114"><h1><a href="#menu">114. Santuṭṭhitāsutta</a></h1></hgroup><p><a id="p_16A6_756" class="ms"></a><a class="msdiv" id="msdiv114"></a><a class="sc" id="an6.114.1"></a>
“Tayome, bhikkhave, dhammā. Katame tayo? Asantuṭṭhitā, asampajaññaṃ, mahicchatā. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Asantuṭṭhitāya pahānāya santuṭṭhitā bhāvetabbā, asampajaññassa pahānāya sampajaññaṃ bhāvetabbaṃ, mahicchatāya pahānāya appicchatā bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Aṭṭhamaṃ.</p></article></section><section class="sutta" id="115"><article><hgroup id="an6.115"><h1><a href="#menu">115. Dovacassatāsutta</a></h1></hgroup><p><a id="p_16A6_758" class="ms"></a><a class="msdiv" id="msdiv115"></a><a class="sc" id="an6.115.1"></a>
“Tayome, bhikkhave, dhammā. Katame tayo? Dovacassatā, pāpamittatā, cetaso vikkhepo. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Dovacassatāya pahānāya sovacassatā bhāvetabbā, pāpamittatāya pahānāya kalyāṇamittatā bhāvetabbā, cetaso vikkhepassa pahānāya ānāpānassati bhāvetabbā. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Navamaṃ.</p></article></section><section class="sutta" id="116"><article><hgroup id="an6.116"><h1><a href="#menu">116. Uddhaccasutta</a></h1></hgroup><p><a id="p_16A6_760" class="ms"></a><a class="msdiv" id="msdiv116"></a><a class="sc" id="an6.116.1"></a>
“Tayome, bhikkhave, dhammā. Katame tayo? Uddhaccaṃ, asaṃvaro, pamādo. Ime kho, bhikkhave, tayo dhammā. Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. Katame tayo? Uddhaccassa pahānāya samatho bhāvetabbo, asaṃvarassa pahānāya saṃvaro bhāvetabbo, pamādassa pahānāya appamādo bhāvetabbo. Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti.</p>
<p class="endsection">Dasamaṃ.</p>
<p class="endsection">Tikavaggo ekādasamo.</p><blockquote class="uddanagatha"><p><a id="p_16A6_764" class="ms"></a><a class="sc" id="an6.116.2"></a>
Rāgaduccaritavitakka,<br> Saññā dhātūti vuccati;<br>
Assādaaratituṭṭhi,<br>
Duve ca uddhaccena vaggoti.
</p>
</blockquote><a href="../../an6.96-106/pi/" rel="prev" class="previous">◀ Aṅguttara Nikāya 6.96–​106</a><a href="#" class="top">▲ TOP</a>
<a href="../../an6.117-139/pi/" rel="prefetch" class="next">Aṅguttara Nikāya 6.117–​139 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Tikavagga</div>
<div class="hidden">
Rāgasutta</div>
</div>
</body></html>