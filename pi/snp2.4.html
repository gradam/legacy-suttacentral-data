<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp2.4:Pali</title></head><body>
<div id="text" lang="pi">
<div id="toc">
</div><section class="sutta" id="snp2.4"><article><hgroup><h2><a href="#" id="s">Sutta Nipāta 2.4</a></h2>
<h1>Maṅgalasutta</h1></hgroup><p><a id="p_18Sn_300" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi: </p><blockquote class="gatha"><p><a class="sc" id="sc1026"></a><a id="p_18Sn_301" class="ms"></a>
“Bahū devā manussā ca,<br> maṅgalāni acintayuṃ;<br>
Ākaṅkhamānā sotthānaṃ,<br>
brūhi maṅgalamuttamaṃ”. 
</p><p><a class="sc" id="sc1027"></a><a class="brnum" id="br2"></a><a id="p_18Sn_302" class="ms"></a>
“Asevanā ca bālānaṃ,<br> paṇḍitānañca sevanā;<br>
Pūjā ca pūjaneyyānaṃ,<br>
etaṃ maṅgalamuttamaṃ. 
</p><p><a class="sc" id="sc1028"></a><a class="brnum" id="br3"></a><a id="p_18Sn_303" class="ms"></a>
Patirūpadesavāso ca,<br> pubbe ca katapuññatā;<br>
Attasammāpaṇidhi ca,<br>
etaṃ maṅgalamuttamaṃ. 
</p><p><a class="sc" id="sc1029"></a><a class="brnum" id="br4"></a><a id="p_18Sn_304" class="ms"></a>
Bāhusaccañca sippañca,<br> vinayo ca susikkhito;<br>
Subhāsitā ca yā vācā,<br>
etaṃ maṅgalamuttamaṃ. 
</p><p><a class="sc" id="sc1030"></a><a class="brnum" id="br5"></a><a id="p_18Sn_305" class="ms"></a>
Mātāpitu upaṭṭhānaṃ,<br> puttadārassa saṅgaho;<br>
Anākulā ca kammantā,<br>
etaṃ maṅgalamuttamaṃ. 
</p><p><a class="sc" id="sc1031"></a><a class="brnum" id="br6"></a><a id="p_18Sn_306" class="ms"></a>
Dānañca dhammacariyā ca,<br> ñātakānañca saṅgaho;<br>
Anavajjāni kammāni,<br>
etaṃ maṅgalamuttamaṃ. 
</p><p><a class="sc" id="sc1032"></a><a class="brnum" id="br7"></a><a id="p_18Sn_307" class="ms"></a>
Āratī viratī pāpā,<br> majjapānā ca saṃyamo;<br>
Appamādo ca dhammesu,<br>
etaṃ maṅgalamuttamaṃ. 
</p><p><a class="sc" id="sc1033"></a><a class="brnum" id="br8"></a><a id="p_18Sn_308" class="ms"></a>
Gāravo ca nivāto ca,<br> santuṭṭhi ca kataññutā;<br>
Kālena dhammassavanaṃ,<br>
etaṃ maṅgalamuttamaṃ. 
</p><p><a class="sc" id="sc1034"></a><a class="brnum" id="br9"></a><a id="p_18Sn_309" class="ms"></a>
Khantī ca sovacassatā,<br> samaṇānañca dassanaṃ;<br>
Kālena dhammasākacchā,<br>
etaṃ maṅgalamuttamaṃ. 
</p><p><a class="sc" id="sc1035"></a><a class="brnum" id="br10"></a><a id="p_18Sn_310" class="ms"></a>
Tapo ca brahmacariyañca,<br> Ariyasaccāna dassanaṃ;<br>
Nibbānasacchikiriyā ca,<br>
Etaṃ maṅgalamuttamaṃ. 
</p><p><a class="sc" id="sc1036"></a><a class="brnum" id="br11"></a><a id="p_18Sn_311" class="ms"></a>
Phuṭṭhassa lokadhammehi,<br> Cittaṃ yassa na kampati;<br>
Asokaṃ virajaṃ khemaṃ,<br>
Etaṃ maṅgalamuttamaṃ. 
</p><p><a class="sc" id="sc1037"></a><a class="brnum" id="br12"></a><a id="p_18Sn_312" class="ms"></a>
Etādisāni katvāna,<br> Sabbattha maparājitā;<br>
Sabbattha sotthiṃ gacchanti,<br>
Taṃ tesaṃ maṅgalamuttaman”ti. 
</p>
</blockquote>
<p class="endsection">Maṅgalasuttaṃ catutthaṃ.</p><a href="../../snp2.3/pi/" rel="prev" class="previous">◀ Sutta Nipāta 2.3</a><a href="#" class="top">▲ TOP</a>
<a href="../../snp2.5/pi/" rel="prefetch" class="next">Sutta Nipāta 2.5 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cūḷavagga</div>
<div class="hidden">
Maṅgalasutta</div>
</div>
</body></html>