<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="49"><article><hgroup id="sn1.49"><h2>Saṃyutta Nikāya 1</h2> <h3>5. Ādittavagga</h3><h1>49. Maccharisutta</h1></hgroup><blockquote class="gatha"><p><a id="p_12S1_262" class="ms"></a><a class="msdiv" id="msdiv49"></a><a class="sc" id="sn1.49.1"></a>
“Yedha maccharino loke,<br> kadariyā paribhāsakā;<br>
Aññesaṃ dadamānānaṃ,<br>
antarāyakarā narā.
</p><p><a id="p_12S1_263" class="ms"></a><a class="sc" id="sn1.49.2"></a>
Kīdiso tesaṃ vipāko,<br> samparāyo ca kīdiso;<br>
Bhagavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_264" class="ms"></a><a class="sc" id="sn1.49.3"></a>
“Yedha maccharino loke,<br> kadariyā paribhāsakā;<br>
Aññesaṃ dadamānānaṃ,<br>
antarāyakarā narā.
</p><p><a id="p_12S1_265" class="ms"></a><a class="sc" id="sn1.49.4"></a>
Nirayaṃ tiracchānayoniṃ,<br> yamalokaṃ upapajjare;<br>
Sace enti manussattaṃ,<br>
dalidde jāyare kule.
</p><p><a id="p_12S1_266" class="ms"></a><a class="sc" id="sn1.49.5"></a>
Coḷaṃ piṇḍo ratī khiḍḍā,<br> yattha kicchena labbhati;<br>
Parato āsīsare bālā,<br>
tampi tesaṃ na labbhati;<br>
Diṭṭhe dhammesa vipāko,<br>
samparāye ca duggatī”ti.
</p><p><a id="p_12S1_267" class="ms"></a><a class="sc" id="sn1.49.6"></a>
“Itihetaṃ vijānāma,<br> aññaṃ pucchāma gotama;<br>
Yedha laddhā manussattaṃ,<br>
vadaññū vītamaccharā.
</p><p><a id="p_12S1_268" class="ms"></a><a class="sc" id="sn1.49.7"></a>
Buddhe pasannā dhamme ca,<br> saṅghe ca tibbagāravā;<br>
Kīdiso tesaṃ vipāko,<br>
samparāyo ca kīdiso;<br>
Bhagavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_269" class="ms"></a><a class="sc" id="sn1.49.8"></a>
“Yedha laddhā manussattaṃ,<br> vadaññū vītamaccharā;<br>
Buddhe pasannā dhamme ca,<br>
saṅghe ca tibbagāravā;<br>
Ete saggā pakāsanti,<br>
yattha te upapajjare.
</p><p><a id="p_12S1_270" class="ms"></a><a class="sc" id="sn1.49.9"></a>
Sace enti manussattaṃ,<br> aḍḍhe ājāyare kule;<br>
Coḷaṃ piṇḍo ratī khiḍḍā,<br>
yatthākicchena labbhati.
</p><p><a id="p_12S1_271" class="ms"></a><a class="sc" id="sn1.49.10"></a>
Parasambhatesu bhogesu,<br> vasavattīva modare;<br>
Diṭṭhe dhammesa vipāko,<br>
samparāye ca suggatī”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Ādittavagga</div>
<div class="hidden">
Ādittasutta</div>
</div>
</section><a class="previous" href="/sn1.48/pi/">◀ Saṃyutta Nikāya  1.48</a><a class="top" href="#"> ▲ TOP </a><a class="next" href="/sn1.50/pi/">Saṃyutta Nikāya  1.50 ▶</a></div>
</body></html>