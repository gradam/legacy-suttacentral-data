<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="9"><article><hgroup id="sn2.9"><h2>Saṃyutta Nikāya 2</h2> <h3>1. Paṭhamavagga</h3><h1>9. Candimasutta</h1></hgroup><p><a id="p_12S1_412" class="ms"></a><a class="msdiv" id="msdiv_90"></a><a class="sc" id="1"></a>
Sāvatthinidānaṃ. Tena kho pana samayena candimā devaputto rāhunā asurindena gahito hoti. Atha kho candimā devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_413" class="ms"></a><a class="sc" id="2"></a>
“Namo te buddha vīratthu,<br> vippamuttosi sabbadhi;<br>
Sambādhapaṭipannosmi,<br>
tassa me saraṇaṃ bhavā”ti.
</p>
</blockquote><p><a id="p_12S1_414" class="ms"></a><a class="sc" id="3"></a>
Atha kho bhagavā candimaṃ devaputtaṃ ārabbha rāhuṃ asurindaṃ gāthāya ajjhabhāsi: </p><blockquote class="gatha"><p><a id="p_12S1_415" class="ms"></a><a class="sc" id="4"></a>
“Tathāgataṃ arahantaṃ,<br> candimā saraṇaṃ gato;<br>
Rāhu candaṃ pamuñcassu,<br>
buddhā lokānukampakā”ti.
</p>
</blockquote><p><a id="p_12S1_416" class="ms"></a><a class="sc" id="5"></a>
Atha kho rāhu asurindo candimaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi: </p><blockquote class="gatha"><p><a id="p_12S1_417" class="ms"></a><a class="sc" id="6"></a>
“Kiṃ nu santaramānova,<br> rāhu candaṃ pamuñcasi;<br>
Saṃviggarūpo āgamma,<br>
kiṃ nu bhītova tiṭṭhasī”ti.
</p><p><a id="p_12S1_418" class="ms"></a><a class="sc" id="7"></a>
“Sattadhā me phale muddhā,<br> jīvanto na sukhaṃ labhe;<br>
Buddhagāthābhigītomhi,<br>
no ce muñceyya candiman”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Paṭhamavagga</div>
<div class="hidden">
Paṭhamakassapasutta</div>
</div>
</section><a class="previous" href="/sn2.8/pi/">◀ Saṃyutta Nikāya  2.8</a><a class="top" href="#"> ▲ TOP </a><a class="next" href="/sn2.10/pi/">Saṃyutta Nikāya  2.10 ▶</a></div>
</body></html>