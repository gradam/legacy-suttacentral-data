<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu31" href="#sn1.31">31. Sabbhisutta</a></li>
<li><a id="menu32" href="#sn1.32">32. Maccharisutta</a></li>
<li><a id="menu33" href="#sn1.33">33. Sādhusutta</a></li>
<li><a id="menu34" href="#sn1.34">34. Nasantisutta</a></li>
<li><a id="menu35" href="#sn1.35">35. Ujjhānasaññisutta</a></li>
<li><a id="menu36" href="#sn1.36">36. Saddhāsutta</a></li>
<li><a id="menu37" href="#sn1.37">37. Samayasutta</a></li>
<li><a id="menu38" href="#sn1.38">38. Sakalikasutta</a></li>
<li><a id="menu39" href="#sn1.39">39. Paṭha­mapajjunna­dhītu­sutta</a></li>
<li><a id="menu40" href="#sn1.40">40. Dutiya­pajjunna­dhītu­suttaṃ</a></li>
</ul></div>
</div>
<section id="vagga"><section class="sutta" id="31"><article><hgroup id="sn1.31"><h2>Saṃyutta Nikāya 1</h2> <h3>4. Satullapakāyikavagga</h3><h1><a href="#menu">31. Sabbhisutta</a></h1></hgroup><p><a id="p_12S1_127" class="ms"></a><a class="msdiv" id="msdiv31"></a><a class="sc" id="sn1.31.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_128" class="ms"></a><a class="sc" id="sn1.31.2"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo”ti.
</p>
</blockquote><p><a id="p_12S1_129" class="ms"></a><a class="sc" id="sn1.31.3"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_130" class="ms"></a><a class="sc" id="sn1.31.4"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
paññā labbhati nāññato”ti.
</p>
</blockquote><p><a id="p_12S1_131" class="ms"></a><a class="sc" id="sn1.31.5"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_132" class="ms"></a><a class="sc" id="sn1.31.6"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sokamajjhe na socatī”ti.
</p>
</blockquote><p><a id="p_12S1_133" class="ms"></a><a class="sc" id="sn1.31.7"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_134" class="ms"></a><a class="sc" id="sn1.31.8"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
ñātimajjhe virocatī”ti.
</p>
</blockquote><p><a id="p_12S1_135" class="ms"></a><a class="sc" id="sn1.31.9"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_136" class="ms"></a><a class="sc" id="sn1.31.10"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sattā gacchanti suggatin”ti.
</p>
</blockquote><p><a id="p_12S1_137" class="ms"></a><a class="sc" id="sn1.31.11"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_138" class="ms"></a><a class="sc" id="sn1.31.12"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sattā tiṭṭhanti sātatan”ti.
</p>
</blockquote><p><a id="p_12S1_139" class="ms"></a><a class="sc" id="sn1.31.13"></a>
Atha kho aparā devatā bhagavantaṃ etadavoca:  “kassa nu kho, bhagavā, subhāsitan”ti?</p><p><a id="p_12S1_140" class="ms"></a><a class="sc" id="sn1.31.14"></a>
“Sabbāsaṃ vo subhāsitaṃ pariyāyena, api ca mamapi suṇātha– </p><blockquote class="gatha"><p><a id="p_12S1_141" class="ms"></a><a class="sc" id="sn1.31.15"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sabbadukkhā pamuccatī”ti.
</p>
</blockquote><p><a id="p_12S1_142" class="ms"></a><a class="sc" id="sn1.31.16"></a>
Idamavoca bhagavā. Attamanā tā devatāyo bhagavantaṃ abhivādetvā padakkhiṇaṃ katvā tatthevantaradhāyiṃsūti.</p></article></section><section class="sutta" id="32"><article><hgroup id="sn1.32"><h1><a href="#menu">32. Maccharisutta</a></h1></hgroup><p><a id="p_12S1_143" class="ms"></a><a class="msdiv" id="msdiv32"></a><a class="sc" id="sn1.32.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_144" class="ms"></a><a class="sc" id="sn1.32.2"></a>
“Maccherā ca pamādā ca,<br> evaṃ dānaṃ na dīyati;<br>
Puññaṃ ākaṅkhamānena,<br>
deyyaṃ hoti vijānatā”ti.
</p>
</blockquote><p><a id="p_12S1_145" class="ms"></a><a class="sc" id="sn1.32.3"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_146" class="ms"></a><a class="sc" id="sn1.32.4"></a>
“Yasseva bhīto na dadāti maccharī,<br> Tadevādadato bhayaṃ;<br>
Jighacchā ca pipāsā ca,<br>
Yassa bhāyati maccharī;<br>
Tameva bālaṃ phusati,<br>
Asmiṃ loke paramhi ca.
</p><p><a id="p_12S1_147" class="ms"></a><a class="sc" id="sn1.32.5"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote><p><a id="p_12S1_148" class="ms"></a><a class="sc" id="sn1.32.6"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_149" class="ms"></a><a class="sc" id="sn1.32.7"></a>
“Te matesu na mīyanti,<br> panthānaṃva sahabbajaṃ;<br>
Appasmiṃ ye pavecchanti,<br>
esa dhammo sanantano.
</p><p><a id="p_12S1_150" class="ms"></a><a class="sc" id="sn1.32.8"></a>
Appasmeke pavecchanti,<br> bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”ti.
</p>
</blockquote><p><a id="p_12S1_151" class="ms"></a><a class="sc" id="sn1.32.9"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_152" class="ms"></a><a class="sc" id="sn1.32.10"></a>
“Duddadaṃ dadamānānaṃ,<br> dukkaraṃ kamma kubbataṃ;<br>
Asanto nānukubbanti,<br>
sataṃ dhammo duranvayo.
</p><p><a id="p_12S1_153" class="ms"></a><a class="sc" id="sn1.32.11"></a>
Tasmā satañca asataṃ,<br> nānā hoti ito gati;<br>
Asanto nirayaṃ yanti,<br>
santo saggaparāyanā”ti.
</p>
</blockquote><p><a id="p_12S1_154" class="ms"></a><a class="sc" id="sn1.32.12"></a>
Atha kho aparā devatā bhagavato santike etadavoca:  “kassa nu kho, bhagavā, subhāsitan”ti?</p><p><a id="p_12S1_155" class="ms"></a><a class="sc" id="sn1.32.13"></a>
“Sabbāsaṃ vo subhāsitaṃ pariyāyena; api ca mamapi suṇātha– </p><blockquote class="gatha"><p><a id="p_12S1_156" class="ms"></a><a class="sc" id="sn1.32.14"></a>
Dhammaṃ care yopi samuñjakaṃ care,<br> Dārañca posaṃ dadamappakasmiṃ;<br>
Sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p>
</blockquote><p><a id="p_12S1_157" class="ms"></a><a class="sc" id="sn1.32.15"></a>
Atha kho aparā devatā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_158" class="ms"></a><a class="sc" id="sn1.32.16"></a>
“Kenesa yañño vipulo mahaggato,<br> Samena dinnassa na agghameti;<br>
Kathaṃ sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p><p><a id="p_12S1_159" class="ms"></a><a class="sc" id="sn1.32.17"></a>
“Dadanti heke visame niviṭṭhā,<br> Chetvā vadhitvā atha socayitvā;<br>
Sā dakkhiṇā assumukhā sadaṇḍā,<br>
Samena dinnassa na agghameti.
</p><p><a id="p_12S1_160" class="ms"></a><a class="sc" id="sn1.32.18"></a>
Evaṃ sataṃ sahassānaṃ sahassayāginaṃ,<br> Kalampi nāgghanti tathāvidhassa te”ti.
</p>
</blockquote></article></section><section class="sutta" id="33"><article><hgroup id="sn1.33"><h1><a href="#menu">33. Sādhusutta</a></h1></hgroup><p><a id="p_12S1_161" class="ms"></a><a class="msdiv" id="msdiv33"></a><a class="sc" id="sn1.33.1"></a>
Sāvatthinidānaṃ. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_162" class="ms"></a><a class="sc" id="sn1.33.2"></a>
“Sādhu kho mārisa dānaṃ,<br> maccherā ca pamādā ca;<br>
Evaṃ dānaṃ na dīyati,<br>
puññaṃ ākaṅkhamānena;<br>
Deyyaṃ hoti vijānatā”ti.
</p>
</blockquote><p><a id="p_12S1_163" class="ms"></a><a class="sc" id="sn1.33.3"></a>
Atha kho aparā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_164" class="ms"></a><a class="sc" id="sn1.33.4"></a>
“Sādhu kho mārisa dānaṃ,<br> Api ca appakasmimpi sāhu dānaṃ.
</p><p><a id="p_12S1_165" class="ms"></a><a class="sc" id="sn1.33.5"></a>
Appasmeke pavecchanti,<br> bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”ti.
</p>
</blockquote><p><a id="p_12S1_166" class="ms"></a><a class="sc" id="sn1.33.6"></a>
Atha kho aparā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_167" class="ms"></a><a class="sc" id="sn1.33.7"></a>
“Sādhu kho mārisa dānaṃ,<br> Appakasmimpi sāhu dānaṃ;<br>
Api ca saddhāyapi sāhu dānaṃ,<br>
Dānañca yuddhañca samānamāhu;<br>
Appāpi santā bahuke jinanti,<br>
Appampi ce saddahāno dadāti;<br>
Teneva so hoti sukhī paratthā”ti.
</p>
</blockquote><p><a id="p_12S1_168" class="ms"></a><a class="sc" id="sn1.33.8"></a>
Atha kho aparā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_169" class="ms"></a><a class="sc" id="sn1.33.9"></a>
“Sādhu kho mārisa dānaṃ,<br> Appakasmimpi sāhu dānaṃ;<br>
Saddhāyapi sāhu dānaṃ,<br>
Api ca dhammaladdhassāpi sāhu dānaṃ.
</p><p><a id="p_12S1_170" class="ms"></a><a class="sc" id="sn1.33.10"></a>
Yo dhammaladdhassa dadāti dānaṃ,<br> Uṭṭhānavīriyādhigatassa jantu;<br>
Atikkamma so vetaraṇiṃ yamassa,<br>
Dibbāni ṭhānāni upeti macco”ti.
</p>
</blockquote><p><a id="p_12S1_171" class="ms"></a><a class="sc" id="sn1.33.11"></a>
Atha kho aparā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_172" class="ms"></a><a class="sc" id="sn1.33.12"></a>
“Sādhu kho mārisa dānaṃ,<br> Appakasmimpi sāhu dānaṃ;<br>
Saddhāyapi sāhu dānaṃ,<br>
Dhammaladdhassāpi sāhu dānaṃ;<br>
Api ca viceyya dānampi sāhu dānaṃ.
</p><p><a id="p_12S1_173" class="ms"></a><a class="sc" id="sn1.33.13"></a>
Viceyya dānaṃ sugatappasatthaṃ,<br> Ye dakkhiṇeyyā idha jīvaloke;<br>
Etesu dinnāni mahapphalāni,<br>
Bījāni vuttāni yathā sukhette”ti.
</p>
</blockquote><p><a id="p_12S1_174" class="ms"></a><a class="sc" id="sn1.33.14"></a>
Atha kho aparā devatā bhagavato santike imaṃ udānaṃ udānesi: </p><blockquote class="gatha"><p><a id="p_12S1_175" class="ms"></a><a class="sc" id="sn1.33.15"></a>
“Sādhu kho mārisa dānaṃ,<br> Appakasmimpi sāhu dānaṃ;<br>
Saddhāyapi sāhu dānaṃ,<br>
Dhammaladdhassāpi sāhu dānaṃ;<br>
Viceyya dānampi sāhu dānaṃ,<br>
Api ca pāṇesupi sādhu saṃyamo.
</p><p><a id="p_12S1_176" class="ms"></a><a class="sc" id="sn1.33.16"></a>
Yo pāṇabhūtāni aheṭhayaṃ caraṃ,<br> Parūpavādā na karonti pāpaṃ;<br>
Bhīruṃ pasaṃsanti na hi tattha sūraṃ,<br>
Bhayā hi santo na karonti pāpan”ti.
</p>
</blockquote><p><a id="p_12S1_177" class="ms"></a><a class="sc" id="sn1.33.17"></a>
Atha kho aparā devatā bhagavantaṃ etadavoca:  “kassa nu kho, bhagavā, subhāsitan”ti?</p><p><a id="p_12S1_178" class="ms"></a><a class="sc" id="sn1.33.18"></a>
“Sabbāsaṃ vo subhāsitaṃ pariyāyena, api ca mamapi suṇātha– </p><blockquote class="gatha"><p><a id="p_12S1_179" class="ms"></a><a class="sc" id="sn1.33.19"></a>
Saddhā hi dānaṃ bahudhā pasatthaṃ,<br> Dānā ca kho dhammapadaṃva seyyo;<br>
Pubbe ca hi pubbatare ca santo,<br>
Nibbānamevajjhagamuṃ sapaññā”ti.
</p>
</blockquote></article></section><section class="sutta" id="34"><article><hgroup id="sn1.34"><h1><a href="#menu">34. Nasantisutta</a></h1></hgroup><p><a id="p_12S1_180" class="ms"></a><a class="msdiv" id="msdiv34"></a><a class="sc" id="sn1.34.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_181" class="ms"></a><a class="sc" id="sn1.34.2"></a>
“Na santi kāmā manujesu niccā,<br> Santīdha kamanīyāni yesu baddho;<br>
Yesu pamatto apunāgamanaṃ,<br>
Anāgantā puriso maccudheyyā”ti.
</p><p><a id="p_12S1_182" class="ms"></a><a class="sc" id="sn1.34.3"></a>
“Chandajaṃ aghaṃ chandajaṃ dukkhaṃ,<br> Chandavinayā aghavinayo;<br>
Aghavinayā dukkhavinayo”ti.
</p><p><a id="p_12S1_183" class="ms"></a><a class="sc" id="sn1.34.4"></a>
“Na te kāmā yāni citrāni loke,<br> Saṅkapparāgo purisassa kāmo;<br>
Tiṭṭhanti citrāni tatheva loke,<br>
Athettha dhīrā vinayanti chandaṃ.
</p><p><a id="p_12S1_184" class="ms"></a><a class="sc" id="sn1.34.5"></a>
Kodhaṃ jahe vippajaheyya mānaṃ,<br> Saṃyojanaṃ sabbamatikkameyya;<br>
Taṃ nāmarūpasmimasajjamānaṃ,<br>
Akiñcanaṃ nānupatanti dukkhā.
</p><p><a id="p_12S1_185" class="ms"></a><a class="sc" id="sn1.34.6"></a>
Pahāsi saṅkhaṃ na vimānamajjhagā,<br> Acchecchi taṇhaṃ idha nāmarūpe;<br>
Taṃ chinnaganthaṃ anighaṃ nirāsaṃ,<br>
Pariyesamānā nājjhagamuṃ;<br>
Devā manussā idha vā huraṃ vā,<br>
Saggesu vā sabbanivesanesū”ti.
</p><p><a id="p_12S1_186" class="ms"></a><a class="sc" id="sn1.34.7"></a>
“Tañce hi nāddakkhuṃ tathāvimuttaṃ, (iccāyasmā mogharājā)<br> Devā manussā idha vā huraṃ vā;<br>
Naruttamaṃ atthacaraṃ narānaṃ,<br>
Ye taṃ namassanti pasaṃsiyā te”ti.
</p><p><a id="p_12S1_187" class="ms"></a><a class="sc" id="sn1.34.8"></a>
“Pasaṃsiyā tepi bhavanti bhikkhū, (mogharājāti bhagavā)<br> Ye taṃ namassanti tathāvimuttaṃ;<br>
Aññāya dhammaṃ vicikicchaṃ pahāya,<br>
Saṅgātigā tepi bhavanti bhikkhū”ti.
</p>
</blockquote></article></section><section class="sutta" id="35"><article><hgroup id="sn1.35"><h1><a href="#menu">35. Ujjhānasaññisutta</a></h1></hgroup><p><a id="p_12S1_188" class="ms"></a><a class="msdiv" id="msdiv35"></a><a class="sc" id="sn1.35.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā vehāsaṃ aṭṭhaṃsu. Vehāsaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_189" class="ms"></a><a class="sc" id="sn1.35.2"></a>
“Aññathā santamattānaṃ,<br> aññathā yo pavedaye;<br>
Nikacca kitavasseva,<br>
bhuttaṃ theyyena tassa taṃ.
</p><p><a id="p_12S1_190" class="ms"></a><a class="sc" id="sn1.35.3"></a>
Yañhi kayirā tañhi vade,<br> yaṃ na kayirā na taṃ vade;<br>
Akarontaṃ bhāsamānaṃ,<br>
parijānanti paṇḍitā”ti.
</p><p><a id="p_12S1_191" class="ms"></a><a class="sc" id="sn1.35.4"></a>
“Na yidaṃ bhāsitamattena,<br> ekantasavanena vā;<br>
Anukkamitave sakkā,<br>
yāyaṃ paṭipadā daḷhā;<br>
Yāya dhīrā pamuccanti,<br>
jhāyino mārabandhanā.
</p><p><a id="p_12S1_192" class="ms"></a><a class="sc" id="sn1.35.5"></a>
Na ve dhīrā pakubbanti,<br> viditvā lokapariyāyaṃ;<br>
Aññāya nibbutā dhīrā,<br>
tiṇṇā loke visattikan”ti.
</p>
</blockquote><p><a id="p_12S1_193" class="ms"></a><a class="sc" id="sn1.35.6"></a>
Atha kho tā devatāyo pathaviyaṃ patiṭṭhahitvā bhagavato pādesu sirasā nipatitvā bhagavantaṃ etadavocuṃ:  “accayo no, bhante, accagamā yathābālaṃ yathāmūḷhaṃ yathāakusalaṃ, yā mayaṃ bhagavantaṃ āsādetabbaṃ amaññimhā. Tāsaṃ no, bhante, bhagavā accayaṃ accayato paṭiggaṇhātu āyatiṃ saṃvarāyā”ti. Atha kho bhagavā sitaṃ pātvākāsi. Atha kho tā devatāyo bhiyyoso mattāya ujjhāyantiyo vehāsaṃ abbhuggañchuṃ. Ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_194" class="ms"></a><a class="sc" id="sn1.35.7"></a>
“Accayaṃ desayantīnaṃ,<br> yo ce na paṭigaṇhati;<br>
Kopantaro dosagaru,<br>
sa veraṃ paṭimuñcatī”ti.
</p><p><a id="p_12S1_195" class="ms"></a><a class="sc" id="sn1.35.8"></a>
“Accayo ce na vijjetha,<br> nocidhāpagataṃ siyā;<br>
Verāni na ca sammeyyuṃ,<br>
kenīdha kusalo siyā”ti.
</p><p><a id="p_12S1_196" class="ms"></a><a class="sc" id="sn1.35.9"></a>
“Kassaccayā na vijjanti,<br> kassa natthi apāgataṃ;<br>
Ko na sammohamāpādi,<br>
ko ca dhīro sadā sato”ti.
</p><p><a id="p_12S1_197" class="ms"></a><a class="sc" id="sn1.35.10"></a>
“Tathāgatassa buddhassa,<br> sabbabhūtānukampino;<br>
Tassaccayā na vijjanti,<br>
tassa natthi apāgataṃ;<br>
So na sammohamāpādi,<br>
sova dhīro sadā satoti.
</p><p><a id="p_12S1_198" class="ms"></a><a class="sc" id="sn1.35.11"></a>
Accayaṃ desayantīnaṃ,<br> yo ce na paṭigaṇhati;<br>
Kopantaro dosagaru,<br>
sa veraṃ paṭimuñcati;<br>
Taṃ veraṃ nābhinandāmi,<br>
paṭiggaṇhāmi voccayan”ti.
</p>
</blockquote></article></section><section class="sutta" id="36"><article><hgroup id="sn1.36"><h1><a href="#menu">36. Saddhāsutta</a></h1></hgroup><p><a id="p_12S1_199" class="ms"></a><a class="msdiv" id="msdiv36"></a><a class="sc" id="sn1.36.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_200" class="ms"></a><a class="sc" id="sn1.36.2"></a>
“Saddhā dutiyā purisassa hoti,<br> No ce assaddhiyaṃ avatiṭṭhati;<br>
Yaso ca kittī ca tatvassa hoti,<br>
Saggañca so gacchati sarīraṃ vihāyā”ti.
</p>
</blockquote><p><a id="p_12S1_201" class="ms"></a><a class="sc" id="sn1.36.3"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_202" class="ms"></a><a class="sc" id="sn1.36.4"></a>
“Kodhaṃ jahe vippajaheyya mānaṃ,<br> Saṃyojanaṃ sabbamatikkameyya;<br>
Taṃ nāmarūpasmimasajjamānaṃ,<br>
Akiñcanaṃ nānupatanti saṅgā”ti.
</p><p><a id="p_12S1_203" class="ms"></a><a class="sc" id="sn1.36.5"></a>
“Pamādamanuyuñjanti,<br> bālā dummedhino janā;<br>
Appamādañca medhāvī,<br>
dhanaṃ seṭṭhaṃva rakkhati.
</p><p><a id="p_12S1_204" class="ms"></a><a class="sc" id="sn1.36.6"></a>
Mā pamādamanuyuñjetha,<br> mā kāmarati santhavaṃ;<br>
Appamatto hi jhāyanto,<br>
pappoti paramaṃ sukhan”ti.
</p>
</blockquote></article></section><section class="sutta" id="37"><article><hgroup id="sn1.37"><h1><a href="#menu">37. Samayasutta</a></h1></hgroup><p><a id="p_12S1_205" class="ms"></a><a class="msdiv" id="msdiv37"></a><a class="sc" id="sn1.37.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. Atha kho catunnaṃ suddhāvāsakāyikānaṃ devatānaṃ etadahosi:  “ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṃ gāthaṃ bhāseyyāmā”ti.</p><p><a id="p_12S1_206" class="ms"></a><a class="sc" id="sn1.37.2"></a>
Atha kho tā devatā–  seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva–  suddhāvāsesu devesu antarahitā bhagavato purato pāturahesuṃ. Atha kho tā devatā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_207" class="ms"></a><a class="sc" id="sn1.37.3"></a>
“Mahāsamayo pavanasmiṃ,<br> Devakāyā samāgatā;<br>
Āgatamha imaṃ dhammasamayaṃ,<br>
Dakkhitāye aparājitasaṃghan”ti.
</p>
</blockquote><p><a id="p_12S1_208" class="ms"></a><a class="sc" id="sn1.37.4"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_209" class="ms"></a><a class="sc" id="sn1.37.5"></a>
“Tatra bhikkhavo samādahaṃsu,<br> Cittamattano ujukaṃ akaṃsu;<br>
Sārathīva nettāni gahetvā,<br>
Indriyāni rakkhanti paṇḍitā”ti.
</p>
</blockquote><p><a id="p_12S1_210" class="ms"></a><a class="sc" id="sn1.37.6"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_211" class="ms"></a><a class="sc" id="sn1.37.7"></a>
“Chetvā khīlaṃ chetvā palighaṃ,<br> Indakhīlaṃ ūhacca manejā;<br>
Te caranti suddhā vimalā,<br>
Cakkhumatā sudantā susunāgā”ti.
</p>
</blockquote><p><a id="p_12S1_212" class="ms"></a><a class="sc" id="sn1.37.8"></a>
Atha kho aparā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_213" class="ms"></a><a class="sc" id="sn1.37.9"></a>
“Ye keci buddhaṃ saraṇaṃ gatāse,<br> Na te gamissanti apāyabhūmiṃ;<br>
Pahāya mānusaṃ dehaṃ,<br>
Devakāyaṃ paripūressantī”ti.
</p>
</blockquote></article></section><section class="sutta" id="38"><article><hgroup id="sn1.38"><h1><a href="#menu">38. Sakalikasutta</a></h1></hgroup><p><a id="p_12S1_214" class="ms"></a><a class="msdiv" id="msdiv38"></a><a class="sc" id="sn1.38.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti. Bhusā sudaṃ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññāpetvā dakkhiṇena passena sīhaseyyaṃ kappeti pāde pādaṃ accādhāya sato sampajāno.</p><p><a id="p_12S1_215" class="ms"></a><a class="sc" id="sn1.38.2"></a>
Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṃ maddakucchiṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ udānaṃ udānesi:  “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_216" class="ms"></a><a class="sc" id="sn1.38.3"></a>
Atha kho aparā devatā bhagavato santike imaṃ udānaṃ udānesi:  “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_217" class="ms"></a><a class="sc" id="sn1.38.4"></a>
Atha kho aparā devatā bhagavato santike imaṃ udānaṃ udānesi:  “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_218" class="ms"></a><a class="sc" id="sn1.38.5"></a>
Atha kho aparā devatā bhagavato santike imaṃ udānaṃ udānesi:  “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_219" class="ms"></a><a class="sc" id="sn1.38.6"></a>
Atha kho aparā devatā bhagavato santike imaṃ udānaṃ udānesi:  “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_220" class="ms"></a><a class="sc" id="sn1.38.7"></a>
Atha kho aparā devatā bhagavato santike imaṃ udānaṃ udānesi:  “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti.</p><p><a id="p_12S1_221" class="ms"></a><a class="sc" id="sn1.38.8"></a>
Atha kho aparā devatā bhagavato santike imaṃ udānaṃ udānesi:  “passa samādhiṃ subhāvitaṃ cittañca suvimuttaṃ, na cābhinataṃ na cāpanataṃ na ca sasaṅkhā­raniggayhavā­rita­gataṃ. Yo evarūpaṃ purisanāgaṃ purisasīhaṃ purisaājānīyaṃ purisanisabhaṃ purisadhorayhaṃ purisadantaṃ atikkamitabbaṃ maññeyya kimaññatra adassanā”ti.</p><blockquote class="gatha"><p><a id="p_12S1_222" class="ms"></a><a class="sc" id="sn1.38.9"></a>
“Pañcavedā sataṃ samaṃ,<br> Tapassī brāhmaṇā caraṃ;<br>
Cittañca nesaṃ na sammā vimuttaṃ,<br>
Hīnattharūpā na pāraṅgamā te.
</p><p><a id="p_12S1_223" class="ms"></a><a class="sc" id="sn1.38.10"></a>
Taṇhādhipannā vatasīlabaddhā,<br> Lūkhaṃ tapaṃ vassasataṃ carantā;<br>
Cittañca nesaṃ na sammā vimuttaṃ,<br>
Hīnattharūpā na pāraṅgamā te.
</p><p><a id="p_12S1_224" class="ms"></a><a class="sc" id="sn1.38.11"></a>
Na mānakāmassa damo idhatthi,<br> Na monamatthi asamāhitassa;<br>
Eko araññe viharaṃ pamatto,<br>
Na maccudheyyassa tareyya pāran”ti.
</p><p><a id="p_12S1_225" class="ms"></a><a class="sc" id="sn1.38.12"></a>
“Mānaṃ pahāya susamāhitatto,<br> Sucetaso sabbadhi vippamutto;<br>
Eko araññe viharamappamatto,<br>
Sa maccudheyyassa tareyya pāran”ti.
</p>
</blockquote></article></section><section class="sutta" id="39"><article><hgroup id="sn1.39"><h1><a href="#menu">39. Paṭha­mapajjunna­dhītu­sutta</a></h1></hgroup><p><a id="p_12S1_226" class="ms"></a><a class="msdiv" id="msdiv39"></a><a class="sc" id="sn1.39.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi: </p><blockquote class="gatha"><p><a id="p_12S1_227" class="ms"></a><a class="sc" id="sn1.39.2"></a>
“Vesāliyaṃ vane viharantaṃ,<br> Aggaṃ sattassa sambuddhaṃ;<br>
Kokanadāhamasmi abhivande,<br>
Kokanadā pajjunnassa dhītā.
</p><p><a id="p_12S1_228" class="ms"></a><a class="sc" id="sn1.39.3"></a>
Sutameva pure āsi,<br> Dhammo cakkhumatānubuddho;<br>
Sāhaṃ dāni sakkhi jānāmi,<br>
Munino desayato sugatassa.
</p><p><a id="p_12S1_229" class="ms"></a><a class="sc" id="sn1.39.4"></a>
Ye keci ariyaṃ dhammaṃ,<br> Vigarahantā caranti dummedhā;<br>
Upenti roruvaṃ ghoraṃ,<br>
Cirarattaṃ dukkhaṃ anubhavanti.
</p><p><a id="p_12S1_230" class="ms"></a><a class="sc" id="sn1.39.5"></a>
Ye ca kho ariye dhamme,<br> Khantiyā upasamena upetā;<br>
Pahāya mānusaṃ dehaṃ,<br>
Devakāyaṃ paripūressantī”ti.
</p>
</blockquote></article></section><section class="sutta" id="40"><article><hgroup id="sn1.40"><h1><a href="#menu">40. Dutiya­pajjunna­dhītu­suttaṃ</a></h1></hgroup><p><a id="p_12S1_231" class="ms"></a><a class="msdiv" id="msdiv40"></a><a class="sc" id="sn1.40.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho cūḷakokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi: </p><blockquote class="gatha"><p><a id="p_12S1_232" class="ms"></a><a class="sc" id="sn1.40.2"></a>
“Idhāgamā vijjupabhāsavaṇṇā,<br> Kokanadā pajjunnassa dhītā;<br>
Buddhañca dhammañca namassamānā,<br>
Gāthācimā atthavatī abhāsi.
</p><p><a id="p_12S1_233" class="ms"></a><a class="sc" id="sn1.40.3"></a>
Bahunāpi kho taṃ vibhajeyyaṃ,<br> Pariyāyena tādiso dhammo;<br>
Saṃkhittamatthaṃ lapayissāmi,<br>
Yāvatā me manasā pariyattaṃ.
</p><p><a id="p_12S1_234" class="ms"></a><a class="sc" id="sn1.40.4"></a>
Pāpaṃ na kayirā vacasā manasā,<br> Kāyena vā kiñcana sabbaloke;<br>
Kāme pahāya satimā sampajāno,<br>
Dukkhaṃ na sevetha anatthasaṃhitan”ti.
</p>
</blockquote>
<p class="endsection">Satullapakāyikavaggo catuttho.</p><blockquote class="uddanagatha"><p><a id="p_12S1_237" class="ms"></a><a class="sc" id="sn1.40.5"></a>
Sabbhimaccharinā sādhu,<br> na santujjhānasaññino;<br>
Saddhā samayo sakalikaṃ,<br>
ubho pajjunnadhītaroti.
</p>
</blockquote><a href="../../sn1.21-30/pi/" rel="prev" class="previous">◀ Saṃyutta Nikāya 1.21–​30</a><a href="#" class="top">▲ TOP</a>
<a href="../../sn1.41-50/pi/" rel="prefetch" class="next">Saṃyutta Nikāya 1.41–​50 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Satullapakāyikavagga</div>
<div class="hidden">
Sabbhisutta</div>
</div>
</body></html>