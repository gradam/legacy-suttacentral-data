<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu31" href="#sn55.31">31. Paṭha­mapuññā­bhisanda­sutta</a></li>
<li><a id="menu32" href="#sn55.32">32. Dutiyapuññābhisandasutta</a></li>
<li><a id="menu33" href="#sn55.33">33. Tatiyapuññābhisandasutta</a></li>
<li><a id="menu34" href="#sn55.34">34. Paṭhamadevapadasutta</a></li>
<li><a id="menu35" href="#sn55.35">35. Dutiyadevapadasutta</a></li>
<li><a id="menu36" href="#sn55.36">36. Devasabhāgatasutta</a></li>
<li><a id="menu37" href="#sn55.37">37. Mahānāmasutta</a></li>
<li><a id="menu38" href="#sn55.38">38. Vassasutta</a></li>
<li><a id="menu39" href="#sn55.39">39. Kāḷigodhasutta</a></li>
<li><a id="menu40" href="#sn55.40">40. Nandiyasakkasutta</a></li>
</ul></div>
</div>
<section id="vagga"><section class="sutta" id="31"><article><hgroup id="sn55.31"><h2>Saṃyutta Nikāya 55</h2> <h3>4. Puññābhisandavagga</h3><h1><a href="#menu">31. Paṭha­mapuññā­bhisanda­sutta</a></h1></hgroup><p><a id="p_14S5_1996" class="ms"></a><a class="msdiv" id="msdiv1027"></a><a class="sc" id="sn55.31.1"></a> Sāvatthinidānaṃ. “Cattārome, bhikkhave, puññābhisandā kusalābhisandā sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando kusalābhisando sukhassāhāro.</p><p><a id="p_14S5_1997" class="ms"></a><a class="sc" id="sn55.31.2"></a>
Puna caparaṃ, bhikkhave, ariyasāvako dhamme aveccappasādena samannāgato hoti–  svākkhāto bhagavatā dhammo … pe … paccattaṃ veditabbo viññūhīti. Ayaṃ dutiyo puññābhisando kusalābhisando sukhassāhāro.</p><p><a id="p_14S5_1998" class="ms"></a><a class="sc" id="sn55.31.3"></a>
Puna caparaṃ, bhikkhave, ariyasāvako saṃghe aveccappasādena samannāgato hoti–  suppaṭipanno bhagavato sāvakasaṃgho … pe … anuttaraṃ puññakkhettaṃ lokassāti. Ayaṃ tatiyo puññābhisando kusalābhisando sukhassāhāro.</p><p><a id="p_14S5_1999" class="ms"></a><a class="sc" id="sn55.31.4"></a>
Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi … pe … samādhisaṃvattanikehi. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā”ti.</p>
<p class="endsection">Paṭhamaṃ.</p></article></section><section class="sutta" id="32"><article><hgroup id="sn55.32"><h1><a href="#menu">32. Dutiyapuññābhisandasutta</a></h1></hgroup><p><a id="p_14S5_2001" class="ms"></a><a class="msdiv" id="msdiv1028"></a><a class="sc" id="sn55.32.1"></a>
“Cattārome, bhikkhave, puññābhisandā kusalābhisandā sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando kusalābhisando sukhassāhāro.</p><p><a id="p_14S5_2002" class="ms"></a><a class="sc" id="sn55.32.2"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2003" class="ms"></a><a class="sc" id="sn55.32.3"></a>
Puna caparaṃ, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā”ti.</p>
<p class="endsection">Dutiyaṃ.</p></article></section><section class="sutta" id="33"><article><hgroup id="sn55.33"><h1><a href="#menu">33. Tatiyapuññābhisandasutta</a></h1></hgroup><p><a id="p_14S5_2005" class="ms"></a><a class="msdiv" id="msdiv1029"></a><a class="sc" id="sn55.33.1"></a>
“Cattārome, bhikkhave, puññābhisandā kusalābhisandā sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando kusalābhisando sukhassāhāro.</p><p><a id="p_14S5_2006" class="ms"></a><a class="sc" id="sn55.33.2"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2007" class="ms"></a><a class="sc" id="sn55.33.3"></a>
Puna caparaṃ, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā”ti.</p>
<p class="endsection">Tatiyaṃ.</p></article></section><section class="sutta" id="34"><article><hgroup id="sn55.34"><h1><a href="#menu">34. Paṭhamadevapadasutta</a></h1></hgroup><p><a id="p_14S5_2009" class="ms"></a><a class="msdiv" id="msdiv1030"></a><a class="sc" id="sn55.34.1"></a>
Sāvatthinidānaṃ. “Cattārimāni, bhikkhave, devānaṃ devapadāni avisuddhānaṃ sattānaṃ visuddhiyā apariyodātānaṃ sattānaṃ pariyodapanāya.</p><p><a id="p_14S5_2010" class="ms"></a><a class="sc" id="sn55.34.2"></a>
Katamāni cattāri? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Idaṃ paṭhamaṃ devānaṃ devapadaṃ avisuddhānaṃ sattānaṃ visuddhiyā apariyodātānaṃ sattānaṃ pariyodapanāya.</p><p><a id="p_14S5_2011" class="ms"></a><a class="sc" id="sn55.34.3"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2012" class="ms"></a><a class="sc" id="sn55.34.4"></a>
Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi … pe … samādhisaṃvattanikehi. Idaṃ catutthaṃ devānaṃ devapadaṃ avisuddhānaṃ sattānaṃ visuddhiyā apariyodātānaṃ sattānaṃ pariyodapanāya. Imāni kho, bhikkhave, cattāri devānaṃ devapadāni avisuddhānaṃ sattānaṃ visuddhiyā apariyodātānaṃ sattānaṃ pariyodapanāyā”ti.</p>
<p class="endsection">Catutthaṃ.</p></article></section><section class="sutta" id="35"><article><hgroup id="sn55.35"><h1><a href="#menu">35. Dutiyadevapadasutta</a></h1></hgroup><p><a id="p_14S5_2014" class="ms"></a><a class="msdiv" id="msdiv1031"></a><a class="sc" id="sn55.35.1"></a>
“Cattārimāni, bhikkhave, devānaṃ devapadāni avisuddhānaṃ sattānaṃ visuddhiyā apariyodātānaṃ sattānaṃ pariyodapanāya.</p><p><a id="p_14S5_2015" class="ms"></a><a class="sc" id="sn55.35.2"></a>
Katamāni cattāri? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. So iti paṭisañcikkhati:  ‘kiṃ nu kho devānaṃ devapadan’ti? So evaṃ pajānāti:  ‘abyābajjhaparame khvāhaṃ etarahi deve suṇāmi. Na ca kho panāhaṃ kiñci byābādhemi tasaṃ vā thāvaraṃ vā. Addhāhaṃ devapa­dadhamma­samannā­gato viharāmī’ti. Idaṃ paṭhamaṃ devānaṃ devapadaṃ avisuddhānaṃ sattānaṃ visuddhiyā apariyodātānaṃ sattānaṃ pariyodapanāya.</p><p><a id="p_14S5_2016" class="ms"></a><a class="sc" id="sn55.35.3"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2017" class="ms"></a><a class="sc" id="sn55.35.4"></a>
Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi … pe … samādhisaṃvattanikehi. So iti paṭisañcikkhati:  ‘kiṃ nu kho devānaṃ devapadan’ti? So evaṃ pajānāti:  ‘abyābajjhaparame khvāhaṃ etarahi deve suṇāmi. Na kho panāhaṃ kiñci byābādhemi tasaṃ vā thāvaraṃ vā. Addhāhaṃ devapa­dadhamma­samannā­gato viharāmī’ti. Idaṃ catutthaṃ devānaṃ devapadaṃ avisuddhānaṃ sattānaṃ visuddhiyā apariyodātānaṃ sattānaṃ pariyodapanāya. Imāni kho, bhikkhave, cattāri devānaṃ devapadāni avisuddhānaṃ sattānaṃ visuddhiyā apariyodātānaṃ sattānaṃ pariyodapanāyā”ti.</p>
<p class="endsection">Pañcamaṃ.</p></article></section><section class="sutta" id="36"><article><hgroup id="sn55.36"><h1><a href="#menu">36. Devasabhāgatasutta</a></h1></hgroup><p><a id="p_14S5_2019" class="ms"></a><a class="msdiv" id="msdiv1032"></a><a class="sc" id="sn55.36.1"></a>
“Catūhi, bhikkhave, dhammehi samannāgataṃ attamanā devā sabhāgataṃ kathenti. Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Yā tā devatā buddhe aveccappasādena samannāgatā ito cutā tatrūpapannā tāsaṃ evaṃ hoti:  ‘yathārūpena kho mayaṃ buddhe aveccappasādena samannāgatā tato cutā idhūpapannā, ariyasāvakopi tathārūpena buddhe aveccappasādena samannāgato ehīti devānaṃ santike’ti.</p><p><a id="p_14S5_2020" class="ms"></a><a class="sc" id="sn55.36.2"></a>
Puna caparaṃ, bhikkhave, ariyasāvako dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Yā tā devatā ariyakantehi sīlehi samannāgatā ito cutā tatrūpapannā tāsaṃ evaṃ hoti:  ‘yathārūpehi kho mayaṃ ariyakantehi sīlehi samannāgatā tato cutā idhūpapannā, ariyasāvakopi tathārūpehi ariyakantehi sīlehi samannāgato ehīti devānaṃ santike’ti. Imehi kho, bhikkhave, catūhi dhammehi samannāgataṃ attamanā devā sabhāgataṃ kathentī”ti.</p>
<p class="endsection">Chaṭṭhaṃ.</p></article></section><section class="sutta" id="37"><article><hgroup id="sn55.37"><h1><a href="#menu">37. Mahānāmasutta</a></h1></hgroup><p><a id="p_14S5_2022" class="ms"></a><a class="msdiv" id="msdiv1033"></a><a class="sc" id="sn55.37.1"></a>
Ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca: </p><p><a id="p_14S5_2023" class="ms"></a><a class="sc" id="sn55.37.2"></a>
“Kittāvatā nu kho, bhante, upāsako hotī”ti? “Yato kho, mahānāma, buddhaṃ saraṇaṃ gato hoti, dhammaṃ saraṇaṃ gato hoti, saṃghaṃ saraṇaṃ gato hoti–  ettāvatā kho, mahānāma, upāsako hotī”ti.</p><p><a id="p_14S5_2024" class="ms"></a><a class="sc" id="sn55.37.3"></a>
“Kittāvatā pana, bhante, upāsako sīlasampanno hotī”ti? “Yato kho, mahānāma, upāsako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāme­raya­majjappa­mādaṭṭhānā paṭivirato hoti–  ettāvatā kho, mahānāma, upāsako sīlasampanno hotī”ti.</p><p><a id="p_14S5_2025" class="ms"></a><a class="sc" id="sn55.37.4"></a>
“Kittāvatā pana, bhante, upāsako saddhāsampanno hotī”ti? “Idha, mahānāma, upāsako saddho hoti, saddahati tathāgatassa bodhiṃ–  itipi so bhagavā … pe … satthā devamanussānaṃ buddho bhagavāti. Ettāvatā kho, mahānāma, upāsako saddhāsampanno hotī”ti.</p><p><a id="p_14S5_2026" class="ms"></a><a class="sc" id="sn55.37.5"></a>
“Kittāvatā pana, bhante, upāsako cāgasampanno hotī”ti? “Idha, mahānāma, upāsako vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato–  ettāvatā kho, mahānāma, upāsako cāgasampanno hotī”ti.</p><p><a id="p_14S5_2027" class="ms"></a><a class="sc" id="sn55.37.6"></a>
“Kittāvatā pana, bhante, upāsako paññāsampanno hotī”ti? “Idha, mahānāma, upāsako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā–  ettāvatā kho, mahānāma, upāsako paññāsampanno hotī”ti.</p>
<p class="endsection">Sattamaṃ.</p></article></section><section class="sutta" id="38"><article><hgroup id="sn55.38"><h1><a href="#menu">38. Vassasutta</a></h1></hgroup><p><a id="p_14S5_2029" class="ms"></a><a class="msdiv" id="msdiv1034"></a><a class="sc" id="sn55.38.1"></a>
“Seyyathāpi, bhikkhave, uparipabbate thullaphusitake deve vassante taṃ udakaṃ yathāninnaṃ pavattamānaṃ pabba­takanda­rapa­dara­sākhā paripūreti, pabba­takanda­rapa­dara­sākhā paripūrā kusobbhe paripūrenti, kusobbhā paripūrā mahāsobbhe paripūrenti, mahāsobbhā paripūrā kunnadiyo paripūrenti, kunnadiyo paripūrā mahānadiyo paripūrenti, mahānadiyo paripūrā mahāsamuddaṃ paripūrenti; evameva kho, bhikkhave, ariyasāvakassa yo ca buddhe aveccappasādo, yo ca dhamme aveccappasādo, yo ca saṃghe aveccappasādo, yāni ca ariyakantāni sīlāni–  ime dhammā sandamānā pāraṃ gantvā āsavānaṃ khayāya saṃvattantī”ti.</p>
<p class="endsection">Aṭṭhamaṃ.</p></article></section><section class="sutta" id="39"><article><hgroup id="sn55.39"><h1><a href="#menu">39. Kāḷigodhasutta</a></h1></hgroup><p><a id="p_14S5_2031" class="ms"></a><a class="msdiv" id="msdiv1035"></a><a class="sc" id="sn55.39.1"></a>
Ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho bhagavā pubbaṇhasamayaṃ nivāsetvā pattacīvaramādāya yena kāḷigodhāya sākiyāniyā nivesanaṃ tenupasaṅkami; upasaṅkamitvā paññatte āsane nisīdi. Atha kho kāḷigodhā sākiyānī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho kāḷigodhaṃ sākiyāniṃ bhagavā etadavoca: </p><p><a id="p_14S5_2032" class="ms"></a><a class="sc" id="sn55.39.2"></a>
“Catūhi kho, godhe, dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā. Katamehi catūhi? Idha, godhe, ariyasāvikā buddhe aveccappasādena samannāgatā hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. Imehi kho, godhe, catūhi dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā”ti.</p><p><a id="p_14S5_2033" class="ms"></a><a class="sc" id="sn55.39.3"></a>
“Yānimāni, bhante, bhagavatā cattāri sotāpattiyaṅgāni desitāni, saṃvijjante dhammā mayi, ahañca tesu dhammesu sandissāmi. Ahañhi, bhante, buddhe aveccappasādena samannāgatā–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … yaṃ kho pana kiñci kule deyyadhammaṃ sabbaṃ taṃ appaṭivibhattaṃ sīlavantehi kalyāṇadhammehī”ti. “Lābhā te, godhe, suladdhaṃ te, godhe. Sotāpattiphalaṃ tayā, godhe, byākatan”ti.</p>
<p class="endsection">Navamaṃ.</p></article></section><section class="sutta" id="40"><article><hgroup id="sn55.40"><h1><a href="#menu">40. Nandiyasakkasutta</a></h1></hgroup><p><a id="p_14S5_2035" class="ms"></a><a class="msdiv" id="msdiv1036"></a><a class="sc" id="sn55.40.1"></a>
Ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho nandiyo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho nandiyo sakko bhagavantaṃ etadavoca:  “yasseva nu kho, bhante, ariyasāvakassa cattāri sotāpattiyaṅgāni sabbena sabbaṃ sabbathā sabbaṃ natthi sveva nu kho, bhante, ariyasāvako pamādavihārī”ti.</p><p><a id="p_14S5_2036" class="ms"></a><a class="sc" id="sn55.40.2"></a>
“‘Yassa kho, nandiya, cattāri sotāpattiyaṅgāni sabbena sabbaṃ sabbathā sabbaṃ natthi tamahaṃ bāhiro puthujjanapakkhe ṭhito’ti vadāmi. Api ca, nandiya, yathā ariyasāvako pamādavihārī ceva hoti, appamādavihārī ca taṃ suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho nandiyo sakko bhagavato paccassosi. Bhagavā etadavoca: </p><p><a id="p_14S5_2037" class="ms"></a><a class="sc" id="sn55.40.3"></a>
“Kathañca, nandiya, ariyasāvako pamādavihārī hoti? Idha, nandiya, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. So tena buddhe aveccappasādena santuṭṭho na uttari vāyamati divā pavivekāya, rattiṃ paṭisallānāya. Tassa evaṃ pamattassa viharato pāmojjaṃ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṃ viharati. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamādavihārītveva saṅkhyaṃ gacchati.</p><p><a id="p_14S5_2038" class="ms"></a><a class="sc" id="sn55.40.4"></a>
Puna caparaṃ, nandiya, ariyasāvako dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. So tehi ariyakantehi sīlehi santuṭṭho na uttari vāyamati divā pavivekāya rattiṃ paṭisallānāya. Tassa evaṃ pamattassa viharato pāmojjaṃ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṃ viharati. Dukkhino cittaṃ na samādhiyati. Asamāhite citte dhammā na pātubhavanti. Dhammānaṃ apātubhāvā pamādavihārītveva saṅkhyaṃ gacchati. Evaṃ kho, nandiya, ariyasāvako pamādavihārī hoti.</p><p><a id="p_14S5_2039" class="ms"></a><a class="sc" id="sn55.40.5"></a>
Kathañca, nandiya, ariyasāvako appamādavihārī hoti? Idha, nandiya, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. So tena buddhe aveccappasādena asantuṭṭho uttari vāyamati divā pavivekāya rattiṃ paṭisallānāya. Tassa evaṃ appamattassa viharato pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ vediyati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appamādavihārītveva saṅkhyaṃ gacchati.</p><p><a id="p_14S5_2040" class="ms"></a><a class="sc" id="sn55.40.6"></a>
Puna caparaṃ, nandiya, ariyasāvako dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. So tehi ariyakantehi sīlehi asantuṭṭho uttari vāyamati divā pavivekāya rattiṃ paṭisallānāya. Tassa evaṃ appamattassa viharato pāmojjaṃ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṃ vediyati. Sukhino cittaṃ samādhiyati. Samāhite citte dhammā pātubhavanti. Dhammānaṃ pātubhāvā appamādavihārītveva saṅkhyaṃ gacchati. Evaṃ kho, nandiya, ariyasāvako appamādavihārī hotī”ti.</p>
<p class="endsection">Dasamaṃ.</p>
<p class="endsection">Puññābhisandavaggo catuttho.</p><blockquote class="uddanagatha"><p><a id="p_14S5_2044" class="ms"></a><a class="sc" id="sn55.40.7"></a>
Abhisandā tayo vuttā,<br> duve devapadāni ca;<br>
Sabhāgataṃ mahānāmo,<br>
vassaṃ kāḷī ca nandiyāti.
</p>
</blockquote><a href="../../sn55.21-30/pi/" rel="prev" class="previous">◀ Saṃyutta Nikāya 55.21–​30</a><a href="#" class="top">▲ TOP</a>
<a href="../../sn55.41-50/pi/" rel="prefetch" class="next">Saṃyutta Nikāya 55.41–​50 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sotāpattisaṃyutta</div>
<div class="hidden">
Puññābhisandavagga</div>
<div class="hidden">
Paṭha­mapuññā­bhisanda­sutta</div>
</div>
</body></html>