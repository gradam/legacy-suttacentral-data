<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu32" href="#an7.32">32. Appamādagāravasutta</a></li>
<li><a id="menu33" href="#an7.33">33. Hirigāravasutta</a></li>
<li><a id="menu34" href="#an7.34">34. Paṭhamasovacassatāsutta</a></li>
<li><a id="menu35" href="#an7.35">35. Dutiyasovacassatāsutta</a></li>
<li><a id="menu36" href="#an7.36">36. Paṭhamamittasutta</a></li>
<li><a id="menu37" href="#an7.37">37. Dutiyamittasutta</a></li>
<li><a id="menu38" href="#an7.38">38. Paṭhamapaṭisambhidāsutta</a></li>
<li><a id="menu39" href="#an7.39">39. Dutiyapaṭisambhidāsutta</a></li>
<li><a id="menu40" href="#an7.40">40. Paṭhamavasasutta</a></li>
<li><a id="menu41" href="#an7.41">41. Dutiyavasasutta</a></li>
<li><a id="menu42" href="#an7.42">42. Paṭhamaniddasasutta</a></li>
<li><a id="menu43" href="#an7.43">43. Dutiyaniddasasutta</a></li>
</ul></div>
</div>
<section id="vagga"><section class="sutta" id="32"><article><hgroup id="an7.32"><h2>Aṅguttara Nikāya 7</h2> <h3>4. Devatāvagga</h3><h1><a href="#menu">32. Appamādagāravasutta</a></h1></hgroup><p><a id="p_16A7_174" class="ms"></a><a class="msdiv" id="msdiv32"></a><a class="sc" id="an7.32.1"></a> Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: </p><p><a id="p_16A7_175" class="ms"></a><a class="sc" id="an7.32.2"></a>
“Sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, appamādagāravatā, paṭisanthāragāravatā. Ime kho, bhante, satta dhammā bhikkhuno aparihānāya saṃvattantī”ti. Idamavoca sā devatā. Samanuñño satthā ahosi. Atha kho sā devatā “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyi.</p><p><a id="p_16A7_176" class="ms"></a><a class="sc" id="an7.32.3"></a>
Atha kho bhagavā tassā rattiyā accayena bhikkhū āmantesi:  “imaṃ, bhikkhave, rattiṃ aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhitā kho, bhikkhave, sā devatā maṃ etadavoca:  ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, appamādagāravatā, paṭisanthāragāravatā–  ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tatthevantaradhāyīti.</p><blockquote class="gatha"><p><a id="p_16A7_177" class="ms"></a><a class="sc" id="an7.32.4"></a>
Satthugaru dhammagaru,<br> saṃghe ca tibbagāravo;<br>
Samādhigaru ātāpī,<br>
sikkhāya tibbagāravo.
</p><p><a id="p_16A7_178" class="ms"></a><a class="sc" id="an7.32.5"></a>
Appamādagaru bhikkhu,<br> paṭisanthāragāravo;<br>
Abhabbo parihānāya,<br>
nibbānasseva santike”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="33"><article><hgroup id="an7.33"><h1><a href="#menu">33. Hirigāravasutta</a></h1></hgroup><p><a id="p_16A7_180" class="ms"></a><a class="msdiv" id="msdiv33"></a><a class="sc" id="an7.33.1"></a>
“Imaṃ, bhikkhave, rattiṃ aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhitā kho, bhikkhave, sā devatā maṃ etadavoca:  ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, hirigāravatā, ottappagāravatā. Ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tatthevantaradhāyīti.</p><blockquote class="gatha"><p><a id="p_16A7_181" class="ms"></a><a class="sc" id="an7.33.2"></a>
Satthugaru dhammagaru,<br> saṃghe ca tibbagāravo;<br>
Samādhigaru ātāpī,<br>
sikkhāya tibbagāravo.
</p><p><a id="p_16A7_182" class="ms"></a><a class="sc" id="an7.33.3"></a>
Hiriottappasampanno,<br> sappatisso sagāravo;<br>
Abhabbo parihānāya,<br>
nibbānasseva santike”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="34"><article><hgroup id="an7.34"><h1><a href="#menu">34. Paṭhamasovacassatāsutta</a></h1></hgroup><p><a id="p_16A7_184" class="ms"></a><a class="msdiv" id="msdiv34"></a><a class="sc" id="an7.34.1"></a>
“Imaṃ, bhikkhave, rattiṃ aññatarā devatā … pe … maṃ etadavoca:  ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, sovacassatā, kalyāṇamittatā. Ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tatthevantaradhāyīti.</p><blockquote class="gatha"><p><a id="p_16A7_185" class="ms"></a><a class="sc" id="an7.34.2"></a>
Satthugaru dhammagaru,<br> saṃghe ca tibbagāravo;<br>
Samādhigaru ātāpī,<br>
sikkhāya tibbagāravo.
</p><p><a id="p_16A7_186" class="ms"></a><a class="sc" id="an7.34.3"></a>
Kalyāṇamitto suvaco,<br> sappatisso sagāravo;<br>
Abhabbo parihānāya,<br>
nibbānasseva santike”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="35"><article><hgroup id="an7.35"><h1><a href="#menu">35. Dutiyasovacassatāsutta</a></h1></hgroup><p><a id="p_16A7_188" class="ms"></a><a class="msdiv" id="msdiv35"></a><a class="sc" id="an7.35.1"></a>
“Imaṃ, bhikkhave, rattiṃ aññatarā devatā abhikkantāya rattiyā abhikkantavaṇṇā … pe … ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, sovacassatā, kalyāṇamittatā. Ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tatthevantaradhāyī”ti.</p><p><a id="p_16A7_189" class="ms"></a><a class="sc" id="an7.35.2"></a>
Evaṃ vutte, āyasmā sāriputto bhagavantaṃ etadavoca:  “imassa kho ahaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmi. Idha, bhante, bhikkhu attanā ca satthugāravo hoti, satthugāravatāya ca vaṇṇavādī. Ye caññe bhikkhū na satthugāravā te ca satthugāravatāya samādapeti. Ye caññe bhikkhū satthugāravā tesañca vaṇṇaṃ bhaṇati bhūtaṃ tacchaṃ kālena. Attanā ca dhammagāravo hoti … pe … saṃghagāravo hoti … sikkhāgāravo hoti … samādhigāravo hoti … suvaco hoti … kalyāṇamitto hoti, kalyāṇamittatāya ca vaṇṇavādī. Ye caññe bhikkhū na kalyāṇamittā te ca kalyāṇamittatāya samādapeti. Ye caññe bhikkhū kalyāṇamittā tesañca vaṇṇaṃ bhaṇati bhūtaṃ tacchaṃ kālenāti. Imassa kho ahaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti.</p><p><a id="p_16A7_190" class="ms"></a><a class="sc" id="an7.35.3"></a>
“Sādhu sādhu, sāriputta. Sādhu kho tvaṃ, sāriputta, imassa mayā saṃkhittena bhāsitassa evaṃ vitthārena atthaṃ ājānāsi. Idha, sāriputta, bhikkhu attanā ca satthugāravo hoti, satthugāravatāya ca vaṇṇavādī. Ye caññe bhikkhū na satthugāravā te ca satthugāravatāya samādapeti. Ye caññe bhikkhū satthugāravā tesañca vaṇṇaṃ bhaṇati bhūtaṃ tacchaṃ kālena. Attanā ca dhammagāravo hoti … pe … saṃghagāravo hoti … sikkhāgāravo hoti … samādhigāravo hoti … suvaco hoti … kalyāṇamitto hoti, kalyāṇamittatāya ca vaṇṇavādī. Ye caññe bhikkhū na kalyāṇamittā te ca kalyāṇamittatāya samādapeti. Ye caññe bhikkhū kalyāṇamittā tesañca vaṇṇaṃ bhaṇati bhūtaṃ tacchaṃ kālenāti. Imassa kho, sāriputta, mayā saṃkhittena bhāsitassa evaṃ vitthārena attho daṭṭhabbo”ti.</p>
<p class="endsection">Catutthaṃ.</p></article></section><section class="sutta" id="36"><article><hgroup id="an7.36"><h1><a href="#menu">36. Paṭhamamittasutta</a></h1></hgroup><p><a id="p_16A7_192" class="ms"></a><a class="msdiv" id="msdiv36"></a><a class="sc" id="an7.36.1"></a>
“Sattahi, bhikkhave, aṅgehi samannāgato mitto sevitabbo. Katamehi sattahi? Duddadaṃ dadāti, dukkaraṃ karoti, dukkhamaṃ khamati, guyhamassa āvi karoti, guyhamassa pariguhati, āpadāsu na jahati, khīṇena nātimaññati. Imehi kho, bhikkhave, sattahi aṅgehi samannāgato mitto sevitabboti.</p><blockquote class="gatha"><p><a id="p_16A7_193" class="ms"></a><a class="sc" id="an7.36.2"></a>
Duddadaṃ dadāti mitto,<br> dukkarañcāpi kubbati;<br>
Athopissa duruttāni,<br>
khamati dukkhamāni ca.
</p><p><a id="p_16A7_194" class="ms"></a><a class="sc" id="an7.36.3"></a>
Guyhañca tassa akkhāti,<br> guyhassa parigūhati;<br>
Āpadāsu na jahāti,<br>
khīṇena nātimaññati.
</p><p><a id="p_16A7_195" class="ms"></a><a class="sc" id="an7.36.4"></a>
Yamhi etāni ṭhānāni,<br> saṃvijjantīdha puggale;<br>
So mitto mittakāmena,<br>
bhajitabbo tathāvidho”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="37"><article><hgroup id="an7.37"><h1><a href="#menu">37. Dutiyamittasutta</a></h1></hgroup><p><a id="p_16A7_197" class="ms"></a><a class="msdiv" id="msdiv37"></a><a class="sc" id="an7.37.1"></a>
“Sattahi, bhikkhave, dhammehi samannāgato bhikkhu mitto sevitabbo bhajitabbo payirupāsitabbo api panujjamānenapi. Katamehi sattahi? Piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṃ kattā hoti, no ca aṭṭhāne niyojeti. Imehi kho, bhikkhave, sattahi dhammehi samannāgato bhikkhu mitto sevitabbo bhajitabbo payirupāsitabbo api panujjamānenapīti.</p><blockquote class="gatha"><p><a id="p_16A7_198" class="ms"></a><a class="sc" id="an7.37.2"></a>
Piyo garu bhāvanīyo,<br> vattā ca vacanakkhamo;<br>
Gambhīrañca kathaṃ kattā,<br>
no caṭṭhāne niyojako.
</p><p><a id="p_16A7_199" class="ms"></a><a class="sc" id="an7.37.3"></a>
Yamhi etāni ṭhānāni,<br> saṃvijjantīdha puggale;<br>
So mitto mittakāmena,<br>
atthakāmānukampato;<br>
Api nāsiyamānena,<br>
bhajitabbo tathāvidho”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="38"><article><hgroup id="an7.38"><h1><a href="#menu">38. Paṭhamapaṭisambhidāsutta</a></h1></hgroup><p><a id="p_16A7_201" class="ms"></a><a class="msdiv" id="msdiv38"></a><a class="sc" id="an7.38.1"></a>
“Sattahi, bhikkhave, dhammehi samannāgato bhikkhu nacirasseva catasso paṭisambhidā sayaṃ abhiññā sacchikatvā upasampajja vihareyya. Katamehi sattahi? Idha, bhikkhave, bhikkhu ‘idaṃ me cetaso līnattan’ti yathābhūtaṃ pajānāti; ajjhattaṃ saṃkhittaṃ vā cittaṃ ‘ajjhattaṃ me saṃkhittaṃ cittan’ti yathābhūtaṃ pajānāti; bahiddhā vikkhittaṃ vā cittaṃ ‘bahiddhā me vikkhittaṃ cittan’ti yathābhūtaṃ pajānāti; tassa viditā vedanā uppajjanti, viditā upaṭṭhahanti, viditā abbhatthaṃ gacchanti; viditā saññā uppajjanti, viditā upaṭṭhahanti, viditā abbhatthaṃ gacchanti; viditā vitakkā uppajjanti, viditā upaṭṭhahanti, viditā abbhatthaṃ gacchanti; sappāyāsappāyesu kho panassa dhammesu hīnappaṇītesu kaṇhasukkasappaṭibhāgesu nimittaṃ suggahitaṃ hoti sumanasikataṃ sūpadhāritaṃ suppaṭividdhaṃ paññāya. Imehi kho, bhikkhave, sattahi dhammehi samannāgato bhikkhu nacirasseva catasso paṭisambhidā sayaṃ abhiññā sacchikatvā upasampajja vihareyyā”ti.</p>
<p class="endsection">Sattamaṃ.</p></article></section><section class="sutta" id="39"><article><hgroup id="an7.39"><h1><a href="#menu">39. Dutiyapaṭisambhidāsutta</a></h1></hgroup><p><a id="p_16A7_203" class="ms"></a><a class="msdiv" id="msdiv39"></a><a class="sc" id="an7.39.1"></a>
“Sattahi, bhikkhave, dhammehi samannāgato sāriputto catasso paṭisambhidā sayaṃ abhiññā sacchikatvā upasampajja viharati. Katamehi sattahi? Idha, bhikkhave, sāriputto ‘idaṃ me cetaso līnattan’ti yathābhūtaṃ pajānāti; ajjhattaṃ saṃkhittaṃ vā cittaṃ ‘ajjhattaṃ me saṃkhittaṃ cittan’ti yathābhūtaṃ pajānāti; bahiddhā vikkhittaṃ vā cittaṃ ‘bahiddhā me vikkhittaṃ cittan’ti yathābhūtaṃ pajānāti; tassa viditā vedanā uppajjanti, viditā upaṭṭhahanti, viditā abbhatthaṃ gacchanti; viditā saññā … pe … vitakkā uppajjanti, viditā upaṭṭhahanti, viditā abbhatthaṃ gacchanti; sappāyāsappāyesu kho panassa dhammesu hīnappaṇītesu kaṇhasukkasappaṭibhāgesu nimittaṃ suggahitaṃ sumanasikataṃ sūpadhāritaṃ suppaṭividdhaṃ paññāya. Imehi kho, bhikkhave, sattahi dhammehi samannāgato sāriputto catasso paṭisambhidā sayaṃ abhiññā sacchikatvā upasampajja viharatī”ti.</p>
<p class="endsection">Aṭṭhamaṃ.</p></article></section><section class="sutta" id="40"><article><hgroup id="an7.40"><h1><a href="#menu">40. Paṭhamavasasutta</a></h1></hgroup><p><a id="p_16A7_205" class="ms"></a><a class="msdiv" id="msdiv40"></a><a class="sc" id="an7.40.1"></a>
“Sattahi, bhikkhave, dhammehi samannāgato bhikkhu cittaṃ vase vatteti, no ca bhikkhu cittassa vasena vattati. Katamehi sattahi? Idha, bhikkhave, bhikkhu samādhikusalo hoti, samādhissa samāpattikusalo hoti, samādhissa ṭhitikusalo hoti, samādhissa vuṭṭhānakusalo hoti, samādhissa kalyāṇakusalo hoti, samādhissa gocarakusalo hoti, samādhissa abhinīhārakusalo hoti. Imehi kho, bhikkhave, sattahi dhammehi samannāgato bhikkhu cittaṃ vase vatteti, no ca bhikkhu cittassa vasena vattatī”ti.</p>
<p class="endsection">Navamaṃ.</p></article></section><section class="sutta" id="41"><article><hgroup id="an7.41"><h1><a href="#menu">41. Dutiyavasasutta</a></h1></hgroup><p><a id="p_16A7_207" class="ms"></a><a class="msdiv" id="msdiv41"></a><a class="sc" id="an7.41.1"></a>
“Sattahi, bhikkhave, dhammehi samannāgato sāriputto cittaṃ vase vatteti, no ca sāriputto cittassa vasena vattati. Katamehi sattahi? Idha, bhikkhave, sāriputto samādhikusalo hoti, samādhissa samāpattikusalo, samādhissa ṭhitikusalo, samādhissa vuṭṭhānakusalo, samādhissa kalyāṇakusalo, samādhissa gocarakusalo, samādhissa abhinīhārakusalo hoti. Imehi kho, bhikkhave, sattahi dhammehi samannāgato sāriputto cittaṃ vase vatteti, no ca sāriputto cittassa vasena vattatī”ti.</p>
<p class="endsection">Dasamaṃ.</p></article></section><section class="sutta" id="42"><article><hgroup id="an7.42"><h1><a href="#menu">42. Paṭhamaniddasasutta</a></h1></hgroup><p><a id="p_16A7_209" class="ms"></a><a class="msdiv" id="msdiv42"></a><a class="sc" id="an7.42.1"></a>
Atha kho āyasmā sāriputto pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Atha kho āyasmato sāriputtassa etadahosi:  “atippago kho tāva sāvatthiyaṃ piṇḍāya carituṃ. Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan”ti. Atha kho āyasmā sāriputto yena aññatitthiyānaṃ paribbājakānaṃ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Tena kho pana samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi:  “yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti.</p><p><a id="p_16A7_210" class="ms"></a><a class="sc" id="an7.42.2"></a>
Atha kho āyasmā sāriputto tesaṃ aññatitthiyānaṃ paribbājakānaṃ bhāsitaṃ neva abhinandi nappaṭikkosi. Anabhinanditvā appaṭikkositvā uṭṭhāyāsanā pakkāmi:  “bhagavato santike etassa bhāsitassa atthaṃ ājānissāmī”ti. Atha kho āyasmā sāriputto sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca: </p><p><a id="p_16A7_211" class="ms"></a><a class="sc" id="an7.42.3"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃ. Tassa mayhaṃ, bhante, etadahosi:  ‘atippago kho tāva sāvatthiyaṃ piṇḍāya carituṃ. Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan’ti. Atha khvāhaṃ, bhante, yena aññatitthiyānaṃ paribbājakānaṃ ārāmo tenupasaṅkamiṃ; upasaṅkamitvā tehi aññatitthiyehi paribbājakehi saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Tena kho pana, bhante, samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi:  ‘yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, niddaso bhikkhūti alaṃvacanāyā’ti. Atha khvāhaṃ, bhante, tesaṃ aññatitthiyānaṃ paribbājakānaṃ bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā uṭṭhāyāsanā pakkamiṃ:  ‘bhagavato santike etassa atthaṃ ājānissāmī’ti. Sakkā nu kho, bhante, imasmiṃ dhammavinaye kevalaṃ vassagaṇanamattena niddaso bhikkhu paññāpetun”ti?</p><p><a id="p_16A7_212" class="ms"></a><a class="sc" id="an7.42.4"></a>
“Na kho, sāriputta, sakkā imasmiṃ dhammavinaye kevalaṃ vassagaṇanamattena niddaso bhikkhu paññāpetuṃ. Satta kho imāni, sāriputta, niddasavatthūni mayā sayaṃ abhiññā sacchikatvā paveditāni.</p><p><a id="p_16A7_213" class="ms"></a><a class="sc" id="an7.42.5"></a>
Katamāni satta? Idha, sāriputta, bhikkhu sikkhāsamādāne tibbacchando hoti āyatiñca sikkhāsamādāne avigatapemo, dhammanisantiyā tibbacchando hoti āyatiñca dhammanisantiyā avigatapemo, icchāvinaye tibbacchando hoti āyatiñca icchāvinaye avigatapemo, paṭisallāne tibbacchando hoti āyatiñca paṭisallāne avigatapemo, vīriyārambhe tibbacchando hoti āyatiñca vīriyārambhe avigatapemo, satinepakke tibbacchando hoti āyatiñca satinepakke avigatapemo, diṭṭhipaṭivedhe tibbacchando hoti āyatiñca diṭṭhipaṭivedhe avigatapemo. Imāni kho, sāriputta, satta niddasavatthūni mayā sayaṃ abhiññā sacchikatvā paveditāni. Imehi kho, sāriputta, sattahi niddasavatthūhi samannāgato bhikkhu dvādasa cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; catubbīsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; chattiṃsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya, aṭṭhacattārīsañcepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti.</p>
<p class="endsection">Ekādasamaṃ.</p></article></section><section class="sutta" id="43"><article><hgroup id="an7.43"><h1><a href="#menu">43. Dutiyaniddasasutta</a></h1></hgroup><p><a id="p_16A7_215" class="ms"></a><a class="msdiv" id="msdiv43"></a><a class="sc" id="an7.43.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā kosambiyaṃ viharati ghositārāme. Atha kho āyasmā ānando pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi. Atha kho āyasmato ānandassa etadahosi:  “atippago kho tāva kosambiyaṃ piṇḍāya carituṃ. Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan”ti. Atha kho āyasmā ānando yena aññatitthiyānaṃ paribbājakānaṃ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.</p><p><a id="p_16A7_216" class="ms"></a><a class="sc" id="an7.43.2"></a>
Tena kho pana samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi:  “yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti.</p><p><a id="p_16A7_217" class="ms"></a><a class="sc" id="an7.43.3"></a>
Atha kho āyasmā ānando tesaṃ aññatitthiyānaṃ paribbājakānaṃ bhāsitaṃ neva abhinandi nappaṭikkosi. Anabhinanditvā appaṭikkositvā uṭṭhāyāsanā pakkāmi:  “bhagavato santike etassa bhāsitassa atthaṃ ājānissāmī”ti. Atha kho āyasmā ānando kosambiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p><p><a id="p_16A7_218" class="ms"></a><a class="sc" id="an7.43.4"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃ. Tassa mayhaṃ, bhante, etadahosi:  ‘atippago kho tāva kosambiyaṃ piṇḍāya carituṃ. Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan’ti … pe … tehi saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ.</p><p><a id="p_16A7_219" class="ms"></a><a class="sc" id="an7.43.5"></a>
Tena kho pana, bhante, samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi:  ‘yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, niddaso bhikkhūti alaṃvacanāyā’ti. Atha khvāhaṃ, bhante, tesaṃ aññatitthiyānaṃ paribbājakānaṃ bhāsitaṃ neva abhinandiṃ nappaṭikkosiṃ. Anabhinanditvā, appaṭikkositvā uṭṭhāyāsanā pakkamiṃ:  ‘bhagavato santike etassa bhāsitassa atthaṃ ājānissāmī’ti. Sakkā nu kho, bhante, imasmiṃ dhammavinaye kevalaṃ vassagaṇanamattena niddaso bhikkhu paññāpetun”ti?</p><p><a id="p_16A7_220" class="ms"></a><a class="sc" id="an7.43.6"></a>
“Na kho, ānanda, sakkā imasmiṃ dhammavinaye kevalaṃ vassagaṇanamattena niddaso bhikkhu paññāpetuṃ. Satta kho imāni, ānanda, niddasavatthūni mayā sayaṃ abhiññā sacchikatvā paveditāni.</p><p><a id="p_16A7_221" class="ms"></a><a class="sc" id="an7.43.7"></a>
Katamāni satta? Idhānanda, bhikkhu, saddho hoti, hirīmā hoti, ottappī hoti, bahussuto hoti, āraddhavīriyo hoti, satimā hoti, paññavā hoti. Imāni kho, ānanda, satta niddasavatthūni mayā sayaṃ abhiññā sacchikatvā paveditāni. Imehi kho, ānanda, sattahi niddasavatthūhi samannāgato bhikkhu dvādasa cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; catubbīsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; chattiṃsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya, aṭṭhacattārīsañcepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti.</p>
<p class="endsection">Dvādasamaṃ.</p>
<p class="endsection">Devatāvaggo catuttho.</p><blockquote class="uddanagatha"><p><a id="p_16A7_225" class="ms"></a><a class="sc" id="an7.43.8"></a>
Appamādo hirī ceva,<br> dve suvacā duve mittā;<br>
Dve paṭisambhidā dve vasā,<br>
duve niddasavatthunāti.
</p>
</blockquote><a href="../../an7.21-31/pi/" rel="prev" class="previous">◀ Aṅguttara Nikāya 7.21–​31</a><a href="#" class="top">▲ TOP</a>
<a href="../../an7.44-53/pi/" rel="prefetch" class="next">Aṅguttara Nikāya 7.44–​53 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Devatāvagga</div>
<div class="hidden">
Appamādagāravasutta</div>
</div>
</body></html>