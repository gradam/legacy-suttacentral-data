<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu130" href="#an2.130">130 </a></li>
<li><a id="menu131" href="#an2.131">131 </a></li>
<li><a id="menu132" href="#an2.132">132 </a></li>
<li><a id="menu133" href="#an2.133">133 </a></li>
<li><a id="menu134" href="#an2.134">134 </a></li>
<li><a id="menu135" href="#an2.135">135 </a></li>
<li><a id="menu136" href="#an2.136">136 </a></li>
<li><a id="menu137" href="#an2.137">137 </a></li>
<li><a id="menu138" href="#an2.138">138 </a></li>
<li><a id="menu139" href="#an2.139">139 </a></li>
<li><a id="menu140" href="#an2.140">140 </a></li>
</ul></div>
</div>
<section id="vagga"><section class="sutta" id="130"><article><hgroup id="an2.130"><h2>Aṅguttara Nikāya 2</h2> <h3>12. Āyācanavagga</h3><h1>130 </h1></hgroup><p><a id="p_15A2_217" class="ms"></a><a class="msdiv" id="msdiv_131"></a><a class="sc" id="1"></a> “Saddho, bhikkhave, bhikkhu evaṃ sammā āyācamāno āyāceyya:  ‘tādiso homi yādisā sāriputtamoggallānā’ti. Esā, bhikkhave, tulā etaṃ pamāṇaṃ mama sāvakānaṃ bhikkhūnaṃ yadidaṃ sāriputtamoggallānā”ti.</p></article></section><section class="sutta" id="131"><article><hgroup id="an2.131"><h1>131 </h1></hgroup><p><a id="p_15A2_218" class="ms"></a><a class="msdiv" id="msdiv_132"></a><a class="sc" id="1"></a>
“Saddhā, bhikkhave, bhikkhunī evaṃ sammā āyācamānā āyāceyya:  ‘tādisī homi yādisī khemā ca bhikkhunī uppalavaṇṇā cā’ti. Esā, bhikkhave, tulā etaṃ pamāṇaṃ mama sāvikānaṃ bhikkhunīnaṃ yadidaṃ khemā ca bhikkhunī uppalavaṇṇā cā”ti.</p></article></section><section class="sutta" id="132"><article><hgroup id="an2.132"><h1>132 </h1></hgroup><p><a id="p_15A2_219" class="ms"></a><a class="msdiv" id="msdiv_133"></a><a class="sc" id="1"></a>
“Saddho, bhikkhave, upāsako evaṃ sammā āyācamāno āyāceyya:  ‘tādiso homi yādiso citto ca gahapati hatthako ca āḷavako’ti. Esā, bhikkhave, tulā etaṃ pamāṇaṃ mama sāvakānaṃ upāsakānaṃ yadidaṃ citto ca gahapati hatthako ca āḷavako”ti.</p></article></section><section class="sutta" id="133"><article><hgroup id="an2.133"><h1>133 </h1></hgroup><p><a id="p_15A2_220" class="ms"></a><a class="msdiv" id="msdiv_134"></a><a class="sc" id="1"></a>
“Saddhā, bhikkhave, upāsikā evaṃ sammā āyācamānā āyāceyya:  ‘tādisī homi yādisī khujjuttarā ca upāsikā veḷukaṇḍakiyā ca nandamātā’ti. Esā, bhikkhave, tulā etaṃ pamāṇaṃ mama sāvikānaṃ upāsikānaṃ yadidaṃ khujjuttarā ca upāsikā veḷukaṇḍakiyā ca nandamātā”ti.</p></article></section><section class="sutta" id="134"><article><hgroup id="an2.134"><h1>134 </h1></hgroup><p><a id="p_15A2_221" class="ms"></a><a class="msdiv" id="msdiv_135"></a><a class="sc" id="1"></a>
“Dvīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi dvīhi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati. Imehi kho, bhikkhave, dvīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti.</p><p><a id="p_15A2_222" class="ms"></a><a class="sc" id="2"></a>
Dvīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi dvīhi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati. Imehi kho, bhikkhave, dvīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.</p></article></section><section class="sutta" id="135"><article><hgroup id="an2.135"><h1>135 </h1></hgroup><p><a id="p_15A2_223" class="ms"></a><a class="msdiv" id="msdiv_136"></a><a class="sc" id="1"></a>
“Dvīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi dvīhi? Ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti. Imehi kho, bhikkhave, dvīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti.</p><p><a id="p_15A2_224" class="ms"></a><a class="sc" id="2"></a>
Dvīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi dvīhi? Anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti. Imehi kho, bhikkhave, dvīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.</p></article></section><section class="sutta" id="136"><article><hgroup id="an2.136"><h1>136 </h1></hgroup><p><a id="p_15A2_225" class="ms"></a><a class="msdiv" id="msdiv_137"></a><a class="sc" id="1"></a>
“Dvīsu, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu dvīsu? Mātari ca pitari ca. Imesu kho, bhikkhave, dvīsu micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti.</p><p><a id="p_15A2_226" class="ms"></a><a class="sc" id="2"></a>
Dvīsu, bhikkhave, sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu dvīsu? Mātari ca pitari ca. Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.</p></article></section><section class="sutta" id="137"><article><hgroup id="an2.137"><h1>137 </h1></hgroup><p><a id="p_15A2_227" class="ms"></a><a class="msdiv" id="msdiv_138"></a><a class="sc" id="1"></a>
“Dvīsu, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu dvīsu? Tathāgate ca tathāgatasāvake ca. Imesu kho, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti.</p><p><a id="p_15A2_228" class="ms"></a><a class="sc" id="2"></a>
Dvīsu, bhikkhave, sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu dvīsu? Tathāgate ca tathāgatasāvake ca. Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.</p></article></section><section class="sutta" id="138"><article><hgroup id="an2.138"><h1>138 </h1></hgroup><p><a id="p_15A2_229" class="ms"></a><a class="msdiv" id="msdiv_139"></a><a class="sc" id="1"></a>
“Dveme, bhikkhave, dhammā. Katame dve? Sacittavodānañca na ca kiñci loke upādiyati. Ime kho, bhikkhave, dve dhammā”ti.</p></article></section><section class="sutta" id="139"><article><hgroup id="an2.139"><h1>139 </h1></hgroup><p><a id="p_15A2_230" class="ms"></a><a class="msdiv" id="msdiv_140"></a><a class="sc" id="1"></a>
“Dveme, bhikkhave, dhammā. Katame dve? Kodho ca upanāho ca. Ime kho, bhikkhave, dve dhammā”ti.</p></article></section><section class="sutta" id="140"><article><hgroup id="an2.140"><h1>140 </h1></hgroup><p><a id="p_15A2_231" class="ms"></a><a class="msdiv" id="msdiv_141"></a><a class="sc" id="1"></a>
“Dveme, bhikkhave, dhammā. Katame dve? Kodhavinayo ca upanāhavinayo ca. Ime kho, bhikkhave, dve dhammā”ti.</p>
<p class="endsection">Āyācanavaggo dutiyo.</p>
</article></section></section><a class="previous" href="/an2.118-129/pi/">◀ Aṅguttara Nikāya  2.118–​129</a><a class="top" href="#"> ▲ TOP </a><a class="next" href="/an2.141-150/pi/">Aṅguttara Nikāya  2.141–​150 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Āyācanavagga</div>
</div>
</body></html>