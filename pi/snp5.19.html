<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp5.17:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 5.19</a></h2>
<h1>Pārāyanānugītigāthā</h1></hgroup><blockquote class="gatha"> <span class="speaker">(iccāyasmā piṅgiyo):</span><p><a class="sc" id="sc117"></a><a class="brnum" id="br1"></a><a id="p_18Sn_1341" class="ms"></a> “Pārāyanamanugāyissaṃ,<br> Yathāddakkhi tathākkhāsi;<br>
Vimalo bhūrimedhaso,<br>
Nikkāmo nibbano nāgo;<br>
Kissa hetu musā bhaṇe. 
</p>
<p><a class="sc" id="sc118"></a><a class="brnum" id="br2"></a><a id="p_18Sn_1342" class="ms"></a>Pahīnamalamohassa,<br> mānamakkhappahāyino;<br>
Handāhaṃ kittayissāmi,<br>
giraṃ vaṇṇūpasañhitaṃ. 
</p>
<p><a class="sc" id="sc119"></a><a class="brnum" id="br3"></a><a id="p_18Sn_1343" class="ms"></a>Tamonudo buddho samantacakkhu,<br> Lokantagū sabbabhavātivatto;<br>
Anāsavo sabbadukkhappahīno,<br>
Saccavhayo brahme upāsito me. 
</p>
<p><a class="sc" id="sc120"></a><a class="brnum" id="br4"></a><a id="p_18Sn_1344" class="ms"></a>Dijo yathā kubbanakaṃ pahāya,<br> Bahupphalaṃ kānanamāvaseyya;<br>
Evampahaṃ appadasse pahāya,<br>
Mahodadhiṃ haṃsoriva ajjhapatto. 
</p>
<p><a class="sc" id="sc121"></a><a class="brnum" id="br5"></a><a id="p_18Sn_1345" class="ms"></a>Ye me pubbe viyākaṃsu,<br> Huraṃ gotamasāsanā;<br>
Iccāsi iti bhavissati,<br>
Sabbaṃ taṃ itihītihaṃ;<br>
Sabbaṃ taṃ takkavaḍḍhanaṃ. 
</p>
<p><a class="sc" id="sc122"></a><a class="brnum" id="br6"></a><a id="p_18Sn_1346" class="ms"></a>Eko tamanudāsino,<br> jutimā so pabhaṅkaro;<br>
Gotamo bhūripaññāṇo,<br>
gotamo bhūrimedhaso. 
</p>
<p><a class="sc" id="sc123"></a><a class="brnum" id="br7"></a><a id="p_18Sn_1347" class="ms"></a>Yo me dhammamadesesi,<br> Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. 
</p>
<p><a class="sc" id="sc124"></a><a class="brnum" id="br8"></a><a id="p_18Sn_1348" class="ms"></a>“Kiṃ nu tamhā vippavasasi,<br> muhuttamapi piṅgiya;<br>
Gotamā bhūripaññāṇā,<br>
gotamā bhūrimedhasā. 
</p>
<p><a class="sc" id="sc125"></a><a class="brnum" id="br9"></a><a id="p_18Sn_1349" class="ms"></a>Yo te dhammamadesesi,<br> Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci”. 
</p>
<p><a class="sc" id="sc126"></a><a class="brnum" id="br10"></a><a id="p_18Sn_1350" class="ms"></a>“Nāhaṃ tamhā vippavasāmi,<br> Muhuttamapi brāhmaṇa;<br>
Gotamā bhūripaññāṇā,<br>
Gotamā bhūrimedhasā. 
</p>
<p><a class="sc" id="sc127"></a><a class="brnum" id="br11"></a><a id="p_18Sn_1351" class="ms"></a>Yo me dhammamadesesi,<br> Sandiṭṭhikamakālikaṃ;<br>
Taṇhakkhayamanītikaṃ,<br>
Yassa natthi upamā kvaci. 
</p>
<p><a class="sc" id="sc128"></a><a class="brnum" id="br12"></a><a id="p_18Sn_1352" class="ms"></a>Passāmi naṃ manasā cakkhunāva,<br> Rattindivaṃ brāhmaṇa appamatto;<br>
Namassamāno vivasemi rattiṃ,<br>
Teneva maññāmi avippavāsaṃ. 
</p>
<p><a class="sc" id="sc129"></a><a class="brnum" id="br13"></a><a id="p_18Sn_1353" class="ms"></a>Saddhā ca pīti ca mano sati ca,<br> Nāpentime gotamasāsanamhā;<br>
Yaṃ yaṃ disaṃ vajati bhūripañño,<br>
Sa tena teneva natohamasmi. 
</p>
<p><a class="sc" id="sc130"></a><a class="brnum" id="br14"></a><a id="p_18Sn_1354" class="ms"></a>Jiṇṇassa me dubbalathāmakassa,<br> Teneva kāyo na paleti tattha;<br>
Saṃkappayantāya vajāmi niccaṃ,<br>
Mano hi me brāhmaṇa tena yutto. 
</p>
<p><a class="sc" id="sc131"></a><a class="brnum" id="br15"></a><a id="p_18Sn_1355" class="ms"></a>Paṅke sayāno pariphandamāno,<br> Dīpā dīpaṃ upaplaviṃ;<br>
Athaddasāsiṃ sambuddhaṃ,<br>
Oghatiṇṇamanāsavaṃ”. 
</p>
<p><a class="sc" id="sc132"></a><a class="brnum" id="br16"></a><a id="p_18Sn_1356" class="ms"></a>“Yathā ahū vakkali muttasaddho,<br> Bhadrāvudho āḷavigotamo ca;<br>
Evamevaṃ tvampi pamuñcassu saddhaṃ,<br>
Gamissasi tvaṃ piṅgiya maccudheyyassa pāraṃ”. 
</p>
<p><a class="sc" id="sc133"></a><a class="brnum" id="br17"></a><a id="p_18Sn_1357" class="ms"></a>“Esa bhiyyo pasīdāmi,<br> Sutvāna munino vaco;<br>
Vivaṭṭacchado sambuddho,<br>
Akhilo paṭibhānavā. 
</p>
<p><a class="sc" id="sc134"></a><a class="brnum" id="br18"></a><a id="p_18Sn_1358" class="ms"></a>Adhideve abhiññāya,<br> Sabbaṃ vedi varovaraṃ;<br>
Pañhānantakaro satthā,<br>
Kaṅkhīnaṃ paṭijānataṃ. 
</p>
<p><a class="sc" id="sc135"></a><a class="brnum" id="br19"></a><a id="p_18Sn_1359" class="ms"></a>Asaṃhīraṃ asaṃkuppaṃ,<br> Yassa natthi upamā kvaci;<br>
Addhā gamissāmi na mettha kaṅkhā,<br>
Evaṃ maṃ dhārehi adhimuttacittan”ti. 
</p>
</blockquote>
<p class="endsutta">Pārāyanavaggo pañcamo.</p>
<p class="summary">Suttuddānaṃ</p><blockquote class="uddanagatha">
<p><a class="sc" id="sc136"></a><a id="p_18Sn_1362" class="ms"></a>Urago dhaniyopi ca,<br> Khaggavisāṇo kasi ca;<br>
Cundo bhavo punadeva,<br>
Vasalo ca karaṇīyañca;<br>
Hemavato atha yakkho,<br>
Vijayasuttaṃ munisuttavaranti.
</p>
<p><a class="sc" id="sc137"></a><a id="p_18Sn_1363" class="ms"></a>Paṭhamakaṭṭhavaro varavaggo,<br> Dvādasasuttadharo suvibhatto;<br>
Desito cakkhumatā vimalena,<br>
Suyyati vaggavaro uragoti.
</p>
<p><a class="sc" id="sc138"></a><a id="p_18Sn_1364" class="ms"></a>Ratanāmagandho hirimaṅgalanāmo,<br> Sucilomakapilo ca brāhmaṇadhammo;<br>
Nāvā kiṃsīlauṭṭhahano ca,<br>
Rāhulo ca punapi vaṅgīso.
</p>
<p><a class="sc" id="sc139"></a><a id="p_18Sn_1365" class="ms"></a>Sammāparibbājanīyopi cettha,<br> Dhammikasuttavaro suvibhatto;<br>
Cuddasasuttadharo dutiyamhi,<br>
Cūḷakavaggavaroti tamāhu.
</p>
<p><a class="sc" id="sc140"></a><a id="p_18Sn_1366" class="ms"></a>Pabbajjapadhānasubhāsitanāmo,<br> Pūraḷāso punadeva māgho ca;<br>
Sabhiyaṃ keṇiyameva sallanāmo,<br>
Vāseṭṭhavaro kālikopi ca.
</p>
<p><a class="sc" id="sc141"></a><a id="p_18Sn_1367" class="ms"></a>Nālakasuttavaro suvibhatto,<br> Taṃ anupassī tathā punadeva;<br>
Dvādasasuttadharo tatiyamhi,<br>
Suyyati vaggavaro mahānāmo.
</p>
<p><a class="sc" id="sc142"></a><a id="p_18Sn_1368" class="ms"></a>Kāmaguhaṭṭhakaduṭṭhakanāmā,<br> Suddhavaro paramaṭṭhakanāmo;<br>
Jarā mettiyavaro suvibhatto,<br>
Pasūramāgaṇḍiyā purābhedo.
</p>
<p><a class="sc" id="sc143"></a><a id="p_18Sn_1369" class="ms"></a>Kalahavivādo ubho viyuhā ca,<br> Tuvaṭakaattadaṇḍasāriputtā;<br>
Soḷasasuttadharo catutthamhi,<br>
Aṭṭhakavaggavaroti tamāhu.
</p>
<p><a class="sc" id="sc144"></a><a id="p_18Sn_1370" class="ms"></a>Magadhe janapade ramaṇīye,<br> Desavare katapuññanivese;<br>
Pāsāṇakacetiyavare suvibhatte,<br>
Vasi bhagavā gaṇaseṭṭho.
</p>
<p><a class="sc" id="sc145"></a><a id="p_18Sn_1371" class="ms"></a>Ubhayavāsamāgatiyamhi,<br> Dvādasayojaniyā parisāya;<br>
Soḷasabrāhmaṇānaṃ kira puṭṭho,<br>
Pucchāya soḷasapañhakammiyā;<br>
Nippakāsayi dhammamadāsi.
</p>
<p><a class="sc" id="sc146"></a><a id="p_18Sn_1372" class="ms"></a>Atthapakāsakabyañjanapuṇṇaṃ,<br> Dhammamadesesi parakhemajaniyaṃ;<br>
Lokahitāya jino dvipadaggo,<br>
Suttavaraṃ bahudhammavicitraṃ;<br>
Sabbakilesapamocanahetuṃ,<br>
Desayi suttavaraṃ dvipadaggo.
</p>
<p><a class="sc" id="sc147"></a><a id="p_18Sn_1373" class="ms"></a>Byañjanamatthapadaṃ samayuttaṃ,<br> Akkharasaññitaopamagāḷhaṃ;<br>
Lokavicāraṇañāṇapabhaggaṃ,<br>
Desayi suttavaraṃ dvipadaggo.
</p>
<p><a class="sc" id="sc148"></a><a id="p_18Sn_1374" class="ms"></a>Rāgamale amalaṃ vimalaggaṃ,<br> Dosamale amalaṃ vimalaggaṃ;<br>
Mohamale amalaṃ vimalaggaṃ,<br>
Lokavicāraṇañāṇapabhaggaṃ;<br>
Desayi suttavaraṃ dvipadaggo.
</p>
<p><a class="sc" id="sc149"></a><a id="p_18Sn_1375" class="ms"></a>Klesamale amalaṃ vimalaggaṃ,<br> Duccaritamale amalaṃ vimalaggaṃ;<br>
Lokavicāraṇañāṇapabhaggaṃ,<br>
Desayi suttavaraṃ dvipadaggo.
</p>
<p><a class="sc" id="sc150"></a><a id="p_18Sn_1376" class="ms"></a>Āsavabandhanayogākilesaṃ,<br> Nīvaraṇāni ca tīṇi malāni;<br>
Tassa kilesapamocanahetuṃ,<br>
Desayi suttavaraṃ dvipadaggo.
</p>
<p><a class="sc" id="sc151"></a><a id="p_18Sn_1377" class="ms"></a>Nimmalasabbakilesapanūdaṃ,<br> Rāgavirāgamanejamasokaṃ;<br>
Santapaṇītasududdasadhammaṃ,<br>
Desayi suttavaraṃ dvipadaggo.
</p>
<p><a class="sc" id="sc152"></a><a id="p_18Sn_1378" class="ms"></a>Rāgañca dosakamabhañjitasantaṃ,<br> Yonicatuggatipañcaviññāṇaṃ;<br>
Taṇhāratacchadanatāṇalatāpamokkhaṃ,<br>
Desayi suttavaraṃ dvipadaggo.
</p>
<p><a class="sc" id="sc153"></a><a id="p_18Sn_1379" class="ms"></a>Gambhīraduddasasaṇhanipuṇaṃ,<br> Paṇḍitavedaniyaṃ nipuṇatthaṃ;<br>
Lokavicāraṇañāṇapabhaggaṃ,<br>
Desayi suttavaraṃ dvipadaggo.
</p>
<p><a class="sc" id="sc154"></a><a id="p_18Sn_1380" class="ms"></a>Navaṅgakusumamālagīveyyaṃ,<br> Indriyajhānavimokkhavibhattaṃ;<br>
Aṭṭhaṅgamaggadharaṃ varayānaṃ,<br>
Desayi suttavaraṃ dvipadaggo.
</p>
<p><a class="sc" id="sc155"></a><a id="p_18Sn_1381" class="ms"></a>Somupamaṃ vimalaṃ parisuddhaṃ,<br> Aṇṇavamūpamaratanasucittaṃ;<br>
Pupphasamaṃ ravimūpamatejaṃ,<br>
Desayi suttavaraṃ dvipadaggo.
</p>
<p><a class="sc" id="sc156"></a><a id="p_18Sn_1382" class="ms"></a>Khemasivaṃ sukhasītalasantaṃ,<br> Maccutatāṇaparaṃ paramatthaṃ;<br>
Tassa sunibbutadassanahetuṃ,<br>
Desayi suttavaraṃ dvipadaggoti.
</p>
</blockquote>
<p class="endbook">Suttanipātapāḷi samattā.</p></article></section><a href="../../snp5.18/pi/" rel="prev" class="previous">◀ Sutta Nipāta 5.18</a>
<a href="#" class="top">▲ TOP</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pārāyanavagga</div>
<div class="hidden">
Pārāyanānugītigāthā</div>
</div>
</body></html>