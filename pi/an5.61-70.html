<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu61" href="#an5.61">61. Paṭhamasaññāsutta</a></li>
<li><a id="menu62" href="#an5.62">62. Dutiyasaññāsutta</a></li>
<li><a id="menu63" href="#an5.63">63. Paṭhamavaḍḍhisutta</a></li>
<li><a id="menu64" href="#an5.64">64. Dutiyavaḍḍhisutta</a></li>
<li><a id="menu65" href="#an5.65">65. Sākacchasutta</a></li>
<li><a id="menu66" href="#an5.66">66. Sājīvasutta</a></li>
<li><a id="menu67" href="#an5.67">67. Paṭhamaiddhipādasutta</a></li>
<li><a id="menu68" href="#an5.68">68. Dutiyaiddhipādasutta</a></li>
<li><a id="menu69" href="#an5.69">69. Nibbidāsutta</a></li>
<li><a id="menu70" href="#an5.70">70. Āsavakkhayasutta</a></li>
</ul></div>
</div>
<section id="vagga"><section class="sutta" id="61"><article><hgroup id="an5.61"><h2>Aṅguttara Nikāya 5</h2> <h3>7. Saññāvagga</h3><h1><a href="#menu">61. Paṭhamasaññāsutta</a></h1></hgroup><p><a id="p_16A5_399" class="ms"></a><a class="msdiv" id="msdiv61"></a><a class="sc" id="an5.61.1"></a> “Pañcimā, bhikkhave, saññā bhāvitā bahulīkatā mahapphalā honti mahānisaṃsā amatogadhā amatapariyosānā. Katamā pañca? Asubhasaññā, maraṇasaññā, ādīnavasaññā, āhāre paṭikūlasaññā, sabbaloke anabhiratasaññā–  imā kho, bhikkhave, pañca saññā bhāvitā bahulīkatā mahapphalā honti mahānisaṃsā amatogadhā amatapariyosānā”ti.</p>
<p class="endsection">Paṭhamaṃ.</p></article></section><section class="sutta" id="62"><article><hgroup id="an5.62"><h1><a href="#menu">62. Dutiyasaññāsutta</a></h1></hgroup><p><a id="p_16A5_401" class="ms"></a><a class="msdiv" id="msdiv62"></a><a class="sc" id="an5.62.1"></a>
“Pañcimā, bhikkhave, saññā bhāvitā bahulīkatā mahapphalā honti mahānisaṃsā amatogadhā amatapariyosānā. Katamā pañca? Aniccasaññā, anattasaññā, maraṇasaññā, āhāre paṭikūlasaññā, sabbaloke anabhiratasaññā–  imā kho, bhikkhave, pañca saññā bhāvitā bahulīkatā mahapphalā honti mahānisaṃsā amatogadhā amatapariyosānā”ti.</p>
<p class="endsection">Dutiyaṃ.</p></article></section><section class="sutta" id="63"><article><hgroup id="an5.63"><h1><a href="#menu">63. Paṭhamavaḍḍhisutta</a></h1></hgroup><p><a id="p_16A5_403" class="ms"></a><a class="msdiv" id="msdiv63"></a><a class="sc" id="an5.63.1"></a>
“Pañcahi, bhikkhave, vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī ca kāyassa. Katamāhi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati–  imāhi kho, bhikkhave, pañcahi vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī ca kāyassā”ti.</p><blockquote class="gatha"><p><a id="p_16A5_404" class="ms"></a><a class="sc" id="an5.63.2"></a>
“Saddhāya sīlena ca yo pavaḍḍhati,<br> Paññāya cāgena sutena cūbhayaṃ;<br>
So tādiso sappuriso vicakkhaṇo,<br>
Ādīyatī sāramidheva attano”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="64"><article><hgroup id="an5.64"><h1><a href="#menu">64. Dutiyavaḍḍhisutta</a></h1></hgroup><p><a id="p_16A5_406" class="ms"></a><a class="msdiv" id="msdiv64"></a><a class="sc" id="an5.64.1"></a>
“Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassa. Katamāhi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati–  imāhi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassāti.</p><blockquote class="gatha"><p><a id="p_16A5_407" class="ms"></a><a class="sc" id="an5.64.2"></a>
Saddhāya sīlena ca yā pavaḍḍhati,<br> Paññāya cāgena sutena cūbhayaṃ;<br>
Sā tādisī sīlavatī upāsikā,<br>
Ādīyatī sāramidheva attano”ti.
</p>
</blockquote>
<p class="endsection">Catutthaṃ.</p></article></section><section class="sutta" id="65"><article><hgroup id="an5.65"><h1><a href="#menu">65. Sākacchasutta</a></h1></hgroup><p><a id="p_16A5_409" class="ms"></a><a class="msdiv" id="msdiv65"></a><a class="sc" id="an5.65.1"></a>
“Pañcahi, bhikkhave, dhammehi samannāgato bhikkhu alaṃsākaccho sabrahmacārīnaṃ. Katamehi pañcahi? Idha, bhikkhave, bhikkhu attanā ca sīlasampanno hoti, sīlasampadāya kathāya ca āgataṃ pañhaṃ byākattā hoti; attanā ca samādhisampanno hoti, samādhisampadāya kathāya ca āgataṃ pañhaṃ byākattā hoti; attanā ca paññāsampanno hoti, paññāsampadāya kathāya ca āgataṃ pañhaṃ byākattā hoti; attanā ca vimuttisampanno hoti, vimuttisampadāya kathāya ca āgataṃ pañhaṃ byākattā hoti; attanā ca vimutti­ñāṇa­dassa­nasampanno hoti, vimutti­ñāṇa­dassa­nasampa­dāya kathāya ca āgataṃ pañhaṃ byākattā hoti. Imehi kho, bhikkhave, pañcahi dhammehi samannāgato bhikkhu alaṃsākaccho sabrahmacārīnan”ti.</p>
<p class="endsection">Pañcamaṃ.</p></article></section><section class="sutta" id="66"><article><hgroup id="an5.66"><h1><a href="#menu">66. Sājīvasutta</a></h1></hgroup><p><a id="p_16A5_411" class="ms"></a><a class="msdiv" id="msdiv66"></a><a class="sc" id="an5.66.1"></a>
“Pañcahi, bhikkhave, dhammehi samannāgato bhikkhu alaṃsājīvo sabrahmacārīnaṃ. Katamehi pañcahi? Idha, bhikkhave, bhikkhu attanā ca sīlasampanno hoti, sīlasampadāya kathāya ca kataṃ pañhaṃ byākattā hoti; attanā ca samādhisampanno hoti, samādhisampadāya kathāya ca kataṃ pañhaṃ byākattā hoti; attanā ca paññāsampanno hoti, paññāsampadāya kathāya ca kataṃ pañhaṃ byākattā hoti; attanā ca vimuttisampanno hoti, vimuttisampadāya kathāya ca kataṃ pañhaṃ byākattā hoti; attanā ca vimutti­ñāṇa­dassa­nasampanno hoti, vimutti­ñāṇa­dassa­nasampa­dāya kathāya ca kataṃ pañhaṃ byākattā hoti. Imehi kho, bhikkhave, pañcahi dhammehi samannāgato bhikkhu alaṃsājīvo sabrahmacārīnan”ti.</p>
<p class="endsection">Chaṭṭhaṃ.</p></article></section><section class="sutta" id="67"><article><hgroup id="an5.67"><h1><a href="#menu">67. Paṭhamaiddhipādasutta</a></h1></hgroup><p><a id="p_16A5_413" class="ms"></a><a class="msdiv" id="msdiv67"></a><a class="sc" id="an5.67.1"></a>
“Yo hi koci, bhikkhave, bhikkhu vā bhikkhunī vā pañca dhamme bhāveti, pañca dhamme bahulīkaroti, tassa dvinnaṃ phalānaṃ aññataraṃ phalaṃ pāṭikaṅkhaṃ–  diṭṭheva dhamme aññā, sati vā upādisese anāgāmitā.</p><p><a id="p_16A5_414" class="ms"></a><a class="sc" id="an5.67.2"></a>
Katame pañca? Idha, bhikkhave, bhikkhu chanda­samā­dhipa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhipa­dhāna­saṅkhā­rasa­mannā­gataṃ iddhipādaṃ bhāveti, ussoḷhiññeva pañcamiṃ. Yo hi koci, bhikkhave, bhikkhu vā bhikkhunī vā ime pañca dhamme bhāveti, ime pañca dhamme bahulīkaroti, tassa dvinnaṃ phalānaṃ aññataraṃ phalaṃ pāṭikaṅkhaṃ–  diṭṭheva dhamme aññā, sati vā upādisese anāgāmitā”ti.</p>
<p class="endsection">Sattamaṃ.</p></article></section><section class="sutta" id="68"><article><hgroup id="an5.68"><h1><a href="#menu">68. Dutiyaiddhipādasutta</a></h1></hgroup><p><a id="p_16A5_416" class="ms"></a><a class="msdiv" id="msdiv68"></a><a class="sc" id="an5.68.1"></a>
“Pubbevāhaṃ, bhikkhave, sambodhā anabhisambuddho bodhisattova samāno pañca dhamme bhāvesiṃ, pañca dhamme bahulīkāsiṃ. Katame pañca? Chanda­samā­dhipa­dhāna­saṅkhā­rasa­mannā­gataṃ iddhipādaṃ bhāvesiṃ, vīriyasamādhi … cittasamādhi … vīmaṃsā­samā­dhipa­dhāna­saṅkhā­rasa­mannā­gataṃ iddhipādaṃ bhāvesiṃ, ussoḷhiññeva pañcamiṃ. So kho ahaṃ, bhikkhave, imesaṃ ussoḷhipañcamānaṃ dhammānaṃ bhāvitattā bahulīkatattā yassa yassa abhiññāsacchikaraṇīyassa dhammassa cittaṃ abhininnāmesiṃ abhiññāsacchikiriyāya, tatra tatreva sakkhibhabbataṃ pāpuṇiṃ sati sati āyatane.</p><p><a id="p_16A5_417" class="ms"></a><a class="sc" id="an5.68.2"></a>
So sace ākaṅkhiṃ:  ‘anekavihitaṃ iddhividhaṃ paccanubhaveyyaṃ … pe … yāva brahmalokāpi kāyena vasaṃ vatteyyan’ti, tatra tatreva sakkhibhabbataṃ pāpuṇiṃ sati sati āyatane.</p><p><a id="p_16A5_418" class="ms"></a><a class="sc" id="an5.68.3"></a>
So sace ākaṅkhiṃ … pe … ‘āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti, tatra tatreva sakkhibhabbataṃ pāpuṇiṃ sati sati āyatane”ti.</p>
<p class="endsection">Aṭṭhamaṃ.</p></article></section><section class="sutta" id="69"><article><hgroup id="an5.69"><h1><a href="#menu">69. Nibbidāsutta</a></h1></hgroup><p><a id="p_16A5_420" class="ms"></a><a class="msdiv" id="msdiv69"></a><a class="sc" id="an5.69.1"></a>
“Pañcime, bhikkhave, dhammā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti.</p><p><a id="p_16A5_421" class="ms"></a><a class="sc" id="an5.69.2"></a>
Katame pañca? Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṃ sūpaṭṭhitā hoti. Ime kho, bhikkhave, pañca dhammā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī”ti.</p>
<p class="endsection">Navamaṃ.</p></article></section><section class="sutta" id="70"><article><hgroup id="an5.70"><h1><a href="#menu">70. Āsavakkhayasutta</a></h1></hgroup><p><a id="p_16A5_423" class="ms"></a><a class="msdiv" id="msdiv70"></a><a class="sc" id="an5.70.1"></a>
“Pañcime, bhikkhave, dhammā bhāvitā bahulīkatā āsavānaṃ khayāya saṃvattanti. Katame pañca? Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṃ sūpaṭṭhitā hoti. Ime kho, bhikkhave, pañca dhammā bhāvitā bahulīkatā āsavānaṃ khayāya saṃvattantī”ti.</p>
<p class="endsection">Dasamaṃ.</p>
<p class="endsection">Saññāvaggo dutiyo.</p><blockquote class="uddanagatha"><p><a id="p_16A5_427" class="ms"></a><a class="sc" id="an5.70.2"></a>
Dve ca saññā dve vaḍḍhī ca,<br> sākacchena ca sājīvaṃ;<br>
Iddhipādā ca dve vuttā,<br>
nibbidā cāsavakkhayāti.
</p>
</blockquote><a href="../../an5.51-60/pi/" rel="prev" class="previous">◀ Aṅguttara Nikāya 5.51–​60</a><a href="#" class="top">▲ TOP</a>
<a href="../../an5.71-80/pi/" rel="prefetch" class="next">Aṅguttara Nikāya 5.71–​80 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Saññāvagga</div>
<div class="hidden">
Paṭhamasaññāsutta</div>
</div>
</body></html>