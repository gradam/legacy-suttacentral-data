<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu74" href="#sn35.74">74. Paṭhamagilānasutta</a></li>
<li><a id="menu75" href="#sn35.75">75. Dutiyagilānasutta</a></li>
<li><a id="menu76" href="#sn35.76">76. Rādhaaniccasutta</a></li>
<li><a id="menu77" href="#sn35.77">77. Rādhadukkhasutta</a></li>
<li><a id="menu78" href="#sn35.78">78. Rādhaanattasutta</a></li>
<li><a id="menu79" href="#sn35.79">79. Paṭhamaavijjāpahānasutta</a></li>
<li><a id="menu80" href="#sn35.80">80. Dutiyaavijjāpahānasutta</a></li>
<li><a id="menu81" href="#sn35.81">81. Sambahulabhikkhusutta</a></li>
<li><a id="menu82" href="#sn35.82">82. Lokapañhāsutta</a></li>
<li><a id="menu83" href="#sn35.83">83. Phaggunapañhāsutta</a></li>
</ul></div>
</div>
<section id="vagga"><section class="sutta" id="74"><article><hgroup id="sn35.74"><h2>Saṃyutta Nikāya 35</h2> <h3>8. Gilānavagga</h3><h1><a href="#menu">74. Paṭhamagilānasutta</a></h1></hgroup><p><a id="p_13S4_280" class="ms"></a><a class="msdiv" id="msdiv74"></a><a class="sc" id="sn35.74.1"></a> Sāvatthinidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṃ upādāyā”ti.</p><p><a id="p_13S4_281" class="ms"></a><a class="sc" id="sn35.74.2"></a>
Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṃ dūratova āgacchantaṃ. Disvāna mañcake samadhosi. Atha kho bhagavā taṃ bhikkhuṃ etadavoca:  “alaṃ, bhikkhu, mā tvaṃ mañcake samadhosi. Santimāni āsanāni paññattāni, tatthāhaṃ nisīdissāmī”ti. Nisīdi bhagavā paññatte āsane. Nisajja kho bhagavā taṃ bhikkhuṃ etadavoca:  “kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti?</p><p><a id="p_13S4_282" class="ms"></a><a class="sc" id="sn35.74.3"></a>
“Na me, bhante, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo”ti.</p><p><a id="p_13S4_283" class="ms"></a><a class="sc" id="sn35.74.4"></a>
“Kacci te, bhikkhu, na kiñci kukkuccaṃ, na koci vippaṭisāro”ti?</p><p><a id="p_13S4_284" class="ms"></a><a class="sc" id="sn35.74.5"></a>
“Taggha me, bhante, anappakaṃ kukkuccaṃ, anappako vippaṭisāro”ti.</p><p><a id="p_13S4_285" class="ms"></a><a class="sc" id="sn35.74.6"></a>
“Kacci pana taṃ, bhikkhu, attā sīlato upavadatī”ti?</p><p><a id="p_13S4_286" class="ms"></a><a class="sc" id="sn35.74.7"></a>
“Na kho maṃ, bhante, attā sīlato upavadatī”ti.</p><p><a id="p_13S4_287" class="ms"></a><a class="sc" id="sn35.74.8"></a>
“No ce kira te, bhikkhu, attā sīlato upavadati, atha kiñca te kukkuccaṃ ko ca vippaṭisāro”ti?</p><p><a id="p_13S4_288" class="ms"></a><a class="sc" id="sn35.74.9"></a>
“Na khvāhaṃ, bhante, sīlavisuddhatthaṃ bhagavatā dhammaṃ desitaṃ ājānāmī”ti.</p><p><a id="p_13S4_289" class="ms"></a><a class="sc" id="sn35.74.10"></a>
“No ce kira tvaṃ, bhikkhu, sīlavisuddhatthaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti?</p><p><a id="p_13S4_290" class="ms"></a><a class="sc" id="sn35.74.11"></a>
“Rāgavirāgatthaṃ khvāhaṃ, bhante, bhagavatā dhammaṃ desitaṃ ājānāmī”ti.</p><p><a id="p_13S4_291" class="ms"></a><a class="sc" id="sn35.74.12"></a>
“Sādhu sādhu, bhikkhu. Sādhu kho tvaṃ, bhikkhu, rāgavirāgatthaṃ mayā dhammaṃ desitaṃ ājānāsi. Rāgavirāgattho hi, bhikkhu, mayā dhammo desito. Taṃ kiṃ maññasi, bhikkhu, cakkhu niccaṃ vā aniccaṃ vā”ti?</p><p><a id="p_13S4_292" class="ms"></a><a class="sc" id="sn35.74.13"></a>
“Aniccaṃ, bhante”.</p><p><a id="p_13S4_293" class="ms"></a><a class="sc" id="sn35.74.14"></a>
“ … pe … Sotaṃ … ghānaṃ … jivhā … kāyo … mano nicco vā anicco vā”ti?</p><p><a id="p_13S4_294" class="ms"></a><a class="sc" id="sn35.74.15"></a>
“Anicco, bhante”.</p><p><a id="p_13S4_295" class="ms"></a><a class="sc" id="sn35.74.16"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_296" class="ms"></a><a class="sc" id="sn35.74.17"></a>
“Dukkhaṃ, bhante”.</p><p><a id="p_13S4_297" class="ms"></a><a class="sc" id="sn35.74.18"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_298" class="ms"></a><a class="sc" id="sn35.74.19"></a>
“No hetaṃ, bhante”.</p><p><a id="p_13S4_299" class="ms"></a><a class="sc" id="sn35.74.20"></a>
“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati … pe … manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti … pe … nāparaṃ itthattāyā’ti pajānātī”ti.</p><p><a id="p_13S4_300" class="ms"></a><a class="sc" id="sn35.74.21"></a>
Idamavoca bhagavā. Attamano so bhikkhu bhagavato bhāsitaṃ abhinandi. Imasmiñca pana veyyākaraṇasmiṃ bhaññamāne tassa bhikkhuno virajaṃ vītamalaṃ dhammacakkhuṃ udapādi:  “yaṃ kiñci samudayadhammaṃ sabbaṃ taṃ nirodhadhamman”ti.</p>
<p class="endsection">Paṭhamaṃ.</p></article></section><section class="sutta" id="75"><article><hgroup id="sn35.75"><h1><a href="#menu">75. Dutiyagilānasutta</a></h1></hgroup><p><a id="p_13S4_302" class="ms"></a><a class="msdiv" id="msdiv75"></a><a class="sc" id="sn35.75.1"></a>
Atha kho aññataro bhikkhu … pe … bhagavantaṃ etadavoca:  “amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṃ upādāyā”ti.</p><p><a id="p_13S4_303" class="ms"></a><a class="sc" id="sn35.75.2"></a>
Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṃ dūratova āgacchantaṃ. Disvāna mañcake samadhosi. Atha kho bhagavā taṃ bhikkhuṃ etadavoca:  “alaṃ, bhikkhu, mā tvaṃ mañcake samadhosi. Santimāni āsanāni paññattāni, tatthāhaṃ nisīdissāmī”ti. Nisīdi bhagavā paññatte āsane. Nisajja kho bhagavā taṃ bhikkhuṃ etadavoca:  “kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti?</p><p><a id="p_13S4_304" class="ms"></a><a class="sc" id="sn35.75.3"></a>
“Na me, bhante, khamanīyaṃ, na yāpanīyaṃ … pe … na kho maṃ, bhante, attā sīlato upavadatī”ti.</p><p><a id="p_13S4_305" class="ms"></a><a class="sc" id="sn35.75.4"></a>
“No ce kira te, bhikkhu, attā sīlato upavadati, atha kiñca te kukkuccaṃ ko ca vippaṭisāro”ti?</p><p><a id="p_13S4_306" class="ms"></a><a class="sc" id="sn35.75.5"></a>
“Na khvāhaṃ, bhante, sīlavisuddhatthaṃ bhagavatā dhammaṃ desitaṃ ājānāmī”ti.</p><p><a id="p_13S4_307" class="ms"></a><a class="sc" id="sn35.75.6"></a>
“No ce kira tvaṃ, bhikkhu, sīlavisuddhatthaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti?</p><p><a id="p_13S4_308" class="ms"></a><a class="sc" id="sn35.75.7"></a>
“Anupādāparinibbānatthaṃ khvāhaṃ, bhante, bhagavatā dhammaṃ desitaṃ ājānāmī”ti.</p><p><a id="p_13S4_309" class="ms"></a><a class="sc" id="sn35.75.8"></a>
“Sādhu sādhu, bhikkhu. Sādhu kho tvaṃ, bhikkhu, anupādāparinibbānatthaṃ mayā dhammaṃ desitaṃ ājānāsi. Anupādāparinibbānattho hi, bhikkhu, mayā dhammo desito.</p><p><a id="p_13S4_310" class="ms"></a><a class="sc" id="sn35.75.9"></a>
Taṃ kiṃ maññasi, bhikkhu, cakkhu niccaṃ vā aniccaṃ vā”ti?</p><p><a id="p_13S4_311" class="ms"></a><a class="sc" id="sn35.75.10"></a>
“Aniccaṃ, bhante”.</p><p><a id="p_13S4_312" class="ms"></a><a class="sc" id="sn35.75.11"></a>
“ … pe … Sotaṃ … ghānaṃ … jivhā … kāyo … mano … manoviññāṇaṃ … manosamphasso … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?</p><p><a id="p_13S4_313" class="ms"></a><a class="sc" id="sn35.75.12"></a>
“Aniccaṃ, bhante”.</p><p><a id="p_13S4_314" class="ms"></a><a class="sc" id="sn35.75.13"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_315" class="ms"></a><a class="sc" id="sn35.75.14"></a>
“Dukkhaṃ, bhante”.</p><p><a id="p_13S4_316" class="ms"></a><a class="sc" id="sn35.75.15"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_317" class="ms"></a><a class="sc" id="sn35.75.16"></a>
“No hetaṃ, bhante”.</p><p><a id="p_13S4_318" class="ms"></a><a class="sc" id="sn35.75.17"></a>
“Evaṃ passaṃ, bhikkhu, sutavā ariyasāvako cakkhusmimpi nibbindati … pe … manasmimpi … manoviññāṇepi … manosamphassepi nibbindati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p><p><a id="p_13S4_319" class="ms"></a><a class="sc" id="sn35.75.18"></a>
Idamavoca bhagavā. Attamano so bhikkhu bhagavato bhāsitaṃ abhinandi. Imasmiñca pana veyyākaraṇasmiṃ bhaññamāne tassa bhikkhussa anupādāya āsavehi cittaṃ vimuccīti.</p>
<p class="endsection">Dutiyaṃ.</p></article></section><section class="sutta" id="76"><article><hgroup id="sn35.76"><h1><a href="#menu">76. Rādhaaniccasutta</a></h1></hgroup><p><a id="p_13S4_321" class="ms"></a><a class="msdiv" id="msdiv76"></a><a class="sc" id="sn35.76.1"></a>
Atha kho āyasmā rādho … pe … ekamantaṃ nisinno kho āyasmā rādho bhagavantaṃ etadavoca:  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. “Yaṃ kho, rādha, aniccaṃ tatra te chando pahātabbo. Kiñca, rādha, aniccaṃ tatra te chando pahātabbo? Cakkhu aniccaṃ, rūpā aniccā, cakkhuviññāṇaṃ … cakkhusamphasso … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccaṃ. Tatra te chando pahātabbo … pe … jivhā … kāyo … mano anicco. Tatra te chando pahātabbo. Dhammā … manoviññāṇaṃ … manosamphasso … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccaṃ. Tatra te chando pahātabbo. Yaṃ kho, rādha, aniccaṃ tatra te chando pahātabbo”ti.</p>
<p class="endsection">Tatiyaṃ.</p></article></section><section class="sutta" id="77"><article><hgroup id="sn35.77"><h1><a href="#menu">77. Rādhadukkhasutta</a></h1></hgroup><p><a id="p_13S4_323" class="ms"></a><a class="msdiv" id="msdiv77"></a><a class="sc" id="sn35.77.1"></a>
“Yaṃ kho, rādha, dukkhaṃ tatra te chando pahātabbo. Kiñca, rādha, dukkhaṃ? Cakkhu kho, rādha, dukkhaṃ. Tatra te chando pahātabbo. Rūpā … cakkhuviññāṇaṃ … cakkhusamphasso … yampidaṃ cakkhusamphassa … pe … adukkhamasukhaṃ vā tampi dukkhaṃ. Tatra te chando pahātabbo … pe … mano dukkho … dhammā … manoviññāṇaṃ … manosamphasso … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ. Tatra te chando pahātabbo. Yaṃ kho, rādha, dukkhaṃ tatra te chando pahātabbo”ti.</p>
<p class="endsection">Catutthaṃ.</p></article></section><section class="sutta" id="78"><article><hgroup id="sn35.78"><h1><a href="#menu">78. Rādhaanattasutta</a></h1></hgroup><p><a id="p_13S4_325" class="ms"></a><a class="msdiv" id="msdiv78"></a><a class="sc" id="sn35.78.1"></a>
“Yo kho, rādha, anattā tatra te chando pahātabbo. Ko ca, rādha, anattā? Cakkhu kho, rādha, anattā. Tatra te chando pahātabbo. Rūpā … cakkhuviññāṇaṃ … cakkhusamphasso … yampidaṃ cakkhusamphassapaccayā … pe … mano anattā … dhammā … manoviññāṇaṃ … manosamphasso … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattā. Tatra te chando pahātabbo. Yo kho, rādha, anattā tatra te chando pahātabbo”ti.</p>
<p class="endsection">Pañcamaṃ.</p></article></section><section class="sutta" id="79"><article><hgroup id="sn35.79"><h1><a href="#menu">79. Paṭhamaavijjāpahānasutta</a></h1></hgroup><p><a id="p_13S4_327" class="ms"></a><a class="msdiv" id="msdiv79"></a><a class="sc" id="sn35.79.1"></a>
Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti?</p><p><a id="p_13S4_328" class="ms"></a><a class="sc" id="sn35.79.2"></a>
“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti.</p><p><a id="p_13S4_329" class="ms"></a><a class="sc" id="sn35.79.3"></a>
“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti?</p><p><a id="p_13S4_330" class="ms"></a><a class="sc" id="sn35.79.4"></a>
“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti.</p><p><a id="p_13S4_331" class="ms"></a><a class="sc" id="sn35.79.5"></a>
“Kathaṃ pana, bhante, jānato, kathaṃ passato bhikkhuno avijjā pahīyati, vijjā uppajjatī”ti?</p><p><a id="p_13S4_332" class="ms"></a><a class="sc" id="sn35.79.6"></a>
“Cakkhuṃ kho, bhikkhu, aniccato jānato passato bhikkhuno avijjā pahīyati, vijjā uppajjati. Rūpe … cakkhuviññāṇaṃ … cakkhusamphassaṃ … yampidaṃ, cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato bhikkhuno avijjā pahīyati, vijjā uppajjati … pe … manaṃ aniccato jānato passato bhikkhuno avijjā pahīyati, vijjā uppajjati. Dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato bhikkhuno avijjā pahīyati, vijjā uppajjati. Evaṃ kho, bhikkhu, jānato evaṃ passato bhikkhuno avijjā pahīyati, vijjā uppajjatī”ti.</p>
<p class="endsection">Chaṭṭhaṃ.</p></article></section><section class="sutta" id="80"><article><hgroup id="sn35.80"><h1><a href="#menu">80. Dutiyaavijjāpahānasutta</a></h1></hgroup><p><a id="p_13S4_334" class="ms"></a><a class="msdiv" id="msdiv80"></a><a class="sc" id="sn35.80.1"></a>
Atha kho aññataro bhikkhu … pe … etadavoca:  “atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti?</p><p><a id="p_13S4_335" class="ms"></a><a class="sc" id="sn35.80.2"></a>
“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti.</p><p><a id="p_13S4_336" class="ms"></a><a class="sc" id="sn35.80.3"></a>
“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti?</p><p><a id="p_13S4_337" class="ms"></a><a class="sc" id="sn35.80.4"></a>
“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti.</p><p><a id="p_13S4_338" class="ms"></a><a class="sc" id="sn35.80.5"></a>
“Kathaṃ pana, bhante, jānato, kathaṃ passato avijjā pahīyati, vijjā uppajjatī”ti?</p><p><a id="p_13S4_339" class="ms"></a><a class="sc" id="sn35.80.6"></a>
“Idha, bhikkhu, bhikkhuno sutaṃ hoti:  ‘sabbe dhammā nālaṃ abhinivesāyā’ti. Evañcetaṃ, bhikkhu, bhikkhuno sutaṃ hoti:  ‘sabbe dhammā nālaṃ abhinivesāyā’ti. So sabbaṃ dhammaṃ abhijānāti, sabbaṃ dhammaṃ abhiññāya sabbaṃ dhammaṃ parijānāti, sabbaṃ dhammaṃ pariññāya sabbanimittāni aññato passati, cakkhuṃ aññato passati, rūpe … cakkhuviññāṇaṃ … cakkhusamphassaṃ … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aññato passati … pe … manaṃ aññato passati, dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aññato passati. Evaṃ kho, bhikkhu, jānato evaṃ passato bhikkhuno avijjā pahīyati, vijjā uppajjatī”ti.</p>
<p class="endsection">Sattamaṃ.</p></article></section><section class="sutta" id="81"><article><hgroup id="sn35.81"><h1><a href="#menu">81. Sambahulabhikkhusutta</a></h1></hgroup><p><a id="p_13S4_341" class="ms"></a><a class="msdiv" id="msdiv81"></a><a class="sc" id="sn35.81.1"></a>
Atha kho sambahulā bhikkhū yena bhagavā tenupasaṅkamiṃsu … pe … ekamantaṃ nisinnā kho te bhikkhū bhagavantaṃ etadavocuṃ:  “idha no, bhante, aññatitthiyā paribbājakā amhe evaṃ pucchanti:  ‘kimatthiyaṃ, āvuso, samaṇe gotame brahmacariyaṃ vussatī’ti? Evaṃ puṭṭhā mayaṃ, bhante, tesaṃ aññatitthiyānaṃ paribbājakānaṃ evaṃ byākaroma:  ‘dukkhassa kho, āvuso, pariññatthaṃ bhagavati brahmacariyaṃ vussatī’ti. Kacci mayaṃ, bhante, evaṃ puṭṭhā evaṃ byākaramānā vuttavādino ceva bhagavato homa, na ca bhagavantaṃ abhūtena abbhācikkhāma, dhammassa cānudhammaṃ byākaroma, na ca koci sahadhammiko vādānuvādo gārayhaṃ ṭhānaṃ āgacchatī”ti?</p><p><a id="p_13S4_342" class="ms"></a><a class="sc" id="sn35.81.2"></a>
“Taggha tumhe, bhikkhave, evaṃ puṭṭhā evaṃ byākaramānā vuttavādino ceva me hotha, na ca maṃ abhūtena abbhācikkhatha, dhammassa cānudhammaṃ byākarotha, na ca koci sahadhammiko vādānuvādo gārayhaṃ ṭhānaṃ āgacchati. Dukkhassa hi, bhikkhave, pariññatthaṃ mayi brahmacariyaṃ vussati. Sace pana vo, bhikkhave, aññatitthiyā paribbājakā evaṃ puccheyyuṃ:  ‘katamaṃ pana taṃ, āvuso, dukkhaṃ, yassa pariññāya samaṇe gotame brahmacariyaṃ vussatī’ti? Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha:  ‘cakkhu kho, āvuso, dukkhaṃ, tassa pariññāya bhagavati brahmacariyaṃ vussati. Rūpā … pe … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ. Tassa pariññāya bhagavati brahmacariyaṃ vussati … pe … mano dukkho … pe … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ. Tassa pariññāya bhagavati brahmacariyaṃ vussati. Idaṃ kho taṃ, āvuso, dukkhaṃ, tassa pariññāya bhagavati brahmacariyaṃ vussatī’ti. Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti.</p>
<p class="endsection">Aṭṭhamaṃ.</p></article></section><section class="sutta" id="82"><article><hgroup id="sn35.82"><h1><a href="#menu">82. Lokapañhāsutta</a></h1></hgroup><p><a id="p_13S4_344" class="ms"></a><a class="msdiv" id="msdiv82"></a><a class="sc" id="sn35.82.1"></a>
Atha kho aññataro bhikkhu yena bhagavā … pe … ekamantaṃ nisinno kho so bhikkhu bhagavantaṃ etadavoca: </p><p><a id="p_13S4_345" class="ms"></a><a class="sc" id="sn35.82.2"></a>
“‘Loko, loko’ti, bhante, vuccati. Kittāvatā nu kho, bhante, lokoti vuccatī”ti? “‘Lujjatī’ti kho, bhikkhu, tasmā lokoti vuccati. Kiñca lujjati? Cakkhu kho, bhikkhu, lujjati. Rūpā lujjanti, cakkhuviññāṇaṃ lujjati, cakkhusamphasso lujjati, yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi lujjati … pe … jivhā lujjati … pe … mano lujjati, dhammā lujjanti, manoviññāṇaṃ lujjati, manosamphasso lujjati, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi lujjati. Lujjatīti kho, bhikkhu, tasmā lokoti vuccatī”ti.</p>
<p class="endsection">Navamaṃ.</p></article></section><section class="sutta" id="83"><article><hgroup id="sn35.83"><h1><a href="#menu">83. Phaggunapañhāsutta</a></h1></hgroup><p><a id="p_13S4_347" class="ms"></a><a class="msdiv" id="msdiv83"></a><a class="sc" id="sn35.83.1"></a>
Atha kho āyasmā phagguno … pe … ekamantaṃ nisinno kho āyasmā phagguno bhagavantaṃ etadavoca: </p><p><a id="p_13S4_348" class="ms"></a><a class="sc" id="sn35.83.2"></a>
“Atthi nu kho, bhante, taṃ cakkhu, yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya … pe … atthi nu kho, bhante, sā jivhā, yāya jivhāya atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya … pe … atthi nu kho so, bhante, mano, yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyyā”ti?</p><p><a id="p_13S4_349" class="ms"></a><a class="sc" id="sn35.83.3"></a>
“Natthi kho taṃ, phagguna, cakkhu, yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya … pe … natthi kho sā, phagguna, jivhā, yāya jivhāya atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya … pe … natthi kho so, phagguna, mano, yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyyā”ti.</p>
<p class="endsection">Dasamaṃ.</p>
<p class="endsection">Gilānavaggo tatiyo.</p><blockquote class="uddanagatha"><p><a id="p_13S4_353" class="ms"></a><a class="sc" id="sn35.83.4"></a>
Gilānena duve vuttā,<br> rādhena apare tayo;<br>
Avijjāya ca dve vuttā,<br>
bhikkhu loko ca phaggunoti.
</p>
</blockquote><a href="../../sn35.63-73/pi/" rel="prev" class="previous">◀ Saṃyutta Nikāya 35.63–​73</a><a href="#" class="top">▲ TOP</a>
<a href="../../sn35.84-93/pi/" rel="prefetch" class="next">Saṃyutta Nikāya 35.84–​93 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Dutiyapaṇṇāsaka</div>
<div class="hidden">
Gilānavagga</div>
<div class="hidden">
Paṭhamagilānasutta</div>
</div>
</body></html>