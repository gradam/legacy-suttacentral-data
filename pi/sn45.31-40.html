<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu31" href="#sn45.31">31. Paṭhamapaṭipattisutta</a></li>
<li><a id="menu32" href="#sn45.32">32. Dutiyapaṭipattisutta</a></li>
<li><a id="menu33" href="#sn45.33">33. Viraddhasutta</a></li>
<li><a id="menu34" href="#sn45.34">34. Pāraṅgamasutta</a></li>
<li><a id="menu35" href="#sn45.35">35. Paṭhamasāmaññasutta</a></li>
<li><a id="menu36" href="#sn45.36">36. Dutiyasāmaññasutta</a></li>
<li><a id="menu37" href="#sn45.37">37. Paṭhamabrahmaññasutta</a></li>
<li><a id="menu38" href="#sn45.38">38. Dutiyabrahmaññasutta</a></li>
<li><a id="menu39" href="#sn45.39">39. Paṭhamabrahmacariyasutta</a></li>
<li><a id="menu40" href="#sn45.40">40. Dutiyabrahmacariyasutta</a></li>
</ul></div>
</div>
<section id="vagga"><section class="sutta" id="31"><article><hgroup id="sn45.31"><h2>Saṃyutta Nikāya 45</h2> <h3>4. Paṭipattivagga</h3><h1><a href="#menu">31. Paṭhamapaṭipattisutta</a></h1></hgroup><p><a id="p_14S5_117" class="ms"></a><a class="msdiv" id="msdiv31"></a><a class="sc" id="sn45.31.1"></a> Sāvatthinidānaṃ. “Micchāpaṭipattiñca vo, bhikkhave, desessāmi, sammāpaṭipattiñca. Taṃ suṇātha. Katamā ca, bhikkhave, micchāpaṭipatti? Seyyathidaṃ–  micchādiṭṭhi … pe … micchāsamādhi. Ayaṃ vuccati, bhikkhave, micchāpaṭipatti. Katamā ca, bhikkhave, sammāpaṭipatti? Seyyathidaṃ–  sammādiṭṭhi … pe … sammāsamādhi. Ayaṃ vuccati, bhikkhave, sammāpaṭipattī”ti.</p>
<p class="endsection">Paṭhamaṃ.</p></article></section><section class="sutta" id="32"><article><hgroup id="sn45.32"><h1><a href="#menu">32. Dutiyapaṭipattisutta</a></h1></hgroup><p><a id="p_14S5_119" class="ms"></a><a class="msdiv" id="msdiv32"></a><a class="sc" id="sn45.32.1"></a>
Sāvatthinidānaṃ. “Micchāpaṭipannañca vo, bhikkhave, desessāmi, sammāpaṭipannañca. Taṃ suṇātha. Katamo ca, bhikkhave, micchāpaṭipanno? Idha, bhikkhave, ekacco micchādiṭṭhiko hoti … pe … micchāsamādhi–  ayaṃ vuccati, bhikkhave, micchāpaṭipanno. Katamo ca, bhikkhave, sammāpaṭipanno? Idha, bhikkhave, ekacco sammādiṭṭhiko hoti … pe … sammāsamādhi–  ayaṃ vuccati, bhikkhave, sammāpaṭipanno”ti.</p>
<p class="endsection">Dutiyaṃ.</p></article></section><section class="sutta" id="33"><article><hgroup id="sn45.33"><h1><a href="#menu">33. Viraddhasutta</a></h1></hgroup><p><a id="p_14S5_121" class="ms"></a><a class="msdiv" id="msdiv33"></a><a class="sc" id="sn45.33.1"></a>
Sāvatthinidānaṃ. “Yesaṃ kesañci, bhikkhave, ariyo aṭṭhaṅgiko maggo viraddho, viraddho tesaṃ ariyo aṭṭhaṅgiko maggo sammā dukkhakkhayagāmī. Yesaṃ kesañci, bhikkhave, ariyo aṭṭhaṅgiko maggo āraddho, āraddho tesaṃ ariyo aṭṭhaṅgiko maggo sammā dukkhakkhayagāmī. Katamo ca, bhikkhave, ariyo aṭṭhaṅgiko maggo? Seyyathidaṃ–  sammādiṭṭhi … pe … sammāsamādhi. Yesaṃ kesañci, bhikkhave, ayaṃ ariyo aṭṭhaṅgiko maggo viraddho, viraddho tesaṃ ariyo aṭṭhaṅgiko maggo sammā dukkhakkhayagāmī. Yesaṃ kesañci, bhikkhave, ayaṃ ariyo aṭṭhaṅgiko maggo āraddho, āraddho tesaṃ ariyo aṭṭhaṅgiko maggo sammā dukkhakkhayagāmī”ti.</p>
<p class="endsection">Tatiyaṃ.</p></article></section><section class="sutta" id="34"><article><hgroup id="sn45.34"><h1><a href="#menu">34. Pāraṅgamasutta</a></h1></hgroup><p><a id="p_14S5_123" class="ms"></a><a class="msdiv" id="msdiv34"></a><a class="sc" id="sn45.34.1"></a>
Sāvatthinidānaṃ. “Aṭṭhime, bhikkhave, dhammā bhāvitā bahulīkatā apārā pāraṃ gamanāya saṃvattanti. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, bhikkhave, aṭṭha dhammā bhāvitā bahulīkatā apārā pāraṃ gamanāya saṃvattantī”ti.</p><p><a id="p_14S5_124" class="ms"></a><a class="sc" id="sn45.34.2"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_125" class="ms"></a><a class="sc" id="sn45.34.3"></a>
“Appakā te manussesu,<br> ye janā pāragāmino;<br>
Athāyaṃ itarā pajā,<br>
tīramevānudhāvati.
</p><p><a id="p_14S5_126" class="ms"></a><a class="sc" id="sn45.34.4"></a>
Ye ca kho sammadakkhāte,<br> dhamme dhammānuvattino;<br>
Te janā pāramessanti,<br>
maccudheyyaṃ suduttaraṃ.
</p><p><a id="p_14S5_127" class="ms"></a><a class="sc" id="sn45.34.5"></a>
Kaṇhaṃ dhammaṃ vippahāya,<br> sukkaṃ bhāvetha paṇḍito;<br>
Okā anokamāgamma,<br>
viveke yattha dūramaṃ.
</p><p><a id="p_14S5_128" class="ms"></a><a class="sc" id="sn45.34.6"></a>
Tatrābhiratimiccheyya,<br> hitvā kāme akiñcano;<br>
Pariyodapeyya attānaṃ,<br>
cittaklesehi paṇḍito.
</p><p><a id="p_14S5_129" class="ms"></a><a class="sc" id="sn45.34.7"></a>
Yesaṃ sambodhiyaṅgesu,<br> sammā cittaṃ subhāvitaṃ;<br>
Ādānapaṭinissagge,<br>
anupādāya ye ratā;<br>
Khīṇāsavā jutimanto,<br>
te loke parinibbutā”ti.
</p>
</blockquote>
<p class="endsection">Catutthaṃ.</p></article></section><section class="sutta" id="35"><article><hgroup id="sn45.35"><h1><a href="#menu">35. Paṭhamasāmaññasutta</a></h1></hgroup><p><a id="p_14S5_131" class="ms"></a><a class="msdiv" id="msdiv35"></a><a class="sc" id="sn45.35.1"></a>
Sāvatthinidānaṃ. “Sāmaññañca vo, bhikkhave, desessāmi, sāmaññaphalāni ca. Taṃ suṇātha. Katamañca, bhikkhave, sāmaññaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, sāmaññaṃ. Katamāni ca, bhikkhave, sāmaññaphalāni? Sotāpattiphalaṃ, sakadāgāmiphalaṃ, anāgāmiphalaṃ, arahattaphalaṃ–  imāni vuccanti, bhikkhave, sāmaññaphalānī”ti.</p>
<p class="endsection">Pañcamaṃ.</p></article></section><section class="sutta" id="36"><article><hgroup id="sn45.36"><h1><a href="#menu">36. Dutiyasāmaññasutta</a></h1></hgroup><p><a id="p_14S5_133" class="ms"></a><a class="msdiv" id="msdiv36"></a><a class="sc" id="sn45.36.1"></a>
Sāvatthinidānaṃ. “Sāmaññañca vo, bhikkhave, desessāmi, sāmaññatthañca. Taṃ suṇātha. Katamañca kho, bhikkhave, sāmaññaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, sāmaññaṃ. Katamo ca, bhikkhave, sāmaññattho? Yo kho, bhikkhave, rāgakkhayo dosakkhayo mohakkhayo–  ayaṃ vuccati, bhikkhave, sāmaññattho”ti.</p>
<p class="endsection">Chaṭṭhaṃ.</p></article></section><section class="sutta" id="37"><article><hgroup id="sn45.37"><h1><a href="#menu">37. Paṭhamabrahmaññasutta</a></h1></hgroup><p><a id="p_14S5_135" class="ms"></a><a class="msdiv" id="msdiv37"></a><a class="sc" id="sn45.37.1"></a>
Sāvatthinidānaṃ. “Brahmaññañca vo, bhikkhave, desessāmi, brahmaññaphalāni ca. Taṃ suṇātha. Katamañca kho, bhikkhave, brahmaññaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, brahmaññaṃ. Katamāni ca, bhikkhave, brahmaññaphalāni? Sotāpattiphalaṃ, sakadāgāmiphalaṃ, anāgāmiphalaṃ, arahattaphalaṃ–  imāni vuccanti, bhikkhave, brahmaññaphalānī”ti.</p>
<p class="endsection">Sattamaṃ.</p></article></section><section class="sutta" id="38"><article><hgroup id="sn45.38"><h1><a href="#menu">38. Dutiyabrahmaññasutta</a></h1></hgroup><p><a id="p_14S5_137" class="ms"></a><a class="msdiv" id="msdiv38"></a><a class="sc" id="sn45.38.1"></a>
Sāvatthinidānaṃ. “Brahmaññañca vo, bhikkhave, desessāmi, brahmaññatthañca. Taṃ suṇātha. Katamañca, bhikkhave, brahmaññaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, brahmaññaṃ. Katamo ca, bhikkhave, brahmaññattho? Yo kho, bhikkhave, rāgakkhayo dosakkhayo mohakkhayo–  ayaṃ vuccati, bhikkhave, brahmaññattho”ti.</p>
<p class="endsection">Aṭṭhamaṃ.</p></article></section><section class="sutta" id="39"><article><hgroup id="sn45.39"><h1><a href="#menu">39. Paṭhamabrahmacariyasutta</a></h1></hgroup><p><a id="p_14S5_139" class="ms"></a><a class="msdiv" id="msdiv39"></a><a class="sc" id="sn45.39.1"></a>
Sāvatthinidānaṃ. “Brahmacariyañca vo, bhikkhave, desessāmi, brahmacariyaphalāni ca. Taṃ suṇātha. Katamañca, bhikkhave, brahmacariyaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, brahmacariyaṃ. Katamāni ca, bhikkhave, brahmacariyaphalāni? Sotāpattiphalaṃ, sakadāgāmiphalaṃ, anāgāmiphalaṃ, arahattaphalaṃ–  imāni vuccanti, bhikkhave, brahmacariyaphalānī”ti.</p>
<p class="endsection">Navamaṃ.</p></article></section><section class="sutta" id="40"><article><hgroup id="sn45.40"><h1><a href="#menu">40. Dutiyabrahmacariyasutta</a></h1></hgroup><p><a id="p_14S5_141" class="ms"></a><a class="msdiv" id="msdiv40"></a><a class="sc" id="sn45.40.1"></a>
Sāvatthinidānaṃ. “Brahmacariyañca vo, bhikkhave, desessāmi, brahmacariyatthañca. Taṃ suṇātha. Katamañca, bhikkhave, brahmacariyaṃ? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Idaṃ vuccati, bhikkhave, brahmacariyaṃ. Katamo ca, bhikkhave, brahmacariyattho? Yo kho, bhikkhave, rāgakkhayo dosakkhayo mohakkhayo–  ayaṃ vuccati, bhikkhave, brahmacariyattho”ti.</p>
<p class="endsection">Dasamaṃ.</p>
<p class="endsection">Paṭipattivaggo catuttho.</p><blockquote class="uddanagatha"><p><a id="p_14S5_145" class="ms"></a><a class="sc" id="sn45.40.2"></a>
Paṭipatti paṭipanno ca,<br> viraddhañca pāraṅgamā;<br>
Sāmaññena ca dve vuttā,<br>
brahmaññā apare duve;<br>
Brahmacariyena dve vuttā,<br>
vaggo tena pavuccatīti.
</p>
</blockquote><a href="../../sn45.21-30/pi/" rel="prev" class="previous">◀ Saṃyutta Nikāya 45.21–​30</a><a href="#" class="top">▲ TOP</a>
<a href="../../sn45.41-48/pi/" rel="prefetch" class="next">Saṃyutta Nikāya 45.41–​48 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Paṭipattivagga</div>
<div class="hidden">
Paṭhamapaṭipattisutta</div>
</div>
</body></html>