<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn7.1">1. Dhanañjānīsutta</a></li>
<li><a id="menu2" href="#sn7.2">2. Akkosasutta</a></li>
<li><a id="menu3" href="#sn7.3">3. Asurindakasutta</a></li>
<li><a id="menu4" href="#sn7.4">4. Bilaṅgikasutta</a></li>
<li><a id="menu5" href="#sn7.5">5. Ahiṃsakasutta</a></li>
<li><a id="menu6" href="#sn7.6">6. Jaṭāsutta</a></li>
<li><a id="menu7" href="#sn7.7">7. Suddhikasutta</a></li>
<li><a id="menu8" href="#sn7.8">8. Aggikasutta</a></li>
<li><a id="menu9" href="#sn7.9">9. Sundarikasutta</a></li>
<li><a id="menu10" href="#sn7.10">10. Bahudhītarasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn7.1"><h2>Saṃyutta Nikāya 7</h2> <h3>1. Arahantavagga</h3><h1><a href="#menu">1. Dhanañjānīsutta</a></h1></hgroup><p><a id="p_12S1_1131" class="ms"></a><a class="msdiv" id="msdiv187"></a><a class="sc" id="sn7.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aññatarassa bhāradvājagottassa brāhmaṇassa dhanañjānī nāma brāhmaṇī abhippasannā hoti buddhe ca dhamme ca saṃghe ca. Atha kho dhanañjānī brāhmaṇī bhāradvājagottassa brāhmaṇassa bhattaṃ upasaṃharantī upakkhalitvā tikkhattuṃ udānaṃ udānesi: </p><p><a id="p_12S1_1132" class="ms"></a><a class="sc" id="sn7.1.2"></a>
“Namo tassa bhagavato arahato sammāsambuddhassa.</p><p><a id="p_12S1_1133" class="ms"></a><a class="sc" id="sn7.1.3"></a>
Namo tassa bhagavato arahato sammāsambuddhassa.</p><p><a id="p_12S1_1134" class="ms"></a><a class="sc" id="sn7.1.4"></a>
Namo tassa bhagavato arahato sammāsambuddhassā”ti.</p><p><a id="p_12S1_1135" class="ms"></a><a class="sc" id="sn7.1.5"></a>
Evaṃ vutte, bhāradvājagotto brāhmaṇo dhanañjāniṃ brāhmaṇiṃ etadavoca:  “evamevaṃ panāyaṃ vasalī yasmiṃ vā tasmiṃ vā tassa muṇḍakassa samaṇassa vaṇṇaṃ bhāsati. Idāni tyāhaṃ, vasali, tassa satthuno vādaṃ āropessāmī”ti. “Na khvāhaṃ taṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo tassa bhagavato vādaṃ āropeyya arahato sammāsambuddhassa. Api ca tvaṃ, brāhmaṇa, gaccha, gantvā vijānissasī”ti.</p><p><a id="p_12S1_1136" class="ms"></a><a class="sc" id="sn7.1.6"></a>
Atha kho bhāradvājagotto brāhmaṇo kupito anattamano yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho bhāradvājagotto brāhmaṇo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1137" class="ms"></a><a class="sc" id="sn7.1.7"></a>
“Kiṃsu chetvā sukhaṃ seti,<br> kiṃsu chetvā na socati;<br>
Kissassu ekadhammassa,<br>
vadhaṃ rocesi gotamā”ti.
</p><p><a id="p_12S1_1138" class="ms"></a><a class="sc" id="sn7.1.8"></a>
“Kodhaṃ chetvā sukhaṃ seti,<br> kodhaṃ chetvā na socati;<br>
Kodhassa visamūlassa,<br>
madhuraggassa brāhmaṇa;<br>
Vadhaṃ ariyā pasaṃsanti,<br>
tañhi chetvā na socatī”ti.
</p>
</blockquote><p><a id="p_12S1_1139" class="ms"></a><a class="sc" id="sn7.1.9"></a>
Evaṃ vutte, bhāradvājagotto brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Esāhaṃ, bhante, bhagavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti.</p><p><a id="p_12S1_1140" class="ms"></a><a class="sc" id="sn7.1.10"></a>
Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.</p></article></section><section class="sutta" id="2"><article><hgroup id="sn7.2"><h1><a href="#menu">2. Akkosasutta</a></h1></hgroup><p><a id="p_12S1_1141" class="ms"></a><a class="msdiv" id="msdiv188"></a><a class="sc" id="sn7.2.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Assosi kho akkosakabhāradvājo brāhmaṇo:  “bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati.</p><p><a id="p_12S1_1142" class="ms"></a><a class="sc" id="sn7.2.2"></a>
Evaṃ vutte, bhagavā akkosakabhāradvājaṃ brāhmaṇaṃ etadavoca:  “taṃ kiṃ maññasi, brāhmaṇa, api nu kho te āgacchanti mittāmaccā ñātisālohitā atithiyo”ti? “Appekadā me, bho gotama, āgacchanti mittāmaccā ñātisālohitā atithiyo”ti. “Taṃ kiṃ maññasi, brāhmaṇa, api nu tesaṃ anuppadesi khādanīyaṃ vā bhojanīyaṃ vā sāyanīyaṃ vā”ti? “Appekadā nesāhaṃ, bho gotama, anuppademi khādanīyaṃ vā bhojanīyaṃ vā sāyanīyaṃ vā”ti. “Sace kho pana te, brāhmaṇa, nappaṭiggaṇhanti, kassa taṃ hotī”ti? “Sace te, bho gotama, nappaṭiggaṇhanti, amhākameva taṃ hotī”ti. “Evameva kho, brāhmaṇa, yaṃ tvaṃ amhe anakkosante akkosasi, arosente rosesi, abhaṇḍante bhaṇḍasi, taṃ te mayaṃ nappaṭiggaṇhāma. Tavevetaṃ, brāhmaṇa, hoti; tavevetaṃ, brāhmaṇa, hoti.</p><p><a id="p_12S1_1143" class="ms"></a><a class="sc" id="sn7.2.3"></a>
Yo kho, brāhmaṇa, akkosantaṃ paccakkosati, rosentaṃ paṭiroseti, bhaṇḍantaṃ paṭibhaṇḍati, ayaṃ vuccati, brāhmaṇa, sambhuñjati vītiharatīti. Te mayaṃ tayā neva sambhuñjāma na vītiharāma. Tavevetaṃ, brāhmaṇa, hoti; tavevetaṃ, brāhmaṇa, hotī”ti. “Bhavantaṃ kho gotamaṃ sarājikā parisā evaṃ jānāti:  ‘arahaṃ samaṇo gotamo’ti. Atha ca pana bhavaṃ gotamo kujjhatī”ti.</p><blockquote class="gatha"><p><a id="p_12S1_1144" class="ms"></a><a class="sc" id="sn7.2.4"></a>
“Akkodhassa kuto kodho,<br> dantassa samajīvino;<br>
Sammadaññā vimuttassa,<br>
upasantassa tādino.
</p><p><a id="p_12S1_1145" class="ms"></a><a class="sc" id="sn7.2.5"></a>
Tasseva tena pāpiyo,<br> yo kuddhaṃ paṭikujjhati;<br>
Kuddhaṃ appaṭikujjhanto,<br>
saṅgāmaṃ jeti dujjayaṃ.
</p><p><a id="p_12S1_1146" class="ms"></a><a class="sc" id="sn7.2.6"></a>
Ubhinnamatthaṃ carati,<br> attano ca parassa ca;<br>
Paraṃ saṅkupitaṃ ñatvā,<br>
yo sato upasammati.
</p><p><a id="p_12S1_1147" class="ms"></a><a class="sc" id="sn7.2.7"></a>
Ubhinnaṃ tikicchantānaṃ,<br> attano ca parassa ca;<br>
Janā maññanti bāloti,<br>
ye dhammassa akovidā”ti.
</p>
</blockquote><p><a id="p_12S1_1148" class="ms"></a><a class="sc" id="sn7.2.8"></a>
Evaṃ vutte, akkosakabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ, bhante, bhoto gotamassa santike pabbajjaṃ, labheyyaṃ upasampadan”ti.</p><p><a id="p_12S1_1149" class="ms"></a><a class="sc" id="sn7.2.9"></a>
Alattha kho akkosakabhāradvājo brāhmaṇo bhagavato santike pabbajjaṃ, alattha upasampadaṃ. Acirūpasampanno kho panāyasmā akkosakabhāradvājo eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.</p></article></section><section class="sutta" id="3"><article><hgroup id="sn7.3"><h1><a href="#menu">3. Asurindakasutta</a></h1></hgroup><p><a id="p_12S1_1150" class="ms"></a><a class="msdiv" id="msdiv189"></a><a class="sc" id="sn7.3.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Assosi kho asurindakabhāradvājo brāhmaṇo:  “bhāradvājagotto brāhmaṇo kira samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati. Evaṃ vutte, bhagavā tuṇhī ahosi. Atha kho asurindakabhāradvājo brāhmaṇo bhagavantaṃ etadavoca:  “jitosi, samaṇa, jitosi, samaṇā”ti.</p><blockquote class="gatha"><p><a id="p_12S1_1151" class="ms"></a><a class="sc" id="sn7.3.2"></a>
“Jayaṃ ve maññati bālo,<br> vācāya pharusaṃ bhaṇaṃ;<br>
Jayañcevassa taṃ hoti,<br>
yā titikkhā vijānato.
</p><p><a id="p_12S1_1152" class="ms"></a><a class="sc" id="sn7.3.3"></a>
Tasseva tena pāpiyo,<br> yo kuddhaṃ paṭikujjhati;<br>
Kuddhaṃ appaṭikujjhanto,<br>
saṅgāmaṃ jeti dujjayaṃ.
</p><p><a id="p_12S1_1153" class="ms"></a><a class="sc" id="sn7.3.4"></a>
Ubhinnamatthaṃ carati,<br> attano ca parassa ca;<br>
Paraṃ saṅkupitaṃ ñatvā,<br>
yo sato upasammati.
</p><p><a id="p_12S1_1154" class="ms"></a><a class="sc" id="sn7.3.5"></a>
Ubhinnaṃ tikicchantānaṃ,<br> attano ca parassa ca;<br>
Janā maññanti bāloti,<br>
ye dhammassa akovidā”ti.
</p>
</blockquote><p><a id="p_12S1_1155" class="ms"></a><a class="sc" id="sn7.3.6"></a>
Evaṃ vutte, asurindakabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … abbhaññāsi. Aññataro ca panāyasmā bhāradvājo arahataṃ ahosīti.</p></article></section><section class="sutta" id="4"><article><hgroup id="sn7.4"><h1><a href="#menu">4. Bilaṅgikasutta</a></h1></hgroup><p><a id="p_12S1_1156" class="ms"></a><a class="msdiv" id="msdiv190"></a><a class="sc" id="sn7.4.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Assosi kho bilaṅgikabhāradvājo brāhmaṇo:  “bhāradvājagotto kira brāhmaṇo samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. Atha kho bhagavā bilaṅgikassa bhāradvājassa brāhmaṇassa cetasā cetoparivitakkamaññāya bilaṅgikaṃ bhāradvājaṃ brāhmaṇaṃ gāthāya ajjhabhāsi: </p><blockquote class="gatha"><p><a id="p_12S1_1157" class="ms"></a><a class="sc" id="sn7.4.2"></a>
“Yo appaduṭṭhassa narassa dussati,<br> Suddhassa posassa anaṅgaṇassa;<br>
Tameva bālaṃ pacceti pāpaṃ,<br>
Sukhumo rajo paṭivātaṃva khitto”ti.
</p>
</blockquote><p><a id="p_12S1_1158" class="ms"></a><a class="sc" id="sn7.4.3"></a>
Evaṃ vutte, bilaṅgikabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … abbhaññāsi. Aññataro ca panāyasmā bhāradvājo arahataṃ ahosīti.</p></article></section><section class="sutta" id="5"><article><hgroup id="sn7.5"><h1><a href="#menu">5. Ahiṃsakasutta</a></h1></hgroup><p><a id="p_12S1_1159" class="ms"></a><a class="msdiv" id="msdiv191"></a><a class="sc" id="sn7.5.1"></a>
Sāvatthinidānaṃ. Atha kho ahiṃsakabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ahiṃsakabhāradvājo brāhmaṇo bhagavantaṃ etadavoca:  “ahiṃsakāhaṃ, bho gotama, ahiṃsakāhaṃ, bho gotamā”ti.</p><blockquote class="gatha"><p><a id="p_12S1_1160" class="ms"></a><a class="sc" id="sn7.5.2"></a>
“Yathā nāmaṃ tathā cassa,<br> siyā kho tvaṃ ahiṃsako;<br>
Yo ca kāyena vācāya,<br>
manasā ca na hiṃsati;<br>
Sa ve ahiṃsako hoti,<br>
yo paraṃ na vihiṃsatī”ti.
</p>
</blockquote><p><a id="p_12S1_1161" class="ms"></a><a class="sc" id="sn7.5.3"></a>
Evaṃ vutte, ahiṃsakabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … abbhaññāsi. Aññataro ca panāyasmā ahiṃsakabhāradvājo arahataṃ ahosīti.</p></article></section><section class="sutta" id="6"><article><hgroup id="sn7.6"><h1><a href="#menu">6. Jaṭāsutta</a></h1></hgroup><p><a id="p_12S1_1162" class="ms"></a><a class="msdiv" id="msdiv192"></a><a class="sc" id="sn7.6.1"></a>
Sāvatthinidānaṃ. Atha kho jaṭābhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jaṭābhāradvājo brāhmaṇo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1163" class="ms"></a><a class="sc" id="sn7.6.2"></a>
“Antojaṭā bahijaṭā,<br> Jaṭāya jaṭitā pajā;<br>
Taṃ taṃ gotama pucchāmi,<br>
Ko imaṃ vijaṭaye jaṭan”ti.
</p><p><a id="p_12S1_1164" class="ms"></a><a class="sc" id="sn7.6.3"></a>
“Sīle patiṭṭhāya naro sapañño,<br> Cittaṃ paññañca bhāvayaṃ;<br>
Ātāpī nipako bhikkhu,<br>
So imaṃ vijaṭaye jaṭaṃ.
</p><p><a id="p_12S1_1165" class="ms"></a><a class="sc" id="sn7.6.4"></a>
Yesaṃ rāgo ca doso ca,<br> avijjā ca virājitā;<br>
Khīṇāsavā arahanto,<br>
tesaṃ vijaṭitā jaṭā.
</p><p><a id="p_12S1_1166" class="ms"></a><a class="sc" id="sn7.6.5"></a>
Yattha nāmañca rūpañca,<br> asesaṃ uparujjhati;<br>
Paṭighaṃ rūpasaññā ca,<br>
etthesā chijjate jaṭā”ti.
</p>
</blockquote><p><a id="p_12S1_1167" class="ms"></a><a class="sc" id="sn7.6.6"></a>
Evaṃ vutte, jaṭābhāradvājo bhagavantaṃ etadavoca:  “abhikkantaṃ, bho gotama … pe … aññataro ca panāyasmā bhāradvājo arahataṃ ahosī”ti.</p></article></section><section class="sutta" id="7"><article><hgroup id="sn7.7"><h1><a href="#menu">7. Suddhikasutta</a></h1></hgroup><p><a id="p_12S1_1168" class="ms"></a><a class="msdiv" id="msdiv193"></a><a class="sc" id="sn7.7.1"></a>
Sāvatthinidānaṃ. Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho suddhikabhāradvājo brāhmaṇo bhagavato santike imaṃ gāthaṃ ajjhabhāsi: </p><blockquote class="gatha"><p><a id="p_12S1_1169" class="ms"></a><a class="sc" id="sn7.7.2"></a>
“Na brāhmaṇo sujjhati koci,<br> Loke sīlavāpi tapokaraṃ;<br>
Vijjācaraṇasampanno,<br>
So sujjhati na aññā itarā pajā”ti.
</p><p><a id="p_12S1_1170" class="ms"></a><a class="sc" id="sn7.7.3"></a>
“Bahumpi palapaṃ jappaṃ,<br> na jaccā hoti brāhmaṇo;<br>
Antokasambu saṃkiliṭṭho,<br>
kuhanaṃ upanissito.
</p><p><a id="p_12S1_1171" class="ms"></a><a class="sc" id="sn7.7.4"></a>
Khattiyo brāhmaṇo vesso,<br> Suddo caṇḍālapukkuso;<br>
Āraddhavīriyo pahitatto,<br>
Niccaṃ daḷhaparakkamo;<br>
Pappoti paramaṃ suddhiṃ,<br>
Evaṃ jānāhi brāhmaṇā”ti.
</p>
</blockquote><p><a id="p_12S1_1172" class="ms"></a><a class="sc" id="sn7.7.5"></a>
Evaṃ vutte, suddhikabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … aññataro ca panāyasmā bhāradvājo arahataṃ ahosīti.</p></article></section><section class="sutta" id="8"><article><hgroup id="sn7.8"><h1><a href="#menu">8. Aggikasutta</a></h1></hgroup><p><a id="p_12S1_1173" class="ms"></a><a class="msdiv" id="msdiv194"></a><a class="sc" id="sn7.8.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena aggikabhāradvājassa brāhmaṇassa sappinā pāyaso sannihito hoti:  “aggiṃ juhissāmi, aggihuttaṃ paricarissāmī”ti.</p><p><a id="p_12S1_1174" class="ms"></a><a class="sc" id="sn7.8.2"></a>
Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. Rājagahe sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami; upasaṅkamitvā ekamantaṃ aṭṭhāsi. Addasā kho aggikabhāradvājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1175" class="ms"></a><a class="sc" id="sn7.8.3"></a>
“Tīhi vijjāhi sampanno,<br> jātimā sutavā bahū;<br>
Vijjācaraṇasampanno,<br>
somaṃ bhuñjeyya pāyasan”ti.
</p><p><a id="p_12S1_1176" class="ms"></a><a class="sc" id="sn7.8.4"></a>
“Bahumpi palapaṃ jappaṃ,<br> na jaccā hoti brāhmaṇo;<br>
Antokasambu saṃkiliṭṭho,<br>
kuhanāparivārito.
</p><p><a id="p_12S1_1177" class="ms"></a><a class="sc" id="sn7.8.5"></a>
Pubbenivāsaṃ yo vedī,<br> saggāpāyañca passati;<br>
Atho jātikkhayaṃ patto,<br>
abhiññāvosito muni.
</p><p><a id="p_12S1_1178" class="ms"></a><a class="sc" id="sn7.8.6"></a>
Etāhi tīhi vijjāhi,<br> tevijjo hoti brāhmaṇo;<br>
Vijjācaraṇasampanno,<br>
somaṃ bhuñjeyya pāyasan”ti.
</p>
</blockquote><p><a id="p_12S1_1179" class="ms"></a><a class="sc" id="sn7.8.7"></a>
“Bhuñjatu bhavaṃ gotamo. Brāhmaṇo bhavan”ti.</p><blockquote class="gatha"><p><a id="p_12S1_1180" class="ms"></a><a class="sc" id="sn7.8.8"></a>
“Gāthābhigītaṃ me abhojaneyyaṃ,<br> Sampassataṃ brāhmaṇa nesa dhammo;<br>
Gāthābhigītaṃ panudanti buddhā,<br>
Dhamme sati brāhmaṇa vuttiresā.
</p><p><a id="p_12S1_1181" class="ms"></a><a class="sc" id="sn7.8.9"></a>
Aññena ca kevalinaṃ mahesiṃ,<br> Khīṇāsavaṃ kukkuccavūpasantaṃ;<br>
Annena pānena upaṭṭhahassu,<br>
Khettañhi taṃ puññapekkhassa hotī”ti.
</p>
</blockquote><p><a id="p_12S1_1182" class="ms"></a><a class="sc" id="sn7.8.10"></a>
Evaṃ vutte, aggikabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … aññataro ca panāyasmā aggikabhāradvājo arahataṃ ahosīti.</p></article></section><section class="sutta" id="9"><article><hgroup id="sn7.9"><h1><a href="#menu">9. Sundarikasutta</a></h1></hgroup><p><a id="p_12S1_1183" class="ms"></a><a class="msdiv" id="msdiv195"></a><a class="sc" id="sn7.9.1"></a>
Ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi:  “ko nu kho imaṃ habyasesaṃ bhuñjeyyā”ti? Addasā kho sundarikabhāradvājo brāhmaṇo bhagavantaṃ aññatarasmiṃ rukkhamūle sasīsaṃ pārutaṃ nisinnaṃ. Disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami. Atha kho bhagavā sundarikabhāradvājassa brāhmaṇassa padasaddena sīsaṃ vivari. Atha kho sundarikabhāradvājo brāhmaṇo “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi:  “muṇḍāpi hi idhekacce brāhmaṇā bhavanti; yannūnāhaṃ taṃ upasaṅkamitvā jātiṃ puccheyyan”ti.</p><p><a id="p_12S1_1184" class="ms"></a><a class="sc" id="sn7.9.2"></a>
Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca:  “kiṃjacco bhavan”ti?</p><blockquote class="gatha"><p><a id="p_12S1_1185" class="ms"></a><a class="sc" id="sn7.9.3"></a>
“Mā jātiṃ puccha caraṇañca puccha,<br> Kaṭṭhā have jāyati jātavedo;<br>
Nīcākulīnopi muni dhitimā,<br>
Ājānīyo hoti hirīnisedho.
</p><p><a id="p_12S1_1186" class="ms"></a><a class="sc" id="sn7.9.4"></a>
Saccena danto damasā upeto,<br> Vedantagū vusitabrahmacariyo;<br>
Yaññopanīto tamupavhayetha,<br>
Kālena so juhati dakkhiṇeyye”ti.
</p><p><a id="p_12S1_1187" class="ms"></a><a class="sc" id="sn7.9.5"></a>
“Addhā suyiṭṭhaṃ suhutaṃ mama yidaṃ,<br> Yaṃ tādisaṃ vedagumaddasāmi;<br>
Tumhādisānañhi adassanena,<br>
Añño jano bhuñjati habyasesan”ti.
</p>
</blockquote><p><a id="p_12S1_1188" class="ms"></a><a class="sc" id="sn7.9.6"></a>
“Bhuñjatu bhavaṃ gotamo. Brāhmaṇo bhavan”ti.</p><blockquote class="gatha"><p><a id="p_12S1_1189" class="ms"></a><a class="sc" id="sn7.9.7"></a>
“Gāthābhigītaṃ me abhojaneyyaṃ,<br> Sampassataṃ brāhmaṇa nesa dhammo;<br>
Gāthābhigītaṃ panudanti buddhā,<br>
Dhamme sati brāhmaṇa vuttiresā.
</p><p><a id="p_12S1_1190" class="ms"></a><a class="sc" id="sn7.9.8"></a>
Aññena ca kevalinaṃ mahesiṃ,<br> Khīṇāsavaṃ kukkuccavūpasantaṃ;<br>
Annena pānena upaṭṭhahassu,<br>
Khettañhi taṃ puññapekkhassa hotī”ti.
</p>
</blockquote><p><a id="p_12S1_1191" class="ms"></a><a class="sc" id="sn7.9.9"></a>
“Atha kassa cāhaṃ, bho gotama, imaṃ habyasesaṃ dammī”ti? “Na khvāhaṃ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṃ gaccheyya aññatra, brāhmaṇa, tathāgatassa vā tathāgatasāvakassa vā. Tena hi tvaṃ, brāhmaṇa, taṃ habyasesaṃ appaharite vā chaḍḍehi appāṇake vā udake opilāpehī”ti.</p><p><a id="p_12S1_1192" class="ms"></a><a class="sc" id="sn7.9.10"></a>
Atha kho sundarikabhāradvājo brāhmaṇo taṃ habyasesaṃ appāṇake udake opilāpesi. Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma phālo divasaṃsantatto udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati.</p><p><a id="p_12S1_1193" class="ms"></a><a class="sc" id="sn7.9.11"></a>
Atha kho sundarikabhāradvājo brāhmaṇo saṃviggo lomahaṭṭhajāto yena bhagavā tenupasaṅkami; upasaṅkamitvā ekamantaṃ aṭṭhāsi. Ekamantaṃ ṭhitaṃ kho sundarikabhāradvājaṃ brāhmaṇaṃ bhagavā gāthāhi ajjhabhāsi: </p><blockquote class="gatha"><p><a id="p_12S1_1194" class="ms"></a><a class="sc" id="sn7.9.12"></a>
“Mā brāhmaṇa dāru samādahāno,<br> Suddhiṃ amaññi bahiddhā hi etaṃ;<br>
Na hi tena suddhiṃ kusalā vadanti,<br>
Yo bāhirena parisuddhimicche.
</p><p><a id="p_12S1_1195" class="ms"></a><a class="sc" id="sn7.9.13"></a>
Hitvā ahaṃ brāhmaṇa dārudāhaṃ,<br> Ajjhattamevujjalayāmi jotiṃ;<br>
Niccagginī niccasamāhitatto,<br>
Arahaṃ ahaṃ brahmacariyaṃ carāmi.
</p><p><a id="p_12S1_1196" class="ms"></a><a class="sc" id="sn7.9.14"></a>
Māno hi te brāhmaṇa khāribhāro,<br> Kodho dhumo bhasmani mosavajjaṃ;<br>
Jivhā sujā hadayaṃ jotiṭhānaṃ,<br>
Attā sudanto purisassa joti.
</p><p><a id="p_12S1_1197" class="ms"></a><a class="sc" id="sn7.9.15"></a>
Dhammo rahado brāhmaṇa sīlatittho,<br> Anāvilo sabbhi sataṃ pasattho;<br>
Yattha have vedaguno sinātā,<br>
Anallagattāva taranti pāraṃ.
</p><p><a id="p_12S1_1198" class="ms"></a><a class="sc" id="sn7.9.16"></a>
Saccaṃ dhammo saṃyamo brahmacariyaṃ,<br> Majjhe sitā brāhmaṇa brahmapatti;<br>
Sa tujjubhūtesu namo karohi,<br>
Tamahaṃ naraṃ dhammasārīti brūmī”ti.
</p>
</blockquote><p><a id="p_12S1_1199" class="ms"></a><a class="sc" id="sn7.9.17"></a>
Evaṃ vutte, sundarikabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … aññataro ca panāyasmā bhāradvājo arahataṃ ahosīti.</p></article></section><section class="sutta" id="10"><article><hgroup id="sn7.10"><h1><a href="#menu">10. Bahudhītarasutta</a></h1></hgroup><p><a id="p_12S1_1200" class="ms"></a><a class="msdiv" id="msdiv196"></a><a class="sc" id="sn7.10.1"></a>
Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi: </p><blockquote class="gatha"><p><a id="p_12S1_1201" class="ms"></a><a class="sc" id="sn7.10.2"></a>
“Na hi nūnimassa samaṇassa,<br> Balībaddā catuddasa;<br>
Ajjasaṭṭhiṃ na dissanti,<br>
Tenāyaṃ samaṇo sukhī.
</p><p><a id="p_12S1_1202" class="ms"></a><a class="sc" id="sn7.10.3"></a>
Na hi nūnimassa samaṇassa,<br> Tilākhettasmi pāpakā;<br>
Ekapaṇṇā dupaṇṇā ca,<br>
Tenāyaṃ samaṇo sukhī.
</p><p><a id="p_12S1_1203" class="ms"></a><a class="sc" id="sn7.10.4"></a>
Na hi nūnimassa samaṇassa,<br> Tucchakoṭṭhasmi mūsikā;<br>
Ussoḷhikāya naccanti,<br>
Tenāyaṃ samaṇo sukhī.
</p><p><a id="p_12S1_1204" class="ms"></a><a class="sc" id="sn7.10.5"></a>
Na hi nūnimassa samaṇassa,<br> Santhāro sattamāsiko;<br>
Uppāṭakehi sañchanno,<br>
Tenāyaṃ samaṇo sukhī.
</p><p><a id="p_12S1_1205" class="ms"></a><a class="sc" id="sn7.10.6"></a>
Na hi nūnimassa samaṇassa,<br> Vidhavā satta dhītaro;<br>
Ekaputtā duputtā ca,<br>
Tenāyaṃ samaṇo sukhī.
</p><p><a id="p_12S1_1206" class="ms"></a><a class="sc" id="sn7.10.7"></a>
Na hi nūnimassa samaṇassa,<br> Piṅgalā tilakāhatā;<br>
Sottaṃ pādena bodheti,<br>
Tenāyaṃ samaṇo sukhī.
</p><p><a id="p_12S1_1207" class="ms"></a><a class="sc" id="sn7.10.8"></a>
Na hi nūnimassa samaṇassa,<br> Paccūsamhi iṇāyikā;<br>
Detha dethāti codenti,<br>
Tenāyaṃ samaṇo sukhī”ti.
</p><p><a id="p_12S1_1208" class="ms"></a><a class="sc" id="sn7.10.9"></a>
“Na hi mayhaṃ brāhmaṇa,<br> balībaddā catuddasa;<br>
Ajjasaṭṭhiṃ na dissanti,<br>
tenāhaṃ brāhmaṇā sukhī.
</p><p><a id="p_12S1_1209" class="ms"></a><a class="sc" id="sn7.10.10"></a>
Na hi mayhaṃ brāhmaṇa,<br> tilākhettasmi pāpakā;<br>
Ekapaṇṇā dupaṇṇā ca,<br>
tenāhaṃ brāhmaṇā sukhī.
</p><p><a id="p_12S1_1210" class="ms"></a><a class="sc" id="sn7.10.11"></a>
Na hi mayhaṃ brāhmaṇa,<br> tucchakoṭṭhasmi mūsikā;<br>
Ussoḷhikāya naccanti,<br>
tenāhaṃ brāhmaṇā sukhī.
</p><p><a id="p_12S1_1211" class="ms"></a><a class="sc" id="sn7.10.12"></a>
Na hi mayhaṃ brāhmaṇa,<br> santhāro sattamāsiko;<br>
Uppāṭakehi sañchanno,<br>
tenāhaṃ brāhmaṇā sukhī.
</p><p><a id="p_12S1_1212" class="ms"></a><a class="sc" id="sn7.10.13"></a>
Na hi mayhaṃ brāhmaṇa,<br> vidhavā satta dhītaro;<br>
Ekaputtā duputtā ca,<br>
tenāhaṃ brāhmaṇā sukhī.
</p><p><a id="p_12S1_1213" class="ms"></a><a class="sc" id="sn7.10.14"></a>
Na hi mayhaṃ brāhmaṇa,<br> piṅgalā tilakāhatā;<br>
Sottaṃ pādena bodheti,<br>
tenāhaṃ brāhmaṇā sukhī.
</p><p><a id="p_12S1_1214" class="ms"></a><a class="sc" id="sn7.10.15"></a>
Na hi mayhaṃ brāhmaṇa,<br> paccūsamhi iṇāyikā;<br>
Detha dethāti codenti,<br>
tenāhaṃ brāhmaṇā sukhī”ti.
</p>
</blockquote><p><a id="p_12S1_1215" class="ms"></a><a class="sc" id="sn7.10.16"></a>
Evaṃ vutte, bhāradvājagotto brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:  ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti.</p><p><a id="p_12S1_1216" class="ms"></a><a class="sc" id="sn7.10.17"></a>
Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva–  yassatthāya kulaputtā sammadeva agārasmā anagāriyaṃ pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.</p>
<p class="endsection">Arahantavaggo paṭhamo.</p><blockquote class="uddanagatha"><p><a id="p_12S1_1219" class="ms"></a><a class="sc" id="sn7.10.18"></a>
Dhanañjānī ca akkosaṃ,<br> asurindaṃ bilaṅgikaṃ;<br>
Ahiṃsakaṃ jaṭā ceva,<br>
suddhikañceva aggikā;<br>
Sundarikaṃ bahudhīta—​<br>
rena ca te dasāti.
</p>
</blockquote><a href="../../sn6.11-15/pi/" rel="prev" class="previous">◀◀ Saṃyutta Nikāya 6.11–​15</a><a href="#" class="top">▲ TOP</a>
<a href="../../sn7.11-22/pi/" rel="prefetch" class="next">Saṃyutta Nikāya 7.11–​22 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Brāhmaṇasaṃyutta</div>
<div class="hidden">
Arahantavagga</div>
<div class="hidden">
Dhanañjānīsutta</div>
</div>
</body></html>