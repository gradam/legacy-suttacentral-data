<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu71" href="#sn24.71">71. Navātasutta</a></li>
<li><a id="menu72-95" href="#sn24.72">72–​95. Etaṃmamādisutta</a></li>
<li><a id="menu96" href="#sn24.96">96. Adukkhamasukhīsutta</a></li>
</ul></div>
</div>
<section id="vagga"><section class="sutta" id="71"><article><hgroup id="sn24.71"><h2>Saṃyutta Nikāya 24</h2> <h3>4. Catutthagamanavagga</h3><h1><a href="#menu">71. Navātasutta</a></h1></hgroup><p><a id="p_13S3_1025" class="ms"></a><a class="msdiv" id="msdiv276"></a><a class="sc" id="sn24.71.1"></a> Sāvatthinidānaṃ. “Kismiṃ nu kho, bhikkhave, sati kiṃ upādāya, kiṃ abhinivissa evaṃ diṭṭhi uppajjati:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? “Bhagavaṃmūlakā no, bhante, dhammā … pe ….</p><p><a id="p_13S3_1026" class="ms"></a><a class="sc" id="sn24.71.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘na vātā vāyanti … pe … esikaṭṭhāyiṭṭhitā’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘na vātā vāyanti … pe … esikaṭṭhāyiṭṭhitā’”ti. “Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”.</p><p><a id="p_13S3_1027" class="ms"></a><a class="sc" id="sn24.71.3"></a>
“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ:  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Yā kāci vedanā … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ:  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.</p><p><a id="p_13S3_1028" class="ms"></a><a class="sc" id="sn24.71.4"></a>
Evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Paṭhamaṃ.</p></article></section><section class="sutta" id="72-95"><article><hgroup id="sn24.72"><h1><a href="#menu">72–​95. Etaṃmamādisutta</a></h1></hgroup><p><a id="p_13S3_1030" class="ms"></a><a class="msdiv" id="msdiv277–300."></a><a href="#sc72-95.1" id="sc72-95.1" class="sc"></a>
(Dutiyavagge viya catuvīsati suttāni pūretabbāni.)</p>
<p class="endsection">Pañcavīsatimaṃ.</p></article></section><section class="sutta" id="96"><article><hgroup id="sn24.96"><h1><a href="#menu">96. Adukkhamasukhīsutta</a></h1></hgroup><p><a id="p_13S3_1032" class="ms"></a><a class="msdiv" id="msdiv301"></a><a class="sc" id="sn24.96.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘adukkhamasukhī attā hoti arogo paraṃ maraṇā’”ti? “Bhagavaṃmūlakā no, bhante, dhammā … pe ….</p><p><a id="p_13S3_1033" class="ms"></a><a class="sc" id="sn24.96.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘adukkhamasukhī attā hoti arogo paraṃ maraṇā’ti. Vedanāya sati … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘adukkhamasukhī attā hoti arogo paraṃ maraṇā’ti.</p><p><a id="p_13S3_1034" class="ms"></a><a class="sc" id="sn24.96.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”.</p><p><a id="p_13S3_1035" class="ms"></a><a class="sc" id="sn24.96.4"></a>
“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ:  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Yā kāci vedanā … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ:  ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.</p><p><a id="p_13S3_1036" class="ms"></a><a class="sc" id="sn24.96.5"></a>
Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Catutthapeyyālo.</p><blockquote class="uddanagatha"><p><a id="p_13S3_1039" class="ms"></a><a class="sc" id="sn24.96.6"></a>
Purimagamane aṭṭhārasa veyyākaraṇā,<br> Dutiyagamane chabbīsaṃ vitthāretabbāni;<br>
Tatiyagamane chabbīsaṃ vitthāretabbāni,<br>
Catutthagamane chabbīsaṃ vitthāretabbāni.
</p>
</blockquote>
<p class="endsutta">Diṭṭhisaṃyuttaṃ samattaṃ.</p><a href="../../sn24.45-70/pi/" rel="prev" class="previous">◀ Saṃyutta Nikāya 24.45–​70</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Diṭṭhisaṃyutta</div>
<div class="hidden">
Catutthagamanavagga</div>
<div class="hidden">
Navātasutta</div>
</div>
</body></html>