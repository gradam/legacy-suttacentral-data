<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="41"><article><hgroup id="an8.41"><h2>Aṅguttara Nikāya 8</h2> <h3>5. Uposathavagga</h3><h1>41. Saṅkhittūposathasutta</h1></hgroup><p><a id="p_17A8_386" class="ms"></a><a class="msdiv" id="msdiv41"></a><a class="sc" id="an8.41.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_17A8_387" class="ms"></a><a class="sc" id="an8.41.2"></a>
“Aṭṭhaṅgasamannāgato, bhikkhave, uposatho upavuttho mahapphalo hoti mahānisaṃso mahājutiko mahāvipphāro. Kathaṃ upavuttho ca, bhikkhave, aṭṭhaṅgasamannāgato uposatho mahapphalo hoti mahānisaṃso mahājutiko mahāvipphāro? Idha, bhikkhave, ariyasāvako iti paṭisañcikkhati:  ‘yāvajīvaṃ arahanto pāṇātipātaṃ pahāya pāṇātipātā paṭiviratā nihitadaṇḍā nihitasatthā lajjī dayāpannā, sabba­pāṇa­bhūta­hitā­nukampino viharanti. Ahampajja imañca rattiṃ imañca divasaṃ pāṇātipātaṃ pahāya pāṇātipātā paṭivirato nihitadaṇḍo nihitasattho lajjī dayāpanno, sabba­pāṇa­bhūta­hitā­nukampī viharāmi. Imināpaṅgena arahataṃ anukaromi, uposatho ca me upavuttho bhavissatī’ti. Iminā paṭhamena aṅgena samannāgato hoti. <span class="brnum">(1)</span></p><p><a id="p_17A8_388" class="ms"></a><a class="sc" id="an8.41.3"></a>
‘Yāvajīvaṃ arahanto adinnādānaṃ pahāya adinnādānā paṭiviratā dinnādāyī dinnapāṭikaṅkhī, athenena sucibhūtena attanā viharanti. Ahampajja imañca rattiṃ imañca divasaṃ adinnādānaṃ pahāya adinnādānā paṭivirato dinnādāyī dinnapāṭikaṅkhī, athenena sucibhūtena attanā viharāmi. Imināpaṅgena arahataṃ anukaromi, uposatho ca me upavuttho bhavissatī’ti. Iminā dutiyena aṅgena samannāgato hoti. <span class="brnum">(2)</span></p><p><a id="p_17A8_389" class="ms"></a><a class="sc" id="an8.41.4"></a>
‘Yāvajīvaṃ arahanto abrahmacariyaṃ pahāya brahmacārino ārācārino viratā methunā gāmadhammā. Ahampajja imañca rattiṃ imañca divasaṃ abrahmacariyaṃ pahāya brahmacārī ārācārī virato methunā gāmadhammā. Imināpaṅgena arahataṃ anukaromi, uposatho ca me upavuttho bhavissatī’ti. Iminā tatiyena aṅgena samannāgato hoti. <span class="brnum">(3)</span></p><p><a id="p_17A8_390" class="ms"></a><a class="sc" id="an8.41.5"></a>
‘Yāvajīvaṃ arahanto musāvādaṃ pahāya musāvādā paṭiviratā saccavādino saccasandhā thetā paccayikā avisaṃvādako lokassa. Ahampajja imañca rattiṃ imañca divasaṃ musāvādaṃ pahāya musāvādā paṭivirato saccavādī saccasandho theto paccayiko avisaṃvādako lokassa. Imināpaṅgena arahataṃ anukaromi, uposatho ca me upavuttho bhavissatī’ti. Iminā catutthena aṅgena samannāgato hoti. <span class="brnum">(4)</span></p><p><a id="p_17A8_391" class="ms"></a><a class="sc" id="an8.41.6"></a>
‘Yāvajīvaṃ arahanto surāme­raya­majja­pamā­daṭṭhānaṃ pahāya surāme­raya­majja­pamā­daṭṭhānā paṭiviratā. Ahampajja imañca rattiṃ imañca divasaṃ surāme­raya­majja­pamā­daṭṭhānaṃ pahāya surāme­raya­majja­pamā­daṭṭhānā paṭivirato. Imināpaṅgena arahataṃ anukaromi, uposatho ca me upavuttho bhavissatī’ti. Iminā pañcamena aṅgena samannāgato hoti. <span class="brnum">(5)</span></p><p><a id="p_17A8_392" class="ms"></a><a class="sc" id="an8.41.7"></a>
‘Yāvajīvaṃ arahanto ekabhattikā rattūparatā viratā vikālabhojanā. Ahampajja imañca rattiṃ imañca divasaṃ ekabhattiko rattūparato virato vikālabhojanā. Imināpaṅgena arahataṃ anukaromi, uposatho ca me upavuttho bhavissatī’ti. Iminā chaṭṭhena aṅgena samannāgato hoti. <span class="brnum">(6)</span></p><p><a id="p_17A8_393" class="ms"></a><a class="sc" id="an8.41.8"></a>
‘Yāvajīvaṃ arahanto nacca­gīta­vādi­tavi­sūka­dassa­namā­lāgandha­vile­pana­dhāra­ṇamaṇḍa­navi­bhūsa­naṭṭhānaṃ pahāya nacca­gīta­vādi­tavi­sūka­dassa­namā­lāgandha­vile­pana­dhāra­ṇamaṇḍa­navi­bhūsa­naṭṭhānā paṭiviratā. Ahampajja imañca rattiṃ imañca divasaṃ nacca­gīta­vādi­tavi­sūka­dassa­namā­lāgandha­vile­pana­dhāra­ṇamaṇḍa­navi­bhūsa­naṭṭhānaṃ pahāya nacca­gīta­vādi­tavi­sūka­dassa­namā­lāgandha­vile­pana­dhāra­ṇamaṇḍa­navi­bhūsa­naṭṭhānā paṭivirato. Imināpaṅgena arahataṃ anukaromi, uposatho ca me upavuttho bhavissatī’ti. Iminā sattamena aṅgena samannāgato hoti. <span class="brnum">(7)</span></p><p><a id="p_17A8_394" class="ms"></a><a class="sc" id="an8.41.9"></a>
‘Yāvajīvaṃ arahanto uccāsayanamahāsayanaṃ pahāya uccāsayanamahāsayanā paṭiviratā nīcaseyyaṃ kappenti–  mañcake vā tiṇasanthārake vā. Ahampajja imañca rattiṃ imañca divasaṃ uccāsayanamahāsayanaṃ pahāya uccāsayanamahāsayanā paṭivirato nīcaseyyaṃ kappemi–  mañcake vā tiṇasanthārake vā. Imināpaṅgena arahataṃ anukaromi, uposatho ca me upavuttho bhavissatī’ti. Iminā aṭṭhamena aṅgena samannāgato hoti. <span class="brnum">(8)</span></p><p><a id="p_17A8_395" class="ms"></a><a class="sc" id="an8.41.10"></a>
Evaṃ upavuttho kho, bhikkhave, aṭṭhaṅgasamannāgato uposatho mahapphalo hoti mahānisaṃso mahājutiko mahāvipphāro”ti.</p>
<p class="endsection">Paṭhamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Uposathavagga</div>
<div class="hidden">
Saṅkhittūposathasutta</div>
</div>
</section><a class="previous" href="/an8.40/pi/">◀ Aṅguttara Nikāya  8.40</a><a class="top" href="#"> ▲ TOP </a><a class="next" href="/an8.42/pi/">Aṅguttara Nikāya  8.42 ▶</a></div>
</body></html>