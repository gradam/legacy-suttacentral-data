<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu63" href="#sn35.63">63. Paṭhamamigajālasutta</a></li>
<li><a id="menu64" href="#sn35.64">64. Dutiyamigajālasutta</a></li>
<li><a id="menu65" href="#sn35.65">65. Paṭha­masa­middhi­māra­pañhā­sutta</a></li>
<li><a id="menu66" href="#sn35.66">66. Samiddhisattapañhāsutta</a></li>
<li><a id="menu67" href="#sn35.67">67. Samiddhidukkhapañhāsutta</a></li>
<li><a id="menu68" href="#sn35.68">68. Samiddhilokapañhāsutta</a></li>
<li><a id="menu69" href="#sn35.69">69. Upasenaāsīvisasutta</a></li>
<li><a id="menu70" href="#sn35.70">70. Upavāṇasandiṭṭhikasutta</a></li>
<li><a id="menu71" href="#sn35.71">71. Paṭha­macha­phassā­yata­nasutta</a></li>
<li><a id="menu72" href="#sn35.72">72. Dutiya­chaphassā­yata­nasutta</a></li>
<li><a id="menu73" href="#sn35.73">73. Tatiya­chaphassā­yata­nasutta</a></li>
</ul></div>
</div>
<section id="vagga"><section class="sutta" id="63"><article><hgroup id="sn35.63"><h2>Saṃyutta Nikāya 35</h2> <h3>7. Migajālavagga</h3><h1><a href="#menu">63. Paṭhamamigajālasutta</a></h1></hgroup><p><a id="p_13S4_207" class="ms"></a><a class="msdiv" id="msdiv63"></a><a class="sc" id="sn35.63.1"></a> Sāvatthinidānaṃ. Atha kho āyasmā migajālo yena bhagavā … pe … ekamantaṃ nisinno kho āyasmā migajālo bhagavantaṃ etadavoca:  “‘ekavihārī, ekavihārī’ti, bhante, vuccati. Kittāvatā nu kho, bhante, ekavihārī hoti, kittāvatā ca pana sadutiyavihārī hotī”ti?</p><p><a id="p_13S4_208" class="ms"></a><a class="sc" id="sn35.63.2"></a>
“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. Nandiyā sati sārāgo hoti; sārāge sati saṃyogo hoti. Nandisaṃyojanasaṃyutto kho, migajāla, bhikkhu sadutiyavihārīti vuccati. … pe … Santi kho, migajāla, jivhāviññeyyā rasā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. Nandiyā sati sārāgo hoti; sārāge sati saṃyogo hoti. Nandisaṃyojanasaṃyutto kho, migajāla, bhikkhu sadutiyavihārīti vuccati. Evaṃvihārī ca, migajāla, bhikkhu kiñcāpi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni; atha kho sadutiyavihārīti vuccati. Taṃ kissa hetu? Taṇhā hissa dutiyā, sāssa appahīnā. Tasmā ‘sadutiyavihārī’ti vuccati.</p><p><a id="p_13S4_209" class="ms"></a><a class="sc" id="sn35.63.3"></a>
Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandiyā asati sārāgo na hoti; sārāge asati saṃyogo na hoti. Nandisaṃyojanavisaṃyutto kho, migajāla, bhikkhu ekavihārīti vuccati … pe … santi ca kho, migajāla, jivhāviññeyyā rasā … pe … santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandiyā asati sārāgo na hoti; sārāge asati saṃyogo na hoti. Nandisaṃyojanavippayutto kho, migajāla, bhikkhu ekavihārīti vuccati. Evaṃvihārī ca, migajāla, bhikkhu kiñcāpi gāmante viharati ākiṇṇo bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi. Atha kho ekavihārīti vuccati. Taṃ kissa hetu? Taṇhā hissa dutiyā, sāssa pahīnā. Tasmā ‘ekavihārī’ti vuccatī”ti.</p>
<p class="endsection">Paṭhamaṃ.</p></article></section><section class="sutta" id="64"><article><hgroup id="sn35.64"><h1><a href="#menu">64. Dutiyamigajālasutta</a></h1></hgroup><p><a id="p_13S4_211" class="ms"></a><a class="msdiv" id="msdiv64"></a><a class="sc" id="sn35.64.1"></a>
Atha kho āyasmā migajālo yena bhagavā tenupasaṅkami … pe … ekamantaṃ nisinno kho āyasmā migajālo bhagavantaṃ etadavoca:  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.</p><p><a id="p_13S4_212" class="ms"></a><a class="sc" id="sn35.64.2"></a>
“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. Nandisamudayā dukkhasamudayo, migajālāti vadāmi … pe … santi ca kho, migajāla, jivhāviññeyyā rasā … pe … santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu abhinandati abhivadati ajjhosāya tiṭṭhati. Tassa taṃ abhinandato abhivadato ajjhosāya tiṭṭhato uppajjati nandī. Nandisamudayā dukkhasamudayo, migajālāti vadāmi.</p><p><a id="p_13S4_213" class="ms"></a><a class="sc" id="sn35.64.3"></a>
Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandinirodhā dukkhanirodho, migajālāti vadāmi … pe … santi ca kho, migajāla, jivhāviññeyyā rasā iṭṭhā kantā … pe … santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati. Tassa taṃ anabhinandato anabhivadato anajjhosāya tiṭṭhato nandī nirujjhati. Nandinirodhā dukkhanirodho, migajālāti vadāmī”ti.</p><p><a id="p_13S4_214" class="ms"></a><a class="sc" id="sn35.64.4"></a>
Atha kho āyasmā migajālo bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Atha kho āyasmā migajālo eko vūpakaṭṭho appamatto ātāpī pahitatto viharato nacirasseva–  yassatthāya kulaputtā sammadeva agārasmā anagāriyaṃ pabbajanti, tadanuttaraṃ–  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā migajālo arahataṃ ahosīti.</p>
<p class="endsection">Dutiyaṃ.</p></article></section><section class="sutta" id="65"><article><hgroup id="sn35.65"><h1><a href="#menu">65. Paṭha­masa­middhi­māra­pañhā­sutta</a></h1></hgroup><p><a id="p_13S4_216" class="ms"></a><a class="msdiv" id="msdiv65"></a><a class="sc" id="sn35.65.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā samiddhi yena bhagavā … pe … bhagavantaṃ etadavoca:  “‘māro, māro’ti, bhante, vuccati. Kittāvatā nu kho, bhante, māro vā assa mārapaññatti vā”ti?</p><p><a id="p_13S4_217" class="ms"></a><a class="sc" id="sn35.65.2"></a>
“Yattha kho, samiddhi, atthi cakkhu, atthi rūpā, atthi cakkhuviññāṇaṃ, atthi cakkhuviññāṇaviññātabbā dhammā, atthi tattha māro vā mārapaññatti vā. Atthi sotaṃ, atthi saddā, atthi sotaviññāṇaṃ, atthi sotaviññāṇaviññātabbā dhammā, atthi tattha māro vā mārapaññatti vā. Atthi ghānaṃ, atthi gandhā, atthi ghānaviññāṇaṃ, atthi ghānaviññāṇaviññātabbā dhammā, atthi tattha māro vā mārapaññatti vā. Atthi jivhā, atthi rasā, atthi jivhāviññāṇaṃ, atthi jivhāviññāṇaviññātabbā dhammā, atthi tattha māro vā mārapaññatti vā. Atthi kāyo, atthi phoṭṭhabbā, atthi kāyaviññāṇaṃ, atthi kāyaviññāṇaviññātabbā dhammā, atthi tattha māro vā mārapaññatti vā. Atthi mano, atthi dhammā, atthi manoviññāṇaṃ, atthi manoviññāṇaviññātabbā dhammā, atthi tattha māro vā mārapaññatti vā.</p><p><a id="p_13S4_218" class="ms"></a><a class="sc" id="sn35.65.3"></a>
Yattha ca kho, samiddhi, natthi cakkhu, natthi rūpā, natthi cakkhuviññāṇaṃ, natthi cakkhuviññāṇaviññātabbā dhammā, natthi tattha māro vā mārapaññatti vā. Natthi sotaṃ … pe … natthi ghānaṃ … pe … natthi jivhā, natthi rasā, natthi jivhāviññāṇaṃ, natthi jivhāviññāṇaviññātabbā dhammā, natthi tattha māro vā mārapaññatti vā. Natthi kāyo … pe …. Natthi mano, natthi dhammā, natthi manoviññāṇaṃ, natthi manoviññāṇaviññātabbā dhammā, natthi tattha māro vā mārapaññatti vā”ti.</p>
<p class="endsection">Tatiyaṃ.</p></article></section><section class="sutta" id="66"><article><hgroup id="sn35.66"><h1><a href="#menu">66. Samiddhisattapañhāsutta</a></h1></hgroup><p><a id="p_13S4_220" class="ms"></a><a class="msdiv" id="msdiv66"></a><a class="sc" id="sn35.66.1"></a>
“‘Satto, satto’ti, bhante, vuccati. Kittāvatā nu kho, bhante, satto vā assa sattapaññatti vā”ti … pe ….</p>
<p class="endsection">Catutthaṃ.</p></article></section><section class="sutta" id="67"><article><hgroup id="sn35.67"><h1><a href="#menu">67. Samiddhidukkhapañhāsutta</a></h1></hgroup><p><a id="p_13S4_222" class="ms"></a><a class="msdiv" id="msdiv67"></a><a class="sc" id="sn35.67.1"></a>
“‘Dukkhaṃ, dukkhan’ti, bhante, vuccati. Kittāvatā nu kho, bhante, dukkhaṃ vā assa dukkhapaññatti vā”ti … pe ….</p>
<p class="endsection">Pañcamaṃ.</p></article></section><section class="sutta" id="68"><article><hgroup id="sn35.68"><h1><a href="#menu">68. Samiddhilokapañhāsutta</a></h1></hgroup><p><a id="p_13S4_224" class="ms"></a><a class="msdiv" id="msdiv68"></a><a class="sc" id="sn35.68.1"></a>
“‘Loko, loko’ti, bhante, vuccati. Kittāvatā nu kho, bhante, loko vā assa lokapaññatti vā”ti? “Yattha kho, samiddhi, atthi cakkhu, atthi rūpā, atthi cakkhuviññāṇaṃ, atthi cakkhuviññāṇaviññātabbā dhammā, atthi tattha loko vā lokapaññatti vāti … pe … atthi jivhā … pe … atthi mano, atthi dhammā, atthi manoviññāṇaṃ, atthi manoviññāṇaviññātabbā dhammā, atthi tattha loko vā lokapaññatti vā.</p><p><a id="p_13S4_225" class="ms"></a><a class="sc" id="sn35.68.2"></a>
Yattha ca kho, samiddhi, natthi cakkhu, natthi rūpā, natthi cakkhuviññāṇaṃ, natthi cakkhuviññāṇaviññātabbā dhammā, natthi tattha loko vā lokapaññatti vā … pe … natthi jivhā … pe … natthi mano, natthi dhammā, natthi manoviññāṇaṃ, natthi manoviññāṇaviññātabbā dhammā, natthi tattha loko vā lokapaññatti vā”ti.</p>
<p class="endsection">Chaṭṭhaṃ.</p></article></section><section class="sutta" id="69"><article><hgroup id="sn35.69"><h1><a href="#menu">69. Upasenaāsīvisasutta</a></h1></hgroup><p><a id="p_13S4_227" class="ms"></a><a class="msdiv" id="msdiv69"></a><a class="sc" id="sn35.69.1"></a>
Ekaṃ samayaṃ āyasmā ca sāriputto āyasmā ca upaseno rājagahe viharanti sītavane sappasoṇḍikapabbhāre. Tena kho pana samayena āyasmato upasenassa kāye āsīviso patito hoti. Atha kho āyasmā upaseno bhikkhū āmantesi:  “etha me, āvuso, imaṃ kāyaṃ mañcakaṃ āropetvā bahiddhā nīharatha. Purāyaṃ kāyo idheva vikirati; seyyathāpi bhusamuṭṭhī”ti.</p><p><a id="p_13S4_228" class="ms"></a><a class="sc" id="sn35.69.2"></a>
Evaṃ vutte, āyasmā sāriputto āyasmantaṃ upasenaṃ etadavoca:  “na kho pana mayaṃ passāma āyasmato upasenassa kāyassa vā aññathattaṃ indriyānaṃ vā vipariṇāmaṃ. Atha ca panāyasmā upaseno evamāha:  ‘etha me, āvuso, imaṃ kāyaṃ mañcakaṃ āropetvā bahiddhā nīharatha. Purāyaṃ kāyo idheva vikirati; seyyathāpi bhusamuṭṭhī’”ti. “Yassa nūna, āvuso sāriputta, evamassa:  ‘ahaṃ cakkhūti vā mama cakkhūti vā … pe … ahaṃ jivhāti vā mama jivhāti vā … ahaṃ manoti vā mama mano’ti vā. Tassa, āvuso sāriputta, siyā kāyassa vā aññathattaṃ indriyānaṃ vā vipariṇāmo. Mayhañca kho, āvuso sāriputta, na evaṃ hoti:  ‘ahaṃ cakkhūti vā mama cakkhūti vā … pe … ahaṃ jivhāti vā mama jivhāti vā … pe … ahaṃ manoti vā mama manoti vā’. Tassa mayhañca kho, āvuso sāriputta, kiṃ kāyassa vā aññathattaṃ bhavissati, indriyānaṃ vā vipariṇāmo”ti.</p><p><a id="p_13S4_229" class="ms"></a><a class="sc" id="sn35.69.3"></a>
Tathā hi panāyasmato upasenassa dīgharattaṃ ahaṅkā­rama­maṅkā­ramā­nānu­sayo susamūhato. Tasmā āyasmato upasenassa na evaṃ hoti:  “‘ahaṃ cakkhūti vā mama cakkhūti vā … pe … ahaṃ jivhāti vā mama jivhāti vā … pe … ahaṃ manoti vā mama mano’ti vā”ti. Atha kho te bhikkhū āyasmato upasenassa kāyaṃ mañcakaṃ āropetvā bahiddhā nīhariṃsu. Atha kho āyasmato upasenassa kāyo tattheva vikiri; seyyathāpi bhusamuṭṭhīti.</p>
<p class="endsection">Sattamaṃ.</p></article></section><section class="sutta" id="70"><article><hgroup id="sn35.70"><h1><a href="#menu">70. Upavāṇasandiṭṭhikasutta</a></h1></hgroup><p><a id="p_13S4_231" class="ms"></a><a class="msdiv" id="msdiv70"></a><a class="sc" id="sn35.70.1"></a>
Atha kho āyasmā upavāṇo yena bhagavā tenupasaṅkami … pe … ekamantaṃ nisinno kho āyasmā upavāṇo bhagavantaṃ etadavoca:  “‘sandiṭṭhiko dhammo, sandiṭṭhiko dhammo’ti, bhante, vuccati. Kittāvatā nu kho, bhante, sandiṭṭhiko dhammo hoti, akāliko ehipassiko opaneyyiko paccattaṃ veditabbo viññūhī”ti?</p><p><a id="p_13S4_232" class="ms"></a><a class="sc" id="sn35.70.2"></a>
“Idha pana, upavāṇa, bhikkhu cakkhunā rūpaṃ disvā rūpappaṭisaṃvedī ca hoti rūparāgappaṭisaṃvedī ca. Santañca ajjhattaṃ rūpesu rāgaṃ ‘atthi me ajjhattaṃ rūpesu rāgo’ti pajānāti. Yaṃ taṃ, upavāṇa, bhikkhu cakkhunā rūpaṃ disvā rūpappaṭisaṃvedī ca hoti rūparāgappaṭisaṃvedī ca. Santañca ajjhattaṃ rūpesu rāgaṃ ‘atthi me ajjhattaṃ rūpesu rāgo’ti pajānāti. Evampi kho, upavāṇa, sandiṭṭhiko dhammo hoti akāliko ehipassiko opaneyyiko paccattaṃ veditabbo viññūhi … pe ….</p><p><a id="p_13S4_233" class="ms"></a><a class="sc" id="sn35.70.3"></a>
Puna caparaṃ, upavāṇa, bhikkhu jivhāya rasaṃ sāyitvā rasappaṭisaṃvedī ca hoti rasarāgappaṭisaṃvedī ca. Santañca ajjhattaṃ rasesu rāgaṃ ‘atthi me ajjhattaṃ rasesu rāgo’ti pajānāti. Yaṃ taṃ, upavāṇa, bhikkhu jivhāya rasaṃ sāyitvā rasappaṭisaṃvedī ca hoti rasarāgappaṭisaṃvedī ca. Santañca ajjhattaṃ rasesu rāgaṃ ‘atthi me ajjhattaṃ rasesu rāgo’ti pajānāti. Evampi kho, upavāṇa, sandiṭṭhiko dhammo hoti akāliko ehipassiko opaneyyiko paccattaṃ veditabbo viññūhi … pe ….</p><p><a id="p_13S4_234" class="ms"></a><a class="sc" id="sn35.70.4"></a>
Puna caparaṃ, upavāṇa, bhikkhu manasā dhammaṃ viññāya dhammappaṭisaṃvedī ca hoti dhammarāgappaṭisaṃvedī ca. Santañca ajjhattaṃ dhammesu rāgaṃ ‘atthi me ajjhattaṃ dhammesu rāgo’ti pajānāti. Yaṃ taṃ, upavāṇa, bhikkhu manasā dhammaṃ viññāya dhammappaṭisaṃvedī ca hoti dhammarāgappaṭisaṃvedī ca. Santañca ajjhattaṃ dhammesu rāgaṃ ‘atthi me ajjhattaṃ dhammesu rāgo’ti pajānāti. Evampi kho, upavāṇa, sandiṭṭhiko dhammo hoti … pe … paccattaṃ veditabbo viññūhi … pe ….</p><p><a id="p_13S4_235" class="ms"></a><a class="sc" id="sn35.70.5"></a>
Idha pana, upavāṇa, bhikkhu cakkhunā rūpaṃ disvā rūpappaṭisaṃvedī ca hoti, no ca rūparāgappaṭisaṃvedī. Asantañca ajjhattaṃ rūpesu rāgaṃ ‘natthi me ajjhattaṃ rūpesu rāgo’ti pajānāti. Yaṃ taṃ, upavāṇa, bhikkhu cakkhunā rūpaṃ disvā rūpappaṭisaṃvedīhi kho hoti, no ca rūparāgappaṭisaṃvedī. Asantañca ajjhattaṃ rūpesu rāgaṃ ‘natthi me ajjhattaṃ rūpesu rāgo’ti pajānāti. Evampi kho, upavāṇa, sandiṭṭhiko dhammo hoti, akāliko ehipassiko opaneyyiko paccattaṃ veditabbo viññūhi … pe ….</p><p><a id="p_13S4_236" class="ms"></a><a class="sc" id="sn35.70.6"></a>
Puna caparaṃ, upavāṇa, bhikkhu jivhāya rasaṃ sāyitvā rasappaṭisaṃvedīhi kho hoti, no ca rasarāgappaṭisaṃvedī. Asantañca ajjhattaṃ rasesu rāgaṃ ‘natthi me ajjhattaṃ rasesu rāgo’ti pajānāti … pe ….</p><p><a id="p_13S4_237" class="ms"></a><a class="sc" id="sn35.70.7"></a>
Puna caparaṃ, upavāṇa, bhikkhu manasā dhammaṃ viññāya dhammappaṭisaṃvedīhi kho hoti, no ca dhammarāgappaṭisaṃvedī. Asantañca ajjhattaṃ dhammesu rāgaṃ ‘natthi me ajjhattaṃ dhammesu rāgo’ti pajānāti. Yaṃ taṃ, upavāṇa, bhikkhu manasā dhammaṃ viññāya dhammappaṭisaṃvedīhi kho hoti, no ca dhammarāgappaṭisaṃvedī. Asantañca ajjhattaṃ dhammesu rāgaṃ ‘natthi me ajjhattaṃ dhammesu rāgo’ti pajānāti. Evampi kho, upavāṇa, sandiṭṭhiko dhammo hoti, akāliko ehipassiko opaneyyiko paccattaṃ veditabbo viññūhī”ti.</p>
<p class="endsection">Aṭṭhamaṃ.</p></article></section><section class="sutta" id="71"><article><hgroup id="sn35.71"><h1><a href="#menu">71. Paṭha­macha­phassā­yata­nasutta</a></h1></hgroup><p><a id="p_13S4_239" class="ms"></a><a class="msdiv" id="msdiv71"></a><a class="sc" id="sn35.71.1"></a>
“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Avusitaṃ tena brahmacariyaṃ, ārakā so imasmā dhammavinayā”ti.</p><p><a id="p_13S4_240" class="ms"></a><a class="sc" id="sn35.71.2"></a>
Evaṃ vutte, aññataro bhikkhu bhagavantaṃ etadavoca:  “etthāhaṃ, bhante, anassasaṃ. Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti.</p><p><a id="p_13S4_241" class="ms"></a><a class="sc" id="sn35.71.3"></a>
“Taṃ kiṃ maññasi, bhikkhu, cakkhuṃ ‘etaṃ mama, esohamasmi, eso me attā’ti samanupassasī”ti?</p><p><a id="p_13S4_242" class="ms"></a><a class="sc" id="sn35.71.4"></a>
“No hetaṃ, bhante”.</p><p><a id="p_13S4_243" class="ms"></a><a class="sc" id="sn35.71.5"></a>
“Sādhu, bhikkhu, ettha ca te, bhikkhu, cakkhu ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Esevanto dukkhassa … pe … jivhaṃ ‘etaṃ mama, esohamasmi, eso me attā’ti samanupassasī”ti?</p><p><a id="p_13S4_244" class="ms"></a><a class="sc" id="sn35.71.6"></a>
“No hetaṃ, bhante”.</p><p><a id="p_13S4_245" class="ms"></a><a class="sc" id="sn35.71.7"></a>
“Sādhu, bhikkhu, ettha ca te, bhikkhu, jivhā ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Esevanto dukkhassa … pe … manaṃ ‘etaṃ mama, esohamasmi, eso me attā’ti samanupassasī”ti?</p><p><a id="p_13S4_246" class="ms"></a><a class="sc" id="sn35.71.8"></a>
“No hetaṃ, bhante”.</p><p><a id="p_13S4_247" class="ms"></a><a class="sc" id="sn35.71.9"></a>
“Sādhu, bhikkhu, ettha ca te, bhikkhu, mano ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Esevanto dukkhassā”ti.</p>
<p class="endsection">Navamaṃ.</p></article></section><section class="sutta" id="72"><article><hgroup id="sn35.72"><h1><a href="#menu">72. Dutiya­chaphassā­yata­nasutta</a></h1></hgroup><p><a id="p_13S4_249" class="ms"></a><a class="msdiv" id="msdiv72"></a><a class="sc" id="sn35.72.1"></a>
“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Avusitaṃ tena brahmacariyaṃ, ārakā so imasmā dhammavinayā”ti.</p><p><a id="p_13S4_250" class="ms"></a><a class="sc" id="sn35.72.2"></a>
Evaṃ vutte, aññataro bhikkhu bhagavantaṃ etadavoca:  “etthāhaṃ, bhante, anassasaṃ panassasaṃ. Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti.</p><p><a id="p_13S4_251" class="ms"></a><a class="sc" id="sn35.72.3"></a>
“Taṃ kiṃ maññasi, bhikkhu, cakkhuṃ ‘netaṃ mama, nesohamasmi, na meso attā’ti samanupassasī”ti?</p><p><a id="p_13S4_252" class="ms"></a><a class="sc" id="sn35.72.4"></a>
“Evaṃ, bhante”.</p><p><a id="p_13S4_253" class="ms"></a><a class="sc" id="sn35.72.5"></a>
“Sādhu, bhikkhu, ettha ca te, bhikkhu, cakkhu ‘netaṃ mama, nesohamasmi na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ paṭhamaṃ phassāyatanaṃ pahīnaṃ bhavissati āyatiṃ apunabbhavāya … pe ….</p><p><a id="p_13S4_254" class="ms"></a><a class="sc" id="sn35.72.6"></a>
“Jivhaṃ ‘netaṃ mama, nesohamasmi, na meso attā’ti samanupassasī”ti?</p><p><a id="p_13S4_255" class="ms"></a><a class="sc" id="sn35.72.7"></a>
“Evaṃ, bhante”.</p><p><a id="p_13S4_256" class="ms"></a><a class="sc" id="sn35.72.8"></a>
“Sādhu, bhikkhu, ettha ca te, bhikkhu, jivhā ‘netaṃ mama, nesohamasmi na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ catutthaṃ phassāyatanaṃ pahīnaṃ bhavissati āyatiṃ apunabbhavāya … pe ….</p><p><a id="p_13S4_257" class="ms"></a><a class="sc" id="sn35.72.9"></a>
“Manaṃ ‘netaṃ mama, nesohamasmi, na meso attā’ti samanupassasī”ti?</p><p><a id="p_13S4_258" class="ms"></a><a class="sc" id="sn35.72.10"></a>
“Evaṃ, bhante”.</p><p><a id="p_13S4_259" class="ms"></a><a class="sc" id="sn35.72.11"></a>
“Sādhu, bhikkhu, ettha ca te, bhikkhu, mano ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. Evaṃ te etaṃ chaṭṭhaṃ phassāyatanaṃ pahīnaṃ bhavissati āyatiṃ apunabbhavāyā”ti.</p>
<p class="endsection">Dasamaṃ.</p></article></section><section class="sutta" id="73"><article><hgroup id="sn35.73"><h1><a href="#menu">73. Tatiya­chaphassā­yata­nasutta</a></h1></hgroup><p><a id="p_13S4_261" class="ms"></a><a class="msdiv" id="msdiv73"></a><a class="sc" id="sn35.73.1"></a>
“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. Avusitaṃ tena brahmacariyaṃ, ārakā so imasmā dhammavinayā”ti.</p><p><a id="p_13S4_262" class="ms"></a><a class="sc" id="sn35.73.2"></a>
Evaṃ vutte, aññataro bhikkhu bhagavantaṃ etadavoca:  “etthāhaṃ, bhante, anassasaṃ panassasaṃ. Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti.</p><p><a id="p_13S4_263" class="ms"></a><a class="sc" id="sn35.73.3"></a>
“Taṃ kiṃ maññasi, bhikkhu, cakkhu niccaṃ vā aniccaṃ vā”ti?</p><p><a id="p_13S4_264" class="ms"></a><a class="sc" id="sn35.73.4"></a>
“Aniccaṃ, bhante”.</p><p><a id="p_13S4_265" class="ms"></a><a class="sc" id="sn35.73.5"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_266" class="ms"></a><a class="sc" id="sn35.73.6"></a>
“Dukkhaṃ, bhante”.</p><p><a id="p_13S4_267" class="ms"></a><a class="sc" id="sn35.73.7"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_268" class="ms"></a><a class="sc" id="sn35.73.8"></a>
“No hetaṃ, bhante”.</p><p><a id="p_13S4_269" class="ms"></a><a class="sc" id="sn35.73.9"></a>
“Sotaṃ … ghānaṃ … jivhā … kāyo … mano nicco vā anicco vā”ti?</p><p><a id="p_13S4_270" class="ms"></a><a class="sc" id="sn35.73.10"></a>
“Anicco, bhante”.</p><p><a id="p_13S4_271" class="ms"></a><a class="sc" id="sn35.73.11"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_272" class="ms"></a><a class="sc" id="sn35.73.12"></a>
“Dukkhaṃ, bhante”.</p><p><a id="p_13S4_273" class="ms"></a><a class="sc" id="sn35.73.13"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_274" class="ms"></a><a class="sc" id="sn35.73.14"></a>
“No hetaṃ, bhante”.</p><p><a id="p_13S4_275" class="ms"></a><a class="sc" id="sn35.73.15"></a>
“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Ekādasamaṃ.</p>
<p class="endsection">Migajālavaggo dutiyo.</p><blockquote class="uddanagatha"><p><a id="p_13S4_279" class="ms"></a><a class="sc" id="sn35.73.16"></a>
Migajālena dve vuttā,<br> Cattāro ca samiddhinā;<br>
Upaseno upavāṇo,<br>
Chaphassāyatanikā tayoti.
</p>
</blockquote><a href="../../sn35.53-62/pi/" rel="prev" class="previous">◀ Saṃyutta Nikāya 35.53–​62</a><a href="#" class="top">▲ TOP</a>
<a href="../../sn35.74-83/pi/" rel="prefetch" class="next">Saṃyutta Nikāya 35.74–​83 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Dutiyapaṇṇāsaka</div>
<div class="hidden">
Migajālavagga</div>
<div class="hidden">
Paṭhamamigajālasutta</div>
</div>
</body></html>