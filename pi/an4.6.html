<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="6"><article><hgroup id="an4.6"><h2>Aṅguttara Nikāya 4</h2> <h3>1. Bhaṇḍagāmavagga</h3><h1>6. Appassutasutta</h1></hgroup><p><a id="p_15A4_34" class="ms"></a><a class="msdiv" id="msdiv6"></a><a class="sc" id="an4.6.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. Kathañca, bhikkhave, puggalo appassuto hoti sutena anupapanno? Idha, bhikkhave, ekaccassa puggalassa appakaṃ sutaṃ hoti–  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena anupapanno.</p><p><a id="p_15A4_35" class="ms"></a><a class="sc" id="an4.6.2"></a>
Kathañca, bhikkhave, puggalo appassuto hoti sutena upapanno? Idha, bhikkhave, ekaccassa puggalassa appakaṃ sutaṃ hoti–  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa appakassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo appassuto hoti sutena upapanno.</p><p><a id="p_15A4_36" class="ms"></a><a class="sc" id="an4.6.3"></a>
Kathañca, bhikkhave, puggalo bahussuto hoti sutena anupapanno? Idha, bhikkhave, ekaccassa puggalassa bahukaṃ sutaṃ hoti–  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa na atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena anupapanno.</p><p><a id="p_15A4_37" class="ms"></a><a class="sc" id="an4.6.4"></a>
Kathañca, bhikkhave, puggalo bahussuto hoti sutena upapanno? Idha, bhikkhave, ekaccassa puggalassa bahukaṃ sutaṃ hoti–  suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. So tassa bahukassa sutassa atthamaññāya dhammamaññāya dhammānudhammappaṭipanno hoti. Evaṃ kho, bhikkhave, puggalo bahussuto hoti sutena upapanno. Ime kho, bhikkhave, cattāro puggalā santo saṃvijjamānā lokasminti.</p><blockquote class="gatha"><p><a id="p_15A4_38" class="ms"></a><a class="sc" id="an4.6.5"></a>
Appassutopi ce hoti,<br> sīlesu asamāhito;<br>
Ubhayena naṃ garahanti,<br>
sīlato ca sutena ca.
</p><p><a id="p_15A4_39" class="ms"></a><a class="sc" id="an4.6.6"></a>
Appassutopi ce hoti,<br> sīlesu susamāhito;<br>
Sīlato naṃ pasaṃsanti,<br>
tassa sampajjate sutaṃ.
</p><p><a id="p_15A4_40" class="ms"></a><a class="sc" id="an4.6.7"></a>
Bahussutopi ce hoti,<br> sīlesu asamāhito;<br>
Sīlato naṃ garahanti,<br>
nāssa sampajjate sutaṃ.
</p><p><a id="p_15A4_41" class="ms"></a><a class="sc" id="an4.6.8"></a>
Bahussutopi ce hoti,<br> sīlesu susamāhito;<br>
Ubhayena naṃ pasaṃsanti,<br>
sīlato ca sutena ca.
</p><p><a id="p_15A4_42" class="ms"></a><a class="sc" id="an4.6.9"></a>
Bahussutaṃ dhammadharaṃ,<br> sappaññaṃ buddhasāvakaṃ;<br>
Nekkhaṃ jambonadasseva,<br>
ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito”ti.
</p>
</blockquote>
<p class="endsection">Chaṭṭhaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Bhaṇḍagāmavagga</div>
<div class="hidden">
Anubuddhasutta</div>
</div>
</section><a class="previous" href="/an4.5/pi/">◀ Aṅguttara Nikāya  4.5</a><a class="top" href="#"> ▲ TOP </a><a class="next" href="/an4.7/pi/">Aṅguttara Nikāya  4.7 ▶</a></div>
</body></html>