<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.2:Pali</title></head><body>
<div id="text" lang="pi">
<div id="toc">
</div><section class="sutta" id="snp1.2"><article><hgroup><h2>Sutta Nipāta 1.2</h2>
<h1>Dhaniyasutta</h1></hgroup><blockquote class="gatha"> <span class="speaker">(iti dhaniyo gopo):</span><p><a class="sc" id="69"></a><a id="p_18Sn_20" class="ms"></a> “Pakkodano duddhakhīrohamasmi,<br> Anutīre mahiyā samānavāso;<br>
Channā kuṭi āhito gini,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="70"></a><a class="brnum" id="br2"></a><a id="p_18Sn_21" class="ms"></a> “Akkodhano vigatakhilohamasmi,<br> Anutīre mahiyekarattivāso;<br>
Vivaṭā kuṭi nibbuto gini,<br>
Atha ce patthayasī pavassa deva”. 
</p>
<span class="speaker">(iti dhaniyo gopo):</span><p><a class="sc" id="71"></a><a class="brnum" id="br3"></a><a id="p_18Sn_22" class="ms"></a> “Andhakamakasā na vijjare,<br> Kacche rūḷhatiṇe caranti gāvo;<br>
Vuṭṭhimpi saheyyumāgataṃ,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="72"></a><a class="brnum" id="br4"></a><a id="p_18Sn_23" class="ms"></a> “Baddhāsi bhisī susaṅkhatā,<br> Tiṇṇo pāragato vineyya oghaṃ;<br>
Attho bhisiyā na vijjati,<br>
Atha ce patthayasī pavassa deva”. 
</p>
<span class="speaker">(iti dhaniyo gopo):</span><p><a class="sc" id="73"></a><a class="brnum" id="br5"></a><a id="p_18Sn_24" class="ms"></a> “Gopī mama assavā alolā,<br> Dīgharattaṃ saṃvāsiyā manāpā;<br>
Tassā na suṇāmi kiñci pāpaṃ,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="74"></a><a class="brnum" id="br6"></a><a id="p_18Sn_25" class="ms"></a> “Cittaṃ mama assavaṃ vimuttaṃ,<br> Dīgharattaṃ paribhāvitaṃ sudantaṃ;<br>
Pāpaṃ pana me na vijjati,<br>
Atha ce patthayasī pavassa deva”. 
</p>
<span class="speaker">(iti dhaniyo gopo):</span><p><a class="sc" id="75"></a><a class="brnum" id="br7"></a><a id="p_18Sn_26" class="ms"></a> “Attavetanabhatohamasmi,<br> Puttā ca me samāniyā arogā;<br>
Tesaṃ na suṇāmi kiñci pāpaṃ,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="76"></a><a class="brnum" id="br8"></a><a id="p_18Sn_27" class="ms"></a> “Nāhaṃ bhatakosmi kassaci,<br> Nibbiṭṭhena carāmi sabbaloke;<br>
Attho bhatiyā na vijjati,<br>
Atha ce patthayasī pavassa deva”. 
</p>
<span class="speaker">(iti dhaniyo gopo):</span><p><a class="sc" id="77"></a><a class="brnum" id="br9"></a><a id="p_18Sn_28" class="ms"></a> “Atthi vasā atthi dhenupā,<br> Godharaṇiyo paveṇiyopi atthi;<br>
Usabhopi gavampatīdha atthi,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="78"></a><a class="brnum" id="br10"></a><a id="p_18Sn_29" class="ms"></a> “Natthi vasā natthi dhenupā,<br> Godharaṇiyo paveṇiyopi natthi;<br>
Usabhopi gavampatīdha natthi,<br>
Atha ce patthayasī pavassa deva”. 
</p>
<span class="speaker">(iti dhaniyo gopo):</span><p><a class="sc" id="79"></a><a class="brnum" id="br11"></a><a id="p_18Sn_30" class="ms"></a> “Khilā nikhātā asampavedhī,<br> Dāmā muñjamayā navā susaṇṭhānā;<br>
Na hi sakkhinti dhenupāpi chettuṃ,<br>
Atha ce patthayasī pavassa deva”. 
</p>
<span class="speaker">(iti bhagavā):</span><p><a class="sc" id="80"></a><a class="brnum" id="br12"></a><a id="p_18Sn_31" class="ms"></a> “Usabhoriva chetva bandhanāni,<br> Nāgo pūtilataṃva dālayitvā;<br>
Nāhaṃ punupessaṃ gabbhaseyyaṃ,<br>
Atha ce patthayasī pavassa deva”. 
</p><p><a class="sc" id="81"></a><a class="brnum" id="br13"></a><a id="p_18Sn_32" class="ms"></a>
Ninnañca thalañca pūrayanto,<br> Mahāmegho pavassi tāvadeva;<br>
Sutvā devassa vassato,<br>
Imamatthaṃ dhaniyo abhāsatha. 
</p><p><a class="sc" id="82"></a><a class="brnum" id="br14"></a><a id="p_18Sn_33" class="ms"></a>
“Lābhā vata no anappakā,<br> Ye mayaṃ bhagavantaṃ addasāma;<br>
Saraṇaṃ taṃ upema cakkhuma,<br>
Satthā no hohi tuvaṃ mahāmuni. 
</p><p><a class="sc" id="83"></a><a class="brnum" id="br15"></a><a id="p_18Sn_34" class="ms"></a>
Gopī ca ahañca assavā,<br> Brahmacariyaṃ sugate carāmase;<br>
Jātimaraṇassa pāragū,<br>
Dukkhassantakarā bhavāmase”. 
</p>
<span class="speaker">(iti māro pāpimā):</span><p><a class="sc" id="84"></a><a class="brnum" id="br16"></a><a id="p_18Sn_35" class="ms"></a> “Nandati puttehi puttimā,<br> Gomā gohi tatheva nandati;<br>
Upadhī hi narassa nandanā,<br>
Na hi so nandati yo nirūpadhi”. 
</p>
<span class="speaker">(iti bhagavā):</span><p><a class="sc" id="85"></a><a class="brnum" id="br17"></a><a id="p_18Sn_36" class="ms"></a> “Socati puttehi puttimā,<br> Gomā gohi tatheva socati;<br>
Upadhī hi narassa socanā,<br>
Na hi so socati yo nirūpadhī”ti. 
</p>
</blockquote>
<p class="endsection">Dhaniyasuttaṃ dutiyaṃ.</p>
</article></section><a class="previous" href="/snp1.1/pi/">◀ Sutta Nipāta  1.1</a><a class="top" href="#"> ▲ TOP </a><a class="next" href="/snp1.3/pi/">Sutta Nipāta  1.3 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Dhaniyasutta</div>
</div>
</body></html>