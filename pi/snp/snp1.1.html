<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.1:Pali</title></head><body>
<div id="text" lang="pi">
<div id="toc">
</div><section class="sutta" id="snp1.1"><article><hgroup><h2>Sutta Nipāta 1.1</h2>
<h1>Uragasutta</h1></hgroup><blockquote class="gatha"><p><a class="sc" id="187"></a><a id="p_18Sn_2" class="ms"></a> Yo uppatitaṃ vineti kodhaṃ,<br> Visaṭaṃ sappavisaṃva osadhehi;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="188"></a><a id="p_18Sn_3" class="ms"></a>
Yo rāgamudacchidā asesaṃ,<br> Bhisapupphaṃva saroruhaṃ vigayha;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="189"></a><a id="p_18Sn_4" class="ms"></a>
Yo taṇhamudacchidā asesaṃ,<br> Saritaṃ sīghasaraṃ visosayitvā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="190"></a><a id="p_18Sn_5" class="ms"></a>
Yo mānamudabbadhī asesaṃ,<br> Naḷasetuṃva sudubbalaṃ mahogho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="191"></a><a id="p_18Sn_6" class="ms"></a>
Yo nājjhagamā bhavesu sāraṃ,<br> Vicinaṃ pupphamivā udumbaresu;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="192"></a><a id="p_18Sn_7" class="ms"></a>
Yassantarato na santi kopā,<br> Itibhavābhavatañca vītivatto;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="193"></a><a id="p_18Sn_8" class="ms"></a>
Yassa vitakkā vidhūpitā,<br> Ajjhattaṃ suvikappitā asesā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="194"></a><a id="p_18Sn_9" class="ms"></a>
Yo nāccasārī na paccasārī,<br> Sabbaṃ accagamā imaṃ papañcaṃ;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="195"></a><a id="p_18Sn_10" class="ms"></a>
Yo nāccasārī na paccasārī,<br> Sabbaṃ vitathamidanti ñatva loke;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="196"></a><a id="p_18Sn_11" class="ms"></a>
Yo nāccasārī na paccasārī,<br> Sabbaṃ vitathamidanti vītalobho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="197"></a><a id="p_18Sn_12" class="ms"></a>
Yo nāccasārī na paccasārī,<br> Sabbaṃ vitathamidanti vītarāgo;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="198"></a><a id="p_18Sn_13" class="ms"></a>
Yo nāccasārī na paccasārī,<br> Sabbaṃ vitathamidanti vītadoso;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="199"></a><a id="p_18Sn_14" class="ms"></a>
Yo nāccasārī na paccasārī,<br> Sabbaṃ vitathamidanti vītamoho;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="200"></a><a id="p_18Sn_15" class="ms"></a>
Yassānusayā na santi keci,<br> Mūlā ca akusalā samūhatāse;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="201"></a><a id="p_18Sn_16" class="ms"></a>
Yassa darathajā na santi keci,<br> Oraṃ āgamanāya paccayāse;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="202"></a><a id="p_18Sn_17" class="ms"></a>
Yassa vanathajā na santi keci,<br> Vinibandhāya bhavāya hetukappā;<br>
So bhikkhu jahāti orapāraṃ,<br>
Urago jiṇṇamivattacaṃ purāṇaṃ.
</p><p><a class="sc" id="203"></a><a id="p_18Sn_18" class="ms"></a>
Yo nīvaraṇe pahāya pañca,<br> Anigho tiṇṇakathaṅkatho visallo;<br>
So bhikkhu jahāti orapāraṃ,<br>
Urago jiṇṇamivattacaṃ purāṇanti.
</p>
</blockquote>
<p class="endsection">Uragasuttaṃ paṭhamaṃ.</p>
</article></section><a class="previous" href="/snp5.19/pi/">◀ Sutta Nipāta  5.19</a><a class="top" href="#"> ▲ TOP </a><a class="next" href="/snp1.2/pi/">Sutta Nipāta  1.2 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Uragasutta</div>
</div>
</body></html>