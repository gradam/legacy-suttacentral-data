<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it38:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it38"><h2>Itivuttaka 38</h2>
<h1>Vitakkasutta</h1></hgroup><p><a id="p_18It_235" class="ms"></a><a class="sc" id="it38.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_236" class="ms"></a><a class="sc" id="it38.2"></a>
“Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti–  khemo ca vitakko, paviveko ca. Abyāpajjhārāmo, bhikkhave, tathāgato abyāpajjharato. Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati:  ‘imāyāhaṃ iriyāya na kañci byābādhemi tasaṃ vā thāvaraṃ vā’ti.</p><p><a id="p_18It_237" class="ms"></a><a class="sc" id="it38.3"></a>
Pavivekārāmo, bhikkhave, tathāgato pavivekarato. Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati:  ‘yaṃ akusalaṃ taṃ pahīnan’ti.</p><p><a id="p_18It_238" class="ms"></a><a class="sc" id="it38.4"></a>
Tasmātiha, bhikkhave, tumhepi abyāpajjhārāmā viharatha abyāpajjharatā. Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati:  ‘imāya mayaṃ iriyāya na kañci byābādhema tasaṃ vā thāvaraṃ vā’ti.</p><p><a id="p_18It_239" class="ms"></a><a class="sc" id="it38.5"></a>
Pavivekārāmā, bhikkhave, viharatha pavivekaratā. Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati:  ‘kiṃ akusalaṃ, kiṃ appahīnaṃ, kiṃ pajahāmā’”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_240" class="ms"></a><a class="sc" id="it38.6"></a>
“Tathāgataṃ buddhamasayhasāhinaṃ,<br> Duve vitakkā samudācaranti naṃ;<br>
Khemo vitakko paṭhamo udīrito,<br>
Tato viveko dutiyo pakāsito.
</p><p><a id="p_18It_241" class="ms"></a><a class="sc" id="it38.7"></a>
Tamonudaṃ pāragataṃ mahesiṃ,<br> Taṃ pattipattaṃ vasimaṃ anāsavaṃ;<br>
Visantaraṃ taṇhakkhaye vimuttaṃ,<br>
Taṃ ve muniṃ antimadehadhāriṃ;<br>
Mārañjahaṃ brūmi jarāya pāraguṃ.
</p><p><a id="p_18It_242" class="ms"></a><a class="sc" id="it38.8"></a>
Sele yathā pabbatamuddhaniṭṭhito,<br> Yathāpi passe janataṃ samantato;<br>
Tathūpamaṃ dhammamayaṃ sumedho,<br>
Pāsādamāruyha samantacakkhu;<br>
Sokāvatiṇṇaṃ janatamapetasoko,<br>
Avekkhati jātijarābhibhūtan”ti.
</p>
</blockquote><p><a id="p_18It_243" class="ms"></a><a class="sc" id="it38.9"></a>
Ayampi attho vutto bhagavatā, iti me sutanti.</p>
<p class="endsection">Paṭhamaṃ.</p>
</article></section><a class="previous" href="/it37/pi/">◀ Itivuttaka  37</a><a class="top" href="#"> ▲ TOP </a><a class="next" href="/it39/pi/">Itivuttaka  39 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dukanipāta</div>
<div class="hidden">
Dutiyavagga</div>
<div class="hidden">
Vitakkasutta</div>
</div>
</body></html>