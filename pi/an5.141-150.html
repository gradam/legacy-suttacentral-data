<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu141" href="#an5.141">141. Avajānātisutta</a></li>
<li><a id="menu142" href="#an5.142">142. Ārabhatisutta</a></li>
<li><a id="menu143" href="#an5.143">143. Sārandadasutta</a></li>
<li><a id="menu144" href="#an5.144">144. Tikaṇḍakīsutta</a></li>
<li><a id="menu145" href="#an5.145">145. Nirayasutta</a></li>
<li><a id="menu146" href="#an5.146">146. Mittasutta</a></li>
<li><a id="menu147" href="#an5.147">147. Asappurisadānasutta</a></li>
<li><a id="menu148" href="#an5.148">148. Sappurisadānasutta</a></li>
<li><a id="menu149" href="#an5.149">149. Paṭha­masa­maya­vimutta­sutta</a></li>
<li><a id="menu150" href="#an5.150">150. Dutiyasamayavimuttasutta</a></li>
</ul></div>
</div>
<section id="vagga"><section class="sutta" id="141"><article><hgroup id="an5.141"><h2>Aṅguttara Nikāya 5</h2> <h3>15. Tikaṇḍakīvagga</h3><h1><a href="#menu">141. Avajānātisutta</a></h1></hgroup><p><a id="p_16A5_816" class="ms"></a><a class="msdiv" id="msdiv141"></a><a class="sc" id="an5.141.1"></a> “Pañcime, bhikkhave, puggalā santo saṃvijjamānā lokasmiṃ. Katame pañca? Datvā avajānāti, saṃvāsena avajānāti, ādheyyamukho hoti, lolo hoti, mando momūho hoti.</p><p><a id="p_16A5_817" class="ms"></a><a class="sc" id="an5.141.2"></a>
Kathañca, bhikkhave, puggalo datvā avajānāti? Idha, bhikkhave, puggalo puggalassa deti cīvara­piṇḍa­pāta­senā­sana­gilā­nappacca­yabhe­sajja­parikkhāraṃ. Tassa evaṃ hoti:  ‘ahaṃ demi; ayaṃ paṭiggaṇhātī’ti. Tamenaṃ datvā avajānāti. Evaṃ kho, bhikkhave, puggalo datvā avajānāti.</p><p><a id="p_16A5_818" class="ms"></a><a class="sc" id="an5.141.3"></a>
Kathañca, bhikkhave, puggalo saṃvāsena avajānāti? Idha, bhikkhave, puggalo puggalena saddhiṃ saṃvasati dve vā tīṇi vā vassāni. Tamenaṃ saṃvāsena avajānāti. Evaṃ kho, bhikkhave, puggalo saṃvāsena avajānāti.</p><p><a id="p_16A5_819" class="ms"></a><a class="sc" id="an5.141.4"></a>
Kathañca, bhikkhave, puggalo ādheyyamukho hoti? Idha, bhikkhave, ekacco puggalo parassa vaṇṇe vā avaṇṇe vā bhāsiyamāne taṃ khippaññeva adhimuccitā hoti. Evaṃ kho, bhikkhave, puggalo ādheyyamukho hoti.</p><p><a id="p_16A5_820" class="ms"></a><a class="sc" id="an5.141.5"></a>
Kathañca, bhikkhave, puggalo lolo hoti? Idha, bhikkhave, ekacco puggalo ittarasaddho hoti ittarabhattī ittarapemo ittarappasādo. Evaṃ kho, bhikkhave, puggalo lolo hoti.</p><p><a id="p_16A5_821" class="ms"></a><a class="sc" id="an5.141.6"></a>
Kathañca, bhikkhave, puggalo mando momūho hoti? Idha, bhikkhave, ekacco puggalo kusalākusale dhamme na jānāti, sāvajjānavajje dhamme na jānāti, hīnappaṇīte dhamme na jānāti, kaṇhasukkasappaṭibhāge dhamme na jānāti. Evaṃ kho, bhikkhave, puggalo mando momūho hoti. Ime kho, bhikkhave, pañca puggalā santo saṃvijjamānā lokasmin”ti.</p>
<p class="endsection">Paṭhamaṃ.</p></article></section><section class="sutta" id="142"><article><hgroup id="an5.142"><h1><a href="#menu">142. Ārabhatisutta</a></h1></hgroup><p><a id="p_16A5_823" class="ms"></a><a class="msdiv" id="msdiv142"></a><a class="sc" id="an5.142.1"></a>
“Pañcime, bhikkhave, puggalā santo saṃvijjamānā lokasmiṃ. Katame pañca? Idha, bhikkhave, ekacco puggalo ārabhati ca vippaṭisārī ca hoti; tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. <span class="brnum">(1)</span></p><p><a id="p_16A5_824" class="ms"></a><a class="sc" id="an5.142.2"></a>
Idha pana, bhikkhave, ekacco puggalo ārabhati, na vippaṭisārī hoti; tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. <span class="brnum">(2)</span></p><p><a id="p_16A5_825" class="ms"></a><a class="sc" id="an5.142.3"></a>
Idha pana, bhikkhave, ekacco puggalo na ārabhati, vippaṭisārī hoti; tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. <span class="brnum">(3)</span></p><p><a id="p_16A5_826" class="ms"></a><a class="sc" id="an5.142.4"></a>
Idha pana, bhikkhave, ekacco puggalo na ārabhati na vippaṭisārī hoti; tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. <span class="brnum">(4)</span></p><p><a id="p_16A5_827" class="ms"></a><a class="sc" id="an5.142.5"></a>
Idha pana, bhikkhave, ekacco puggalo na ārabhati na vippaṭisārī hoti; tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. <span class="brnum">(5)</span></p><p><a id="p_16A5_828" class="ms"></a><a class="sc" id="an5.142.6"></a>
Tatra, bhikkhave, yvāyaṃ puggalo ārabhati ca vippaṭisārī ca hoti, tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, so evamassa vacanīyo:  ‘āyasmato kho ārambhajā āsavā saṃvijjanti, vippaṭisārajā āsavā pavaḍḍhanti, sādhu vatāyasmā ārambhaje āsave pahāya vippaṭisāraje āsave paṭivinodetvā cittaṃ paññañca bhāvetu; evamāyasmā amunā pañcamena puggalena samasamo bhavissatī’ti. <span class="brnum">(1)</span></p><p><a id="p_16A5_829" class="ms"></a><a class="sc" id="an5.142.7"></a>
Tatra, bhikkhave, yvāyaṃ puggalo ārabhati na vippaṭisārī hoti, tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, so evamassa vacanīyo:  ‘āyasmato kho ārambhajā āsavā saṃvijjanti, vippaṭisārajā āsavā na pavaḍḍhanti, sādhu vatāyasmā ārambhaje āsave pahāya cittaṃ paññañca bhāvetu; evamāyasmā amunā pañcamena puggalena samasamo bhavissatī’ti. <span class="brnum">(2)</span></p><p><a id="p_16A5_830" class="ms"></a><a class="sc" id="an5.142.8"></a>
Tatra, bhikkhave, yvāyaṃ puggalo na ārabhati vippaṭisārī hoti, tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, so evamassa vacanīyo:  ‘āyasmato kho ārambhajā āsavā na saṃvijjanti, vippaṭisārajā āsavā pavaḍḍhanti, sādhu vatāyasmā vippaṭisāraje āsave paṭivinodetvā cittaṃ paññañca bhāvetu; evamāyasmā amunā pañcamena puggalena samasamo bhavissatī’ti. <span class="brnum">(3)</span></p><p><a id="p_16A5_831" class="ms"></a><a class="sc" id="an5.142.9"></a>
Tatra, bhikkhave, yvāyaṃ puggalo na ārabhati na vippaṭisārī hoti, tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, so evamassa vacanīyo:  ‘āyasmato kho ārambhajā āsavā na saṃvijjanti, vippaṭisārajā āsavā na pavaḍḍhanti, sādhu vatāyasmā cittaṃ paññañca bhāvetu; evamāyasmā amunā pañcamena puggalena samasamo bhavissatī’ti. <span class="brnum">(4)</span></p><p><a id="p_16A5_832" class="ms"></a><a class="sc" id="an5.142.10"></a>
Iti kho, bhikkhave, ime cattāro puggalā amunā pañcamena puggalena evaṃ ovadiyamānā evaṃ anusāsiyamānā anupubbena āsavānaṃ khayaṃ pāpuṇantī”ti.</p>
<p class="endsection">Dutiyaṃ.</p></article></section><section class="sutta" id="143"><article><hgroup id="an5.143"><h1><a href="#menu">143. Sārandadasutta</a></h1></hgroup><p><a id="p_16A5_834" class="ms"></a><a class="msdiv" id="msdiv143"></a><a class="sc" id="an5.143.1"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho bhagavā pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi. Tena kho pana samayena pañcamattānaṃ licchavisatānaṃ sārandade cetiye sannisinnānaṃ sannipatitānaṃ ayamantarākathā udapādi:  “pañcannaṃ ratanānaṃ pātubhāvo dullabho lokasmiṃ. Katamesaṃ pañcannaṃ? Hatthiratanassa pātubhāvo dullabho lokasmiṃ, assaratanassa pātubhāvo dullabho lokasmiṃ, maṇiratanassa pātubhāvo dullabho lokasmiṃ, itthiratanassa pātubhāvo dullabho lokasmiṃ, gahapatiratanassa pātubhāvo dullabho lokasmiṃ. Imesaṃ pañcannaṃ ratanānaṃ pātubhāvo dullabho lokasmin”ti.</p><p><a id="p_16A5_835" class="ms"></a><a class="sc" id="an5.143.2"></a>
Atha kho te licchavī magge purisaṃ ṭhapesuṃ:  “yadā tvaṃ, ambho purisa, passeyyāsi bhagavantaṃ, atha amhākaṃ āroceyyāsī”ti. Addasā kho so puriso bhagavantaṃ dūratova āgacchantaṃ; disvāna yena te licchavī tenupasaṅkami; upasaṅkamitvā te licchavī etadavoca:  “ayaṃ so, bhante, bhagavā gacchati arahaṃ sammāsambuddho; yassadāni kālaṃ maññathā”ti.</p><p><a id="p_16A5_836" class="ms"></a><a class="sc" id="an5.143.3"></a>
Atha kho te licchavī yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho te licchavī bhagavantaṃ etadavocuṃ: </p><p><a id="p_16A5_837" class="ms"></a><a class="sc" id="an5.143.4"></a>
“Sādhu, bhante, yena sārandadaṃ cetiyaṃ tenupasaṅkamatu anukampaṃ upādāyā”ti. Adhivāsesi bhagavā tuṇhībhāvena. Atha kho bhagavā yena sārandadaṃ cetiyaṃ tenupasaṅkami; upasaṅkamitvā paññatte āsane nisīdi. Nisajja kho bhagavā te licchavī etadavoca:  “kāya nuttha, licchavī, etarahi kathāya sannisinnā, kā ca pana vo antarākathā vippakatā”ti? “Idha, bhante, amhākaṃ sannisinnānaṃ sannipatitānaṃ ayamantarākathā udapādi:  ‘pañcannaṃ ratanānaṃ pātubhāvo dullabho lokasmiṃ. Katamesaṃ pañcannaṃ? Hatthiratanassa pātubhāvo dullabho lokasmiṃ, assaratanassa pātubhāvo dullabho lokasmiṃ, maṇiratanassa pātubhāvo dullabho lokasmiṃ, itthiratanassa pātubhāvo dullabho lokasmiṃ, gahapatiratanassa pātubhāvo dullabho lokasmiṃ. Imesaṃ pañcannaṃ ratanānaṃ pātubhāvo dullabho lokasmin’”ti.</p><p><a id="p_16A5_838" class="ms"></a><a class="sc" id="an5.143.5"></a>
“Kāmādhimuttānaṃ vata bho licchavīnaṃ kāmaṃyeva ārabbha antarākathā udapādi. Pañcannaṃ, licchavī, ratanānaṃ pātubhāvo dullabho lokasmiṃ. Katamesaṃ pañcannaṃ? Tathāgatassa arahato sammāsambuddhassa pātubhāvo dullabho lokasmiṃ, tathāgatappaveditassa dhammavinayassa desetā puggalo dullabho lokasmiṃ, tathāgatappaveditassa dhammavinayassa desitassa viññātā puggalo dullabho lokasmiṃ, tathāgatappaveditassa dhammavinayassa desitassa viññātā dhammānudhammappaṭipanno puggalo dullabho lokasmiṃ, kataññū katavedī puggalo dullabho lokasmiṃ. Imesaṃ kho, licchavī, pañcannaṃ ratanānaṃ pātubhāvo dullabho lokasmin”ti.</p>
<p class="endsection">Tatiyaṃ.</p></article></section><section class="sutta" id="144"><article><hgroup id="an5.144"><h1><a href="#menu">144. Tikaṇḍakīsutta</a></h1></hgroup><p><a id="p_16A5_840" class="ms"></a><a class="msdiv" id="msdiv144"></a><a class="sc" id="an5.144.1"></a>
Ekaṃ samayaṃ bhagavā sākete viharati tikaṇḍakīvane. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_16A5_841" class="ms"></a><a class="sc" id="an5.144.2"></a>
“Sādhu, bhikkhave, bhikkhu kālena kālaṃ appaṭikūle paṭikūlasaññī vihareyya. Sādhu, bhikkhave, bhikkhu kālena kālaṃ paṭikūle appaṭikūlasaññī vihareyya. Sādhu, bhikkhave, bhikkhu kālena kālaṃ appaṭikūle ca paṭikūle ca paṭikūlasaññī vihareyya. Sādhu, bhikkhave, bhikkhu kālena kālaṃ paṭikūle ca appaṭikūle ca appaṭikūlasaññī vihareyya. Sādhu, bhikkhave, bhikkhu kālena kālaṃ paṭikūlañca appaṭikūlañca tadubhayaṃ abhinivajjetvā upekkhako vihareyya sato sampajāno.</p><p><a id="p_16A5_842" class="ms"></a><a class="sc" id="an5.144.3"></a>
Kiñca, bhikkhave, bhikkhu atthavasaṃ paṭicca appaṭikūle paṭikūlasaññī vihareyya? ‘Mā me rajanīyesu dhammesu rāgo udapādī’ti–  idaṃ kho, bhikkhave, bhikkhu atthavasaṃ paṭicca appaṭikūle paṭikūlasaññī vihareyya.</p><p><a id="p_16A5_843" class="ms"></a><a class="sc" id="an5.144.4"></a>
Kiñca, bhikkhave, bhikkhu atthavasaṃ paṭicca paṭikūle appaṭikūlasaññī vihareyya? ‘Mā me dosanīyesu dhammesu doso udapādī’ti–  idaṃ kho, bhikkhave, bhikkhu atthavasaṃ paṭicca paṭikūle appaṭikūlasaññī vihareyya.</p><p><a id="p_16A5_844" class="ms"></a><a class="sc" id="an5.144.5"></a>
Kiñca, bhikkhave, bhikkhu atthavasaṃ paṭicca appaṭikūle ca paṭikūle ca paṭikūlasaññī vihareyya? ‘Mā me rajanīyesu dhammesu rāgo udapādi, mā me dosanīyesu dhammesu doso udapādī’ti–  idaṃ kho, bhikkhave, bhikkhu atthavasaṃ paṭicca appaṭikūle ca paṭikūle ca paṭikūlasaññī vihareyya.</p><p><a id="p_16A5_845" class="ms"></a><a class="sc" id="an5.144.6"></a>
Kiñca, bhikkhave, bhikkhu atthavasaṃ paṭicca paṭikūle ca appaṭikūle ca appaṭikūlasaññī vihareyya? ‘Mā me dosanīyesu dhammesu doso udapādi, mā me rajanīyesu dhammesu rāgo udapādī’ti–  idaṃ kho, bhikkhave, bhikkhu atthavasaṃ paṭicca paṭikūle ca appaṭikūle ca appaṭikūlasaññī vihareyya.</p><p><a id="p_16A5_846" class="ms"></a><a class="sc" id="an5.144.7"></a>
Kiñca, bhikkhave, bhikkhu atthavasaṃ paṭicca paṭikūlañca appaṭikūlañca tadubhayaṃ abhinivajjetvā upekkhako vihareyya? ‘Sato sampajāno mā me kvacani katthaci kiñcanaṃ rajanīyesu dhammesu rāgo udapādi, mā me kvacani katthaci kiñcanaṃ dosanīyesu dhammesu doso udapādi, mā me kvacani katthaci kiñcanaṃ mohanīyesu dhammesu moho udapādī’ti–  idaṃ kho, bhikkhave, bhikkhu atthavasaṃ paṭicca paṭikūlañca appaṭikūlañca tadubhayaṃ abhinivajjetvā upekkhako vihareyya sato sampajāno”ti.</p>
<p class="endsection">Catutthaṃ.</p></article></section><section class="sutta" id="145"><article><hgroup id="an5.145"><h1><a href="#menu">145. Nirayasutta</a></h1></hgroup><p><a id="p_16A5_848" class="ms"></a><a class="msdiv" id="msdiv145"></a><a class="sc" id="an5.145.1"></a>
“Pañcahi, bhikkhave, dhammehi samannāgato yathābhataṃ nikkhitto evaṃ niraye. Katamehi pañcahi? Pāṇātipātī hoti, adinnādāyī hoti, kāmesumicchācārī hoti, musāvādī hoti, surāme­raya­majja­pamā­daṭṭhāyī hoti. Imehi kho, bhikkhave, pañcahi dhammehi samannāgato yathābhataṃ nikkhitto evaṃ niraye.</p><p><a id="p_16A5_849" class="ms"></a><a class="sc" id="an5.145.2"></a>
Pañcahi, bhikkhave, dhammehi samannāgato yathābhataṃ nikkhitto evaṃ sagge. Katamehi pañcahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāme­raya­majja­pamā­daṭṭhānā paṭivirato hoti. Imehi kho, bhikkhave, pañcahi dhammehi samannāgato yathābhataṃ nikkhitto evaṃ sagge”ti.</p>
<p class="endsection">Pañcamaṃ.</p></article></section><section class="sutta" id="146"><article><hgroup id="an5.146"><h1><a href="#menu">146. Mittasutta</a></h1></hgroup><p><a id="p_16A5_851" class="ms"></a><a class="msdiv" id="msdiv146"></a><a class="sc" id="an5.146.1"></a>
“Pañcahi, bhikkhave, dhammehi samannāgato bhikkhu mitto na sevitabbo. Katamehi pañcahi? Kammantaṃ kāreti, adhikaraṇaṃ ādiyati, pāmokkhesu bhikkhūsu paṭiviruddho hoti, dīghacārikaṃ anavatthacārikaṃ anuyutto viharati, nappaṭibalo hoti kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. Imehi kho, bhikkhave, pañcahi dhammehi samannāgato bhikkhu mitto na sevitabbo.</p><p><a id="p_16A5_852" class="ms"></a><a class="sc" id="an5.146.2"></a>
Pañcahi, bhikkhave, dhammehi samannāgato bhikkhu mitto sevitabbo. Katamehi pañcahi? Na kammantaṃ kāreti, na adhikaraṇaṃ ādiyati, na pāmokkhesu bhikkhūsu paṭiviruddho hoti, na dīghacārikaṃ anavatthacārikaṃ anuyutto viharati, paṭibalo hoti kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. Imehi kho, bhikkhave, pañcahi dhammehi samannāgato bhikkhu mitto sevitabbo”ti.</p>
<p class="endsection">Chaṭṭhaṃ.</p></article></section><section class="sutta" id="147"><article><hgroup id="an5.147"><h1><a href="#menu">147. Asappurisadānasutta</a></h1></hgroup><p><a id="p_16A5_854" class="ms"></a><a class="msdiv" id="msdiv147"></a><a class="sc" id="an5.147.1"></a>
“Pañcimāni, bhikkhave, asappurisadānāni. Katamāni pañca? Asakkaccaṃ deti, acittīkatvā deti, asahatthā deti, apaviddhaṃ deti, anāgamanadiṭṭhiko deti. Imāni kho, bhikkhave, pañca asappurisadānāni.</p><p><a id="p_16A5_855" class="ms"></a><a class="sc" id="an5.147.2"></a>
Pañcimāni, bhikkhave, sappurisadānāni. Katamāni pañca? Sakkaccaṃ deti, cittīkatvā deti, sahatthā deti, anapaviddhaṃ deti, āgamanadiṭṭhiko deti. Imāni kho, bhikkhave, pañca sappurisadānānī”ti.</p>
<p class="endsection">Sattamaṃ.</p></article></section><section class="sutta" id="148"><article><hgroup id="an5.148"><h1><a href="#menu">148. Sappurisadānasutta</a></h1></hgroup><p><a id="p_16A5_857" class="ms"></a><a class="msdiv" id="msdiv148"></a><a class="sc" id="an5.148.1"></a>
“Pañcimāni, bhikkhave, sappurisadānāni. Katamāni pañca? Saddhāya dānaṃ deti, sakkaccaṃ dānaṃ deti, kālena dānaṃ deti, anuggahitacitto dānaṃ deti, attānañca parañca anupahacca dānaṃ deti.</p><p><a id="p_16A5_858" class="ms"></a><a class="sc" id="an5.148.2"></a>
Saddhāya kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo, abhirūpo ca hoti dassanīyo pāsādiko paramāya vaṇṇapokkharatāya samannāgato.</p><p><a id="p_16A5_859" class="ms"></a><a class="sc" id="an5.148.3"></a>
Sakkaccaṃ kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo. Yepissa te honti puttāti vā dārāti vā dāsāti vā pessāti vā kammakarāti vā, tepi sussūsanti sotaṃ odahanti aññā cittaṃ upaṭṭhapenti.</p><p><a id="p_16A5_860" class="ms"></a><a class="sc" id="an5.148.4"></a>
Kālena kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; kālāgatā cassa atthā pacurā honti.</p><p><a id="p_16A5_861" class="ms"></a><a class="sc" id="an5.148.5"></a>
Anuggahitacitto kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; uḷāresu ca pañcasu kāmaguṇesu bhogāya cittaṃ namati.</p><p><a id="p_16A5_862" class="ms"></a><a class="sc" id="an5.148.6"></a>
Attānañca parañca anupahacca kho pana, bhikkhave, dānaṃ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; na cassa kutoci bhogānaṃ upaghāto āgacchati aggito vā udakato vā rājato vā corato vā appiyato vā dāyādato. Imāni kho, bhikkhave, pañca sappurisadānānī”ti.</p>
<p class="endsection">Aṭṭhamaṃ.</p></article></section><section class="sutta" id="149"><article><hgroup id="an5.149"><h1><a href="#menu">149. Paṭha­masa­maya­vimutta­sutta</a></h1></hgroup><p><a id="p_16A5_864" class="ms"></a><a class="msdiv" id="msdiv149"></a><a class="sc" id="an5.149.1"></a>
“Pañcime, bhikkhave, dhammā samayavimuttassa bhikkhuno parihānāya saṃvattanti. Katame pañca? Kammārāmatā, bhassārāmatā, niddārāmatā, saṅgaṇikārāmatā, yathāvimuttaṃ cittaṃ na paccavekkhati. Ime kho, bhikkhave, pañca dhammā samayavimuttassa bhikkhuno parihānāya saṃvattanti.</p><p><a id="p_16A5_865" class="ms"></a><a class="sc" id="an5.149.2"></a>
Pañcime, bhikkhave, dhammā samayavimuttassa bhikkhuno aparihānāya saṃvattanti. Katame pañca? Na kammārāmatā, na bhassārāmatā, na niddārāmatā, na saṅgaṇikārāmatā, yathāvimuttaṃ cittaṃ paccavekkhati. Ime kho, bhikkhave, pañca dhammā samayavimuttassa bhikkhuno aparihānāya saṃvattantī”ti.</p>
<p class="endsection">Navamaṃ.</p></article></section><section class="sutta" id="150"><article><hgroup id="an5.150"><h1><a href="#menu">150. Dutiyasamayavimuttasutta</a></h1></hgroup><p><a id="p_16A5_867" class="ms"></a><a class="msdiv" id="msdiv150"></a><a class="sc" id="an5.150.1"></a>
“Pañcime, bhikkhave, dhammā samayavimuttassa bhikkhuno parihānāya saṃvattanti. Katame pañca? Kammārāmatā, bhassārāmatā, niddārāmatā, indriyesu aguttadvāratā, bhojane amattaññutā. Ime kho, bhikkhave, pañca dhammā samayavimuttassa bhikkhuno parihānāya saṃvattanti.</p><p><a id="p_16A5_868" class="ms"></a><a class="sc" id="an5.150.2"></a>
Pañcime, bhikkhave, dhammā samayavimuttassa bhikkhuno aparihānāya saṃvattanti. Katame pañca? Na kammārāmatā, na bhassārāmatā, na niddārāmatā, indriyesu guttadvāratā, bhojane mattaññutā. Ime kho, bhikkhave, pañca dhammā samayavimuttassa bhikkhuno aparihānāya saṃvattantī”ti.</p>
<p class="endsection">Dasamaṃ.</p>
<p class="endsection">Tikaṇḍakīvaggo pañcamo.</p><blockquote class="uddanagatha"><p><a id="p_16A5_872" class="ms"></a><a class="sc" id="an5.150.3"></a>
Datvā avajānāti ārabhati ca,<br> Sārandada tikaṇḍa nirayena ca;<br>
Mitto asappurisasappurisena,<br>
Samayavimuttaṃ apare dveti.
</p>
</blockquote>
<p class="endsutta">Tatiyo paṇṇāsako samatto.</p><a href="../../an5.131-140/pi/" rel="prev" class="previous">◀ Aṅguttara Nikāya 5.131–​140</a><a href="#" class="top">▲ TOP</a>
<a href="../../an5.151-160/pi/" rel="prefetch" class="next">Aṅguttara Nikāya 5.151–​160 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Tikaṇḍakīvagga</div>
<div class="hidden">
Avajānātisutta</div>
</div>
</body></html>