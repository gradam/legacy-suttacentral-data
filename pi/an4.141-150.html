<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu141" href="#an4.141">141. Ābhāsutta</a></li>
<li><a id="menu142" href="#an4.142">142. Pabhāsutta</a></li>
<li><a id="menu143" href="#an4.143">143. Ālokasutta</a></li>
<li><a id="menu144" href="#an4.144">144. Obhāsasutta</a></li>
<li><a id="menu145" href="#an4.145">145. Pajjotasutta</a></li>
<li><a id="menu146" href="#an4.146">146. Paṭhamakālasutta</a></li>
<li><a id="menu147" href="#an4.147">147. Dutiyakālasutta</a></li>
<li><a id="menu148" href="#an4.148">148. Duccaritasutta</a></li>
<li><a id="menu149" href="#an4.149">149. Sucaritasutta</a></li>
<li><a id="menu150" href="#an4.150">150. Sārasutta</a></li>
</ul></div>
</div>
<section id="vagga"><section class="sutta" id="141"><article><hgroup id="an4.141"><h2>Aṅguttara Nikāya 4</h2> <h3>15. Ābhāvagga</h3><h1><a href="#menu">141. Ābhāsutta</a></h1></hgroup><p><a id="p_15A4_882" class="ms"></a><a class="msdiv" id="msdiv141"></a><a class="sc" id="an4.141.1"></a> “Catasso imā, bhikkhave, ābhā. Katamā catasso? Candābhā, sūriyābhā, aggābhā, paññābhā–  imā kho, bhikkhave, catasso ābhā. Etadaggaṃ, bhikkhave, imāsaṃ catunnaṃ ābhānaṃ yadidaṃ paññābhā”ti.</p>
<p class="endsection">Paṭhamaṃ.</p></article></section><section class="sutta" id="142"><article><hgroup id="an4.142"><h1><a href="#menu">142. Pabhāsutta</a></h1></hgroup><p><a id="p_15A4_884" class="ms"></a><a class="msdiv" id="msdiv142"></a><a class="sc" id="an4.142.1"></a>
“Catasso imā, bhikkhave, pabhā. Katamā catasso? Candappabhā, sūriyappabhā, aggippabhā, paññāpabhā–  imā kho, bhikkhave, catasso pabhā. Etadaggaṃ, bhikkhave, imāsaṃ catunnaṃ pabhānaṃ yadidaṃ paññāpabhā”ti.</p>
<p class="endsection">Dutiyaṃ.</p></article></section><section class="sutta" id="143"><article><hgroup id="an4.143"><h1><a href="#menu">143. Ālokasutta</a></h1></hgroup><p><a id="p_15A4_886" class="ms"></a><a class="msdiv" id="msdiv143"></a><a class="sc" id="an4.143.1"></a>
“Cattārome, bhikkhave, ālokā. Katame cattāro? Candāloko, sūriyāloko, aggāloko, paññāloko–  ime kho, bhikkhave, cattāro ālokā. Etadaggaṃ, bhikkhave, imesaṃ catunnaṃ ālokānaṃ yadidaṃ paññāloko”ti.</p>
<p class="endsection">Tatiyaṃ.</p></article></section><section class="sutta" id="144"><article><hgroup id="an4.144"><h1><a href="#menu">144. Obhāsasutta</a></h1></hgroup><p><a id="p_15A4_888" class="ms"></a><a class="msdiv" id="msdiv144"></a><a class="sc" id="an4.144.1"></a>
“Cattārome, bhikkhave, obhāsā. Katame cattāro? Candobhāso, sūriyobhāso, aggobhāso, paññobhāso–  ime kho, bhikkhave, cattāro obhāsā. Etadaggaṃ, bhikkhave, imesaṃ catunnaṃ obhāsānaṃ yadidaṃ paññobhāso”ti.</p>
<p class="endsection">Catutthaṃ.</p></article></section><section class="sutta" id="145"><article><hgroup id="an4.145"><h1><a href="#menu">145. Pajjotasutta</a></h1></hgroup><p><a id="p_15A4_890" class="ms"></a><a class="msdiv" id="msdiv145"></a><a class="sc" id="an4.145.1"></a>
“Cattārome, bhikkhave, pajjotā. Katame cattāro? Candapajjoto, sūriyapajjoto, aggipajjoto, paññāpajjoto–  ime kho, bhikkhave, cattāro pajjotā. Etadaggaṃ, bhikkhave, imesaṃ catunnaṃ pajjotānaṃ yadidaṃ paññāpajjoto”ti.</p>
<p class="endsection">Pañcamaṃ.</p></article></section><section class="sutta" id="146"><article><hgroup id="an4.146"><h1><a href="#menu">146. Paṭhamakālasutta</a></h1></hgroup><p><a id="p_15A4_892" class="ms"></a><a class="msdiv" id="msdiv146"></a><a class="sc" id="an4.146.1"></a>
“Cattārome, bhikkhave, kālā. Katame cattāro? Kālena dhammassavanaṃ, kālena dhammasākacchā, kālena sammasanā, kālena vipassanā–  ime kho, bhikkhave, cattāro kālā”ti.</p>
<p class="endsection">Chaṭṭhaṃ.</p></article></section><section class="sutta" id="147"><article><hgroup id="an4.147"><h1><a href="#menu">147. Dutiyakālasutta</a></h1></hgroup><p><a id="p_15A4_894" class="ms"></a><a class="msdiv" id="msdiv147"></a><a class="sc" id="an4.147.1"></a>
“Cattārome, bhikkhave, kālā sammā bhāviyamānā sammā anuparivattiyamānā anupubbena āsavānaṃ khayaṃ pāpenti. Katame cattāro? Kālena dhammassavanaṃ, kālena dhammasākacchā, kālena sammasanā, kālena vipassanā–  ime kho, bhikkhave, cattāro kālā sammā bhāviyamānā sammā anuparivattiyamānā anupubbena āsavānaṃ khayaṃ pāpenti.</p><p><a id="p_15A4_895" class="ms"></a><a class="sc" id="an4.147.2"></a>
Seyyathāpi, bhikkhave, uparipabbate thullaphusitake deve vassante taṃ udakaṃ yathāninnaṃ pavattamānaṃ pabba­takanda­rapa­dara­sākhā paripūreti; pabba­takanda­rapa­dara­sākhā paripūrā kusobbhe paripūrenti; kusobbhā paripūrā mahāsobbhe paripūrenti; mahāsobbhā paripūrā kunnadiyo paripūrenti; kunnadiyo paripūrā mahānadiyo paripūrenti; mahānadiyo paripūrā samuddaṃ paripūrenti. Evamevaṃ kho, bhikkhave, ime cattāro kālā sammā bhāviyamānā sammā anuparivattiyamānā anupubbena āsavānaṃ khayaṃ pāpentī”ti.</p>
<p class="endsection">Sattamaṃ.</p></article></section><section class="sutta" id="148"><article><hgroup id="an4.148"><h1><a href="#menu">148. Duccaritasutta</a></h1></hgroup><p><a id="p_15A4_897" class="ms"></a><a class="msdiv" id="msdiv148"></a><a class="sc" id="an4.148.1"></a>
“Cattārimāni, bhikkhave, vacīduccaritāni. Katamāni cattāri? Musāvādo, pisuṇā vācā, pharusā vācā, samphappalāpo–  imāni kho, bhikkhave, cattāri vacīduccaritānī”ti.</p>
<p class="endsection">Aṭṭhamaṃ.</p></article></section><section class="sutta" id="149"><article><hgroup id="an4.149"><h1><a href="#menu">149. Sucaritasutta</a></h1></hgroup><p><a id="p_15A4_899" class="ms"></a><a class="msdiv" id="msdiv149"></a><a class="sc" id="an4.149.1"></a>
“Cattārimāni, bhikkhave, vacīsucaritāni. Katamāni cattāri? Saccavācā, apisuṇā vācā, saṇhā vācā, mantabhāsā–  imāni kho, bhikkhave, cattāri vacīsucaritānī”ti.</p>
<p class="endsection">Navamaṃ.</p></article></section><section class="sutta" id="150"><article><hgroup id="an4.150"><h1><a href="#menu">150. Sārasutta</a></h1></hgroup><p><a id="p_15A4_901" class="ms"></a><a class="msdiv" id="msdiv150"></a><a class="sc" id="an4.150.1"></a>
“Cattārome, bhikkhave, sārā. Katame cattāro? Sīlasāro, samādhisāro, paññāsāro, vimuttisāro–  ime kho, bhikkhave, cattāro sārā”ti.</p>
<p class="endsection">Dasamaṃ.</p>
<p class="endsection">Ābhāvaggo pañcamo.</p><blockquote class="uddanagatha"><p><a id="p_15A4_905" class="ms"></a><a class="sc" id="an4.150.2"></a>
Ābhā pabhā ca ālokā,<br> obhāsā ceva pajjotā;<br>
Dve kālā caritā dve ca,<br>
honti sārena te dasāti.
</p>
</blockquote>
<p class="endsutta">Tatiyo paṇṇāsako samatto.</p><a href="../../an4.131-140/pi/" rel="prev" class="previous">◀ Aṅguttara Nikāya 4.131–​140</a><a href="#" class="top">▲ TOP</a>
<a href="../../an4.151-160/pi/" rel="prefetch" class="next">Aṅguttara Nikāya 4.151–​160 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Ābhāvagga</div>
<div class="hidden">
Ābhāsutta</div>
</div>
</body></html>