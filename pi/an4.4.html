<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="4"><article><hgroup id="an4.4"><h2>Aṅguttara Nikāya 4</h2> <h3>1. Bhaṇḍagāmavagga</h3><h1>4. Dutiyakhatasutta</h1></hgroup><p><a id="p_15A4_18" class="ms"></a><a class="msdiv" id="msdiv_4"></a><a class="sc" id="1"></a>
“Catūsu, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati sāvajjo ca hoti sānuvajjo ca viññūnaṃ, bahuñca apuññaṃ pasavati. Katamesu catūsu? Mātari, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Pitari, bhikkhave, micchā paṭipajjamāno … pe … tathāgate, bhikkhave, micchā paṭipajjamāno … pe … tathāgatasāvake, bhikkhave, micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Imesu kho, bhikkhave, catūsu micchā paṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</p><p><a id="p_15A4_19" class="ms"></a><a class="sc" id="2"></a>
Catūsu, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamesu catūsu? Mātari, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Pitari, bhikkhave, sammā paṭipajjamāno … pe … tathāgate, bhikkhave, sammā paṭipajjamāno … pe … tathāgatasāvake, bhikkhave, sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Imesu kho, bhikkhave, catūsu sammā paṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti.</p><blockquote class="gatha"><p><a id="p_15A4_20" class="ms"></a><a class="sc" id="3"></a>
Mātari pitari cāpi,<br> yo micchā paṭipajjati;<br>
Tathāgate vā sambuddhe,<br>
atha vā tassa sāvake;<br>
Bahuñca so pasavati,<br>
apuññaṃ tādiso naro.
</p><p><a id="p_15A4_21" class="ms"></a><a class="sc" id="4"></a>
Tāya naṃ adhammacariyāya,<br> Mātāpitūsu paṇḍitā;<br>
Idheva naṃ garahanti,<br>
Peccāpāyañca gacchati.
</p><p><a id="p_15A4_22" class="ms"></a><a class="sc" id="5"></a>
Mātari pitari cāpi,<br> yo sammā paṭipajjati;<br>
Tathāgate vā sambuddhe,<br>
atha vā tassa sāvake;<br>
Bahuñca so pasavati,<br>
puññaṃ etādiso naro.
</p><p><a id="p_15A4_23" class="ms"></a><a class="sc" id="6"></a>
Tāya naṃ dhammacariyāya,<br> mātāpitūsu paṇḍitā;<br>
Idheva naṃ pasaṃsanti,<br>
pecca sagge pamodatī”ti.
</p>
</blockquote>
<p class="endsection">Catutthaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Bhaṇḍagāmavagga</div>
<div class="hidden">
Anubuddhasutta</div>
</div>
</section><a class="previous" href="/an4.3/pi/">◀ Aṅguttara Nikāya  4.3</a><a class="top" href="#"> ▲ TOP </a><a class="next" href="/an4.5/pi/">Aṅguttara Nikāya  4.5 ▶</a></div>
</body></html>