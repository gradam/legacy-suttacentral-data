<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn2.21">21. Sivasutta</a></li>
<li><a id="menu22" href="#sn2.22">22. Khemasutta</a></li>
<li><a id="menu23" href="#sn2.23">23. Serīsutta</a></li>
<li><a id="menu24" href="#sn2.24">24. Ghaṭīkārasutta</a></li>
<li><a id="menu25" href="#sn2.25">25. Jantusutta</a></li>
<li><a id="menu26" href="#sn2.26">26. Rohitassasutta</a></li>
<li><a id="menu27" href="#sn2.27">27. Nandasutta</a></li>
<li><a id="menu28" href="#sn2.28">28. Nandivisālasutta</a></li>
<li><a id="menu29" href="#sn2.29">29. Susimasutta</a></li>
<li><a id="menu30" href="#sn2.30">30. Nānātitthiyasāvakasutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn2.21"><h2>Saṃyutta Nikāya 2</h2> <h3>3. Nānātitthiyavagga</h3><h1><a href="#menu">21. Sivasutta</a></h1></hgroup><p><a id="p_12S1_478" class="ms"></a><a class="msdiv" id="msdiv102"></a><a class="sc" id="sn2.21.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sivo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sivo devaputto bhagavato santike imā gāthāyo abhāsi: </p><blockquote class="gatha"><p><a id="p_12S1_479" class="ms"></a><a class="sc" id="sn2.21.2"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo.
</p><p><a id="p_12S1_480" class="ms"></a><a class="sc" id="sn2.21.3"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
paññā labbhati nāññato.
</p><p><a id="p_12S1_481" class="ms"></a><a class="sc" id="sn2.21.4"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sokamajjhe na socati.
</p><p><a id="p_12S1_482" class="ms"></a><a class="sc" id="sn2.21.5"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
ñātimajjhe virocati.
</p><p><a id="p_12S1_483" class="ms"></a><a class="sc" id="sn2.21.6"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sattā gacchanti suggatiṃ.
</p><p><a id="p_12S1_484" class="ms"></a><a class="sc" id="sn2.21.7"></a>
Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sattā tiṭṭhanti sātatan”ti.
</p>
</blockquote><p><a id="p_12S1_485" class="ms"></a><a class="sc" id="sn2.21.8"></a>
Atha kho bhagavā sivaṃ devaputtaṃ gāthāya paccabhāsi: </p><blockquote class="gatha"><p><a id="p_12S1_486" class="ms"></a><a class="sc" id="sn2.21.9"></a>
“Sabbhireva samāsetha,<br> sabbhi kubbetha santhavaṃ;<br>
Sataṃ saddhammamaññāya,<br>
sabbadukkhā pamuccatī”ti.
</p>
</blockquote></article></section><section class="sutta" id="22"><article><hgroup id="sn2.22"><h1><a href="#menu">22. Khemasutta</a></h1></hgroup><p><a id="p_12S1_487" class="ms"></a><a class="msdiv" id="msdiv103"></a><a class="sc" id="sn2.22.1"></a>
Ekamantaṃ ṭhito kho khemo devaputto bhagavato santike imā gāthāyo abhāsi: </p><blockquote class="gatha"><p><a id="p_12S1_488" class="ms"></a><a class="sc" id="sn2.22.2"></a>
“Caranti bālā dummedhā,<br> amitteneva attanā;<br>
Karontā pāpakaṃ kammaṃ,<br>
yaṃ hoti kaṭukapphalaṃ.
</p><p><a id="p_12S1_489" class="ms"></a><a class="sc" id="sn2.22.3"></a>
Na taṃ kammaṃ kataṃ sādhu,<br> yaṃ katvā anutappati;<br>
Yassa assumukho rodaṃ,<br>
vipākaṃ paṭisevati.
</p><p><a id="p_12S1_490" class="ms"></a><a class="sc" id="sn2.22.4"></a>
Tañca kammaṃ kataṃ sādhu,<br> yaṃ katvā nānutappati;<br>
Yassa patīto sumano,<br>
vipākaṃ paṭisevati.
</p><p><a id="p_12S1_491" class="ms"></a><a class="sc" id="sn2.22.5"></a>
Paṭikacceva taṃ kayirā,<br> yaṃ jaññā hitamattano;<br>
Na sākaṭikacintāya,<br>
mantā dhīro parakkame.
</p><p><a id="p_12S1_492" class="ms"></a><a class="sc" id="sn2.22.6"></a>
Yathā sākaṭiko maṭṭhaṃ,<br> samaṃ hitvā mahāpathaṃ;<br>
Visamaṃ maggamāruyha,<br>
akkhacchinnova jhāyati.
</p><p><a id="p_12S1_493" class="ms"></a><a class="sc" id="sn2.22.7"></a>
Evaṃ dhammā apakkamma,<br> adhammamanuvattiya;<br>
Mando maccumukhaṃ patto,<br>
akkhacchinnova jhāyatī”ti.
</p>
</blockquote></article></section><section class="sutta" id="23"><article><hgroup id="sn2.23"><h1><a href="#menu">23. Serīsutta</a></h1></hgroup><p><a id="p_12S1_494" class="ms"></a><a class="msdiv" id="msdiv104"></a><a class="sc" id="sn2.23.1"></a>
Ekamantaṃ ṭhito kho serī devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_495" class="ms"></a><a class="sc" id="sn2.23.2"></a>
“Annamevābhinandanti,<br> ubhaye devamānusā;<br>
Atha ko nāma so yakkho,<br>
yaṃ annaṃ nābhinandatī”ti.
</p><p><a id="p_12S1_496" class="ms"></a><a class="sc" id="sn2.23.3"></a>
“Ye naṃ dadanti saddhāya,<br> vippasannena cetasā;<br>
Tameva annaṃ bhajati,<br>
asmiṃ loke paramhi ca.
</p><p><a id="p_12S1_497" class="ms"></a><a class="sc" id="sn2.23.4"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote><p><a id="p_12S1_498" class="ms"></a><a class="sc" id="sn2.23.5"></a>
“Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā: </p><blockquote class="gatha"><p><a id="p_12S1_499" class="ms"></a><a class="sc" id="sn2.23.6"></a>
‘Ye naṃ dadanti saddhāya,<br> vippasannena cetasā;<br>
Tameva annaṃ bhajati,<br>
asmiṃ loke paramhi ca.
</p><p><a id="p_12S1_500" class="ms"></a><a class="sc" id="sn2.23.7"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan’ti.
</p>
</blockquote><p><a id="p_12S1_501" class="ms"></a><a class="sc" id="sn2.23.8"></a>
Bhūtapubbāhaṃ, bhante, sirī nāma rājā ahosiṃ dāyako dānapati dānassa vaṇṇavādī. Tassa mayhaṃ, bhante, catūsu dvāresu dānaṃ dīyittha samaṇabrāhma­ṇaka­paṇaddhi­kava­nibba­kayā­cakānaṃ. Atha kho maṃ, bhante, itthāgāraṃ upasaṅkamitvā etadavoca:  ‘devassa kho dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi:  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, paṭhamaṃ dvāraṃ itthāgārassa adāsiṃ. Tattha itthāgārassa dānaṃ dīyittha; mama dānaṃ paṭikkami.</p><p><a id="p_12S1_502" class="ms"></a><a class="sc" id="sn2.23.9"></a>
Atha kho maṃ, bhante, khattiyā anuyantā upasaṅkamitvā etadavocuṃ:  ‘devassa kho dānaṃ dīyati; itthāgārassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi:  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, dutiyaṃ dvāraṃ khattiyānaṃ anuyantānaṃ adāsiṃ. Tattha khattiyānaṃ anuyantānaṃ dānaṃ dīyittha, mama dānaṃ paṭikkami.</p><p><a id="p_12S1_503" class="ms"></a><a class="sc" id="sn2.23.10"></a>
Atha kho maṃ, bhante, balakāyo upasaṅkamitvā etadavoca:  ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi:  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, tatiyaṃ dvāraṃ balakāyassa adāsiṃ. Tattha balakāyassa dānaṃ dīyittha, mama dānaṃ paṭikkami.</p><p><a id="p_12S1_504" class="ms"></a><a class="sc" id="sn2.23.11"></a>
Atha kho maṃ, bhante, brāhmaṇagahapatikā upasaṅkamitvā etadavocuṃ:  ‘devassa kho dānaṃ dīyati; itthāgārassa dānaṃ dīyati; khattiyānaṃ anuyantānaṃ dānaṃ dīyati; balakāyassa dānaṃ dīyati; amhākaṃ dānaṃ na dīyati. Sādhu mayampi devaṃ nissāya dānāni dadeyyāma, puññāni kareyyāmā’ti. Tassa mayhaṃ, bhante, etadahosi:  ‘ahaṃ khosmi dāyako dānapati dānassa vaṇṇavādī. Dānaṃ dassāmāti vadante kinti vadeyyan’ti? So khvāhaṃ, bhante, catutthaṃ dvāraṃ brāhmaṇagahapatikānaṃ adāsiṃ. Tattha brāhmaṇagahapatikānaṃ dānaṃ dīyittha, mama dānaṃ paṭikkami.</p><p><a id="p_12S1_505" class="ms"></a><a class="sc" id="sn2.23.12"></a>
Atha kho maṃ, bhante, purisā upasaṅkamitvā etadavocuṃ:  ‘na kho dāni devassa koci dānaṃ dīyatī’ti. Evaṃ vuttāhaṃ, bhante, te purise etadavocaṃ:  ‘tena hi, bhaṇe, yo bāhiresu janapadesu āyo sañjāyati tato upaḍḍhaṃ antepure pavesetha, upaḍḍhaṃ tattheva dānaṃ detha samaṇabrāhma­ṇaka­paṇaddhi­kava­nibba­kayā­cakānan’ti. So khvāhaṃ, bhante, evaṃ dīgharattaṃ katānaṃ puññānaṃ evaṃ dīgharattaṃ katānaṃ kusalānaṃ dhammānaṃ pariyantaṃ nādhigacchāmi–  ettakaṃ puññanti vā ettako puññavipākoti vā ettakaṃ sagge ṭhātabbanti vāti. Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā: </p><blockquote class="gatha"><p><a id="p_12S1_506" class="ms"></a><a class="sc" id="sn2.23.13"></a>
‘Ye naṃ dadanti saddhāya,<br> vippasannena cetasā;<br>
Tameva annaṃ bhajati,<br>
asmiṃ loke paramhi ca.
</p><p><a id="p_12S1_507" class="ms"></a><a class="sc" id="sn2.23.14"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan’”ti.
</p>
</blockquote></article></section><section class="sutta" id="24"><article><hgroup id="sn2.24"><h1><a href="#menu">24. Ghaṭīkārasutta</a></h1></hgroup><p><a id="p_12S1_508" class="ms"></a><a class="msdiv" id="msdiv105"></a><a class="sc" id="sn2.24.1"></a>
Ekamantaṃ ṭhito kho ghaṭīkāro devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_509" class="ms"></a><a class="sc" id="sn2.24.2"></a>
“Avihaṃ upapannāse,<br> vimuttā satta bhikkhavo;<br>
Rāgadosaparikkhīṇā,<br>
tiṇṇā loke visattikan”ti.
</p><p><a id="p_12S1_510" class="ms"></a><a class="sc" id="sn2.24.3"></a>
“Ke ca te ataruṃ paṅkaṃ,<br> maccudheyyaṃ suduttaraṃ;<br>
Ke hitvā mānusaṃ dehaṃ,<br>
dibbayogaṃ upaccagun”ti.
</p><p><a id="p_12S1_511" class="ms"></a><a class="sc" id="sn2.24.4"></a>
“Upako palagaṇḍo ca,<br> pukkusāti ca te tayo;<br>
Bhaddiyo khaṇḍadevo ca,<br>
bāhuraggi ca saṅgiyo;<br>
Te hitvā mānusaṃ dehaṃ,<br>
dibbayogaṃ upaccagun”ti.
</p><p><a id="p_12S1_512" class="ms"></a><a class="sc" id="sn2.24.5"></a>
“Kusalī bhāsasī tesaṃ,<br> mārapāsappahāyinaṃ;<br>
Kassa te dhammamaññāya,<br>
acchiduṃ bhavabandhanan”ti.
</p><p><a id="p_12S1_513" class="ms"></a><a class="sc" id="sn2.24.6"></a>
“Na aññatra bhagavatā,<br> nāññatra tava sāsanā;<br>
Yassa te dhammamaññāya,<br>
acchiduṃ bhavabandhanaṃ.
</p><p><a id="p_12S1_514" class="ms"></a><a class="sc" id="sn2.24.7"></a>
Yattha nāmañca rūpañca,<br> asesaṃ uparujjhati;<br>
Taṃ te dhammaṃ idhaññāya,<br>
acchiduṃ bhavabandhanan”ti.
</p><p><a id="p_12S1_515" class="ms"></a><a class="sc" id="sn2.24.8"></a>
“Gambhīraṃ bhāsasī vācaṃ,<br> dubbijānaṃ sudubbudhaṃ;<br>
Kassa tvaṃ dhammamaññāya,<br>
vācaṃ bhāsasi īdisan”ti.
</p><p><a id="p_12S1_516" class="ms"></a><a class="sc" id="sn2.24.9"></a>
“Kumbhakāro pure āsiṃ,<br> vekaḷiṅge ghaṭīkaro;<br>
Mātāpettibharo āsiṃ,<br>
kassapassa upāsako.
</p><p><a id="p_12S1_517" class="ms"></a><a class="sc" id="sn2.24.10"></a>
Virato methunā dhammā,<br> brahmacārī nirāmiso;<br>
Ahuvā te sagāmeyyo,<br>
ahuvā te pure sakhā.
</p><p><a id="p_12S1_518" class="ms"></a><a class="sc" id="sn2.24.11"></a>
Sohamete pajānāmi,<br> vimutte satta bhikkhavo;<br>
Rāgadosaparikkhīṇe,<br>
tiṇṇe loke visattikan”ti.
</p><p><a id="p_12S1_519" class="ms"></a><a class="sc" id="sn2.24.12"></a>
“Evametaṃ tadā āsi,<br> yathā bhāsasi bhaggava;<br>
Kumbhakāro pure āsi,<br>
vekaḷiṅge ghaṭīkaro.
</p><p><a id="p_12S1_520" class="ms"></a><a class="sc" id="sn2.24.13"></a>
Mātāpettibharo āsi,<br> kassapassa upāsako;<br>
Virato methunā dhammā,<br>
brahmacārī nirāmiso;<br>
Ahuvā me sagāmeyyo,<br>
ahuvā me pure sakhā”ti.
</p><p><a id="p_12S1_521" class="ms"></a><a class="sc" id="sn2.24.14"></a>
“Evametaṃ purāṇānaṃ,<br> sahāyānaṃ ahu saṅgamo;<br>
Ubhinnaṃ bhāvitattānaṃ,<br>
sarīrantimadhārinan”ti.
</p>
</blockquote></article></section><section class="sutta" id="25"><article><hgroup id="sn2.25"><h1><a href="#menu">25. Jantusutta</a></h1></hgroup><p><a id="p_12S1_522" class="ms"></a><a class="msdiv" id="msdiv106"></a><a class="sc" id="sn2.25.1"></a>
<span class="evam">Evaṃ me sutaṃ—​</span>   ekaṃ samayaṃ sambahulā bhikkhū, kosalesu viharanti himavantapasse araññakuṭikāya uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.</p><p><a id="p_12S1_523" class="ms"></a><a class="sc" id="sn2.25.2"></a>
Atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi: </p><blockquote class="gatha"><p><a id="p_12S1_524" class="ms"></a><a class="sc" id="sn2.25.3"></a>
“Sukhajīvino pure āsuṃ,<br> bhikkhū gotamasāvakā;<br>
Anicchā piṇḍamesanā,<br>
anicchā sayanāsanaṃ;<br>
Loke aniccataṃ ñatvā,<br>
dukkhassantaṃ akaṃsu te.
</p><p><a id="p_12S1_525" class="ms"></a><a class="sc" id="sn2.25.4"></a>
Dupposaṃ katvā attānaṃ,<br> gāme gāmaṇikā viya;<br>
Bhutvā bhutvā nipajjanti,<br>
parāgāresu mucchitā.
</p><p><a id="p_12S1_526" class="ms"></a><a class="sc" id="sn2.25.5"></a>
Saṃghassa añjaliṃ katvā,<br> idhekacce vadāmahaṃ;<br>
Apaviddhā anāthā te,<br>
yathā petā tatheva te.
</p><p><a id="p_12S1_527" class="ms"></a><a class="sc" id="sn2.25.6"></a>
Ye kho pamattā viharanti,<br> te me sandhāya bhāsitaṃ;<br>
Ye appamattā viharanti,<br>
namo tesaṃ karomahan”ti.
</p>
</blockquote></article></section><section class="sutta" id="26"><article><hgroup id="sn2.26"><h1><a href="#menu">26. Rohitassasutta</a></h1></hgroup><p><a id="p_12S1_528" class="ms"></a><a class="msdiv" id="msdiv107"></a><a class="sc" id="sn2.26.1"></a>
Sāvatthinidānaṃ. Ekamantaṃ ṭhito kho rohitasso devaputto bhagavantaṃ etadavoca:  “yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā”ti? “Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī”ti.</p><p><a id="p_12S1_529" class="ms"></a><a class="sc" id="sn2.26.2"></a>
“Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.</p><p><a id="p_12S1_530" class="ms"></a><a class="sc" id="sn2.26.3"></a>
Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi; seyyathāpi nāma daḷhadhammā dhanuggaho susikkhito katahattho katayoggo katūpāsano lahukena asanena appakasireneva tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo. Tassa mayhaṃ, bhante, evarūpaṃ icchāgataṃ uppajji:  ‘ahaṃ gamanena lokassa antaṃ pāpuṇissāmī’ti. So khvāhaṃ, bhante, evarūpena javena samannāgato evarūpena ca padavītihārena, aññatreva asitapītakhāyitasāyitā aññatra uccārapassāvakammā aññatra niddā­kila­matha­paṭi­vino­danā vassasatāyuko vassasatajīvī vassasataṃ gantvā appatvāva lokassa antaṃ antarāva kālaṅkato.</p><p><a id="p_12S1_531" class="ms"></a><a class="sc" id="sn2.26.4"></a>
Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p><p><a id="p_12S1_532" class="ms"></a><a class="sc" id="sn2.26.5"></a>
“Na kho panāhaṃ, āvuso, appatvā lokassa antaṃ dukkhassa antakiriyaṃ vadāmi. Api ca khvāhaṃ, āvuso, imasmiṃyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti.</p><blockquote class="gatha"><p><a id="p_12S1_533" class="ms"></a><a class="sc" id="sn2.26.6"></a>
Gamanena na pattabbo,<br> lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p><p><a id="p_12S1_534" class="ms"></a><a class="sc" id="sn2.26.7"></a>
Tasmā have lokavidū sumedho,<br> Lokantagū vusitabrahmacariyo;<br>
Lokassa antaṃ samitāvi ñatvā,<br>
Nāsīsati lokamimaṃ parañcā”ti.
</p>
</blockquote></article></section><section class="sutta" id="27"><article><hgroup id="sn2.27"><h1><a href="#menu">27. Nandasutta</a></h1></hgroup><p><a id="p_12S1_535" class="ms"></a><a class="msdiv" id="msdiv108"></a><a class="sc" id="sn2.27.1"></a>
Ekamantaṃ ṭhito kho nando devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_536" class="ms"></a><a class="sc" id="sn2.27.2"></a>
“Accenti kālā tarayanti rattiyo,<br> Vayoguṇā anupubbaṃ jahanti;<br>
Etaṃ bhayaṃ maraṇe pekkhamāno,<br>
Puññāni kayirātha sukhāvahānī”ti.
</p><p><a id="p_12S1_537" class="ms"></a><a class="sc" id="sn2.27.3"></a>
“Accenti kālā tarayanti rattiyo,<br> Vayoguṇā anupubbaṃ jahanti;<br>
Etaṃ bhayaṃ maraṇe pekkhamāno,<br>
Lokāmisaṃ pajahe santipekkho”ti.
</p>
</blockquote></article></section><section class="sutta" id="28"><article><hgroup id="sn2.28"><h1><a href="#menu">28. Nandivisālasutta</a></h1></hgroup><p><a id="p_12S1_538" class="ms"></a><a class="msdiv" id="msdiv109"></a><a class="sc" id="sn2.28.1"></a>
Ekamantaṃ ṭhito kho nandivisālo devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_539" class="ms"></a><a class="sc" id="sn2.28.2"></a>
“Catucakkaṃ navadvāraṃ,<br> puṇṇaṃ lobhena saṃyutaṃ;<br>
Paṅkajātaṃ mahāvīra,<br>
kathaṃ yātrā bhavissatī”ti.
</p><p><a id="p_12S1_540" class="ms"></a><a class="sc" id="sn2.28.3"></a>
“Chetvā naddhiṃ varattañca,<br> icchālobhañca pāpakaṃ;<br>
Samūlaṃ taṇhamabbuyha,<br>
evaṃ yātrā bhavissatī”ti.
</p>
</blockquote></article></section><section class="sutta" id="29"><article><hgroup id="sn2.29"><h1><a href="#menu">29. Susimasutta</a></h1></hgroup><p><a id="p_12S1_541" class="ms"></a><a class="msdiv" id="msdiv110"></a><a class="sc" id="sn2.29.1"></a>
Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca:  “tuyhampi no, ānanda, sāriputto ruccatī”ti?</p><p><a id="p_12S1_542" class="ms"></a><a class="sc" id="sn2.29.2"></a>
“Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya? Paṇḍito, bhante, āyasmā sāriputto. Mahāpañño, bhante, āyasmā sāriputto. Puthupañño, bhante, āyasmā sāriputto. Hāsapañño, bhante, āyasmā sāriputto. Javanapañño, bhante, āyasmā sāriputto. Tikkhapañño, bhante, āyasmā sāriputto. Nibbedhikapañño, bhante, āyasmā sāriputto. Appiccho, bhante, āyasmā sāriputto. Santuṭṭho, bhante, āyasmā sāriputto. Pavivitto, bhante, āyasmā sāriputto. Asaṃsaṭṭho, bhante, āyasmā sāriputto. Āraddhavīriyo, bhante, āyasmā sāriputto. Vattā, bhante, āyasmā sāriputto. Vacanakkhamo, bhante, āyasmā sāriputto. Codako, bhante, āyasmā sāriputto. Pāpagarahī, bhante, āyasmā sāriputto. Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?</p><p><a id="p_12S1_543" class="ms"></a><a class="sc" id="sn2.29.3"></a>
“Evametaṃ, ānanda, evametaṃ, ānanda. Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyya? Paṇḍito, ānanda, sāriputto. Mahāpañño, ānanda, sāriputto. Puthupañño, ānanda, sāriputto. Hāsapañño, ānanda, sāriputto. Javanapañño, ānanda, sāriputto. Tikkhapañño, ānanda, sāriputto. Nibbedhikapañño, ānanda, sāriputto. Appiccho, ānanda, sāriputto. Santuṭṭho, ānanda, sāriputto. Pavivitto, ānanda, sāriputto. Asaṃsaṭṭho, ānanda, sāriputto. Āraddhavīriyo, ānanda, sāriputto. Vattā, ānanda, sāriputto. Vacanakkhamo, ānanda, sāriputto. Codako, ānanda, sāriputto. Pāpagarahī, ānanda, sāriputto. Kassa hi nāma, ānanda, abālassa aduṭṭhassa amūḷhassa avipallatthacittassa sāriputto na rucceyyā”ti?</p><p><a id="p_12S1_544" class="ms"></a><a class="sc" id="sn2.29.4"></a>
Atha kho susimo devaputto āyasmato sāriputtassa vaṇṇe bhaññamāne mahatiyā devaputtaparisāya parivuto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho susimo devaputto bhagavantaṃ etadavoca: </p><p><a id="p_12S1_545" class="ms"></a><a class="sc" id="sn2.29.5"></a>
“Evametaṃ, bhagavā, evametaṃ, sugata. Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya? Paṇḍito, bhante, āyasmā sāriputto. Mahāpañño, bhante, puthupañño, bhante, hāsapañño, bhante, javanapañño, bhante, tikkhapañño, bhante, nibbedhikapañño, bhante, appiccho, bhante, santuṭṭho, bhante, pavivitto, bhante, asaṃsaṭṭho, bhante, āraddhavīriyo, bhante, vattā, bhante, vacanakkhamo, bhante, codako, bhante, pāpagarahī, bhante, āyasmā sāriputto. Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyya?</p><p><a id="p_12S1_546" class="ms"></a><a class="sc" id="sn2.29.6"></a>
Ahampi hi, bhante, yaññadeva devaputtaparisaṃ upasaṅkamiṃ, etadeva bahulaṃ saddaṃ suṇāmi:  ‘paṇḍito āyasmā sāriputto; mahāpañño āyasmā, puthupañño āyasmā, hāsapañño āyasmā, javanapañño āyasmā, tikkhapañño āyasmā, nibbedhikapañño āyasmā, appiccho āyasmā, santuṭṭho āyasmā, pavivitto āyasmā, asaṃsaṭṭho āyasmā, āraddhavīriyo āyasmā, vattā āyasmā, vacanakkhamo āyasmā, codako āyasmā, pāpagarahī āyasmā sāriputto’ti. Kassa hi nāma, bhante, abālassa aduṭṭhassa amūḷhassa avipallatthacittassa āyasmā sāriputto na rucceyyā”ti?</p><p><a id="p_12S1_547" class="ms"></a><a class="sc" id="sn2.29.7"></a>
Atha kho susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṃseti.</p><p><a id="p_12S1_548" class="ms"></a><a class="sc" id="sn2.29.8"></a>
Seyyathāpi nāma maṇi veḷuriyo subho jātimā aṭṭhaṃso suparikammakato paṇḍukambale nikkhitto bhāsate ca tapate ca virocati ca; evamevaṃ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṃseti.</p><p><a id="p_12S1_549" class="ms"></a><a class="sc" id="sn2.29.9"></a>
Seyyathāpi nāma nikkhaṃ jambonadaṃ dakkha­kammā­raputta­ukkā­mukha­suku­sala­sampa­haṭṭhaṃ paṇḍukambale nikkhittaṃ bhāsate ca tapate ca virocati ca; evamevaṃ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṃseti.</p><p><a id="p_12S1_550" class="ms"></a><a class="sc" id="sn2.29.10"></a>
Seyyathāpi nāma saradasamaye viddhe vigatavalāhake deve rattiyā paccūsasamayaṃ osadhitārakā bhāsate ca tapate ca virocati ca; evamevaṃ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṃseti.</p><p><a id="p_12S1_551" class="ms"></a><a class="sc" id="sn2.29.11"></a>
Seyyathāpi nāma saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evamevaṃ susimassa devaputtassa devaputtaparisā āyasmato sāriputtassa vaṇṇe bhaññamāne attamanā pamuditā pītisomanassajātā uccāvacā vaṇṇanibhā upadaṃseti.</p><p><a id="p_12S1_552" class="ms"></a><a class="sc" id="sn2.29.12"></a>
Atha kho susimo devaputto āyasmantaṃ sāriputtaṃ ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_553" class="ms"></a><a class="sc" id="sn2.29.13"></a>
“Paṇḍitoti samaññāto,<br> sāriputto akodhano;<br>
Appiccho sorato danto,<br>
satthuvaṇṇābhato isī”ti.
</p>
</blockquote><p><a id="p_12S1_554" class="ms"></a><a class="sc" id="sn2.29.14"></a>
Atha kho bhagavā āyasmantaṃ sāriputtaṃ ārabbha susimaṃ devaputtaṃ gāthāya paccabhāsi: </p><blockquote class="gatha"><p><a id="p_12S1_555" class="ms"></a><a class="sc" id="sn2.29.15"></a>
“Paṇḍitoti samaññāto,<br> sāriputto akodhano;<br>
Appiccho sorato danto,<br>
kālaṃ kaṅkhati sudanto”ti.
</p>
</blockquote></article></section><section class="sutta" id="30"><article><hgroup id="sn2.30"><h1><a href="#menu">30. Nānātitthiyasāvakasutta</a></h1></hgroup><p><a id="p_12S1_556" class="ms"></a><a class="msdiv" id="msdiv111"></a><a class="sc" id="sn2.30.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Atha kho sambahulā nānātitthiyasāvakā devaputtā asamo ca sahali ca nīko ca ākoṭako ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṃ veḷuvanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhito kho asamo devaputto pūraṇaṃ kassapaṃ ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_557" class="ms"></a><a class="sc" id="sn2.30.2"></a>
“Idha chinditamārite,<br> Hatajānīsu kassapo;<br>
Na pāpaṃ samanupassati,<br>
Puññaṃ vā pana attano;<br>
Sa ve vissāsamācikkhi,<br>
Satthā arahati mānanan”ti.
</p>
</blockquote><p><a id="p_12S1_558" class="ms"></a><a class="sc" id="sn2.30.3"></a>
Atha kho sahali devaputto makkhaliṃ gosālaṃ ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_559" class="ms"></a><a class="sc" id="sn2.30.4"></a>
“Tapojigucchāya susaṃvutatto,<br> Vācaṃ pahāya kalahaṃ janena;<br>
Samosavajjā virato saccavādī,<br>
Na hi nūna tādisaṃ karoti pāpan”ti.
</p>
</blockquote><p><a id="p_12S1_560" class="ms"></a><a class="sc" id="sn2.30.5"></a>
Atha kho nīko devaputto nigaṇṭhaṃ nāṭaputtaṃ ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_561" class="ms"></a><a class="sc" id="sn2.30.6"></a>
“Jegucchī nipako bhikkhu,<br> Cātuyāmasusaṃvuto;<br>
Diṭṭhaṃ sutañca ācikkhaṃ,<br>
Na hi nūna kibbisī siyā”ti.
</p>
</blockquote><p><a id="p_12S1_562" class="ms"></a><a class="sc" id="sn2.30.7"></a>
Atha kho ākoṭako devaputto nānātitthiye ārabbha bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_563" class="ms"></a><a class="sc" id="sn2.30.8"></a>
“Pakudhako kātiyāno nigaṇṭho,<br> Ye cāpime makkhalipūraṇāse;<br>
Gaṇassa satthāro sāmaññappattā,<br>
Na hi nūna te sappurisehi dūre”ti.
</p>
</blockquote><p><a id="p_12S1_564" class="ms"></a><a class="sc" id="sn2.30.9"></a>
Atha kho vegabbhari devaputto ākoṭakaṃ devaputtaṃ gāthāya paccabhāsi: </p><blockquote class="gatha"><p><a id="p_12S1_565" class="ms"></a><a class="sc" id="sn2.30.10"></a>
“Sahācaritena chavo sigālo,<br> Na kotthuko sīhasamo kadāci;<br>
Naggo musāvādī gaṇassa satthā,<br>
Saṅkassarācāro na sataṃ sarikkho”ti.
</p>
</blockquote><p><a id="p_12S1_566" class="ms"></a><a class="sc" id="sn2.30.11"></a>
Atha kho māro pāpimā begabbhariṃ devaputtaṃ anvāvisitvā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_567" class="ms"></a><a class="sc" id="sn2.30.12"></a>
“Tapojigucchāya āyuttā,<br> pālayaṃ pavivekiyaṃ;<br>
Rūpe ca ye niviṭṭhāse,<br>
devalokābhinandino;<br>
Te ve sammānusāsanti,<br>
paralokāya mātiyā”ti.
</p>
</blockquote><p><a id="p_12S1_568" class="ms"></a><a class="sc" id="sn2.30.13"></a>
Atha kho bhagavā “māro ayaṃ pāpimā” iti viditvā, māraṃ pāpimantaṃ gāthāya paccabhāsi: </p><blockquote class="gatha"><p><a id="p_12S1_569" class="ms"></a><a class="sc" id="sn2.30.14"></a>
“Ye keci rūpā idha vā huraṃ vā,<br> Ye cantalikkhasmiṃ pabhāsavaṇṇā;<br>
Sabbeva te te namucippasatthā,<br>
Āmisaṃva macchānaṃ vadhāya khittā”ti.
</p>
</blockquote><p><a id="p_12S1_570" class="ms"></a><a class="sc" id="sn2.30.15"></a>
Atha kho māṇavagāmiyo devaputto bhagavantaṃ ārabbha bhagavato santike imā gāthāyo abhāsi: </p><blockquote class="gatha"><p><a id="p_12S1_571" class="ms"></a><a class="sc" id="sn2.30.16"></a>
“Vipulo rājagahīyānaṃ,<br> giri seṭṭho pavuccati;<br>
Seto himavataṃ seṭṭho,<br>
ādicco aghagāminaṃ.
</p><p><a id="p_12S1_572" class="ms"></a><a class="sc" id="sn2.30.17"></a>
Samuddo udadhinaṃ seṭṭho,<br> nakkhattānaṃva candimā;<br>
Sadevakassa lokassa,<br>
buddho aggo pavuccatī”ti.
</p>
</blockquote>
<p class="endsection">Nānātitthiyavaggo tatiyo.</p><blockquote class="uddanagatha"><p><a id="p_12S1_575" class="ms"></a><a class="sc" id="sn2.30.18"></a>
Sivo khemo ca serī ca,<br> Ghaṭī jantu ca rohito;<br>
Nando nandivisālo ca,<br>
Susimo nānātitthiyena te dasāti.
</p>
</blockquote>
<p class="endsutta">Devaputtasaṃyuttaṃ samattaṃ.</p><a href="../../sn2.11-20/pi/" rel="prev" class="previous">◀ Saṃyutta Nikāya 2.11–​20</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Nānātitthiyavagga</div>
<div class="hidden">
Sivasutta</div>
</div>
</body></html>