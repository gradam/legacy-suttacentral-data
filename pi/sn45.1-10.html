<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn45.1">1. Avijjāsutta</a></li>
<li><a id="menu2" href="#sn45.2">2. Upaḍḍhasutta</a></li>
<li><a id="menu3" href="#sn45.3">3. Sāriputtasutta</a></li>
<li><a id="menu4" href="#sn45.4">4. Jāṇussoṇibrāhmaṇasutta</a></li>
<li><a id="menu5" href="#sn45.5">5. Kimatthiyasutta</a></li>
<li><a id="menu6" href="#sn45.6">6. Paṭha­ma­añña­tara­bhikkhu­sutta</a></li>
<li><a id="menu7" href="#sn45.7">7. Dutiya­añña­tara­bhikkhu­sutta</a></li>
<li><a id="menu8" href="#sn45.8">8. Vibhaṅgasutta</a></li>
<li><a id="menu9" href="#sn45.9">9. Sūkasutta</a></li>
<li><a id="menu10" href="#sn45.10">10. Nandiyasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn45.1"><h2>Saṃyutta Nikāya 45</h2> <h3>1. Avijjāvagga</h3><h1><a href="#menu">1. Avijjāsutta</a></h1></hgroup><p><a id="p_14S5_2" class="ms"></a><a class="msdiv" id="msdiv1"></a><a class="sc" id="sn45.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_14S5_3" class="ms"></a><a class="sc" id="sn45.1.2"></a>
“Avijjā, bhikkhave, pubbaṅgamā akusalānaṃ dhammānaṃ samāpattiyā, anvadeva ahirikaṃ anottappaṃ. Avijjāgatassa, bhikkhave, aviddasuno micchādiṭṭhi pahoti; micchādiṭṭhissa micchāsaṅkappo pahoti; micchāsaṅkappassa micchāvācā pahoti; micchāvācassa micchākammanto pahoti; micchākammantassa micchāājīvo pahoti; micchāājīvassa micchāvāyāmo pahoti; micchāvāyāmassa micchāsati pahoti; micchāsatissa micchāsamādhi pahoti.</p><p><a id="p_14S5_4" class="ms"></a><a class="sc" id="sn45.1.3"></a>
Vijjā ca kho, bhikkhave, pubbaṅgamā kusalānaṃ dhammānaṃ samāpattiyā, anvadeva hirottappaṃ. Vijjāgatassa, bhikkhave, viddasuno sammādiṭṭhi pahoti; sammādiṭṭhissa sammāsaṅkappo pahoti; sammāsaṅkappassa sammāvācā pahoti; sammāvācassa sammākammanto pahoti; sammākammantassa sammāājīvo pahoti; sammāājīvassa sammāvāyāmo pahoti; sammāvāyāmassa sammāsati pahoti; sammāsatissa sammāsamādhi pahotī”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn45.2"><h1><a href="#menu">2. Upaḍḍhasutta</a></h1></hgroup><p><a id="p_14S5_6" class="ms"></a><a class="msdiv" id="msdiv2"></a><a class="sc" id="sn45.2.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakyesu viharati nagarakaṃ nāma sakyānaṃ nigamo. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca:  “upaḍḍhamidaṃ, bhante, brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā”ti.</p><p><a id="p_14S5_7" class="ms"></a><a class="sc" id="sn45.2.2"></a>
“Mā hevaṃ, ānanda, mā hevaṃ, ānanda. Sakalamevidaṃ, ānanda, brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā. Kalyāṇamittassetaṃ, ānanda, bhikkhuno pāṭikaṅkhaṃ kalyāṇasahāyassa kalyāṇasampavaṅkassa–  ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissati.</p><p><a id="p_14S5_8" class="ms"></a><a class="sc" id="sn45.2.3"></a>
Kathañcānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti? Idhānanda, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ; sammāsaṅkappaṃ bhāveti vivekanissitaṃ … pe … sammāvācaṃ bhāveti … pe … sammākammantaṃ bhāveti … pe … sammāājīvaṃ bhāveti … pe … sammāvāyāmaṃ bhāveti … pe … sammāsatiṃ bhāveti … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti.</p><p><a id="p_14S5_9" class="ms"></a><a class="sc" id="sn45.2.4"></a>
Tadamināpetaṃ, ānanda, pariyāyena veditabbaṃ yathā sakalamevidaṃ brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā. Mamañhi, ānanda, kalyāṇamittaṃ āgamma jātidhammā sattā jātiyā parimuccanti; jarādhammā sattā jarāya parimuccanti; maraṇadhammā sattā maraṇena parimuccanti; sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Iminā kho etaṃ, ānanda, pariyāyena veditabbaṃ yathā sakalamevidaṃ brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn45.3"><h1><a href="#menu">3. Sāriputtasutta</a></h1></hgroup><p><a id="p_14S5_11" class="ms"></a><a class="msdiv" id="msdiv3"></a><a class="sc" id="sn45.3.1"></a>
Sāvatthinidānaṃ. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā sāriputto bhagavantaṃ etadavoca:  “sakalamidaṃ, bhante, brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā”ti.</p><p><a id="p_14S5_12" class="ms"></a><a class="sc" id="sn45.3.2"></a>
“Sādhu sādhu, sāriputta. Sakalamidaṃ, sāriputta, brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā. Kalyāṇamittassetaṃ, sāriputta, bhikkhuno pāṭikaṅkhaṃ kalyāṇasahāyassa kalyāṇasampavaṅkassa–  ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissati. Kathañca, sāriputta, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti?</p><p><a id="p_14S5_13" class="ms"></a><a class="sc" id="sn45.3.3"></a>
Idha, sāriputta, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, sāriputta, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti.</p><p><a id="p_14S5_14" class="ms"></a><a class="sc" id="sn45.3.4"></a>
Tadamināpetaṃ, sāriputta, pariyāyena veditabbaṃ yathā sakalamidaṃ brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā. Mamañhi, sāriputta, kalyāṇamittaṃ āgamma jātidhammā sattā jātiyā parimuccanti; jarādhammā sattā jarāya parimuccanti; maraṇadhammā sattā maraṇena parimuccanti; sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Iminā kho etaṃ, sāriputta, pariyāyena veditabbaṃ yathā sakalamidaṃ brahmacariyaṃ, yadidaṃ–  kalyāṇamittatā kalyāṇasahāyatā kalyāṇasampavaṅkatā”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn45.4"><h1><a href="#menu">4. Jāṇussoṇibrāhmaṇasutta</a></h1></hgroup><p><a id="p_14S5_16" class="ms"></a><a class="msdiv" id="msdiv4"></a><a class="sc" id="sn45.4.1"></a>
Sāvatthinidānaṃ. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho āyasmā ānando jāṇussoṇiṃ brāhmaṇaṃ sabbasetena vaḷavābhirathena sāvatthiyā niyyāyantaṃ. Setā sudaṃ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījīyati. Tamenaṃ jano disvā evamāha:  “brahmaṃ vata, bho, yānaṃ. Brahmayānarūpaṃ vata, bho”ti.</p><p><a id="p_14S5_17" class="ms"></a><a class="sc" id="sn45.4.2"></a>
Atha kho āyasmā ānando sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p><p><a id="p_14S5_18" class="ms"></a><a class="sc" id="sn45.4.3"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃ. Addasaṃ khvāhaṃ, bhante, jāṇussoṇiṃ brāhmaṇaṃ sabbasetena vaḷavābhirathena sāvatthiyā niyyāyantaṃ. Setā sudaṃ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījīyati. Tamenaṃ jano disvā evamāha:  ‘brahmaṃ vata, bho, yānaṃ. Brahmayānarūpaṃ vata, bho’ti. Sakkā nu kho, bhante, imasmiṃ dhammavinaye brahmayānaṃ paññāpetun”ti?</p><p><a id="p_14S5_19" class="ms"></a><a class="sc" id="sn45.4.4"></a>
“Sakkā, ānandā”ti bhagavā avoca:  “imasseva kho etaṃ, ānanda, ariyassa aṭṭhaṅgikassa maggassa adhivacanaṃ:  ‘brahmayānaṃ’ itipi, ‘dhammayānaṃ’ itipi, ‘anuttaro saṅgāmavijayo’ itipīti.</p><p><a id="p_14S5_20" class="ms"></a><a class="sc" id="sn45.4.5"></a>
Sammādiṭṭhi, ānanda, bhāvitā bahulīkatā rāgavinayapariyosānā hoti, dosavinayapariyosānā hoti, mohavinayapariyosānā hoti. Sammāsaṅkappo, ānanda, bhāvito bahulīkato rāgavinayapariyosāno hoti, dosavinayapariyosāno hoti, mohavinayapariyosāno hoti. Sammāvācā, ānanda, bhāvitā bahulīkatā rāgavinayapariyosānā hoti, dosa … pe … mohavinayapariyosānā hoti. Sammākammanto, ānanda, bhāvito bahulīkato rāgavinayapariyosāno hoti, dosa … pe … mohavinayapariyosāno hoti. Sammāājīvo, ānanda, bhāvito bahulīkato rāgavinayapariyosāno hoti, dosa … pe … mohavinayapariyosāno hoti. Sammāvāyāmo, ānanda, bhāvito bahulīkato rāgavinayapariyosāno hoti, dosa … pe … mohavinayapariyosāno hoti. Sammāsati, ānanda, bhāvitā bahulīkatā rāgavinayapariyosānā hoti, dosa … pe … mohavinayapariyosānā hoti. Sammāsamādhi, ānanda, bhāvito bahulīkato rāgavinayapariyosāno hoti, dosa … pe … mohavinayapariyosāno hoti.</p><p><a id="p_14S5_21" class="ms"></a><a class="sc" id="sn45.4.6"></a>
Iminā kho etaṃ, ānanda, pariyāyena veditabbaṃ yathā imassevetaṃ ariyassa aṭṭhaṅgikassa maggassa adhivacanaṃ:  ‘brahmayānaṃ’ itipi, ‘dhammayānaṃ’ itipi, ‘anuttaro saṅgāmavijayo’ itipī”ti. Idamavoca bhagavā.</p><p><a id="p_14S5_22" class="ms"></a><a class="sc" id="sn45.4.7"></a>
Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_23" class="ms"></a><a class="sc" id="sn45.4.8"></a>
“Yassa saddhā ca paññā ca,<br> Dhammā yuttā sadā dhuraṃ;<br>
Hirī īsā mano yottaṃ,<br>
Sati ārakkhasārathi.
</p><p><a id="p_14S5_24" class="ms"></a><a class="sc" id="sn45.4.9"></a>
Ratho sīlaparikkhāro,<br> jhānakkho cakkavīriyo;<br>
Upekkhā dhurasamādhi,<br>
anicchā parivāraṇaṃ.
</p><p><a id="p_14S5_25" class="ms"></a><a class="sc" id="sn45.4.10"></a>
Abyāpādo avihiṃsā,<br> viveko yassa āvudhaṃ;<br>
Titikkhā cammasannāho,<br>
yogakkhemāya vattati.
</p><p><a id="p_14S5_26" class="ms"></a><a class="sc" id="sn45.4.11"></a>
Etadattani sambhūtaṃ,<br> brahmayānaṃ anuttaraṃ;<br>
Niyyanti dhīrā lokamhā,<br>
aññadatthu jayaṃ jayan”ti.
</p>
</blockquote>
<p class="endsection">Catutthaṃ.</p></article></section><section class="sutta" id="5"><article><hgroup id="sn45.5"><h1><a href="#menu">5. Kimatthiyasutta</a></h1></hgroup><p><a id="p_14S5_28" class="ms"></a><a class="msdiv" id="msdiv5"></a><a class="sc" id="sn45.5.1"></a>
Sāvatthinidānaṃ. Atha kho sambahulā bhikkhū yena bhagavā tenupasaṅkamiṃsu … pe … ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: </p><p><a id="p_14S5_29" class="ms"></a><a class="sc" id="sn45.5.2"></a>
“Idha no, bhante, aññatitthiyā paribbājakā amhe evaṃ pucchanti:  ‘kimatthiyaṃ, āvuso, samaṇe gotame brahmacariyaṃ vussatī’ti? Evaṃ puṭṭhā mayaṃ, bhante, tesaṃ aññatitthiyānaṃ paribbājakānaṃ evaṃ byākaroma:  ‘dukkhassa kho, āvuso, pariññatthaṃ bhagavati brahmacariyaṃ vussatī’ti. Kacci mayaṃ, bhante, evaṃ puṭṭhā evaṃ byākaramānā vuttavādino ceva bhagavato homa, na ca bhagavantaṃ abhūtena abbhācikkhāma, dhammassa cānudhammaṃ byākaroma, na ca koci sahadhammiko vādānuvādo gārayhaṃ ṭhānaṃ āgacchatī”ti?</p><p><a id="p_14S5_30" class="ms"></a><a class="sc" id="sn45.5.3"></a>
“Taggha tumhe, bhikkhave, evaṃ puṭṭhā evaṃ byākaramānā vuttavādino ceva me hotha, na ca maṃ abhūtena abbhācikkhatha, dhammassa cānudhammaṃ byākarotha, na ca koci sahadhammiko vādānuvādo gārayhaṃ ṭhānaṃ āgacchati. Dukkhassa hi pariññatthaṃ mayi brahmacariyaṃ vussati. Sace vo, bhikkhave, aññatitthiyā paribbājakā evaṃ puccheyyuṃ:  ‘atthi panāvuso, maggo, atthi paṭipadā etassa dukkhassa pariññāyā’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha:  ‘atthi kho, āvuso, maggo, atthi paṭipadā etassa dukkhassa pariññāyā’ti.</p><p><a id="p_14S5_31" class="ms"></a><a class="sc" id="sn45.5.4"></a>
Katamo ca, bhikkhave, maggo, katamā paṭipadā etassa dukkhassa pariññāyāti? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi. Ayaṃ, bhikkhave, maggo, ayaṃ paṭipadā etassa dukkhassa pariññāyāti. Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn45.6"><h1><a href="#menu">6. Paṭha­ma­añña­tara­bhikkhu­sutta</a></h1></hgroup><p><a id="p_14S5_33" class="ms"></a><a class="msdiv" id="msdiv6"></a><a class="sc" id="sn45.6.1"></a>
Sāvatthinidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “‘brahmacariyaṃ, brahmacariyan’ti, bhante, vuccati. Katamaṃ nu kho, bhante, brahmacariyaṃ, katamaṃ brahmacariyapariyosānan”ti?</p><p><a id="p_14S5_34" class="ms"></a><a class="sc" id="sn45.6.2"></a>
“Ayameva kho, bhikkhu, ariyo aṭṭhaṅgiko maggo brahmacariyaṃ, seyyathidaṃ–  sammādiṭṭhi … pe … sammāsamādhi. Yo kho, bhikkhu, rāgakkhayo dosakkhayo mohakkhayo–  idaṃ brahmacariyapariyosānan”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn45.7"><h1><a href="#menu">7. Dutiya­añña­tara­bhikkhu­sutta</a></h1></hgroup><p><a id="p_14S5_36" class="ms"></a><a class="msdiv" id="msdiv7"></a><a class="sc" id="sn45.7.1"></a>
Sāvatthinidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca: </p><p><a id="p_14S5_37" class="ms"></a><a class="sc" id="sn45.7.2"></a>
“‘Rāgavinayo dosavinayo mohavinayo’ti, bhante, vuccati. Kissa nu kho etaṃ, bhante, adhivacanaṃ:  ‘rāgavinayo dosavinayo mohavinayo’”ti? “Nibbānadhātuyā kho etaṃ, bhikkhu, adhivacanaṃ:  ‘rāgavinayo dosavinayo mohavinayo’ti. Āsavānaṃ khayo tena vuccatī”ti.</p><p><a id="p_14S5_38" class="ms"></a><a class="sc" id="sn45.7.3"></a>
Evaṃ vutte, so bhikkhu bhagavantaṃ etadavoca:  “‘amataṃ, amatan’ti, bhante, vuccati. Katamaṃ nu kho, bhante, amataṃ, katamo amatagāmimaggo”ti? “Yo kho, bhikkhu, rāgakkhayo dosakkhayo mohakkhayo–  idaṃ vuccati amataṃ. Ayameva ariyo aṭṭhaṅgiko maggo amatagāmimaggo, seyyathidaṃ–  sammādiṭṭhi … pe … sammāsamādhī”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn45.8"><h1><a href="#menu">8. Vibhaṅgasutta</a></h1></hgroup><p><a id="p_14S5_40" class="ms"></a><a class="msdiv" id="msdiv8"></a><a class="sc" id="sn45.8.1"></a>
Sāvatthinidānaṃ. “Ariyaṃ vo, bhikkhave, aṭṭhaṅgikaṃ maggaṃ desessāmi vibhajissāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_14S5_41" class="ms"></a><a class="sc" id="sn45.8.2"></a>
“Katamo ca, bhikkhave, ariyo aṭṭhaṅgiko maggo? Seyyathidaṃ–  sammādiṭṭhi … pe … sammāsamādhi.</p><p><a id="p_14S5_42" class="ms"></a><a class="sc" id="sn45.8.3"></a>
Katamā ca, bhikkhave, sammādiṭṭhi? Yaṃ kho, bhikkhave, dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ–  ayaṃ vuccati, bhikkhave, sammādiṭṭhi.</p><p><a id="p_14S5_43" class="ms"></a><a class="sc" id="sn45.8.4"></a>
Katamo ca, bhikkhave, sammāsaṅkappo? Yo kho, bhikkhave, nekkhammasaṅkappo, abyāpādasaṅkappo, avihiṃsāsaṅkappo–  ayaṃ vuccati, bhikkhave, sammāsaṅkappo.</p><p><a id="p_14S5_44" class="ms"></a><a class="sc" id="sn45.8.5"></a>
Katamā ca, bhikkhave, sammāvācā? Yā kho, bhikkhave, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī–  ayaṃ vuccati, bhikkhave, sammāvācā.</p><p><a id="p_14S5_45" class="ms"></a><a class="sc" id="sn45.8.6"></a>
Katamo ca, bhikkhave, sammākammanto? Yā kho, bhikkhave, pāṇātipātā veramaṇī, adinnādānā veramaṇī, abrahmacariyā veramaṇī–  ayaṃ vuccati, bhikkhave, sammākammanto.</p><p><a id="p_14S5_46" class="ms"></a><a class="sc" id="sn45.8.7"></a>
Katamo ca, bhikkhave, sammāājīvo? Idha, bhikkhave, ariyasāvako micchāājīvaṃ pahāya sammāājīvena jīvitaṃ kappeti–  ayaṃ vuccati, bhikkhave, sammāājīvo.</p><p><a id="p_14S5_47" class="ms"></a><a class="sc" id="sn45.8.8"></a>
Katamo ca, bhikkhave, sammāvāyāmo? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti … pe … anuppannānaṃ kusalānaṃ dhammānaṃ uppādāya chandaṃ janeti … pe … uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati–  ayaṃ vuccati, bhikkhave, sammāvāyāmo.</p><p><a id="p_14S5_48" class="ms"></a><a class="sc" id="sn45.8.9"></a>
Katamā ca, bhikkhave, sammāsati? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu vedanānupassī viharati ātāpī sampajāno satimā, vineyya loke abhijjhādomanassaṃ; citte cittānupassī viharati ātāpī sampajāno satimā, vineyya loke abhijjhādomanassaṃ; dhammesu dhammānupassī viharati ātāpī sampajāno satimā, vineyya loke abhijjhādomanassaṃ–  ayaṃ vuccati, bhikkhave, sammāsati.</p><p><a id="p_14S5_49" class="ms"></a><a class="sc" id="sn45.8.10"></a>
Katamo ca, bhikkhave, sammāsamādhi? Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti:  ‘upekkhako satimā sukhavihārī’ti tatiyaṃ jhānaṃ upasampajja viharati. Sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati–  ayaṃ vuccati, bhikkhave, sammāsamādhī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn45.9"><h1><a href="#menu">9. Sūkasutta</a></h1></hgroup><p><a id="p_14S5_51" class="ms"></a><a class="msdiv" id="msdiv9"></a><a class="sc" id="sn45.9.1"></a>
Sāvatthinidānaṃ. “Seyyathāpi, bhikkhave, sālisūkaṃ vā yavasūkaṃ vā micchāpaṇihitaṃ hatthena vā pādena vā akkantaṃ hatthaṃ vā pādaṃ vā bhindissati, lohitaṃ vā uppādessatīti–  netaṃ ṭhānaṃ vijjati. Taṃ kissa hetu? Micchāpaṇihitattā, bhikkhave, sūkassa. Evameva kho, bhikkhave, so vata bhikkhu micchāpaṇihitāya diṭṭhiyā micchāpaṇihitāya maggabhāvanāya avijjaṃ bhindissati, vijjaṃ uppādessati, nibbānaṃ sacchikarissatīti–  netaṃ ṭhānaṃ vijjati. Taṃ kissa hetu? Micchāpaṇihitattā, bhikkhave, diṭṭhiyā.</p><p><a id="p_14S5_52" class="ms"></a><a class="sc" id="sn45.9.2"></a>
Seyyathāpi, bhikkhave, sālisūkaṃ vā yavasūkaṃ vā sammāpaṇihitaṃ hatthena vā pādena vā akkantaṃ hatthaṃ vā pādaṃ vā bhindissati, lohitaṃ vā uppādessatīti–  ṭhānametaṃ vijjati. Taṃ kissa hetu? Sammāpaṇihitattā, bhikkhave, sūkassa. Evameva kho, bhikkhave, so vata bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindissati, vijjaṃ uppādessati, nibbānaṃ sacchikarissatīti–  ṭhānametaṃ vijjati. Taṃ kissa hetu? Sammāpaṇihitattā, bhikkhave, diṭṭhiyā.</p><p><a id="p_14S5_53" class="ms"></a><a class="sc" id="sn45.9.3"></a>
Kathañca, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikarotīti? Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikarotī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn45.10"><h1><a href="#menu">10. Nandiyasutta</a></h1></hgroup><p><a id="p_14S5_55" class="ms"></a><a class="msdiv" id="msdiv10"></a><a class="sc" id="sn45.10.1"></a>
Sāvatthinidānaṃ. Atha kho nandiyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho nandiyo paribbājako bhagavantaṃ etadavoca:  “kati nu kho, bho gotama, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti?</p><p><a id="p_14S5_56" class="ms"></a><a class="sc" id="sn45.10.2"></a>
“Aṭṭhime kho, nandiya, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, nandiya, aṭṭha dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti. Evaṃ vutte, nandiyo paribbājako bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Dasamaṃ.</p>
<p class="endsection">Avijjāvaggo paṭhamo.</p><blockquote class="uddanagatha"><p><a id="p_14S5_60" class="ms"></a><a class="sc" id="sn45.10.3"></a>
Avijjañca upaḍḍhañca,<br> sāriputto ca brāhmaṇo;<br>
Kimatthiyo ca dve bhikkhū,<br>
vibhaṅgo sūkanandiyāti.
</p>
</blockquote><a href="../../sn44.1-11/pi/" rel="prev" class="previous">◀◀ Saṃyutta Nikāya 44.1–​11</a><a href="#" class="top">▲ TOP</a>
<a href="../../sn45.11-20/pi/" rel="prefetch" class="next">Saṃyutta Nikāya 45.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Avijjāvagga</div>
<div class="hidden">
Avijjāsutta</div>
</div>
</body></html>