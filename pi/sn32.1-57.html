<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn32.1">1. Suddhikasutta</a></li>
<li><a id="menu2" href="#sn32.2">2. Sucaritasutta</a></li>
<li><a id="menu3-12" href="#sn32.3">3–​12. Sītava­lāha­kadā­nūpa­kāra­sutta­dasaka</a></li>
<li><a id="menu13-52" href="#sn32.13">13–​52. Uṇhava­lāha­kadā­nūpa­kāra­sutta</a></li>
<li><a id="menu53" href="#sn32.53">53. Sītavalāhakasutta</a></li>
<li><a id="menu54" href="#sn32.54">54. Uṇhavalāhakasutta</a></li>
<li><a id="menu55" href="#sn32.55">55. Abbhavalāhakasutta</a></li>
<li><a id="menu56" href="#sn32.56">56. Vātavalāhakasutta</a></li>
<li><a id="menu57" href="#sn32.57">57. Vassavalāhakasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn32.1"><h2>Saṃyutta Nikāya 32</h2> <h3>1. Valāhakavagga</h3><h1><a href="#menu">1. Suddhikasutta</a></h1></hgroup><p><a id="p_13S3_1216" class="ms"></a><a class="msdiv" id="msdiv550"></a><a class="sc" id="sn32.1.1"></a> Sāvatthinidānaṃ. “Valāhakakāyike vo, bhikkhave, deve desessāmi. Taṃ suṇātha. Katame ca, bhikkhave, valāhakakāyikā devā? Santi, bhikkhave, sītavalāhakā devā; santi uṇhavalāhakā devā; santi abbhavalāhakā devā; santi vātavalāhakā devā; santi vassavalāhakā devā–  ime vuccanti, bhikkhave, ‘valāhakakāyikā devā’”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn32.2"><h1><a href="#menu">2. Sucaritasutta</a></h1></hgroup><p><a id="p_13S3_1218" class="ms"></a><a class="msdiv" id="msdiv551"></a><a class="sc" id="sn32.2.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatī”ti? “Idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. Tassa sutaṃ hoti:  ‘valāhakakāyikā devā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjeyyan’ti. So kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatī”ti.</p>
<p class="endsection">Dutiyaṃ.</p></article></section><section class="sutta" id="3-12"><article><hgroup id="sn32.3"><h1><a href="#menu">3–​12. Sītava­lāha­kadā­nūpa­kāra­sutta­dasaka</a></h1></hgroup><p><a id="p_13S3_1220" class="ms"></a><a class="msdiv" id="msdiv552–561."></a><a href="#sc3-12.1" id="sc3-12.1" class="sc"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatī”ti? “Idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. Tassa sutaṃ hoti:  ‘sītavalāhakā devā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā sītavalāhakānaṃ devānaṃ sahabyataṃ upapajjeyyan’ti. So annaṃ deti … pe … padīpeyyaṃ deti. So kāyassa bhedā paraṃ maraṇā sītavalāhakānaṃ devānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatī”ti.</p>
<p class="endsection">Dvādasamaṃ.</p></article></section><section class="sutta" id="13-52"><article><hgroup id="sn32.13"><h1><a href="#menu">13–​52. Uṇhava­lāha­kadā­nūpa­kāra­sutta</a></h1></hgroup><p><a id="p_13S3_1222" class="ms"></a><a class="msdiv" id="msdiv562–601."></a><a href="#sc13-52.1" id="sc13-52.1" class="sc"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā uṇhavalāhakānaṃ devānaṃ … pe … abbhavalāhakānaṃ devānaṃ … pe … vātavalāhakānaṃ devānaṃ … pe … vassavalāhakānaṃ devānaṃ sahabyataṃ upapajjatī”ti? “Idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. Tassa sutaṃ hoti:  ‘vassavalāhakā devā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā vassavalāhakānaṃ devānaṃ sahabyataṃ upapajjeyyan’ti. So annaṃ deti … pe … padīpeyyaṃ deti. So kāyassa bhedā paraṃ maraṇā vassavalāhakānaṃ devānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā vassavalāhakānaṃ devānaṃ sahabyataṃ upapajjatī”ti.</p>
<p class="endsection">Dvepaññāsamaṃ.</p></article></section><section class="sutta" id="53"><article><hgroup id="sn32.53"><h1><a href="#menu">53. Sītavalāhakasutta</a></h1></hgroup><p><a id="p_13S3_1224" class="ms"></a><a class="msdiv" id="msdiv602"></a><a class="sc" id="sn32.53.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yenekadā sītaṃ hotī”ti? “Santi, bhikkhu, sītavalāhakā nāma devā. Tesaṃ yadā evaṃ hoti:  ‘yannūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya sītaṃ hoti. Ayaṃ kho, bhikkhu, hetu, ayaṃ paccayo, yenekadā sītaṃ hotī”ti.</p>
<p class="endsection">Tepaññāsamaṃ.</p></article></section><section class="sutta" id="54"><article><hgroup id="sn32.54"><h1><a href="#menu">54. Uṇhavalāhakasutta</a></h1></hgroup><p><a id="p_13S3_1226" class="ms"></a><a class="msdiv" id="msdiv603"></a><a class="sc" id="sn32.54.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yenekadā uṇhaṃ hotī”ti? “Santi, bhikkhu, uṇhavalāhakā nāma devā. Tesaṃ yadā evaṃ hoti:  ‘yannūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya uṇhaṃ hoti. Ayaṃ kho, bhikkhu, hetu, ayaṃ paccayo, yenekadā uṇhaṃ hotī”ti.</p>
<p class="endsection">Catupaññāsamaṃ.</p></article></section><section class="sutta" id="55"><article><hgroup id="sn32.55"><h1><a href="#menu">55. Abbhavalāhakasutta</a></h1></hgroup><p><a id="p_13S3_1228" class="ms"></a><a class="msdiv" id="msdiv604"></a><a class="sc" id="sn32.55.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yenekadā abbhaṃ hotī”ti? “Santi, bhikkhu, abbhavalāhakā nāma devā. Tesaṃ yadā evaṃ hoti:  ‘yannūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya abbhaṃ hoti. Ayaṃ kho, bhikkhu, hetu, ayaṃ paccayo, yenekadā abbhaṃ hotī”ti.</p>
<p class="endsection">Pañcapaññāsamaṃ.</p></article></section><section class="sutta" id="56"><article><hgroup id="sn32.56"><h1><a href="#menu">56. Vātavalāhakasutta</a></h1></hgroup><p><a id="p_13S3_1230" class="ms"></a><a class="msdiv" id="msdiv605"></a><a class="sc" id="sn32.56.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yenekadā vāto hotī”ti? “Santi, bhikkhu, vātavalāhakā nāma devā. Tesaṃ yadā evaṃ hoti:  ‘yannūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya vāto hoti. Ayaṃ kho, bhikkhu, hetu, ayaṃ paccayo, yenekadā vāto hotī”ti. Chappaññāsamaṃ.</p></article></section><section class="sutta" id="57"><article><hgroup id="sn32.57"><h1><a href="#menu">57. Vassavalāhakasutta</a></h1></hgroup><p><a id="p_13S3_1231" class="ms"></a><a class="msdiv" id="msdiv606"></a><a class="sc" id="sn32.57.1"></a>
Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca:  “ko nu kho, bhante, hetu, ko paccayo, yenekadā devo vassatī”ti? “Santi, bhikkhu, vassavalāhakā nāma devā. Tesaṃ yadā evaṃ hoti:  ‘yannūna mayaṃ sakāya ratiyā vaseyyāmā’ti, tesaṃ taṃ cetopaṇidhimanvāya devo vassati. Ayaṃ kho, bhikkhu, hetu, ayaṃ paccayo, yenekadā devo vassatī”ti. Sattapaññāsamaṃ.</p>
<p class="endsection">Sattapaññāsasuttantaṃ niṭṭhitaṃ.<br> Valāhakavaggo paṭhamo.
</p><blockquote class="uddanagatha"><p><a id="p_13S3_1234" class="ms"></a><a class="sc" id="sn32.57.2"></a>
Suddhikaṃ sucaritañca,<br> dānūpakārapaññāsaṃ;<br>
Sītaṃ uṇhañca abbhañca,<br>
vātavassavalāhakāti.
</p>
</blockquote>
<p class="endsutta">Valāhakasaṃyuttaṃ samattaṃ.</p><a href="../../sn31.1-112/pi/" rel="prev" class="previous">◀◀ Saṃyutta Nikāya 31.1–​112</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Valāhakasaṃyutta</div>
<div class="hidden">
Valāhakavagga</div>
<div class="hidden">
Suddhikasutta</div>
</div>
</body></html>