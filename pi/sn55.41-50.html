<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#sn55.41">41. Paṭhamaabhisandasutta</a></li>
<li><a id="menu42" href="#sn55.42">42. Dutiyaabhisandasutta</a></li>
<li><a id="menu43" href="#sn55.43">43. Tatiyaabhisandasutta</a></li>
<li><a id="menu44" href="#sn55.44">44. Paṭhamamahaddhanasutta</a></li>
<li><a id="menu45" href="#sn55.45">45. Dutiyamahaddhanasutta</a></li>
<li><a id="menu46" href="#sn55.46">46. Suddhakasutta</a></li>
<li><a id="menu47" href="#sn55.47">47. Nandiyasutta</a></li>
<li><a id="menu48" href="#sn55.48">48. Bhaddiyasutta</a></li>
<li><a id="menu49" href="#sn55.49">49. Mahānāmasutta</a></li>
<li><a id="menu50" href="#sn55.50">50. Aṅgasutta</a></li>
</ul></div>
</div>
<section id="vagga"><section class="sutta" id="41"><article><hgroup id="sn55.41"><h2>Saṃyutta Nikāya 55</h2> <h3>5. Sagātha­kapuññā­bhisanda­vagga</h3><h1><a href="#menu">41. Paṭhamaabhisandasutta</a></h1></hgroup><p><a id="p_14S5_2045" class="ms"></a><a class="msdiv" id="msdiv1037"></a><a class="sc" id="sn55.41.1"></a> “Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando, kusalābhisando, sukhassāhāro.</p><p><a id="p_14S5_2046" class="ms"></a><a class="sc" id="sn55.41.2"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2047" class="ms"></a><a class="sc" id="sn55.41.3"></a>
Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi … pe … samādhisaṃvattanikehi. Ayaṃ catuttho puññābhisando, kusalābhisando, sukhassāhāro. Ime kho, bhikkhave, cattāro puññābhisandā, kusalābhisandā, sukhassāhārā.</p><p><a id="p_14S5_2048" class="ms"></a><a class="sc" id="sn55.41.4"></a>
Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ:  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchati.</p><p><a id="p_14S5_2049" class="ms"></a><a class="sc" id="sn55.41.5"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gaṇetuṃ:  ‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vāti. Atha kho asaṅkhyeyyo appameyyo mahāudakakkhandhotveva saṅkhyaṃ gacchati. Evameva kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ:  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī”ti.</p><p><a id="p_14S5_2050" class="ms"></a><a class="sc" id="sn55.41.6"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_2051" class="ms"></a><a class="sc" id="sn55.41.7"></a>
“Mahodadhiṃ aparimitaṃ mahāsaraṃ,<br> Bahubheravaṃ ratanagaṇānamālayaṃ;<br>
Najjo yathā naragaṇasaṅghasevitā,<br>
Puthū savantī upayanti sāgaraṃ.
</p><p><a id="p_14S5_2052" class="ms"></a><a class="sc" id="sn55.41.8"></a>
Evaṃ naraṃ annapānavatthadadaṃ,<br> Seyyāni paccattharaṇassa dāyakaṃ;<br>
Puññassa dhārā upayanti paṇḍitaṃ,<br>
Najjo yathā vārivahāva sāgaran”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="42"><article><hgroup id="sn55.42"><h1><a href="#menu">42. Dutiyaabhisandasutta</a></h1></hgroup><p><a id="p_14S5_2054" class="ms"></a><a class="msdiv" id="msdiv1038"></a><a class="sc" id="sn55.42.1"></a>
“Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando kusalābhisando sukhassāhāro.</p><p><a id="p_14S5_2055" class="ms"></a><a class="sc" id="sn55.42.2"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2056" class="ms"></a><a class="sc" id="sn55.42.3"></a>
Puna caparaṃ, bhikkhave, ariyasāvako vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā, kusalābhisandā, sukhassāhārā.</p><p><a id="p_14S5_2057" class="ms"></a><a class="sc" id="sn55.42.4"></a>
Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ:  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchati.</p><p><a id="p_14S5_2058" class="ms"></a><a class="sc" id="sn55.42.5"></a>
Seyyathāpi, bhikkhave, yatthimā mahānadiyo saṃsandanti samenti, seyyathidaṃ–  gaṅgā, yamunā, aciravatī, sarabhū, mahī, tattha na sukaraṃ udakassa pamāṇaṃ gaṇetuṃ:  ‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vāti. Atha kho asaṅkhyeyyo appameyyo mahāudakakkhandhotveva saṅkhyaṃ gacchati. Evameva kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ:  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī”ti. Idamavoca bhagavā … pe … satthā: </p><blockquote class="gatha"><p><a id="p_14S5_2059" class="ms"></a><a class="sc" id="sn55.42.6"></a>
“Mahodadhiṃ aparimitaṃ mahāsaraṃ,<br> Bahubheravaṃ ratanagaṇānamālayaṃ;<br>
Najjo yathā naragaṇasaṅghasevitā,<br>
Puthū savantī upayanti sāgaraṃ.
</p><p><a id="p_14S5_2060" class="ms"></a><a class="sc" id="sn55.42.7"></a>
Evaṃ naraṃ annapānavatthadadaṃ,<br> Seyyāni paccattharaṇassa dāyakaṃ;<br>
Puññassa dhārā upayanti paṇḍitaṃ,<br>
Najjo yathā vārivahāva sāgaran”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="43"><article><hgroup id="sn55.43"><h1><a href="#menu">43. Tatiyaabhisandasutta</a></h1></hgroup><p><a id="p_14S5_2062" class="ms"></a><a class="msdiv" id="msdiv1039"></a><a class="sc" id="sn55.43.1"></a>
“Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Ayaṃ paṭhamo puññābhisando, kusalābhisando, sukhassāhāro.</p><p><a id="p_14S5_2063" class="ms"></a><a class="sc" id="sn55.43.2"></a>
Puna caparaṃ, bhikkhave, ariyasāvako dhamme … pe … saṃghe … pe ….</p><p><a id="p_14S5_2064" class="ms"></a><a class="sc" id="sn55.43.3"></a>
Puna caparaṃ, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā.</p><p><a id="p_14S5_2065" class="ms"></a><a class="sc" id="sn55.43.4"></a>
Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ:  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī”ti. Idamavoca bhagavā … pe … satthā: </p><blockquote class="gatha"><p><a id="p_14S5_2066" class="ms"></a><a class="sc" id="sn55.43.5"></a>
“Yo puññakāmo kusale patiṭṭhito,<br> Bhāveti maggaṃ amatassa pattiyā;<br>
So dhammasārādhigamo khaye rato,<br>
Na vedhati maccurājāgamanasmin”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="44"><article><hgroup id="sn55.44"><h1><a href="#menu">44. Paṭhamamahaddhanasutta</a></h1></hgroup><p><a id="p_14S5_2068" class="ms"></a><a class="msdiv" id="msdiv1040"></a><a class="sc" id="sn55.44.1"></a>
“Catūhi, bhikkhave, dhammehi samannāgato ariyasāvako ‘aḍḍho mahaddhano mahābhogo’ti vuccati.</p><p><a id="p_14S5_2069" class="ms"></a><a class="sc" id="sn55.44.2"></a>
Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti; dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako ‘aḍḍho mahaddhano mahābhogo’ti vuccatī”ti.</p>
<p class="endsection">Catutthaṃ.</p></article></section><section class="sutta" id="45"><article><hgroup id="sn55.45"><h1><a href="#menu">45. Dutiyamahaddhanasutta</a></h1></hgroup><p><a id="p_14S5_2071" class="ms"></a><a class="msdiv" id="msdiv1041"></a><a class="sc" id="sn55.45.1"></a>
“Catūhi, bhikkhave, dhammehi samannāgato ariyasāvako ‘aḍḍho mahaddhano mahābhogo mahāyaso’ti vuccati.</p><p><a id="p_14S5_2072" class="ms"></a><a class="sc" id="sn55.45.2"></a>
Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako ‘aḍḍho mahaddhano mahābhogo mahāyaso’ti vuccatī”ti.</p>
<p class="endsection">Pañcamaṃ.</p></article></section><section class="sutta" id="46"><article><hgroup id="sn55.46"><h1><a href="#menu">46. Suddhakasutta</a></h1></hgroup><p><a id="p_14S5_2074" class="ms"></a><a class="msdiv" id="msdiv1042"></a><a class="sc" id="sn55.46.1"></a>
“Catūhi, bhikkhave, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.</p><p><a id="p_14S5_2075" class="ms"></a><a class="sc" id="sn55.46.2"></a>
Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.</p>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="sn55.47"><h1><a href="#menu">47. Nandiyasutta</a></h1></hgroup><p><a id="p_14S5_2077" class="ms"></a><a class="msdiv" id="msdiv1043"></a><a class="sc" id="sn55.47.1"></a>
Kapilavatthunidānaṃ. Ekamantaṃ nisinnaṃ kho nandiyaṃ sakkaṃ bhagavā etadavoca:  “catūhi kho, nandiya, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.</p><p><a id="p_14S5_2078" class="ms"></a><a class="sc" id="sn55.47.2"></a>
Katamehi catūhi? Idha, nandiya, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, nandiya, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.</p>
<p class="endsection">Sattamaṃ.</p></article></section><section class="sutta" id="48"><article><hgroup id="sn55.48"><h1><a href="#menu">48. Bhaddiyasutta</a></h1></hgroup><p><a id="p_14S5_2080" class="ms"></a><a class="msdiv" id="msdiv1044"></a><a class="sc" id="sn55.48.1"></a>
Kapilavatthunidānaṃ. Ekamantaṃ nisinnaṃ kho bhaddiyaṃ sakkaṃ bhagavā etadavoca:  “catūhi kho, bhaddiya, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.</p><p><a id="p_14S5_2081" class="ms"></a><a class="sc" id="sn55.48.2"></a>
Katamehi catūhi? Idha, bhaddiya, ariyasāvako buddhe … pe … dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhaddiya, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.</p>
<p class="endsection">Aṭṭhamaṃ.</p></article></section><section class="sutta" id="49"><article><hgroup id="sn55.49"><h1><a href="#menu">49. Mahānāmasutta</a></h1></hgroup><p><a id="p_14S5_2083" class="ms"></a><a class="msdiv" id="msdiv1045"></a><a class="sc" id="sn55.49.1"></a>
Kapilavatthunidānaṃ. Ekamantaṃ nisinnaṃ kho mahānāmaṃ sakkaṃ bhagavā etadavoca:  “catūhi kho, mahānāma, dhammehi samannāgato ariyasāvako sotāpanno hoti … pe … sambodhiparāyaṇo.</p><p><a id="p_14S5_2084" class="ms"></a><a class="sc" id="sn55.49.2"></a>
Katamehi catūhi? Idha, mahānāma, ariyasāvako buddhe … pe … dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, mahānāma, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.</p>
<p class="endsection">Navamaṃ.</p></article></section><section class="sutta" id="50"><article><hgroup id="sn55.50"><h1><a href="#menu">50. Aṅgasutta</a></h1></hgroup><p><a id="p_14S5_2086" class="ms"></a><a class="msdiv" id="msdiv1046"></a><a class="sc" id="sn55.50.1"></a>
“Cattārimāni, bhikkhave, sotāpattiyaṅgāni. Katamāni cattāri? Sappurisasaṃsevo, saddhammassavanaṃ, yonisomanasikāro, dhammānudhammappaṭipatti–  imāni kho, bhikkhave, cattāri sotāpattiyaṅgānī”ti.</p>
<p class="endsection">Dasamaṃ.</p>
<p class="endsection">Sagātha­kapuññā­bhisanda­vaggo pañcamo.</p><blockquote class="uddanagatha"><p><a id="p_14S5_2090" class="ms"></a><a class="sc" id="sn55.50.2"></a>
Abhisandā tayo vuttā,<br> Duve mahaddhanena ca;<br>
Suddhaṃ nandiyaṃ bhaddiyaṃ,<br>
Mahānāmaṅgena te dasāti.
</p>
</blockquote><a href="../../sn55.31-40/pi/" rel="prev" class="previous">◀ Saṃyutta Nikāya 55.31–​40</a><a href="#" class="top">▲ TOP</a>
<a href="../../sn55.51-61/pi/" rel="prefetch" class="next">Saṃyutta Nikāya 55.51–​61 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sotāpattisaṃyutta</div>
<div class="hidden">
Sagātha­kapuññā­bhisanda­vagga</div>
<div class="hidden">
Paṭhamaabhisandasutta</div>
</div>
</body></html>