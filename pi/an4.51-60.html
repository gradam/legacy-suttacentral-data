<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu51" href="#an4.51">51. Paṭha­mapuññā­bhisanda­sutta</a></li>
<li><a id="menu52" href="#an4.52">52. Dutiyapuññābhisandasutta</a></li>
<li><a id="menu53" href="#an4.53">53. Paṭhamasaṃvāsasutta</a></li>
<li><a id="menu54" href="#an4.54">54. Dutiyasaṃvāsasutta</a></li>
<li><a id="menu55" href="#an4.55">55. Paṭhamasamajīvīsutta</a></li>
<li><a id="menu56" href="#an4.56">56. Dutiyasamajīvīsutta</a></li>
<li><a id="menu57" href="#an4.57">57. Suppavāsāsutta</a></li>
<li><a id="menu58" href="#an4.58">58. Sudattasutta</a></li>
<li><a id="menu59" href="#an4.59">59. Bhojanasutta</a></li>
<li><a id="menu60" href="#an4.60">60. Gihisāmīcisutta</a></li>
</ul></div>
</div>
<section id="vagga"><section class="sutta" id="51"><article><hgroup id="an4.51"><h2>Aṅguttara Nikāya 4</h2> <h3>6. Puññābhisandavagga</h3><h1><a href="#menu">51. Paṭha­mapuññā­bhisanda­sutta</a></h1></hgroup><p><a id="p_15A4_363" class="ms"></a><a class="msdiv" id="msdiv51"></a><a class="sc" id="an4.51.1"></a> Sāvatthinidānaṃ. “Cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Yassa, bhikkhave, bhikkhu cīvaraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_364" class="ms"></a><a class="sc" id="an4.51.2"></a>
Yassa, bhikkhave, bhikkhu piṇḍapātaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_365" class="ms"></a><a class="sc" id="an4.51.3"></a>
Yassa, bhikkhave, bhikkhu senāsanaṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_366" class="ms"></a><a class="sc" id="an4.51.4"></a>
Yassa, bhikkhave, bhikkhu gilānappacca­yabhe­sajja­parikkhāraṃ paribhuñjamāno appamāṇaṃ cetosamādhiṃ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti.</p><p><a id="p_15A4_367" class="ms"></a><a class="sc" id="an4.51.5"></a>
Imehi ca pana, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gahetuṃ:  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchati.</p><p><a id="p_15A4_368" class="ms"></a><a class="sc" id="an4.51.6"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ:  ‘ettakāni udakāḷhakānīti vā, ettakāni udakāḷhakasatānīti vā, ettakāni udakāḷhakasahassānīti vā, ettakāni udakā­ḷhaka­sata­sahassā­nīti vā’, atha kho asaṅkhyeyyo appameyyo mahāudakakkhandhotveva saṅkhyaṃ gacchati; evamevaṃ kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gahetuṃ:  ‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatīti.</p><blockquote class="gatha"><p><a id="p_15A4_369" class="ms"></a><a class="sc" id="an4.51.7"></a>
Mahodadhiṃ aparimitaṃ mahāsaraṃ,<br> Bahubheravaṃ ratanavarānamālayaṃ;<br>
Najjo yathā naragaṇasaṅghasevitā,<br>
Puthū savantī upayanti sāgaraṃ.
</p><p><a id="p_15A4_370" class="ms"></a><a class="sc" id="an4.51.8"></a>
Evaṃ naraṃ annadapānavatthadaṃ,<br> Seyyānisajjattharaṇassa dāyakaṃ;<br>
Puññassa dhārā upayanti paṇḍitaṃ,<br>
Najjo yathā vārivahāva sāgaran”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="52"><article><hgroup id="an4.52"><h1><a href="#menu">52. Dutiyapuññābhisandasutta</a></h1></hgroup><p><a id="p_15A4_372" class="ms"></a><a class="msdiv" id="msdiv52"></a><a class="sc" id="an4.52.1"></a>
“Cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. Katame cattāro? Idha, bhikkhave, ariyasāvako buddhe aveccappasādena samannāgato hoti:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Ayaṃ, bhikkhave, paṭhamo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_373" class="ms"></a><a class="sc" id="an4.52.2"></a>
Puna caparaṃ, bhikkhave, ariyasāvako dhamme aveccappasādena samannāgato hoti:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Ayaṃ, bhikkhave, dutiyo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_374" class="ms"></a><a class="sc" id="an4.52.3"></a>
Puna caparaṃ, bhikkhave, ariyasāvako saṃghe aveccappasādena samannāgato hoti:  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā, esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Ayaṃ, bhikkhave, tatiyo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati.</p><p><a id="p_15A4_375" class="ms"></a><a class="sc" id="an4.52.4"></a>
Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ayaṃ, bhikkhave, catuttho puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantīti.</p><blockquote class="gatha"><p><a id="p_15A4_376" class="ms"></a><a class="sc" id="an4.52.5"></a>
Yassa saddhā tathāgate,<br> acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.
</p><p><a id="p_15A4_377" class="ms"></a><a class="sc" id="an4.52.6"></a>
Saṃghe pasādo yassatthi,<br> ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_15A4_378" class="ms"></a><a class="sc" id="an4.52.7"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="53"><article><hgroup id="an4.53"><h1><a href="#menu">53. Paṭhamasaṃvāsasutta</a></h1></hgroup><p><a id="p_15A4_380" class="ms"></a><a class="msdiv" id="msdiv53"></a><a class="sc" id="an4.53.1"></a>
Ekaṃ samayaṃ bhagavā antarā ca madhuraṃ antarā ca verañjaṃ addhānamaggappaṭipanno hoti. Sambahulāpi kho gahapatī ca gahapatāniyo ca antarā ca madhuraṃ antarā ca verañjaṃ addhānamaggappaṭipannā honti. Atha kho bhagavā maggā okkamma aññatarasmiṃ rukkhamūle () nisīdi. Addasaṃsu kho gahapatī ca gahapatāniyo ca bhagavantaṃ aññatarasmiṃ rukkhamūle nisinnaṃ. Disvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te gahapatī ca gahapatāniyo ca bhagavā etadavoca: </p><p><a id="p_15A4_381" class="ms"></a><a class="sc" id="an4.53.2"></a>
“Cattārome, gahapatayo, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.</p><p><a id="p_15A4_382" class="ms"></a><a class="sc" id="an4.53.3"></a>
Kathañca, gahapatayo, chavo chavāya saddhiṃ saṃvasati? Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāme­raya­majja­pamā­daṭṭhāyī dussīlo pāpadhammo macche­rama­lapa­riyuṭṭhi­tena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyāpissa hoti pāṇātipātinī adinnādāyinī kāmesumicchācārinī musāvādinī surāme­raya­majja­pamā­daṭṭhā­yinī dussīlā pāpadhammā macche­rama­lapa­riyuṭṭhi­tena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, gahapatayo, chavo chavāya saddhiṃ saṃvasati.</p><p><a id="p_15A4_383" class="ms"></a><a class="sc" id="an4.53.4"></a>
Kathañca, gahapatayo, chavo deviyā saddhiṃ saṃvasati? Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāme­raya­majja­pamā­daṭṭhāyī dussīlo pāpadhammo macche­rama­lapa­riyuṭṭhi­tena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāme­raya­majja­pamā­daṭṭhānā paṭiviratā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, gahapatayo, chavo deviyā saddhiṃ saṃvasati.</p><p><a id="p_15A4_384" class="ms"></a><a class="sc" id="an4.53.5"></a>
Kathañca, gahapatayo, devo chavāya saddhiṃ saṃvasati? Idha, gahapatayo, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato surāme­raya­majja­pamā­daṭṭhānā paṭivirato sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyā khvassa hoti pāṇātipātinī … pe … surāme­raya­majja­pamā­daṭṭhā­yinī dussīlā pāpadhammā macche­rama­lapa­riyuṭṭhi­tena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, gahapatayo, devo chavāya saddhiṃ saṃvasati.</p><p><a id="p_15A4_385" class="ms"></a><a class="sc" id="an4.53.6"></a>
Kathañca, gahapatayo, devo deviyā saddhiṃ saṃvasati? Idha, gahapatayo, sāmiko hoti pāṇātipātā paṭivirato … pe … sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyāpissa hoti pāṇātipātā paṭiviratā … pe … surāme­raya­majja­pamā­daṭṭhānā paṭiviratā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, gahapatayo, devo deviyā saddhiṃ saṃvasati. Ime kho, gahapatayo, cattāro saṃvāsāti.</p><blockquote class="gatha"><p><a id="p_15A4_386" class="ms"></a><a class="sc" id="an4.53.7"></a>
Ubho ca honti dussīlā,<br> kadariyā paribhāsakā;<br>
Te honti jānipatayo,<br>
chavā saṃvāsamāgatā.
</p><p><a id="p_15A4_387" class="ms"></a><a class="sc" id="an4.53.8"></a>
Sāmiko hoti dussīlo,<br> kadariyo paribhāsako;<br>
Bhariyā sīlavatī hoti,<br>
vadaññū vītamaccharā;<br>
Sāpi devī saṃvasati,<br>
chavena patinā saha.
</p><p><a id="p_15A4_388" class="ms"></a><a class="sc" id="an4.53.9"></a>
Sāmiko sīlavā hoti,<br> vadaññū vītamaccharo;<br>
Bhariyā hoti dussīlā,<br>
kadariyā paribhāsikā;<br>
Sāpi chavā saṃvasati,<br>
devena patinā saha.
</p><p><a id="p_15A4_389" class="ms"></a><a class="sc" id="an4.53.10"></a>
Ubho saddhā vadaññū ca,<br> saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p><p><a id="p_15A4_390" class="ms"></a><a class="sc" id="an4.53.11"></a>
Atthāsaṃ pacurā honti,<br> phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p><p><a id="p_15A4_391" class="ms"></a><a class="sc" id="an4.53.12"></a>
Idha dhammaṃ caritvāna,<br> samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="54"><article><hgroup id="an4.54"><h1><a href="#menu">54. Dutiyasaṃvāsasutta</a></h1></hgroup><p><a id="p_15A4_393" class="ms"></a><a class="msdiv" id="msdiv54"></a><a class="sc" id="an4.54.1"></a>
“Cattārome, bhikkhave, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.</p><p><a id="p_15A4_394" class="ms"></a><a class="sc" id="an4.54.2"></a>
Kathañca, bhikkhave, chavo chavāya saddhiṃ saṃvasati. Idha, bhikkhave, sāmiko hoti pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko dussīlo pāpadhammo macche­rama­lapa­riyuṭṭhi­tena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyāpissa hoti pāṇātipātinī adinnādāyinī kāmesumicchācārinī musāvādinī pisuṇavācā pharusavācā samphappalāpinī abhijjhālunī byāpannacittā micchādiṭṭhikā dussīlā pāpadhammā macche­rama­lapa­riyuṭṭhi­tena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, bhikkhave, chavo chavāya saddhiṃ saṃvasati.</p><p><a id="p_15A4_395" class="ms"></a><a class="sc" id="an4.54.3"></a>
Kathañca, bhikkhave, chavo deviyā saddhiṃ saṃvasati? Idha, bhikkhave, sāmiko hoti pāṇātipātī … pe … micchādiṭṭhiko dussīlo pāpadhammo macche­rama­lapa­riyuṭṭhi­tena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā pisuṇāya vācāya paṭiviratā pharusāya vācāya paṭiviratā samphappalāpā paṭiviratā anabhijjhālunī abyāpannacittā sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, chavo deviyā saddhiṃ saṃvasati.</p><p><a id="p_15A4_396" class="ms"></a><a class="sc" id="an4.54.4"></a>
Kathañca, bhikkhave, devo chavāya saddhiṃ saṃvasati? Idha, bhikkhave, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyā khvassa hoti pāṇātipātinī … pe … micchādiṭṭhikā dussīlā pāpadhammā macche­rama­lapa­riyuṭṭhi­tena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, bhikkhave, devo chavāya saddhiṃ saṃvasati.</p><p><a id="p_15A4_397" class="ms"></a><a class="sc" id="an4.54.5"></a>
Kathañca, bhikkhave, devo deviyā saddhiṃ saṃvasati? Idha, bhikkhave, sāmiko hoti pāṇātipātā paṭivirato … pe … sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyāpissa hoti pāṇātipātā paṭiviratā … pe … sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, devo deviyā saddhiṃ saṃvasati. Ime kho, bhikkhave, cattāro saṃvāsāti.</p><blockquote class="gatha"><p><a id="p_15A4_398" class="ms"></a><a class="sc" id="an4.54.6"></a>
Ubho ca honti dussīlā,<br> kadariyā paribhāsakā;<br>
Te honti jānipatayo,<br>
chavā saṃvāsamāgatā.
</p><p><a id="p_15A4_399" class="ms"></a><a class="sc" id="an4.54.7"></a>
Sāmiko hoti dussīlo,<br> kadariyo paribhāsako;<br>
Bhariyā sīlavatī hoti,<br>
vadaññū vītamaccharā;<br>
Sāpi devī saṃvasati,<br>
chavena patinā saha.
</p><p><a id="p_15A4_400" class="ms"></a><a class="sc" id="an4.54.8"></a>
Sāmiko sīlavā hoti,<br> vadaññū vītamaccharo;<br>
Bhariyā hoti dussīlā,<br>
kadariyā paribhāsikā;<br>
Sāpi chavā saṃvasati,<br>
devena patinā saha.
</p><p><a id="p_15A4_401" class="ms"></a><a class="sc" id="an4.54.9"></a>
Ubho saddhā vadaññū ca,<br> saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p><p><a id="p_15A4_402" class="ms"></a><a class="sc" id="an4.54.10"></a>
Atthāsaṃ pacurā honti,<br> phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p><p><a id="p_15A4_403" class="ms"></a><a class="sc" id="an4.54.11"></a>
Idha dhammaṃ caritvāna,<br> samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Catutthaṃ.</p></article></section><section class="sutta" id="55"><article><hgroup id="an4.55"><h1><a href="#menu">55. Paṭhamasamajīvīsutta</a></h1></hgroup><p><a id="p_15A4_405" class="ms"></a><a class="msdiv" id="msdiv55"></a><a class="sc" id="an4.55.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati susumāragire bhesakaḷāvane migadāye. Atha kho bhagavā pubbaṇhasamayaṃ nivāsetvā pattacīvaramādāya yena nakulapituno gahapatissa nivesanaṃ tenupasaṅkami; upasaṅkamitvā paññatte āsane nisīdi. Atha kho nakulapitā ca gahapati nakulamātā ca gahapatānī yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho nakulapitā gahapati bhagavantaṃ etadavoca: </p><p><a id="p_15A4_406" class="ms"></a><a class="sc" id="an4.55.2"></a>
“Yato me, bhante, nakulamātā gahapatānī daharasseva daharā ānītā, nābhijānāmi nakulamātaraṃ gahapatāniṃ manasāpi aticaritā, kuto pana kāyena. Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti. Nakulamātāpi kho gahapatānī bhagavantaṃ etadavoca:  “yatohaṃ, bhante, nakulapituno gahapatissa daharasseva daharā ānītā, nābhijānāmi nakulapitaraṃ gahapatiṃ manasāpi aticaritā, kuto pana kāyena. Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti.</p><p><a id="p_15A4_407" class="ms"></a><a class="sc" id="an4.55.3"></a>
“Ākaṅkheyyuñce, gahapatayo, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantīti.</p><blockquote class="gatha"><p><a id="p_15A4_408" class="ms"></a><a class="sc" id="an4.55.4"></a>
Ubho saddhā vadaññū ca,<br> saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p><p><a id="p_15A4_409" class="ms"></a><a class="sc" id="an4.55.5"></a>
Atthāsaṃ pacurā honti,<br> phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p><p><a id="p_15A4_410" class="ms"></a><a class="sc" id="an4.55.6"></a>
Idha dhammaṃ caritvāna,<br> samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="56"><article><hgroup id="an4.56"><h1><a href="#menu">56. Dutiyasamajīvīsutta</a></h1></hgroup><p><a id="p_15A4_412" class="ms"></a><a class="msdiv" id="msdiv56"></a><a class="sc" id="an4.56.1"></a>
“Ākaṅkheyyuñce, bhikkhave, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantīti.</p><blockquote class="gatha"><p><a id="p_15A4_413" class="ms"></a><a class="sc" id="an4.56.2"></a>
Ubho saddhā vadaññū ca,<br> saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p><p><a id="p_15A4_414" class="ms"></a><a class="sc" id="an4.56.3"></a>
Atthāsaṃ pacurā honti,<br> phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p><p><a id="p_15A4_415" class="ms"></a><a class="sc" id="an4.56.4"></a>
Idha dhammaṃ caritvāna,<br> samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="57"><article><hgroup id="an4.57"><h1><a href="#menu">57. Suppavāsāsutta</a></h1></hgroup><p><a id="p_15A4_417" class="ms"></a><a class="msdiv" id="msdiv57"></a><a class="sc" id="an4.57.1"></a>
Ekaṃ samayaṃ bhagavā koliyesu viharati pajjanikaṃ nāma koliyānaṃ nigamo. Atha kho bhagavā pubbaṇhasamayaṃ nivāsetvā pattacīvaramādāya yena suppavāsāya koliyadhītuyā nivesanaṃ tenupasaṅkami; upasaṅkamitvā paññatte āsane nisīdi. Atha kho suppavāsā koliyadhītā bhagavantaṃ paṇītena khādanīyena bhojanīyena sahatthā santappesi sampavāresi. Atha kho suppavāsā koliyadhītā bhagavantaṃ bhuttāviṃ onītapattapāṇiṃ ekamantaṃ nisīdi. Ekamantaṃ nisinnaṃ kho suppavāsaṃ koliyadhītaraṃ bhagavā etadavoca: </p><p><a id="p_15A4_418" class="ms"></a><a class="sc" id="an4.57.2"></a>
“Bhojanaṃ, suppavāse, dentī ariyasāvikā paṭiggāhakānaṃ cattāri ṭhānāni deti. Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāginī hoti dibbassa vā mānusassa vā. Vaṇṇaṃ datvā vaṇṇassa bhāginī hoti dibbassa vā mānusassa vā. Sukhaṃ datvā sukhassa bhāginī hoti dibbassa vā mānusassa vā. Balaṃ datvā balassa bhāginī hoti dibbassa vā mānusassa vā. Bhojanaṃ, suppavāse, dentī ariyasāvikā paṭiggāhakānaṃ imāni cattāri ṭhānāni detīti.</p><blockquote class="gatha"><p><a id="p_15A4_419" class="ms"></a><a class="sc" id="an4.57.3"></a>
Susaṅkhataṃ bhojanaṃ yā dadāti,<br> Suciṃ paṇītaṃ rasasā upetaṃ;<br>
Sā dakkhiṇā ujjugatesu dinnā,<br>
Caraṇūpapannesu mahaggatesu;<br>
Puññena puññaṃ saṃsandamānā,<br>
Mahapphalā lokavidūna vaṇṇitā.
</p><p><a id="p_15A4_420" class="ms"></a><a class="sc" id="an4.57.4"></a>
Etādisaṃ yaññamanussarantā,<br> Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.
</p>
</blockquote>
<p class="endsection">Sattamaṃ.</p></article></section><section class="sutta" id="58"><article><hgroup id="an4.58"><h1><a href="#menu">58. Sudattasutta</a></h1></hgroup><p><a id="p_15A4_422" class="ms"></a><a class="msdiv" id="msdiv58"></a><a class="sc" id="an4.58.1"></a>
Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_15A4_423" class="ms"></a><a class="sc" id="an4.58.2"></a>
“Bhojanaṃ, gahapati, dadamāno ariyasāvako paṭiggāhakānaṃ cattāri ṭhānāni deti. Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāgī hoti dibbassa vā mānusassa vā. Vaṇṇaṃ datvā … sukhaṃ datvā … balaṃ datvā balassa bhāgī hoti dibbassa vā mānusassa vā. Bhojanaṃ, gahapati, dadamāno ariyasāvako paṭiggāhakānaṃ imāni cattāri ṭhānāni detīti.</p><blockquote class="gatha"><p><a id="p_15A4_424" class="ms"></a><a class="sc" id="an4.58.3"></a>
Yo saññatānaṃ paradattabhojinaṃ,<br> Kālena sakkacca dadāti bhojanaṃ;<br>
Cattāri ṭhānāni anuppavecchati,<br>
Āyuñca vaṇṇañca sukhaṃ balañca.
</p><p><a id="p_15A4_425" class="ms"></a><a class="sc" id="an4.58.4"></a>
So āyudāyī vaṇṇadāyī,<br> sukhaṃ balaṃ dado naro;<br>
Dīghāyu yasavā hoti,<br>
yattha yatthūpapajjatī”ti.
</p>
</blockquote>
<p class="endsection">Aṭṭhamaṃ.</p></article></section><section class="sutta" id="59"><article><hgroup id="an4.59"><h1><a href="#menu">59. Bhojanasutta</a></h1></hgroup><p><a id="p_15A4_427" class="ms"></a><a class="msdiv" id="msdiv59"></a><a class="sc" id="an4.59.1"></a>
“Bhojanaṃ, bhikkhave, dadamāno dāyako paṭiggāhakānaṃ cattāri ṭhānāni deti. Katamāni cattāri? Āyuṃ deti, vaṇṇaṃ deti, sukhaṃ deti, balaṃ deti. Āyuṃ kho pana datvā āyussa bhāgī hoti dibbassa vā mānusassa vā. Vaṇṇaṃ datvā … sukhaṃ datvā … balaṃ datvā balassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni cattāri ṭhānāni detīti.</p><blockquote class="gatha"><p><a id="p_15A4_428" class="ms"></a><a class="sc" id="an4.59.2"></a>
Yo saññatānaṃ paradattabhojinaṃ,<br> Kālena sakkacca dadāti bhojanaṃ;<br>
Cattāri ṭhānāni anuppavecchati,<br>
Āyuñca vaṇṇañca sukhaṃ balañca.
</p><p><a id="p_15A4_429" class="ms"></a><a class="sc" id="an4.59.3"></a>
So āyudāyī vaṇṇadāyī,<br> sukhaṃ balaṃ dado naro;<br>
Dīghāyu yasavā hoti,<br>
yattha yatthūpapajjatī”ti.
</p>
</blockquote>
<p class="endsection">Navamaṃ.</p></article></section><section class="sutta" id="60"><article><hgroup id="an4.60"><h1><a href="#menu">60. Gihisāmīcisutta</a></h1></hgroup><p><a id="p_15A4_431" class="ms"></a><a class="msdiv" id="msdiv60"></a><a class="sc" id="an4.60.1"></a>
Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_15A4_432" class="ms"></a><a class="sc" id="an4.60.2"></a>
“Catūhi kho, gahapati, dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanikaṃ. Katamehi catūhi? Idha, gahapati, ariyasāvako bhikkhusaṃghaṃ paccupaṭṭhito hoti cīvarena, bhikkhusaṃghaṃ paccupaṭṭhito hoti piṇḍapātena, bhikkhusaṃghaṃ paccupaṭṭhito hoti senāsanena, bhikkhusaṃghaṃ paccupaṭṭhito hoti gilānappacca­yabhe­sajja­parikkhā­rena. Imehi kho, gahapati, catūhi dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanikanti.</p><blockquote class="gatha"><p><a id="p_15A4_433" class="ms"></a><a class="sc" id="an4.60.3"></a>
Gihisāmīcipaṭipadaṃ,<br> paṭipajjanti paṇḍitā;<br>
Sammaggate sīlavante,<br>
cīvarena upaṭṭhitā.
</p><p><a id="p_15A4_434" class="ms"></a><a class="sc" id="an4.60.4"></a>
Piṇḍapātasayanena,<br> Gilānappaccayena ca;<br>
Tesaṃ divā ca ratto ca,<br>
Sadā puññaṃ pavaḍḍhati;<br>
Saggañca kamatiṭṭhānaṃ,<br>
Kammaṃ katvāna bhaddakan”ti.
</p>
</blockquote>
<p class="endsection">Dasamaṃ.</p>
<p class="endsection">Puññābhisandavaggo paṭhamo.</p><blockquote class="uddanagatha"><p><a id="p_15A4_438" class="ms"></a><a class="sc" id="an4.60.5"></a>
Dve puññābhisandā dve ca,<br> saṃvāsā samajīvino;<br>
Suppavāsā sudatto ca,<br>
bhojanaṃ gihisāmicīti.
</p>
</blockquote><a href="../../an4.41-50/pi/" rel="prev" class="previous">◀ Aṅguttara Nikāya 4.41–​50</a><a href="#" class="top">▲ TOP</a>
<a href="../../an4.61-70/pi/" rel="prefetch" class="next">Aṅguttara Nikāya 4.61–​70 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Puññābhisandavagga</div>
<div class="hidden">
Paṭha­mapuññā­bhisanda­sutta</div>
</div>
</body></html>