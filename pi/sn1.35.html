<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="35"><article><hgroup id="sn1.35"><h2>Saṃyutta Nikāya 1</h2> <h3>4. Satullapakāyikavagga</h3><h1>35. Ujjhānasaññisutta</h1></hgroup><p><a id="p_12S1_188" class="ms"></a><a class="msdiv" id="msdiv35"></a><a class="sc" id="sn1.35.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā ujjhānasaññikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā vehāsaṃ aṭṭhaṃsu. Vehāsaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_189" class="ms"></a><a class="sc" id="sn1.35.2"></a>
“Aññathā santamattānaṃ,<br> aññathā yo pavedaye;<br>
Nikacca kitavasseva,<br>
bhuttaṃ theyyena tassa taṃ.
</p><p><a id="p_12S1_190" class="ms"></a><a class="sc" id="sn1.35.3"></a>
Yañhi kayirā tañhi vade,<br> yaṃ na kayirā na taṃ vade;<br>
Akarontaṃ bhāsamānaṃ,<br>
parijānanti paṇḍitā”ti.
</p><p><a id="p_12S1_191" class="ms"></a><a class="sc" id="sn1.35.4"></a>
“Na yidaṃ bhāsitamattena,<br> ekantasavanena vā;<br>
Anukkamitave sakkā,<br>
yāyaṃ paṭipadā daḷhā;<br>
Yāya dhīrā pamuccanti,<br>
jhāyino mārabandhanā.
</p><p><a id="p_12S1_192" class="ms"></a><a class="sc" id="sn1.35.5"></a>
Na ve dhīrā pakubbanti,<br> viditvā lokapariyāyaṃ;<br>
Aññāya nibbutā dhīrā,<br>
tiṇṇā loke visattikan”ti.
</p>
</blockquote><p><a id="p_12S1_193" class="ms"></a><a class="sc" id="sn1.35.6"></a>
Atha kho tā devatāyo pathaviyaṃ patiṭṭhahitvā bhagavato pādesu sirasā nipatitvā bhagavantaṃ etadavocuṃ:  “accayo no, bhante, accagamā yathābālaṃ yathāmūḷhaṃ yathāakusalaṃ, yā mayaṃ bhagavantaṃ āsādetabbaṃ amaññimhā. Tāsaṃ no, bhante, bhagavā accayaṃ accayato paṭiggaṇhātu āyatiṃ saṃvarāyā”ti. Atha kho bhagavā sitaṃ pātvākāsi. Atha kho tā devatāyo bhiyyoso mattāya ujjhāyantiyo vehāsaṃ abbhuggañchuṃ. Ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_194" class="ms"></a><a class="sc" id="sn1.35.7"></a>
“Accayaṃ desayantīnaṃ,<br> yo ce na paṭigaṇhati;<br>
Kopantaro dosagaru,<br>
sa veraṃ paṭimuñcatī”ti.
</p><p><a id="p_12S1_195" class="ms"></a><a class="sc" id="sn1.35.8"></a>
“Accayo ce na vijjetha,<br> nocidhāpagataṃ siyā;<br>
Verāni na ca sammeyyuṃ,<br>
kenīdha kusalo siyā”ti.
</p><p><a id="p_12S1_196" class="ms"></a><a class="sc" id="sn1.35.9"></a>
“Kassaccayā na vijjanti,<br> kassa natthi apāgataṃ;<br>
Ko na sammohamāpādi,<br>
ko ca dhīro sadā sato”ti.
</p><p><a id="p_12S1_197" class="ms"></a><a class="sc" id="sn1.35.10"></a>
“Tathāgatassa buddhassa,<br> sabbabhūtānukampino;<br>
Tassaccayā na vijjanti,<br>
tassa natthi apāgataṃ;<br>
So na sammohamāpādi,<br>
sova dhīro sadā satoti.
</p><p><a id="p_12S1_198" class="ms"></a><a class="sc" id="sn1.35.11"></a>
Accayaṃ desayantīnaṃ,<br> yo ce na paṭigaṇhati;<br>
Kopantaro dosagaru,<br>
sa veraṃ paṭimuñcati;<br>
Taṃ veraṃ nābhinandāmi,<br>
paṭiggaṇhāmi voccayan”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Satullapakāyikavagga</div>
<div class="hidden">
Sabbhisutta</div>
</div>
</section><a class="previous" href="/sn1.34/pi/">◀ Saṃyutta Nikāya  1.34</a><a class="top" href="#"> ▲ TOP </a><a class="next" href="/sn1.36/pi/">Saṃyutta Nikāya  1.36 ▶</a></div>
</body></html>