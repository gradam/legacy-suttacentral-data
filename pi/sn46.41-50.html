<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#sn46.41">41. Vidhāsutta</a></li>
<li><a id="menu42" href="#sn46.42">42. Cakkavattisutta</a></li>
<li><a id="menu43" href="#sn46.43">43. Mārasutta</a></li>
<li><a id="menu44" href="#sn46.44">44. Duppaññasutta</a></li>
<li><a id="menu45" href="#sn46.45">45. Paññavantasutta</a></li>
<li><a id="menu46" href="#sn46.46">46. Daliddasutta</a></li>
<li><a id="menu47" href="#sn46.47">47. Adaliddasutta</a></li>
<li><a id="menu48" href="#sn46.48">48. Ādiccasutta</a></li>
<li><a id="menu49" href="#sn46.49">49. Ajjhattikaṅgasutta</a></li>
<li><a id="menu50" href="#sn46.50">50. Bāhiraṅgasutta</a></li>
</ul></div>
</div>
<section id="vagga"><section class="sutta" id="41"><article><hgroup id="sn46.41"><h2>Saṃyutta Nikāya 46</h2> <h3>5. Cakkavattivagga</h3><h1><a href="#menu">41. Vidhāsutta</a></h1></hgroup><p><a id="p_14S5_531" class="ms"></a><a class="msdiv" id="msdiv222"></a><a class="sc" id="sn46.41.1"></a> Sāvatthinidānaṃ. “Ye hi keci, bhikkhave, atītamaddhānaṃ samaṇā vā brāhmaṇā vā tisso vidhā pajahiṃsu, sabbe te sattannaṃ bojjhaṅgānaṃ bhāvitattā bahulīkatattā. Ye hi keci, bhikkhave, anāgatamaddhānaṃ samaṇā vā brāhmaṇā vā tisso vidhā pajahissanti, sabbe te sattannaṃ bojjhaṅgānaṃ bhāvitattā bahulīkatattā. Ye hi keci, bhikkhave, etarahi samaṇā vā brāhmaṇā vā tisso vidhā pajahanti, sabbe te sattannaṃ bojjhaṅgānaṃ bhāvitattā bahulīkatattā. Katamesaṃ sattannaṃ bojjhaṅgānaṃ? Satisambojjhaṅgassa … pe … upekkhāsambojjhaṅgassa. Ye hi keci, bhikkhave, atītamaddhānaṃ samaṇā vā brāhmaṇā vā tisso vidhā pajahiṃsu … pe … pajahissanti … pe … pajahanti, sabbe te imesaṃyeva sattannaṃ bojjhaṅgānaṃ bhāvitattā bahulīkatattā”ti.</p>
<p class="endsection">Paṭhamaṃ.</p></article></section><section class="sutta" id="42"><article><hgroup id="sn46.42"><h1><a href="#menu">42. Cakkavattisutta</a></h1></hgroup><p><a id="p_14S5_533" class="ms"></a><a class="msdiv" id="msdiv223"></a><a class="sc" id="sn46.42.1"></a>
“Rañño, bhikkhave, cakkavattissa pātubhāvā sattannaṃ ratanānaṃ pātubhāvo hoti. Katamesaṃ sattannaṃ? Cakkaratanassa pātubhāvo hoti, hatthiratanassa pātubhāvo hoti, assaratanassa pātubhāvo hoti, maṇiratanassa pātubhāvo hoti, itthiratanassa pātubhāvo hoti, gahapatiratanassa pātubhāvo hoti, pariṇāyakaratanassa pātubhāvo hoti. Rañño, bhikkhave, cakkavattissa pātubhāvā imesaṃ sattannaṃ ratanānaṃ pātubhāvo hoti.</p><p><a id="p_14S5_534" class="ms"></a><a class="sc" id="sn46.42.2"></a>
Tathāgatassa, bhikkhave, pātubhāvā arahato sammāsambuddhassa sattannaṃ bojjhaṅgaratanānaṃ pātubhāvo hoti. Katamesaṃ sattannaṃ? Satisambojjhaṅgassa ratanassa pātubhāvo hoti … pe … upekkhāsambojjhaṅgassa ratanassa pātubhāvo hoti. Tathāgatassa, bhikkhave, pātubhāvā arahato sammāsambuddhassa imesaṃ sattannaṃ bojjhaṅgaratanānaṃ pātubhāvo hotī”ti.</p>
<p class="endsection">Dutiyaṃ.</p></article></section><section class="sutta" id="43"><article><hgroup id="sn46.43"><h1><a href="#menu">43. Mārasutta</a></h1></hgroup><p><a id="p_14S5_536" class="ms"></a><a class="msdiv" id="msdiv224"></a><a class="sc" id="sn46.43.1"></a>
“Mārasenappamaddanaṃ vo, bhikkhave, maggaṃ desessāmi; taṃ suṇātha. Katamo ca, bhikkhave, mārasenappamaddano maggo? Yadidaṃ–  satta bojjhaṅgā. Katame satta? Satisambojjhaṅgo … pe … upekkhāsambojjhaṅgo–  ayaṃ kho, bhikkhave, mārasenappamaddano maggo”ti.</p>
<p class="endsection">Tatiyaṃ.</p></article></section><section class="sutta" id="44"><article><hgroup id="sn46.44"><h1><a href="#menu">44. Duppaññasutta</a></h1></hgroup><p><a id="p_14S5_538" class="ms"></a><a class="msdiv" id="msdiv225"></a><a class="sc" id="sn46.44.1"></a>
Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “‘duppañño eḷamūgo, duppañño eḷamūgo’ti, bhante, vuccati. Kittāvatā nu kho, bhante, ‘duppañño eḷamūgo’ti vuccatī”ti? “Sattannaṃ kho, bhikkhu, bojjhaṅgānaṃ abhāvitattā abahulīkatattā ‘duppañño eḷamūgo’ti vuccati. Katamesaṃ sattannaṃ? Satisambojjhaṅgassa … pe … upekkhāsambojjhaṅgassa–  imesaṃ kho, bhikkhu, sattannaṃ bojjhaṅgānaṃ abhāvitattā abahulīkatattā ‘duppañño eḷamūgo’ti vuccatī”ti.</p>
<p class="endsection">Catutthaṃ.</p></article></section><section class="sutta" id="45"><article><hgroup id="sn46.45"><h1><a href="#menu">45. Paññavantasutta</a></h1></hgroup><p><a id="p_14S5_540" class="ms"></a><a class="msdiv" id="msdiv226"></a><a class="sc" id="sn46.45.1"></a>
“‘Paññavā aneḷamūgo, paññavā aneḷamūgo’ti, bhante, vuccati. Kittāvatā nu kho, bhante, ‘paññavā aneḷamūgo’ti vuccatī”ti? “Sattannaṃ kho, bhikkhu, bojjhaṅgānaṃ bhāvitattā bahulīkatattā ‘paññavā aneḷamūgo’ti vuccati. Katamesaṃ sattannaṃ? Satisambojjhaṅgassa … pe … upekkhāsambojjhaṅgassa–  imesaṃ kho, bhikkhu, sattannaṃ bojjhaṅgānaṃ bhāvitattā bahulīkatattā ‘paññavā aneḷamūgo’ti vuccatī”ti.</p>
<p class="endsection">Pañcamaṃ.</p></article></section><section class="sutta" id="46"><article><hgroup id="sn46.46"><h1><a href="#menu">46. Daliddasutta</a></h1></hgroup><p><a id="p_14S5_542" class="ms"></a><a class="msdiv" id="msdiv227"></a><a class="sc" id="sn46.46.1"></a>
“‘Daliddo, daliddo’ti, bhante, vuccati. Kittāvatā nu kho, bhante, ‘daliddo’ti vuccatī”ti? “Sattannaṃ kho, bhikkhu, bojjhaṅgānaṃ abhāvitattā abahulīkatattā ‘daliddo’ti vuccati. Katamesaṃ sattannaṃ? Satisambojjhaṅgassa … pe … upekkhāsambojjhaṅgassa–  imesaṃ kho, bhikkhu, sattannaṃ bojjhaṅgānaṃ abhāvitattā abahulīkatattā ‘daliddo’ti vuccatī”ti.</p>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="sn46.47"><h1><a href="#menu">47. Adaliddasutta</a></h1></hgroup><p><a id="p_14S5_544" class="ms"></a><a class="msdiv" id="msdiv228"></a><a class="sc" id="sn46.47.1"></a>
“‘Adaliddo, adaliddo’ti, bhante, vuccati. Kittāvatā nu kho, bhante, ‘adaliddo’ti vuccatī”ti? “Sattannaṃ kho, bhikkhu, bojjhaṅgānaṃ bhāvitattā bahulīkatattā ‘adaliddo’ti vuccati. Katamesaṃ sattannaṃ? Satisambojjhaṅgassa … pe … upekkhāsambojjhaṅgassa–  imesaṃ kho, bhikkhu, sattannaṃ bojjhaṅgānaṃ bhāvitattā bahulīkatattā ‘adaliddo’ti vuccatī”ti.</p>
<p class="endsection">Sattamaṃ.</p></article></section><section class="sutta" id="48"><article><hgroup id="sn46.48"><h1><a href="#menu">48. Ādiccasutta</a></h1></hgroup><p><a id="p_14S5_546" class="ms"></a><a class="msdiv" id="msdiv229"></a><a class="sc" id="sn46.48.1"></a>
“Ādiccassa, bhikkhave, udayato etaṃ pubbaṅgamaṃ etaṃ pubbanimittaṃ, yadidaṃ–  aruṇuggaṃ. Evameva kho, bhikkhave, bhikkhuno sattannaṃ bojjhaṅgānaṃ uppādāya etaṃ pubbaṅgamaṃ etaṃ pubbanimittaṃ, yadidaṃ–  kalyāṇamittatā. Kalyāṇamittassetaṃ, bhikkhave, bhikkhuno pāṭikaṅkhaṃ–  satta bojjhaṅge bhāvessati, satta bojjhaṅge bahulīkarissati. Kathañca, bhikkhave, bhikkhu kalyāṇamitto satta bojjhaṅge bhāveti, satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu kalyāṇamitto satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Aṭṭhamaṃ.</p></article></section><section class="sutta" id="49"><article><hgroup id="sn46.49"><h1><a href="#menu">49. Ajjhattikaṅgasutta</a></h1></hgroup><p><a id="p_14S5_548" class="ms"></a><a class="msdiv" id="msdiv230"></a><a class="sc" id="sn46.49.1"></a>
“Ajjhattikaṃ, bhikkhave, aṅganti karitvā nāññaṃ ekaṅgampi samanupassāmi sattannaṃ bojjhaṅgānaṃ uppādāya, yathayidaṃ–  bhikkhave, yonisomanasikāro. Yoniso­mana­sikā­rasampannassetaṃ, bhikkhave, bhikkhuno pāṭikaṅkhaṃ–  satta bojjhaṅge bhāvessati, satta bojjhaṅge bahulīkarissati. Kathañca, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Navamaṃ.</p></article></section><section class="sutta" id="50"><article><hgroup id="sn46.50"><h1><a href="#menu">50. Bāhiraṅgasutta</a></h1></hgroup><p><a id="p_14S5_550" class="ms"></a><a class="msdiv" id="msdiv231"></a><a class="sc" id="sn46.50.1"></a>
“Bāhiraṃ, bhikkhave, aṅganti karitvā nāññaṃ ekaṅgampi samanupassāmi sattannaṃ bojjhaṅgānaṃ uppādāya, yathayidaṃ–  bhikkhave, kalyāṇamittatā. Kalyāṇamittassetaṃ, bhikkhave, bhikkhuno pāṭikaṅkhaṃ–  satta bojjhaṅge bhāvessati, satta bojjhaṅge bahulīkarissati. Kathañca, bhikkhave, bhikkhu kalyāṇamitto satta bojjhaṅge bhāveti, satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu kalyāṇamitto satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Dasamaṃ.</p>
<p class="endsection">Cakkavattivaggo pañcamo.</p><blockquote class="uddanagatha"><p><a id="p_14S5_554" class="ms"></a><a class="sc" id="sn46.50.2"></a>
Vidhā cakkavatti māro,<br> duppañño paññavena ca;<br>
Daliddo adaliddo ca,<br>
ādiccaṅgena te dasāti.
</p>
</blockquote><a href="../../sn46.31-40/pi/" rel="prev" class="previous">◀ Saṃyutta Nikāya 46.31–​40</a><a href="#" class="top">▲ TOP</a>
<a href="../../sn46.51-56/pi/" rel="prefetch" class="next">Saṃyutta Nikāya 46.51–​56 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bojjhaṅgasaṃyutta</div>
<div class="hidden">
Cakkavattivagga</div>
<div class="hidden">
Vidhāsutta</div>
</div>
</body></html>