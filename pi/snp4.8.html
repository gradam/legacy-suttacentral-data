<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.8:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 4.8</a></h2>
<h1>Pasūrasutta</h1></hgroup><blockquote class="gatha"><p><a class="sc" id="sc1078"></a><a id="p_18Sn_999" class="ms"></a> Idheva suddhī iti vādayanti,<br> Nāññesu dhammesu visuddhimāhu;<br>
Yaṃ nissitā tattha subhaṃ vadānā,<br>
Paccekasaccesu puthū niviṭṭhā. 
</p><p><a class="sc" id="sc1079"></a><a class="brnum" id="br2"></a><a id="p_18Sn_1000" class="ms"></a>
Te vādakāmā parisaṃ vigayha,<br> Bālaṃ dahantī mithu aññamaññaṃ;<br>
Vadanti te aññasitā kathojjaṃ,<br>
Pasaṃsakāmā kusalā vadānā. 
</p><p><a class="sc" id="sc1080"></a><a class="brnum" id="br3"></a><a id="p_18Sn_1001" class="ms"></a>
Yutto kathāyaṃ parisāya majjhe,<br> Pasaṃsamicchaṃ vinighāti hoti;<br>
Apāhatasmiṃ pana maṅku hoti,<br>
Nindāya so kuppati randhamesī. 
</p><p><a class="sc" id="sc1081"></a><a class="brnum" id="br4"></a><a id="p_18Sn_1002" class="ms"></a>
Yamassa vādaṃ parihīnamāhu,<br> Apāhataṃ pañhavimaṃsakāse;<br>
Paridevati socati hīnavādo,<br>
Upaccagā manti anutthunāti. 
</p><p><a class="sc" id="sc1082"></a><a class="brnum" id="br5"></a><a id="p_18Sn_1003" class="ms"></a>
Ete vivādā samaṇesu jātā,<br> Etesu ugghātinighāti hoti;<br>
Etampi disvā virame kathojjaṃ,<br>
Na haññadatthatthi pasaṃsalābhā. 
</p><p><a class="sc" id="sc1083"></a><a class="brnum" id="br6"></a><a id="p_18Sn_1004" class="ms"></a>
Pasaṃsito vā pana tattha hoti,<br> Akkhāya vādaṃ parisāya majjhe;<br>
So hassatī unnamatī ca tena,<br>
Pappuyya tamatthaṃ yathā mano ahu. 
</p><p><a class="sc" id="sc1084"></a><a class="brnum" id="br7"></a><a id="p_18Sn_1005" class="ms"></a>
Yā unnatī sāssa vighātabhūmi,<br> Mānātimānaṃ vadate paneso;<br>
Etampi disvā na vivādayetha,<br>
Na hi tena suddhiṃ kusalā vadanti. 
</p><p><a class="sc" id="sc1085"></a><a class="brnum" id="br8"></a><a id="p_18Sn_1006" class="ms"></a>
Sūro yathā rājakhādāya puṭṭho,<br> Abhigajjameti paṭisūramicchaṃ;<br>
Yeneva so tena palehi sūra,<br>
Pubbeva natthi yadidaṃ yudhāya. 
</p><p><a class="sc" id="sc1086"></a><a class="brnum" id="br9"></a><a id="p_18Sn_1007" class="ms"></a>
Ye diṭṭhimuggayha vivādayanti,<br> Idameva saccanti ca vādayanti;<br>
Te tvaṃ vadassū na hi tedha atthi,<br>
Vādamhi jāte paṭisenikattā. 
</p><p><a class="sc" id="sc1087"></a><a class="brnum" id="br10"></a><a id="p_18Sn_1008" class="ms"></a>
Visenikatvā pana ye caranti,<br> Diṭṭhīhi diṭṭhiṃ avirujjhamānā;<br>
Tesu tvaṃ kiṃ labhetho pasūra,<br>
Yesīdha natthī paramuggahītaṃ. 
</p><p><a class="sc" id="sc1088"></a><a class="brnum" id="br11"></a><a id="p_18Sn_1009" class="ms"></a>
Atha tvaṃ pavitakkamāgamā,<br> Manasā diṭṭhigatāni cintayanto;<br>
Dhonena yugaṃ samāgamā,<br>
Na hi tvaṃ sakkhasi sampayātaveti. 
</p>
</blockquote>
<p class="endsection">Pasūrasuttaṃ aṭṭhamaṃ.</p><a href="../../snp4.7/pi/" rel="prev" class="previous">◀ Sutta Nipāta 4.7</a><a href="#" class="top">▲ TOP</a>
<a href="../../snp4.9/pi/" rel="prefetch" class="next">Sutta Nipāta 4.9 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Pasūrasutta</div>
</div>
</body></html>