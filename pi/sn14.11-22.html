<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn14.11">11. Sattadhātusutta</a></li>
<li><a id="menu12" href="#sn14.12">12. Sanidānasutta</a></li>
<li><a id="menu13" href="#sn14.13">13. Giñjakāvasathasutta</a></li>
<li><a id="menu14" href="#sn14.14">14. Hīnādhimuttikasutta</a></li>
<li><a id="menu15" href="#sn14.15">15. Caṅkamasutta</a></li>
<li><a id="menu16" href="#sn14.16">16. Sagāthāsutta</a></li>
<li><a id="menu17" href="#sn14.17">17. Assaddhasaṃsandanasutta</a></li>
<li><a id="menu18" href="#sn14.18">18. Assaddhamūlakasutta</a></li>
<li><a id="menu19" href="#sn14.19">19. Ahirikamūlakasutta</a></li>
<li><a id="menu20" href="#sn14.20">20. Anottappamūlakasutta</a></li>
<li><a id="menu21" href="#sn14.21">21. Appassutamūlakasutta</a></li>
<li><a id="menu22" href="#sn14.22">22. Kusītamūlakasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn14.11"><h2>Saṃyutta Nikāya 14</h2> <h3>2. Dutiyavagga</h3><h1><a href="#menu">11. Sattadhātusutta</a></h1></hgroup><p><a id="p_12S2_683" class="ms"></a><a class="msdiv" id="msdiv95"></a><a class="sc" id="sn14.11.1"></a> Sāvatthiyaṃ viharati. “Sattimā, bhikkhave, dhātuyo. Katamā satta? Ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu, nevasaññā­nāsaññā­yata­nadhātu, saññā­veda­yita­niro­dhadhātu–  imā kho, bhikkhave, satta dhātuyo”ti.</p><p><a id="p_12S2_684" class="ms"></a><a class="sc" id="sn14.11.2"></a>
Evaṃ vutte, aññataro bhikkhu bhagavantaṃ etadavoca:  “yā cāyaṃ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññā­nāsaññā­yata­nadhātu yā ca saññā­veda­yita­niro­dhadhātu–  imā nu kho, bhante, dhātuyo kiṃ paṭicca paññāyantī”ti?</p><p><a id="p_12S2_685" class="ms"></a><a class="sc" id="sn14.11.3"></a>
“Yāyaṃ, bhikkhu, ābhādhātu–  ayaṃ dhātu andhakāraṃ paṭicca paññāyati. Yāyaṃ, bhikkhu, subhadhātu–  ayaṃ dhātu asubhaṃ paṭicca paññāyati. Yāyaṃ, bhikkhu, ākāsānañcāyatanadhātu–  ayaṃ dhātu rūpaṃ paṭicca paññāyati. Yāyaṃ, bhikkhu, viññāṇañcāyatanadhātu–  ayaṃ dhātu ākāsānañcāyatanaṃ paṭicca paññāyati. Yāyaṃ, bhikkhu, ākiñcaññāyatanadhātu–  ayaṃ dhātu viññāṇañcāyatanaṃ paṭicca paññāyati. Yāyaṃ, bhikkhu, nevasaññā­nāsaññā­yata­nadhātu–  ayaṃ dhātu ākiñcaññāyatanaṃ paṭicca paññāyati. Yāyaṃ, bhikkhu, saññā­veda­yita­niro­dhadhātu–  ayaṃ dhātu nirodhaṃ paṭicca paññāyatī”ti.</p><p><a id="p_12S2_686" class="ms"></a><a class="sc" id="sn14.11.4"></a>
“Yā cāyaṃ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññā­nāsaññā­yata­nadhātu yā ca saññā­veda­yita­niro­dhadhātu–  imā nu kho, bhante, dhātuyo kathaṃ samāpatti pattabbā”ti?</p><p><a id="p_12S2_687" class="ms"></a><a class="sc" id="sn14.11.5"></a>
“Yā cāyaṃ, bhikkhu, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu–  imā dhātuyo saññāsamāpatti pattabbā. Yāyaṃ, bhikkhu, nevasaññā­nāsaññā­yata­nadhātu–  ayaṃ dhātu saṅkhārāvasesasamāpatti pattabbā. Yāyaṃ, bhikkhu, saññā­veda­yita­niro­dhadhātu–  ayaṃ dhātu nirodhasamāpatti pattabbā”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="sn14.12"><h1><a href="#menu">12. Sanidānasutta</a></h1></hgroup><p><a id="p_12S2_689" class="ms"></a><a class="msdiv" id="msdiv96"></a><a class="sc" id="sn14.12.1"></a>
Sāvatthiyaṃ viharati. “Sanidānaṃ, bhikkhave, uppajjati kāmavitakko, no anidānaṃ; sanidānaṃ uppajjati byāpādavitakko, no anidānaṃ; sanidānaṃ uppajjati vihiṃsāvitakko, no anidānaṃ.</p><p><a id="p_12S2_690" class="ms"></a><a class="sc" id="sn14.12.2"></a>
Kathañca, bhikkhave, sanidānaṃ uppajjati kāmavitakko, no anidānaṃ; sanidānaṃ uppajjati byāpādavitakko, no anidānaṃ; sanidānaṃ uppajjati vihiṃsāvitakko, no anidānaṃ? Kāmadhātuṃ, bhikkhave, paṭicca uppajjati kāmasaññā, kāmasaññaṃ paṭicca uppajjati kāmasaṅkappo, kāmasaṅkappaṃ paṭicca uppajjati kāmacchando, kāmacchandaṃ paṭicca uppajjati kāmapariḷāho, kāmapariḷāhaṃ paṭicca uppajjati kāmapariyesanā. Kāmapariyesanaṃ, bhikkhave, pariyesamāno assutavā puthujjano tīhi ṭhānehi micchā paṭipajjati–  kāyena, vācāya, manasā.</p><p><a id="p_12S2_691" class="ms"></a><a class="sc" id="sn14.12.3"></a>
Byāpādadhātuṃ, bhikkhave, paṭicca uppajjati byāpādasaññā, byāpādasaññaṃ paṭicca uppajjati byāpādasaṅkappo … pe … byāpādacchando … byāpādapariḷāho … byāpādapariyesanā … byāpādapariyesanaṃ, bhikkhave, pariyesamāno assutavā puthujjano tīhi ṭhānehi micchā paṭipajjati–  kāyena, vācāya, manasā.</p><p><a id="p_12S2_692" class="ms"></a><a class="sc" id="sn14.12.4"></a>
Vihiṃsādhātuṃ, bhikkhave, paṭicca uppajjati vihiṃsāsaññā; vihiṃsāsaññaṃ paṭicca uppajjati vihiṃsāsaṅkappo … pe … vihiṃsāchando … vihiṃsāpariḷāho … vihiṃsāpariyesanā … vihiṃsāpariyesanaṃ, bhikkhave, pariyesamāno assutavā puthujjano tīhi ṭhānehi micchā paṭipajjati–  kāyena, vācāya, manasā.</p><p><a id="p_12S2_693" class="ms"></a><a class="sc" id="sn14.12.5"></a>
Seyyathāpi, bhikkhave, puriso ādittaṃ tiṇukkaṃ sukkhe tiṇadāye nikkhipeyya; no ce hatthehi ca pādehi ca khippameva nibbāpeyya. Evañhi, bhikkhave, ye tiṇakaṭṭhanissitā pāṇā te anayabyasanaṃ āpajjeyyuṃ. Evameva kho, bhikkhave, yo hi koci samaṇo vā brāhmaṇo vā uppannaṃ visamagataṃ saññaṃ na khippameva pajahati vinodeti byantīkaroti anabhāvaṃ gameti, so diṭṭhe ceva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa ca bhedā paraṃ maraṇā duggati pāṭikaṅkhā.</p><p><a id="p_12S2_694" class="ms"></a><a class="sc" id="sn14.12.6"></a>
Sanidānaṃ, bhikkhave, uppajjati nekkhammavitakko, no anidānaṃ; sanidānaṃ uppajjati abyāpādavitakko, no anidānaṃ; sanidānaṃ uppajjati avihiṃsāvitakko, no anidānaṃ.</p><p><a id="p_12S2_695" class="ms"></a><a class="sc" id="sn14.12.7"></a>
Kathañca, bhikkhave, sanidānaṃ uppajjati nekkhammavitakko, no anidānaṃ; sanidānaṃ uppajjati abyāpādavitakko, no anidānaṃ; sanidānaṃ uppajjati avihiṃsāvitakko, no anidānaṃ? Nekkhammadhātuṃ, bhikkhave, paṭicca uppajjati nekkhammasaññā, nekkhammasaññaṃ paṭicca uppajjati nekkhammasaṅkappo, nekkhammasaṅkappaṃ paṭicca uppajjati nekkhammacchando, nekkhammacchandaṃ paṭicca uppajjati nekkhammapariḷāho, nekkhammapariḷāhaṃ paṭicca uppajjati nekkhammapariyesanā; nekkhammapariyesanaṃ, bhikkhave, pariyesamāno sutavā ariyasāvako tīhi ṭhānehi sammā paṭipajjati–  kāyena, vācāya, manasā.</p><p><a id="p_12S2_696" class="ms"></a><a class="sc" id="sn14.12.8"></a>
Abyāpādadhātuṃ, bhikkhave, paṭicca uppajjati abyāpādasaññā, abyāpādasaññaṃ paṭicca uppajjati abyāpādasaṅkappo … pe … abyāpādacchando … abyāpādapariḷāho … abyāpādapariyesanā, abyāpādapariyesanaṃ, bhikkhave, pariyesamāno sutavā ariyasāvako tīhi ṭhānehi sammā paṭipajjati–  kāyena, vācāya, manasā.</p><p><a id="p_12S2_697" class="ms"></a><a class="sc" id="sn14.12.9"></a>
Avihiṃsādhātuṃ, bhikkhave, paṭicca uppajjati avihiṃsāsaññā, avihiṃsāsaññaṃ paṭicca uppajjati avihiṃsāsaṅkappo, avihiṃsāsaṅkappaṃ paṭicca uppajjati avihiṃsāchando, avihiṃsāchandaṃ paṭicca uppajjati avihiṃsāpariḷāho, avihiṃsāpariḷāhaṃ paṭicca uppajjati avihiṃsāpariyesanā; avihiṃsāpariyesanaṃ, bhikkhave, pariyesamāno sutavā ariyasāvako tīhi ṭhānehi sammā paṭipajjati–  kāyena, vācāya, manasā.</p><p><a id="p_12S2_698" class="ms"></a><a class="sc" id="sn14.12.10"></a>
Seyyathāpi, bhikkhave, puriso ādittaṃ tiṇukkaṃ sukkhe tiṇadāye nikkhipeyya; tamenaṃ hatthehi ca pādehi ca khippameva nibbāpeyya. Evañhi, bhikkhave, ye tiṇakaṭṭhanissitā pāṇā te na anayabyasanaṃ āpajjeyyuṃ. Evameva kho, bhikkhave, yo hi koci samaṇo vā brāhmaṇo vā uppannaṃ visamagataṃ saññaṃ khippameva pajahati vinodeti byantīkaroti anabhāvaṃ gameti, so diṭṭhe ceva dhamme sukhaṃ viharati avighātaṃ anupāyāsaṃ apariḷāhaṃ; kāyassa ca bhedā paraṃ maraṇā sugati pāṭikaṅkhā”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="sn14.13"><h1><a href="#menu">13. Giñjakāvasathasutta</a></h1></hgroup><p><a id="p_12S2_700" class="ms"></a><a class="msdiv" id="msdiv97"></a><a class="sc" id="sn14.13.1"></a>
Ekaṃ samayaṃ bhagavā ñātike viharati giñjakāvasathe. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S2_701" class="ms"></a><a class="sc" id="sn14.13.2"></a>
“Dhātuṃ, bhikkhave, paṭicca uppajjati saññā, uppajjati diṭṭhi, uppajjati vitakko”ti. Evaṃ vutte, āyasmā kaccāno bhagavantaṃ etadavoca:  “yāyaṃ, bhante, diṭṭhi:  ‘asammāsambuddhesu sammāsambuddhā’ti, ayaṃ nu kho, bhante, diṭṭhi kiṃ paṭicca paññāyatī”ti?</p><p><a id="p_12S2_702" class="ms"></a><a class="sc" id="sn14.13.3"></a>
“Mahati kho esā, kaccāna, dhātu yadidaṃ avijjādhātu. Hīnaṃ, kaccāna, dhātuṃ paṭicca uppajjati hīnā saññā, hīnā diṭṭhi, hīno vitakko, hīnā cetanā, hīnā patthanā, hīno paṇidhi, hīno puggalo, hīnā vācā; hīnaṃ ācikkhati deseti paññapeti paṭṭhapeti vivarati vibhajati uttānīkaroti; hīnā tassa upapattīti vadāmi.</p><p><a id="p_12S2_703" class="ms"></a><a class="sc" id="sn14.13.4"></a>
Majjhimaṃ, kaccāna, dhātuṃ paṭicca uppajjati majjhimā saññā, majjhimā diṭṭhi, majjhimo vitakko, majjhimā cetanā, majjhimā patthanā, majjhimo paṇidhi, majjhimo puggalo, majjhimā vācā; majjhimaṃ ācikkhati deseti paññapeti paṭṭhapeti vivarati vibhajati uttānīkaroti; majjhimā tassa upapattīti vadāmi.</p><p><a id="p_12S2_704" class="ms"></a><a class="sc" id="sn14.13.5"></a>
Paṇītaṃ, kaccāna, dhātuṃ paṭicca uppajjati paṇītā saññā, paṇītā diṭṭhi, paṇīto vitakko, paṇītā cetanā, paṇītā patthanā, paṇīto paṇidhi, paṇīto puggalo, paṇītā vācā; paṇītaṃ ācikkhati deseti paññapeti paṭṭhapeti vivarati vibhajati uttānīkaroti; paṇītā tassa upapattīti vadāmī”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="sn14.14"><h1><a href="#menu">14. Hīnādhimuttikasutta</a></h1></hgroup><p><a id="p_12S2_706" class="ms"></a><a class="msdiv" id="msdiv98"></a><a class="sc" id="sn14.14.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti; kalyāṇādhimuttikā kalyāṇādhimuttikehi saddhiṃ saṃsandanti samenti.</p><p><a id="p_12S2_707" class="ms"></a><a class="sc" id="sn14.14.2"></a>
Atītampi kho, bhikkhave, addhānaṃ dhātusova sattā saṃsandiṃsu samiṃsu. Hīnādhimuttikā hīnādhimuttikehi saddhiṃ saṃsandiṃsu samiṃsu; kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu.</p><p><a id="p_12S2_708" class="ms"></a><a class="sc" id="sn14.14.3"></a>
Anāgatampi kho, bhikkhave, addhānaṃ dhātusova sattā saṃsandissanti samessanti. Hīnādhimuttikā hīnādhimuttikehi saddhiṃ saṃsandissanti samessanti; kalyāṇādhimuttikā kalyāṇādhimuttikehi saddhiṃ saṃsandissanti samessanti.</p><p><a id="p_12S2_709" class="ms"></a><a class="sc" id="sn14.14.4"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti; kalyāṇādhimuttikā kalyāṇādhimuttikehi saddhiṃ saṃsandanti samentī”ti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="sn14.15"><h1><a href="#menu">15. Caṅkamasutta</a></h1></hgroup><p><a id="p_12S2_711" class="ms"></a><a class="msdiv" id="msdiv99"></a><a class="sc" id="sn14.15.1"></a>
Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena āyasmā sāriputto sambahulehi bhikkhūhi saddhiṃ bhagavato avidūre caṅkamati; āyasmāpi kho mahāmoggallāno sambahulehi bhikkhūhi saddhiṃ bhagavato avidūre caṅkamati; āyasmāpi kho mahākassapo sambahulehi bhikkhūhi saddhiṃ bhagavato avidūre caṅkamati; āyasmāpi kho anuruddho sambahulehi bhikkhūhi saddhiṃ bhagavato avidūre caṅkamati; āyasmāpi kho puṇṇo mantāniputto sambahulehi bhikkhūhi saddhiṃ bhagavato avidūre caṅkamati; āyasmāpi kho upāli sambahulehi bhikkhūhi saddhiṃ bhagavato avidūre caṅkamati; āyasmāpi kho ānando sambahulehi bhikkhūhi saddhiṃ bhagavato avidūre caṅkamati; devadattopi kho sambahulehi bhikkhūhi saddhiṃ bhagavato avidūre caṅkamati.</p><p><a id="p_12S2_712" class="ms"></a><a class="sc" id="sn14.15.2"></a>
Atha kho bhagavā bhikkhū āmantesi:  “passatha no tumhe, bhikkhave, sāriputtaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū mahāpaññā. Passatha no tumhe, bhikkhave, moggallānaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū mahiddhikā. Passatha no tumhe, bhikkhave, kassapaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū dhutavādā. Passatha no tumhe, bhikkhave, anuruddhaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū dibbacakkhukā. Passatha no tumhe, bhikkhave, puṇṇaṃ mantāniputtaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū dhammakathikā. Passatha no tumhe, bhikkhave, upāliṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū vinayadharā. Passatha no tumhe, bhikkhave, ānandaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū bahussutā. Passatha no tumhe, bhikkhave, devadattaṃ sambahulehi bhikkhūhi saddhiṃ caṅkamantan”ti? “Evaṃ, bhante”. “Sabbe kho ete, bhikkhave, bhikkhū pāpicchā.</p><p><a id="p_12S2_713" class="ms"></a><a class="sc" id="sn14.15.3"></a>
Dhātusova, bhikkhave, sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti; kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu. Hīnādhimuttikā hīnādhimuttikehi saddhiṃ saṃsandiṃsu samiṃsu; kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu.</p><p><a id="p_12S2_714" class="ms"></a><a class="sc" id="sn14.15.4"></a>
Anāgatampi kho, bhikkhave, addhānaṃ dhātusova sattā saṃsandissanti samessanti. Hīnādhimuttikā hīnādhimuttikehi saddhiṃ saṃsandissanti samessanti; kalyāṇādhimuttikā kalyāṇādhimuttikehi saddhiṃ saṃsandissanti samessanti.</p><p><a id="p_12S2_715" class="ms"></a><a class="sc" id="sn14.15.5"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti; kalyāṇādhimuttikā kalyāṇādhimuttikehi saddhiṃ saṃsandanti samentī”ti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="sn14.16"><h1><a href="#menu">16. Sagāthāsutta</a></h1></hgroup><p><a id="p_12S2_717" class="ms"></a><a class="msdiv" id="msdiv100"></a><a class="sc" id="sn14.16.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu. Hīnādhimuttikā hīnādhimuttikehi saddhiṃ saṃsandiṃsu samiṃsu.</p><p><a id="p_12S2_718" class="ms"></a><a class="sc" id="sn14.16.2"></a>
Anāgatampi kho, bhikkhave, addhānaṃ dhātusova sattā saṃsandissanti samessanti. Hīnādhimuttikā hīnādhimuttikehi saddhiṃ saṃsandissanti samessanti.</p><p><a id="p_12S2_719" class="ms"></a><a class="sc" id="sn14.16.3"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti.</p><p><a id="p_12S2_720" class="ms"></a><a class="sc" id="sn14.16.4"></a>
Seyyathāpi, bhikkhave, gūtho gūthena saṃsandati sameti; muttaṃ muttena saṃsandati sameti; kheḷo kheḷena saṃsandati sameti; pubbo pubbena saṃsandati sameti; lohitaṃ lohitena saṃsandati sameti; evameva kho, bhikkhave, dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti. Atītampi kho addhānaṃ … pe … anāgatampi kho addhānaṃ … pe … etarahipi kho paccuppannaṃ addhānaṃ dhātusova sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti samenti.</p><p><a id="p_12S2_721" class="ms"></a><a class="sc" id="sn14.16.5"></a>
Dhātusova, bhikkhave, sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu. Kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu.</p><p><a id="p_12S2_722" class="ms"></a><a class="sc" id="sn14.16.6"></a>
Anāgatampi kho, bhikkhave, addhānaṃ … pe … etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti.</p><p><a id="p_12S2_723" class="ms"></a><a class="sc" id="sn14.16.7"></a>
Seyyathāpi, bhikkhave, khīraṃ khīrena saṃsandati sameti; telaṃ telena saṃsandati sameti; sappi sappinā saṃsandati sameti; madhu madhunā saṃsandati sameti; phāṇitaṃ phāṇitena saṃsandati sameti; evameva kho, bhikkhave, dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samenti. Atītampi kho addhānaṃ … anāgatampi kho addhānaṃ … etarahipi kho paccuppannaṃ addhānaṃ dhātusova sattā saṃsandanti samenti. Kalyāṇādhimuttikā kalyāṇādhimuttikehi saddhiṃ saṃsandanti samentī”ti.</p><p><a id="p_12S2_724" class="ms"></a><a class="sc" id="sn14.16.8"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S2_725" class="ms"></a><a class="sc" id="sn14.16.9"></a>
“Saṃsaggā vanatho jāto,<br> asaṃsaggena chijjati;<br>
Parittaṃ dārumāruyha,<br>
yathā sīde mahaṇṇave.
</p><p><a id="p_12S2_726" class="ms"></a><a class="sc" id="sn14.16.10"></a>
Evaṃ kusītamāgamma,<br> sādhujīvipi sīdati;<br>
Tasmā taṃ parivajjeyya,<br>
kusītaṃ hīnavīriyaṃ.
</p><p><a id="p_12S2_727" class="ms"></a><a class="sc" id="sn14.16.11"></a>
Pavivittehi ariyehi,<br> pahitattehi jhāyīhi;<br>
Niccaṃ āraddhavīriyehi,<br>
paṇḍitehi sahāvase”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="sn14.17"><h1><a href="#menu">17. Assaddhasaṃsandanasutta</a></h1></hgroup><p><a id="p_12S2_729" class="ms"></a><a class="msdiv" id="msdiv101"></a><a class="sc" id="sn14.17.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Assaddhā assaddhehi saddhiṃ saṃsandanti samenti; ahirikā ahirikehi saddhiṃ saṃsandanti samenti; anottappino anottappīhi saddhiṃ saṃsandanti samenti; appassutā appassutehi saddhiṃ saṃsandanti samenti; kusītā kusītehi saddhiṃ saṃsandanti samenti; muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti.</p><p><a id="p_12S2_730" class="ms"></a><a class="sc" id="sn14.17.2"></a>
Atītampi kho, bhikkhave, addhānaṃ dhātusova sattā saṃsandiṃsu samiṃsu. Assaddhā assaddhehi saddhiṃ saṃsandiṃsu samiṃsu; ahirikā ahirikehi saddhiṃ saṃsandiṃsu samiṃsu; anottappino anottappīhi saddhiṃ saṃsandiṃsu samiṃsu; appassutā appassutehi saddhiṃ saṃsandiṃsu samiṃsu; kusītā kusītehi saddhiṃ saṃsandiṃsu samiṃsu; muṭṭhassatino muṭṭhassatīhi saddhiṃ saṃsandiṃsu samiṃsu; duppaññā duppaññehi saddhiṃ saṃsandiṃsu samiṃsu.</p><p><a id="p_12S2_731" class="ms"></a><a class="sc" id="sn14.17.3"></a>
Anāgatampi kho, bhikkhave, addhānaṃ dhātusova sattā saṃsandissanti samessanti. Assaddhā assaddhehi saddhiṃ saṃsandissanti samessanti; ahirikā ahirikehi saddhiṃ saṃsandissanti samessanti; anottappino anottappīhi saddhiṃ … pe … appassutā appassutehi saddhiṃ … pe … kusītā kusītehi saddhiṃ … pe … muṭṭhassatino muṭṭhassatīhi saddhiṃ … pe … duppaññā duppaññehi saddhiṃ saṃsandissanti samessanti.</p><p><a id="p_12S2_732" class="ms"></a><a class="sc" id="sn14.17.4"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Assaddhā assaddhehi saddhiṃ saṃsandanti samenti; ahirikā ahirikehi saddhiṃ … pe … anottappino anottappīhi saddhiṃ … pe … appassutā appassutehi saddhiṃ … pe … kusītā kusītehi saddhiṃ … pe … muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti.</p><p><a id="p_12S2_733" class="ms"></a><a class="sc" id="sn14.17.5"></a>
Dhātusova, bhikkhave, sattā saṃsandanti samenti. Saddhā saddhehi saddhiṃ saṃsandanti samenti; hirimanā hirimanehi saddhiṃ saṃsandanti samenti; ottappino ottappīhi saddhiṃ saṃsandanti samenti; bahussutā bahussutehi saddhiṃ saṃsandanti samenti; āraddhavīriyā āraddhavīriyehi saddhiṃ saṃsandanti samenti; upaṭṭhitassatino upaṭṭhitassatīhi saddhiṃ saṃsandanti samenti; paññavanto paññavantehi saddhiṃ saṃsandanti samenti. Atītampi kho, bhikkhave, addhānaṃ … pe … anāgatampi kho, bhikkhave … pe … etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Saddhā saddhehi saddhiṃ … pe … paññavanto paññavantehi saddhiṃ saṃsandanti samentī”ti.</p>
<p class="endsection">Sattamaṃ.</p></article></section><section class="sutta" id="18"><article><hgroup id="sn14.18"><h1><a href="#menu">18. Assaddhamūlakasutta</a></h1></hgroup><p><a id="p_12S2_735" class="ms"></a><a class="msdiv" id="msdiv102"></a><a class="sc" id="sn14.18.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Assaddhā assaddhehi saddhiṃ saṃsandanti samenti; ahirikā ahirikehi saddhiṃ saṃsandanti samenti; duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; hirimanā hirimanehi saddhiṃ saṃsandanti samenti; paññavanto paññavantehi saddhiṃ saṃsandanti samenti. Atītampi kho, bhikkhave, addhānaṃ dhātusova sattā saṃsandiṃsu samiṃsu … pe … anāgatampi kho, bhikkhave, addhānaṃ dhātusova sattā saṃsandissanti samessanti … pe ….</p><p><a id="p_12S2_736" class="ms"></a><a class="sc" id="sn14.18.2"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. Assaddhā assaddhehi saddhiṃ saṃsandanti samenti; ahirikā ahirikehi saddhiṃ saṃsandanti samenti, duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; hirimanā hirimanehi saddhiṃ saṃsandanti samenti; paññavanto paññavantehi saddhiṃ saṃsandanti samentīti. <a class="gatn" id="1"></a></p><p><a id="p_12S2_737" class="ms"></a><a class="sc" id="sn14.18.3"></a>
Dhātusova, bhikkhave, sattā saṃsandanti samenti. Assaddhā assaddhehi saddhiṃ saṃsandanti samenti; anottappino anottappīhi saddhiṃ saṃsandanti samenti; duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; ottappino ottappīhi saddhiṃ saṃsandanti samenti; paññavanto paññavantehi saddhiṃ saṃsandanti samenti … pe … paṭhamavāro viya vitthāretabbo. <span class="brnum">(2)</span></p><p><a id="p_12S2_738" class="ms"></a><a class="sc" id="sn14.18.4"></a>
Dhātusova, bhikkhave … pe … assaddhā assaddhehi saddhiṃ saṃsandanti samenti; appassutā appassutehi saddhiṃ saṃsandanti samenti; duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; bahussutā bahussutehi saddhiṃ saṃsandanti samenti, paññavanto paññavantehi saddhiṃ saṃsandanti samenti … pe …. <span class="brnum">(3)</span></p><p><a id="p_12S2_739" class="ms"></a><a class="sc" id="sn14.18.5"></a>
Dhātusova, bhikkhave … pe … assaddhā assaddhehi saddhiṃ saṃsandanti samenti; kusītā kusītehi saddhiṃ saṃsandanti samenti; duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; āraddhavīriyā āraddhavīriyehi saddhiṃ saṃsandanti samenti; paññavanto paññavantehi saddhiṃ saṃsandanti samenti … pe …. <span class="brnum">(4)</span></p><p><a id="p_12S2_740" class="ms"></a><a class="sc" id="sn14.18.6"></a>
Dhātusova, bhikkhave … pe … assaddhā assaddhehi saddhiṃ saṃsandanti samenti; muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti; saddhā saddhehi saddhiṃ saṃsandanti samenti; upaṭṭhitassatino upaṭṭhitassatīhi saddhiṃ saṃsandanti samenti; paññavanto paññavantehi saddhiṃ saṃsandanti samentī”ti … pe …. <span class="brnum">(5)</span></p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="sn14.19"><h1><a href="#menu">19. Ahirikamūlakasutta</a></h1></hgroup><p><a id="p_12S2_742" class="ms"></a><a class="msdiv" id="msdiv103"></a><a class="sc" id="sn14.19.1"></a>
Sāvatthiyaṃ viharati. “Dhātusova … pe … ahirikā ahirikehi saddhiṃ saṃsandanti samenti, anottappino anottappīhi saddhiṃ saṃsandanti samenti, duppaññā duppaññehi saddhiṃ saṃsandanti samenti; hirimanā hirimanehi saddhiṃ saṃsandanti samenti, ottappino ottappīhi saddhiṃ saṃsandanti samenti, paññavanto paññavantehi saddhiṃ saṃsandanti samenti … pe …. <a class="gatn" id="1"></a></p><p><a id="p_12S2_743" class="ms"></a><a class="sc" id="sn14.19.2"></a>
Ahirikā ahirikehi saddhiṃ saṃsandanti samenti, appassutā appassutehi saddhiṃ saṃsandanti samenti, duppaññā duppaññehi saddhiṃ saṃsandanti samenti; hirimanā hirimanehi saddhiṃ saṃsandanti samenti, bahussutā bahussutehi saddhiṃ saṃsandanti samenti, paññavanto paññavantehi saddhiṃ saṃsandanti samenti … pe …. <span class="brnum">(2)</span></p><p><a id="p_12S2_744" class="ms"></a><a class="sc" id="sn14.19.3"></a>
Ahirikā ahirikehi saddhiṃ saṃsandanti samenti, kusītā kusītehi saddhiṃ saṃsandanti samenti, duppaññā duppaññehi saddhiṃ saṃsandanti samenti; hirimanā hirimanehi saddhiṃ saṃsandanti samenti, āraddhavīriyā āraddhavīriyehi saddhiṃ saṃsandanti samenti, paññavanto paññavantehi saddhiṃ saṃsandanti samenti … pe …. <span class="brnum">(3)</span></p><p><a id="p_12S2_745" class="ms"></a><a class="sc" id="sn14.19.4"></a>
Ahirikā ahirikehi saddhiṃ saṃsandanti samenti, muṭṭhassatino muṭṭhassatīhi saddhiṃ saṃsandanti samenti, duppaññā duppaññehi saddhiṃ saṃsandanti samenti; hirimanā hirimanehi saddhiṃ saṃsandanti samenti, upaṭṭhitassatino upaṭṭhitassatīhi saddhiṃ saṃsandanti samenti, paññavanto paññavantehi saddhiṃ saṃsandanti samentī”ti … pe …. <span class="brnum">(4)</span></p>
<p class="endsection">Navamaṃ.</p></article></section><section class="sutta" id="20"><article><hgroup id="sn14.20"><h1><a href="#menu">20. Anottappamūlakasutta</a></h1></hgroup><p><a id="p_12S2_747" class="ms"></a><a class="msdiv" id="msdiv104"></a><a class="sc" id="sn14.20.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Anottappino anottappīhi saddhiṃ saṃsandanti samenti; appassutā appassutehi saddhiṃ saṃsandanti samenti; duppaññā duppaññehi saddhiṃ saṃsandanti samenti; ottappino ottappīhi saddhiṃ saṃsandanti samenti; bahussutā bahussutehi saddhiṃ saṃsandanti samenti; paññavanto paññavantehi saddhiṃ saṃsandanti samenti … pe …. <a class="gatn" id="1"></a></p><p><a id="p_12S2_748" class="ms"></a><a class="sc" id="sn14.20.2"></a>
Anottappino anottappīhi saddhiṃ saṃsandanti samenti; kusītā kusītehi saddhiṃ saṃsandanti samenti; duppaññā duppaññehi saddhiṃ saṃsandanti samenti; ottappino ottappīhi saddhiṃ saṃsandanti samenti; āraddhavīriyā āraddhavīriyehi saddhiṃ saṃsandanti samenti; paññavanto paññavantehi saddhiṃ saṃsandanti samenti … pe …. <span class="brnum">(2)</span></p><p><a id="p_12S2_749" class="ms"></a><a class="sc" id="sn14.20.3"></a>
Anottappino anottappīhi saddhiṃ saṃsandanti samenti; muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti; ottappino ottappīhi saddhiṃ saṃsandanti samenti; upaṭṭhitassatino upaṭṭhitassatīhi saddhiṃ saṃsandanti samenti; paññavanto paññavantehi saddhiṃ saṃsandanti samentī”ti … pe …. <span class="brnum">(3)</span></p>
<p class="endsection">Dasamaṃ.</p></article></section><section class="sutta" id="21"><article><hgroup id="sn14.21"><h1><a href="#menu">21. Appassutamūlakasutta</a></h1></hgroup><p><a id="p_12S2_751" class="ms"></a><a class="msdiv" id="msdiv105"></a><a class="sc" id="sn14.21.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Appassutā appassutehi saddhiṃ saṃsandanti samenti; kusītā kusītehi saddhiṃ saṃsandanti samenti; duppaññā duppaññehi saddhiṃ saṃsandanti samenti; bahussutā bahussutehi saddhiṃ saṃsandanti samenti; āraddhavīriyā āraddhavīriyehi saddhiṃ saṃsandanti samenti; paññavanto paññavantehi saddhiṃ saṃsandanti samenti … pe …. <a class="gatn" id="1"></a></p><p><a id="p_12S2_752" class="ms"></a><a class="sc" id="sn14.21.2"></a>
Appassutā appassutehi saddhiṃ saṃsandanti samenti; muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti; bahussutā bahussutehi saddhiṃ saṃsandanti samenti; upaṭṭhitassatino upaṭṭhitassatīhi saddhiṃ saṃsandanti samenti; paññavanto paññavantehi saddhiṃ saṃsandanti samentī”ti … pe …. <span class="brnum">(2)</span></p>
<p class="endsection">Ekādasamaṃ.</p></article></section><section class="sutta" id="22"><article><hgroup id="sn14.22"><h1><a href="#menu">22. Kusītamūlakasutta</a></h1></hgroup><p><a id="p_12S2_754" class="ms"></a><a class="msdiv" id="msdiv106"></a><a class="sc" id="sn14.22.1"></a>
Sāvatthiyaṃ viharati. “Dhātusova, bhikkhave, sattā saṃsandanti samenti. Kusītā kusītehi saddhiṃ saṃsandanti samenti; muṭṭhassatino muṭṭhassatīhi saddhiṃ saṃsandanti samenti; duppaññā duppaññehi saddhiṃ saṃsandanti samenti; āraddhavīriyā āraddhavīriyehi saddhiṃ saṃsandanti samenti; upaṭṭhitassatino upaṭṭhitassatīhi saddhiṃ saṃsandanti samenti; paññavanto paññavantehi saddhiṃ saṃsandanti samentī”ti … pe ….</p>
<p class="endsection">Dvādasamaṃ.</p>
<p class="endsection">(Sabbattha atītānāgatapaccuppannaṃ kātabbaṃ.)</p>
<p class="endsection">Dutiyo vaggo.</p><blockquote class="uddanagatha"><p><a id="p_12S2_759" class="ms"></a><a class="sc" id="sn14.22.2"></a>
Sattimā sanidānañca,<br> giñjakāvasathena ca;<br>
Hīnādhimutti caṅkamaṃ,<br>
sagāthā assaddhasattamaṃ.
</p><p><a id="p_12S2_760" class="ms"></a><a class="sc" id="sn14.22.3"></a>
Assaddhamūlakā pañca,<br> Cattāro ahirikamūlakā;<br>
Anottappamūlakā tīṇi,<br>
Duve appassutena ca.
</p><p><a id="p_12S2_761" class="ms"></a><a class="sc" id="sn14.22.4"></a>
Kusītaṃ ekakaṃ vuttaṃ,<br> Suttantā tīṇi pañcakā;<br>
Bāvīsati vuttā suttā,<br>
Dutiyo vaggo pavuccatīti.
</p>
</blockquote><a href="../../sn14.1-10/pi/" rel="prev" class="previous">◀ Saṃyutta Nikāya 14.1–​10</a><a href="#" class="top">▲ TOP</a>
<a href="../../sn14.23-29/pi/" rel="prefetch" class="next">Saṃyutta Nikāya 14.23–​29 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dhātusaṃyutta</div>
<div class="hidden">
Dutiyavagga</div>
<div class="hidden">
Sattadhātusutta</div>
</div>
</body></html>