<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp3.2:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 3.2</a></h2>
<h1>Padhānasutta</h1></hgroup><blockquote class="gatha"><p><a class="sc" id="sc1143"></a><a id="p_18Sn_493" class="ms"></a> “Taṃ maṃ padhānapahitattaṃ,<br> nadiṃ nerañjaraṃ pati;<br>
Viparakkamma jhāyantaṃ,<br>
yogakkhemassa pattiyā. 
</p><p><a class="sc" id="sc1144"></a><a class="brnum" id="br2"></a><a id="p_18Sn_494" class="ms"></a>
Namucī karuṇaṃ vācaṃ,<br> bhāsamāno upāgami;
<br><span class="squo">‘</span> Kiso tvamasi dubbaṇṇo,<br> santike maraṇaṃ tava. 
</p><p><a class="sc" id="sc1145"></a><a class="brnum" id="br3"></a><a id="p_18Sn_495" class="ms"></a>
Sahassabhāgo maraṇassa,<br> ekaṃso tava jīvitaṃ;<br>
Jīva bho jīvitaṃ seyyo,<br>
jīvaṃ puññāni kāhasi. 
</p><p><a class="sc" id="sc1146"></a><a class="brnum" id="br4"></a><a id="p_18Sn_496" class="ms"></a>
Carato ca te brahmacariyaṃ,<br> Aggihuttañca jūhato;<br>
Pahūtaṃ cīyate puññaṃ,<br>
Kiṃ padhānena kāhasi. 
</p><p><a class="sc" id="sc1147"></a><a class="brnum" id="br5"></a><a id="p_18Sn_497" class="ms"></a>
Duggo maggo padhānāya,<br> dukkaro durabhisambhavo’”;<br>
Imā gāthā bhaṇaṃ māro,<br>
aṭṭhā buddhassa santike. 
</p><p><a class="sc" id="sc1148"></a><a class="brnum" id="br6"></a><a id="p_18Sn_498" class="ms"></a>
Taṃ tathāvādinaṃ māraṃ,<br> bhagavā etadabravi;
<br><span class="dquo">“</span> Pamattabandhu pāpima,<br> yenatthena idhāgato. 
</p><p><a class="sc" id="sc1149"></a><a class="brnum" id="br7"></a><a id="p_18Sn_499" class="ms"></a>
Aṇumattopi puññena,<br> Attho mayhaṃ na vijjati;<br>
Yesañca attho puññena,<br>
Te māro vattumarahati. 
</p><p><a class="sc" id="sc1150"></a><a class="brnum" id="br8"></a><a id="p_18Sn_500" class="ms"></a>
Atthi saddhā tathā viriyaṃ,<br> paññā ca mama vijjati;<br>
Evaṃ maṃ pahitattampi,<br>
kiṃ jīvamanupucchasi. 
</p><p><a class="sc" id="sc1151"></a><a class="brnum" id="br9"></a><a id="p_18Sn_501" class="ms"></a>
Nadīnamapi sotāni,<br> ayaṃ vāto visosaye;<br>
Kiñca me pahitattassa,<br>
lohitaṃ nupasussaye. 
</p><p><a class="sc" id="sc1152"></a><a class="brnum" id="br10"></a><a id="p_18Sn_502" class="ms"></a>
Lohite sussamānamhi,<br> Pittaṃ semhañca sussati;<br>
Maṃsesu khīyamānesu,<br>
Bhiyyo cittaṃ pasīdati;<br>
Bhiyyo sati ca paññā ca,<br>
Samādhi mama tiṭṭhati. 
</p><p><a class="sc" id="sc1153"></a><a class="brnum" id="br11"></a><a id="p_18Sn_503" class="ms"></a>
Tassa mevaṃ viharato,<br> Pattassuttamavedanaṃ;<br>
Kāmesu nāpekkhate cittaṃ,<br>
Passa sattassa suddhataṃ. 
</p><p><a class="sc" id="sc1154"></a><a class="brnum" id="br12"></a><a id="p_18Sn_504" class="ms"></a>
Kāmā te paṭhamā senā,<br> Dutiyā arati vuccati;<br>
Tatiyā khuppipāsā te,<br>
Catutthī taṇhā pavuccati. 
</p><p><a class="sc" id="sc1155"></a><a class="brnum" id="br13"></a><a id="p_18Sn_505" class="ms"></a>
Pañcamaṃ thinamiddhaṃ te,<br> Chaṭṭhā bhīrū pavuccati;<br>
Sattamī vicikicchā te,<br>
Makkho thambho te aṭṭhamo. 
</p><p><a class="sc" id="sc1156"></a><a class="brnum" id="br14"></a><a id="p_18Sn_506" class="ms"></a>
Lābho siloko sakkāro,<br> Micchāladdho ca yo yaso;<br>
Yo cattānaṃ samukkaṃse,<br>
Pare ca avajānati. 
</p><p><a class="sc" id="sc1157"></a><a class="brnum" id="br15"></a><a id="p_18Sn_507" class="ms"></a>
Esā namuci te senā,<br> Kaṇhassābhippahārinī;<br>
Na naṃ asūro jināti,<br>
Jetvā ca labhate sukhaṃ. 
</p><p><a class="sc" id="sc1158"></a><a class="brnum" id="br16"></a><a id="p_18Sn_508" class="ms"></a>
Esa muñjaṃ parihare,<br> Dhiratthu mama jīvitaṃ;<br>
Saṅgāme me mataṃ seyyo,<br>
Yañce jīve parājito. 
</p><p><a class="sc" id="sc1159"></a><a class="brnum" id="br17"></a><a id="p_18Sn_509" class="ms"></a>
Pagāḷhettha na dissanti,<br> Eke samaṇabrāhmaṇā;<br>
Tañca maggaṃ na jānanti,<br>
Yena gacchanti subbatā. 
</p><p><a class="sc" id="sc1160"></a><a class="brnum" id="br18"></a><a id="p_18Sn_510" class="ms"></a>
Samantā dhajiniṃ disvā,<br> Yuttaṃ māraṃ savāhanaṃ;<br>
Yuddhāya paccuggacchāmi,<br>
Mā maṃ ṭhānā acāvayi. 
</p><p><a class="sc" id="sc1161"></a><a class="brnum" id="br19"></a><a id="p_18Sn_511" class="ms"></a>
Yaṃ te taṃ nappasahati,<br> Senaṃ loko sadevako;<br>
Taṃ te paññāya bhecchāmi,<br>
Āmaṃ pattaṃva asmanā. 
</p><p><a class="sc" id="sc1162"></a><a class="brnum" id="br20"></a><a id="p_18Sn_512" class="ms"></a>
Vasīkaritvā saṅkappaṃ,<br> Satiñca sūpatiṭṭhitaṃ;<br>
Raṭṭhā raṭṭhaṃ vicarissaṃ,<br>
Sāvake vinayaṃ puthū. 
</p><p><a class="sc" id="sc1163"></a><a class="brnum" id="br21"></a><a id="p_18Sn_513" class="ms"></a>
Te appamattā pahitattā,<br> Mama sāsanakārakā;<br>
Akāmassa te gamissanti,<br>
Yattha gantvā na socare”. 
</p><p><a class="sc" id="sc1164"></a><a class="brnum" id="br22"></a><a id="p_18Sn_514" class="ms"></a>
“Satta vassāni bhagavantaṃ,<br> Anubandhiṃ padāpadaṃ;<br>
Otāraṃ nādhigacchissaṃ,<br>
Sambuddhassa satīmato. 
</p><p><a class="sc" id="sc1165"></a><a class="brnum" id="br23"></a><a id="p_18Sn_515" class="ms"></a>
Medavaṇṇaṃva pāsāṇaṃ,<br> Vāyaso anupariyagā;<br>
Apettha muduṃ vindema,<br>
Api assādanā siyā. 
</p><p><a class="sc" id="sc1166"></a><a class="brnum" id="br24"></a><a id="p_18Sn_516" class="ms"></a>
Aladdhā tattha assādaṃ,<br> Vāyasetto apakkami;<br>
Kākova selamāsajja,<br>
Nibbijjāpema gotamaṃ”. 
</p><p><a class="sc" id="sc1167"></a><a class="brnum" id="br25"></a><a id="p_18Sn_517" class="ms"></a>
Tassa sokaparetassa,<br> Vīṇā kacchā abhassatha;<br>
Tato so dummano yakkho,<br>
Tatthevantaradhāyathāti. 
</p>
</blockquote>
<p class="endsection">Padhānasuttaṃ dutiyaṃ.</p><a href="../../snp3.1/pi/" rel="prev" class="previous">◀ Sutta Nipāta 3.1</a><a href="#" class="top">▲ TOP</a>
<a href="../../snp3.3/pi/" rel="prefetch" class="next">Sutta Nipāta 3.3 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mahāvagga</div>
<div class="hidden">
Padhānasutta</div>
</div>
</body></html>