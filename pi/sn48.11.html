<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="11"><article><hgroup id="sn48.11"><h2>Saṃyutta Nikāya 48</h2> <h3>2. Mudutaravagga</h3><h1>11. Paṭilābhasutta</h1></hgroup><p><a id="p_14S5_1033" class="ms"></a><a class="msdiv" id="msdiv481"></a><a class="sc" id="sn48.11.1"></a> “Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ … pe …. Katamañca, bhikkhave, saddhindriyaṃ? Idha, bhikkhave, ariyasāvako saddho hoti, saddahati tathāgatassa bodhiṃ:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti–  idaṃ vuccati, bhikkhave, saddhindriyaṃ.</p><p><a id="p_14S5_1034" class="ms"></a><a class="sc" id="sn48.11.2"></a>
Katamañca, bhikkhave, vīriyindriyaṃ? Yaṃ kho, bhikkhave, cattāro sammappadhāne ārabbha vīriyaṃ paṭilabhati–  idaṃ vuccati, bhikkhave, vīriyindriyaṃ.</p><p><a id="p_14S5_1035" class="ms"></a><a class="sc" id="sn48.11.3"></a>
Katamañca, bhikkhave, satindriyaṃ? Yaṃ kho, bhikkhave, cattāro satipaṭṭhāne ārabbha satiṃ paṭilabhati–  idaṃ vuccati, bhikkhave, satindriyaṃ.</p><p><a id="p_14S5_1036" class="ms"></a><a class="sc" id="sn48.11.4"></a>
Katamañca, bhikkhave, samādhindriyaṃ? Idha, bhikkhave, ariyasāvako vossaggārammaṇaṃ karitvā labhati samādhiṃ, labhati cittassa ekaggataṃ–  idaṃ vuccati, bhikkhave, samādhindriyaṃ.</p><p><a id="p_14S5_1037" class="ms"></a><a class="sc" id="sn48.11.5"></a>
Katamañca, bhikkhave, paññindriyaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā–  idaṃ vuccati, bhikkhave, paññindriyaṃ. Imāni kho, bhikkhave, pañcindriyānī”ti.</p>
<p class="endsection">Paṭhamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Indriyasaṃyutta</div>
<div class="hidden">
Mudutaravagga</div>
<div class="hidden">
Paṭilābhasutta</div>
</div>
</section><a class="previous" href="/sn48.10/pi/">◀ Saṃyutta Nikāya  48.10</a><a class="top" href="#"> ▲ TOP </a><a class="next" href="/sn48.12/pi/">Saṃyutta Nikāya  48.12 ▶</a></div>
</body></html>