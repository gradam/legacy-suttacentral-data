<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn56.21">21. Paṭhamakoṭigāmasutta</a></li>
<li><a id="menu22" href="#sn56.22">22. Dutiyakoṭigāmasutta</a></li>
<li><a id="menu23" href="#sn56.23">23. Sammāsambuddhasutta</a></li>
<li><a id="menu24" href="#sn56.24">24. Arahantasutta</a></li>
<li><a id="menu25" href="#sn56.25">25. Āsavakkhayasutta</a></li>
<li><a id="menu26" href="#sn56.26">26. Mittasutta</a></li>
<li><a id="menu27" href="#sn56.27">27. Tathasutta</a></li>
<li><a id="menu28" href="#sn56.28">28. Lokasutta</a></li>
<li><a id="menu29" href="#sn56.29">29. Pariññeyyasutta</a></li>
<li><a id="menu30" href="#sn56.30">30. Gavampatisutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn56.21"><h2>Saṃyutta Nikāya 56</h2> <h3>3. Koṭigāmavagga</h3><h1><a href="#menu">21. Paṭhamakoṭigāmasutta</a></h1></hgroup><p><a id="p_14S5_2264" class="ms"></a><a class="msdiv" id="msdiv1091"></a><a class="sc" id="sn56.21.1"></a> Ekaṃ samayaṃ bhagavā vajjīsu viharati koṭigāme. Tatra kho bhagavā bhikkhū āmantesi:  “catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.</p><p><a id="p_14S5_2265" class="ms"></a><a class="sc" id="sn56.21.2"></a>
Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhasamudayassa ariyasaccassa … pe … dukkhanirodhassa ariyasaccassa … pe … dukkhanirodhagāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ; ucchinnā bhavataṇhā, khīṇā bhavanetti; natthi dāni punabbhavo”ti.</p><p><a id="p_14S5_2266" class="ms"></a><a class="sc" id="sn56.21.3"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_2267" class="ms"></a><a class="sc" id="sn56.21.4"></a>
“Catunnaṃ ariyasaccānaṃ,<br> Yathābhūtaṃ adassanā;<br>
Saṃsitaṃ dīghamaddhānaṃ,<br>
Tāsu tāsveva jātisu.
</p><p><a id="p_14S5_2268" class="ms"></a><a class="sc" id="sn56.21.5"></a>
Tāni etāni diṭṭhāni,<br> bhavanetti samūhatā;<br>
Ucchinnaṃ mūlaṃ dukkhassa,<br>
natthi dāni punabbhavo”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="22"><article><hgroup id="sn56.22"><h1><a href="#menu">22. Dutiyakoṭigāmasutta</a></h1></hgroup><p><a id="p_14S5_2270" class="ms"></a><a class="msdiv" id="msdiv1092"></a><a class="sc" id="sn56.22.1"></a>
“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti, ‘ayaṃ dukkhasamudayo’ti yathābhūtaṃ nappajānanti, ‘ayaṃ dukkhanirodho’ti yathābhūtaṃ nappajānanti, ‘ayaṃ dukkhanirodhagāminī paṭipadā’ti yathābhūtaṃ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.</p><p><a id="p_14S5_2271" class="ms"></a><a class="sc" id="sn56.22.2"></a>
Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti, ‘ayaṃ dukkhasamudayo’ti yathābhūtaṃ pajānanti, ‘ayaṃ dukkhanirodho’ti yathābhūtaṃ pajānanti, ‘ayaṃ dukkhanirodhagāminī paṭipadā’ti yathābhūtaṃ pajānanti, te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.</p><p><a id="p_14S5_2272" class="ms"></a><a class="sc" id="sn56.22.3"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_2273" class="ms"></a><a class="sc" id="sn56.22.4"></a>
“Ye dukkhaṃ nappajānanti,<br> atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati.
</p><p><a id="p_14S5_2274" class="ms"></a><a class="sc" id="sn56.22.5"></a>
Tañca maggaṃ na jānanti,<br> Dukkhūpasamagāminaṃ;<br>
Cetovimuttihīnā te,<br>
Atho paññāvimuttiyā;<br>
Abhabbā te antakiriyāya,<br>
Te ve jātijarūpagā.
</p><p><a id="p_14S5_2275" class="ms"></a><a class="sc" id="sn56.22.6"></a>
Ye ca dukkhaṃ pajānanti,<br> atho dukkhassa sambhavaṃ;<br>
Yattha ca sabbaso dukkhaṃ,<br>
asesaṃ uparujjhati.
</p><p><a id="p_14S5_2276" class="ms"></a><a class="sc" id="sn56.22.7"></a>
Tañca maggaṃ pajānanti,<br> dukkhūpasamagāminaṃ;<br>
Cetovimuttisampannā,<br>
atho paññāvimuttiyā;<br>
Bhabbā te antakiriyāya,<br>
na te jātijarūpagā”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="23"><article><hgroup id="sn56.23"><h1><a href="#menu">23. Sammāsambuddhasutta</a></h1></hgroup><p><a id="p_14S5_2278" class="ms"></a><a class="msdiv" id="msdiv1093"></a><a class="sc" id="sn56.23.1"></a>
Sāvatthinidānaṃ. Cattārimāni, bhikkhave, ariyasaccāni. Katamāni cattāri? Dukkhaṃ ariyasaccaṃ … pe … dukkhanirodhagāminī paṭipadā ariyasaccaṃ–  imāni kho, bhikkhave, cattāri ariyasaccāni. Imesaṃ kho, bhikkhave, catunnaṃ ariyasaccānaṃ yathābhūtaṃ abhisambuddhattā tathāgato ‘arahaṃ sammāsambuddho’ti vuccati.</p><p><a id="p_14S5_2279" class="ms"></a><a class="sc" id="sn56.23.2"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Tatiyaṃ.</p></article></section><section class="sutta" id="24"><article><hgroup id="sn56.24"><h1><a href="#menu">24. Arahantasutta</a></h1></hgroup><p><a id="p_14S5_2281" class="ms"></a><a class="msdiv" id="msdiv1094"></a><a class="sc" id="sn56.24.1"></a>
Sāvatthinidānaṃ. “Ye hi keci, bhikkhave, atītamaddhānaṃ arahanto sammāsambuddhā yathābhūtaṃ abhisambujjhiṃsu, sabbe te cattāri ariyasaccāni yathābhūtaṃ abhisambujjhiṃsu. Ye hi keci, bhikkhave, anāgatamaddhānaṃ arahanto sammāsambuddhā yathābhūtaṃ abhisambujjhissanti, sabbe te cattāri ariyasaccāni yathābhūtaṃ abhisambujjhissanti. Ye hi keci, bhikkhave, etarahi arahanto sammāsambuddhā yathābhūtaṃ abhisambujjhanti, sabbe te cattāri ariyasaccāni yathābhūtaṃ abhisambujjhanti.</p><p><a id="p_14S5_2282" class="ms"></a><a class="sc" id="sn56.24.2"></a>
Katamāni cattāri? Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ. Ye hi, keci, bhikkhave, atītamaddhānaṃ arahanto sammāsambuddhā yathābhūtaṃ abhisambujjhiṃsu … pe … abhisambujjhissanti … abhisambujjhanti, sabbe te imāni cattāri ariyasaccāni yathābhūtaṃ abhisambujjhanti.</p><p><a id="p_14S5_2283" class="ms"></a><a class="sc" id="sn56.24.3"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Catutthaṃ.</p></article></section><section class="sutta" id="25"><article><hgroup id="sn56.25"><h1><a href="#menu">25. Āsavakkhayasutta</a></h1></hgroup><p><a id="p_14S5_2285" class="ms"></a><a class="msdiv" id="msdiv1095"></a><a class="sc" id="sn56.25.1"></a>
“Jānatohaṃ, bhikkhave, passato āsavānaṃ khayaṃ vadāmi, no ajānato apassato. Kiñca, bhikkhave, jānato passato āsavānaṃ khayo hoti? ‘Idaṃ dukkhan’ti, bhikkhave, jānato passato āsavānaṃ khayo hoti, ‘ayaṃ dukkhasamudayo’ti jānato passato āsavānaṃ khayo hoti, ‘ayaṃ dukkhanirodho’ti jānato passato āsavānaṃ khayo hoti, ‘ayaṃ dukkhanirodhagāminī paṭipadā’ti jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hoti.</p><p><a id="p_14S5_2286" class="ms"></a><a class="sc" id="sn56.25.2"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Pañcamaṃ.</p></article></section><section class="sutta" id="26"><article><hgroup id="sn56.26"><h1><a href="#menu">26. Mittasutta</a></h1></hgroup><p><a id="p_14S5_2288" class="ms"></a><a class="msdiv" id="msdiv1096"></a><a class="sc" id="sn56.26.1"></a>
“Ye hi keci, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te vo, bhikkhave, catunnaṃ ariyasaccānaṃ yathābhūtaṃ abhisamayāya samādapetabbā nivesetabbā patiṭṭhāpetabbā.</p><p><a id="p_14S5_2289" class="ms"></a><a class="sc" id="sn56.26.2"></a>
Katamesaṃ catunnaṃ? Dukkhassa ariyasaccassa, dukkhasamudayassa ariyasaccassa, dukkhanirodhassa ariyasaccassa, dukkhanirodhagāminiyā paṭipadāya ariyasaccassa. Ye hi keci, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te vo, bhikkhave, imesaṃ catunnaṃ ariyasaccānaṃ yathābhūtaṃ abhisamayāya samādapetabbā nivesetabbā patiṭṭhāpetabbā.</p><p><a id="p_14S5_2290" class="ms"></a><a class="sc" id="sn56.26.3"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Chaṭṭhaṃ.</p></article></section><section class="sutta" id="27"><article><hgroup id="sn56.27"><h1><a href="#menu">27. Tathasutta</a></h1></hgroup><p><a id="p_14S5_2292" class="ms"></a><a class="msdiv" id="msdiv1097"></a><a class="sc" id="sn56.27.1"></a>
“Cattārimāni, bhikkhave, ariyasaccāni. Katamāni cattāri? Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ–  imāni kho, bhikkhave, cattāri ariyasaccāni tathāni avitathāni anaññathāni; tasmā ‘ariyasaccānī’ti vuccanti.</p><p><a id="p_14S5_2293" class="ms"></a><a class="sc" id="sn56.27.2"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Sattamaṃ.</p></article></section><section class="sutta" id="28"><article><hgroup id="sn56.28"><h1><a href="#menu">28. Lokasutta</a></h1></hgroup><p><a id="p_14S5_2295" class="ms"></a><a class="msdiv" id="msdiv1098"></a><a class="sc" id="sn56.28.1"></a>
“Cattārimāni, bhikkhave, ariyasaccāni. Katamāni cattāri? Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ. Sadevake loke samārake sabrahmake sassamaṇabrāhmaṇiyā pajāya sadevamanussāya tathāgato ariyo; tasmā ‘ariyasaccānī’ti vuccanti.</p><p><a id="p_14S5_2296" class="ms"></a><a class="sc" id="sn56.28.2"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Aṭṭhamaṃ.</p></article></section><section class="sutta" id="29"><article><hgroup id="sn56.29"><h1><a href="#menu">29. Pariññeyyasutta</a></h1></hgroup><p><a id="p_14S5_2298" class="ms"></a><a class="msdiv" id="msdiv1099"></a><a class="sc" id="sn56.29.1"></a>
“Cattārimāni, bhikkhave, ariyasaccāni. Katamāni cattāri? Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ–  imāni kho, bhikkhave, cattāri ariyasaccāni. Imesaṃ kho, bhikkhave, catunnaṃ ariyasaccānaṃ atthi ariyasaccaṃ pariññeyyaṃ, atthi ariyasaccaṃ pahātabbaṃ, atthi ariyasaccaṃ sacchikātabbaṃ, atthi ariyasaccaṃ bhāvetabbaṃ.</p><p><a id="p_14S5_2299" class="ms"></a><a class="sc" id="sn56.29.2"></a>
Katamañca, bhikkhave, ariyasaccaṃ pariññeyyaṃ? Dukkhaṃ, bhikkhave, ariyasaccaṃ pariññeyyaṃ, dukkhasamudayaṃ ariyasaccaṃ pahātabbaṃ, dukkhanirodhaṃ ariyasaccaṃ sacchikātabbaṃ, dukkhanirodhagāminī paṭipadā ariyasaccaṃ bhāvetabbaṃ.</p><p><a id="p_14S5_2300" class="ms"></a><a class="sc" id="sn56.29.3"></a>
Tasmātiha, bhikkhave, ‘idaṃ dukkhan’ti yogo karaṇīyo … pe … ‘ayaṃ dukkhanirodhagāminī paṭipadā’ti yogo karaṇīyo”ti.</p>
<p class="endsection">Navamaṃ.</p></article></section><section class="sutta" id="30"><article><hgroup id="sn56.30"><h1><a href="#menu">30. Gavampatisutta</a></h1></hgroup><p><a id="p_14S5_2302" class="ms"></a><a class="msdiv" id="msdiv1100"></a><a class="sc" id="sn56.30.1"></a>
Ekaṃ samayaṃ sambahulā therā bhikkhū cetesu viharanti sahañcanike. Tena kho pana samayena sambahulānaṃ therānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi:  “yo nu kho, āvuso, dukkhaṃ passati dukkhasamudayampi so passati, dukkhanirodhampi passati, dukkhanirodhagāminiṃ paṭipadampi passatī”ti.</p><p><a id="p_14S5_2303" class="ms"></a><a class="sc" id="sn56.30.2"></a>
Evaṃ vutte, āyasmā gavampati thero bhikkhū etadavoca:  “sammukhā metaṃ, āvuso, bhagavato sutaṃ, sammukhā paṭiggahitaṃ:  ‘yo, bhikkhave, dukkhaṃ passati dukkhasamudayampi so passati, dukkhanirodhampi passati, dukkhanirodhagāminiṃ paṭipadampi passati. Yo dukkhasamudayaṃ passati dukkhampi so passati, dukkhanirodhampi passati, dukkhanirodhagāminiṃ paṭipadampi passati. Yo dukkhanirodhaṃ passati dukkhampi so passati, dukkhasamudayampi passati, dukkhanirodhagāminiṃ paṭipadampi passati. Yo dukkhanirodhagāminiṃ paṭipadaṃ passati dukkhampi so passati, dukkhasamudayampi passati, dukkhanirodhampi passatī’”ti.</p>
<p class="endsection">Dasamaṃ.</p>
<p class="endsection">Koṭigāmavaggo tatiyo.</p><blockquote class="uddanagatha"><p><a id="p_14S5_2307" class="ms"></a><a class="sc" id="sn56.30.3"></a>
Dve vajjī sammāsambuddho,<br> arahaṃ āsavakkhayo;<br>
Mittaṃ tathā ca loko ca,<br>
pariññeyyaṃ gavampatīti.
</p>
</blockquote><a href="../../sn56.11-20/pi/" rel="prev" class="previous">◀ Saṃyutta Nikāya 56.11–​20</a><a href="#" class="top">▲ TOP</a>
<a href="../../sn56.31-40/pi/" rel="prefetch" class="next">Saṃyutta Nikāya 56.31–​40 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saccasaṃyutta</div>
<div class="hidden">
Koṭigāmavagga</div>
<div class="hidden">
Paṭhamakoṭigāmasutta</div>
</div>
</body></html>