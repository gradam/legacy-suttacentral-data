<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="3"><article><hgroup id="sn11.3"><h2>Saṃyutta Nikāya 11</h2> <h3>1. Paṭhamavagga</h3><h1>3. Dhajaggasutta</h1></hgroup><p><a id="p_12S1_1545" class="ms"></a><a class="msdiv" id="msdiv249"></a><a class="sc" id="sn11.3.1"></a>
Sāvatthiyaṃ. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1546" class="ms"></a><a class="sc" id="sn11.3.2"></a>
“Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṃse āmantesi: </p><p><a id="p_12S1_1547" class="ms"></a><a class="sc" id="sn11.3.3"></a>
‘Sace, mārisā, devānaṃ saṅgāmagatānaṃ uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye dhajaggaṃ ullokeyyātha. Mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1548" class="ms"></a><a class="sc" id="sn11.3.4"></a>
No ce me dhajaggaṃ ullokeyyātha, atha pajāpatissa devarājassa dhajaggaṃ ullokeyyātha. Pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1549" class="ms"></a><a class="sc" id="sn11.3.5"></a>
No ce pajāpatissa devarājassa dhajaggaṃ ullokeyyātha, atha varuṇassa devarājassa dhajaggaṃ ullokeyyātha. Varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1550" class="ms"></a><a class="sc" id="sn11.3.6"></a>
No ce varuṇassa devarājassa dhajaggaṃ ullokeyyātha, atha īsānassa devarājassa dhajaggaṃ ullokeyyātha. Īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissatī’ti.</p><p><a id="p_12S1_1551" class="ms"></a><a class="sc" id="sn11.3.7"></a>
Taṃ kho pana, bhikkhave, sakkassa vā devānamindassa dhajaggaṃ ullokayataṃ, pajāpatissa vā devarājassa dhajaggaṃ ullokayataṃ, varuṇassa vā devarājassa dhajaggaṃ ullokayataṃ, īsānassa vā devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyethāpi nopi pahīyetha.</p><p><a id="p_12S1_1552" class="ms"></a><a class="sc" id="sn11.3.8"></a>
Taṃ kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti.</p><p><a id="p_12S1_1553" class="ms"></a><a class="sc" id="sn11.3.9"></a>
Ahañca kho, bhikkhave, evaṃ vadāmi:  ‘sace tumhākaṃ, bhikkhave, araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye anussareyyātha:  “itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā”ti. Mamañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1554" class="ms"></a><a class="sc" id="sn11.3.10"></a>
No ce maṃ anussareyyātha, atha dhammaṃ anussareyyātha:  “svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī”ti. Dhammañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1555" class="ms"></a><a class="sc" id="sn11.3.11"></a>
No ce dhammaṃ anussareyyātha, atha saṃghaṃ anussareyyātha:  “suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti. Saṃghañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1556" class="ms"></a><a class="sc" id="sn11.3.12"></a>
Taṃ kissa hetu? Tathāgato hi, bhikkhave, arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’”ti. Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S1_1557" class="ms"></a><a class="sc" id="sn11.3.13"></a>
“Araññe rukkhamūle vā,<br> suññāgāreva bhikkhavo;<br>
Anussaretha sambuddhaṃ,<br>
bhayaṃ tumhāka no siyā.
</p><p><a id="p_12S1_1558" class="ms"></a><a class="sc" id="sn11.3.14"></a>
No ce buddhaṃ sareyyātha,<br> lokajeṭṭhaṃ narāsabhaṃ;<br>
Atha dhammaṃ sareyyātha,<br>
niyyānikaṃ sudesitaṃ.
</p><p><a id="p_12S1_1559" class="ms"></a><a class="sc" id="sn11.3.15"></a>
No ce dhammaṃ sareyyātha,<br> niyyānikaṃ sudesitaṃ;<br>
Atha saṃghaṃ sareyyātha,<br>
puññakkhettaṃ anuttaraṃ.
</p><p><a id="p_12S1_1560" class="ms"></a><a class="sc" id="sn11.3.16"></a>
Evaṃ buddhaṃ sarantānaṃ,<br> Dhammaṃ saṃghañca bhikkhavo;<br>
Bhayaṃ vā chambhitattaṃ vā,<br>
Lomahaṃso na hessatī”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sakkasaṃyutta</div>
<div class="hidden">
Paṭhamavagga</div>
<div class="hidden">
Suvīrasutta</div>
</div>
</section><a class="previous" href="/sn11.2/pi/">◀ Saṃyutta Nikāya  11.2</a><a class="top" href="#"> ▲ TOP </a><a class="next" href="/sn11.4/pi/">Saṃyutta Nikāya  11.4 ▶</a></div>
</body></html>