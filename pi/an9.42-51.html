<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu42" href="#an9.42">42. Sambādhasutta</a></li>
<li><a id="menu43" href="#an9.43">43. Kāyasakkhīsutta</a></li>
<li><a id="menu44" href="#an9.44">44. Paññāvimuttasutta</a></li>
<li><a id="menu45" href="#an9.45">45. Ubhatobhāgavimuttasutta</a></li>
<li><a id="menu46" href="#an9.46">46. Sandiṭṭhikadhammasutta</a></li>
<li><a id="menu47" href="#an9.47">47. Sandiṭṭhikanibbānasutta</a></li>
<li><a id="menu48" href="#an9.48">48. Nibbānasutta</a></li>
<li><a id="menu49" href="#an9.49">49. Parinibbānasutta</a></li>
<li><a id="menu50" href="#an9.50">50. Tadaṅganibbānasutta</a></li>
<li><a id="menu51" href="#an9.51">51. Diṭṭhadhammanibbānasutta</a></li>
</ul></div>
</div>
<section id="vagga"><section class="sutta" id="42"><article><hgroup id="an9.42"><h2>Aṅguttara Nikāya 9</h2> <h3>5. Sāmaññavagga</h3><h1><a href="#menu">42. Sambādhasutta</a></h1></hgroup><p><a id="p_17A9_357" class="ms"></a><a class="msdiv" id="msdiv42"></a><a class="sc" id="an9.42.1"></a> Ekaṃ samayaṃ āyasmā ānando kosambiyaṃ viharati ghositārāme. Atha kho āyasmā udāyī yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā udāyī āyasmantaṃ ānandaṃ etadavoca:  “vuttamidaṃ, āvuso, pañcālacaṇḍena devaputtena: </p><blockquote class="gatha"><p><a id="p_17A9_358" class="ms"></a><a class="sc" id="an9.42.2"></a>
‘Sambādhe gataṃ okāsaṃ,<br> Avidvā bhūrimedhaso;<br>
Yo jhānamabujjhi buddho,<br>
Paṭilīnanisabho munī’ti.
</p>
</blockquote><p><a id="p_17A9_359" class="ms"></a><a class="sc" id="an9.42.3"></a>
Katamo, āvuso, sambādho, katamo sambādhe okāsādhigamo vutto bhagavatā”ti? “Pañcime, āvuso, kāmaguṇā sambādho vutto bhagavatā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, āvuso, pañca kāmaguṇā sambādho vutto bhagavatā.</p><p><a id="p_17A9_360" class="ms"></a><a class="sc" id="an9.42.4"></a>
Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha vitakkavicārā aniruddhā honti, ayamettha sambādho.</p><p><a id="p_17A9_361" class="ms"></a><a class="sc" id="an9.42.5"></a>
Puna caparaṃ, āvuso, bhikkhu vitakkavicārānaṃ vūpasamā … pe … dutiyaṃ jhānaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha pīti aniruddhā hoti, ayamettha sambādho.</p><p><a id="p_17A9_362" class="ms"></a><a class="sc" id="an9.42.6"></a>
Puna caparaṃ, āvuso, bhikkhu pītiyā ca virāgā … pe … tatiyaṃ jhānaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha upekkhāsukhaṃ aniruddhaṃ hoti, ayamettha sambādho.</p><p><a id="p_17A9_363" class="ms"></a><a class="sc" id="an9.42.7"></a>
Puna caparaṃ, āvuso, bhikkhu sukhassa ca pahānā … pe … catutthaṃ jhānaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha rūpasaññā aniruddhā hoti, ayamettha sambādho.</p><p><a id="p_17A9_364" class="ms"></a><a class="sc" id="an9.42.8"></a>
Puna caparaṃ, āvuso, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha ākāsānañcāyatanasaññā aniruddhā hoti, ayamettha sambādho.</p><p><a id="p_17A9_365" class="ms"></a><a class="sc" id="an9.42.9"></a>
Puna caparaṃ, āvuso, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha viññāṇañcāyatanasaññā aniruddhā hoti, ayamettha sambādho.</p><p><a id="p_17A9_366" class="ms"></a><a class="sc" id="an9.42.10"></a>
Puna caparaṃ, āvuso, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha ākiñcaññāyatanasaññā aniruddhā hoti, ayamettha sambādho.</p><p><a id="p_17A9_367" class="ms"></a><a class="sc" id="an9.42.11"></a>
Puna caparaṃ, āvuso, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha nevasaññā­nāsaññā­yata­nasaññā aniruddhā hoti, ayamettha sambādho.</p><p><a id="p_17A9_368" class="ms"></a><a class="sc" id="an9.42.12"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Ettāvatāpi kho, āvuso, sambādhe okāsādhigamo vutto bhagavatā nippariyāyenā”ti.</p>
<p class="endsection">Paṭhamaṃ.</p></article></section><section class="sutta" id="43"><article><hgroup id="an9.43"><h1><a href="#menu">43. Kāyasakkhīsutta</a></h1></hgroup><p><a id="p_17A9_370" class="ms"></a><a class="msdiv" id="msdiv43"></a><a class="sc" id="an9.43.1"></a>
“‘Kāyasakkhī, kāyasakkhī’ti, āvuso, vuccati. Kittāvatā nu kho, āvuso, kāyasakkhī vutto bhagavatā”ti?</p><p><a id="p_17A9_371" class="ms"></a><a class="sc" id="an9.43.2"></a>
Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Yathā yathā ca tadāyatanaṃ tathā tathā naṃ kāyena phusitvā viharati. Ettāvatāpi kho, āvuso, kāyasakkhī vutto bhagavatā pariyāyena. <span class="brnum">(1)</span></p><p><a id="p_17A9_372" class="ms"></a><a class="sc" id="an9.43.3"></a>
Puna caparaṃ, āvuso, bhikkhu vitakkavicārānaṃ vūpasamā … pe … dutiyaṃ jhānaṃ … tatiyaṃ jhānaṃ … catutthaṃ jhānaṃ upasampajja viharati. Yathā yathā ca tadāyatanaṃ tathā tathā naṃ kāyena phusitvā viharati. Ettāvatāpi kho, āvuso, kāyasakkhī vutto bhagavatā pariyāyena. (2–4.)</p><p><a id="p_17A9_373" class="ms"></a><a class="sc" id="an9.43.4"></a>
Puna caparaṃ, āvuso, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Yathā yathā ca tadāyatanaṃ tathā tathā naṃ kāyena phusitvā viharati. Ettāvatāpi kho, āvuso, kāyasakkhī vutto bhagavatā pariyāyena … pe …. (5–8.)</p><p><a id="p_17A9_374" class="ms"></a><a class="sc" id="an9.43.5"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Yathā yathā ca tadāyatanaṃ tathā tathā naṃ kāyena phusitvā viharati. Ettāvatāpi kho, āvuso, kāyasakkhī vutto bhagavatā nippariyāyenā”ti. <span class="brnum">(9)</span></p>
<p class="endsection">Dutiyaṃ.</p></article></section><section class="sutta" id="44"><article><hgroup id="an9.44"><h1><a href="#menu">44. Paññāvimuttasutta</a></h1></hgroup><p><a id="p_17A9_376" class="ms"></a><a class="msdiv" id="msdiv44"></a><a class="sc" id="an9.44.1"></a>
“‘Paññāvimutto, paññāvimutto’ti, āvuso, vuccati. Kittāvatā nu kho, āvuso, paññāvimutto vutto bhagavatā”ti?</p><p><a id="p_17A9_377" class="ms"></a><a class="sc" id="an9.44.2"></a>
“Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati, paññāya ca naṃ pajānāti. Ettāvatāpi kho, āvuso, paññāvimutto vutto bhagavatā pariyāyena … pe ….</p><p><a id="p_17A9_378" class="ms"></a><a class="sc" id="an9.44.3"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti, paññāya ca naṃ pajānāti. Ettāvatāpi kho, āvuso, paññāvimutto vutto bhagavatā nippariyāyenā”ti.</p>
<p class="endsection">Tatiyaṃ.</p></article></section><section class="sutta" id="45"><article><hgroup id="an9.45"><h1><a href="#menu">45. Ubhatobhāgavimuttasutta</a></h1></hgroup><p><a id="p_17A9_380" class="ms"></a><a class="msdiv" id="msdiv45"></a><a class="sc" id="an9.45.1"></a>
“‘Ubhatobhāgavimutto, ubhatobhāgavimutto’ti, āvuso, vuccati. Kittāvatā nu kho, āvuso, ubhatobhāgavimutto vutto bhagavatā”ti?</p><p><a id="p_17A9_381" class="ms"></a><a class="sc" id="an9.45.2"></a>
“Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Yathā yathā ca tadāyatanaṃ tathā tathā naṃ kāyena phusitvā viharati, paññāya ca naṃ pajānāti. Ettāvatāpi kho, āvuso, ubhatobhāgavimutto vutto bhagavatā pariyāyena … pe ….</p><p><a id="p_17A9_382" class="ms"></a><a class="sc" id="an9.45.3"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Yathā yathā ca tadāyatanaṃ tathā tathā naṃ kāyena phusitvā viharati, paññāya ca naṃ pajānāti. Ettāvatāpi kho, āvuso, ubhatobhāgavimutto vutto bhagavatā nippariyāyenā”ti.</p>
<p class="endsection">Catutthaṃ.</p></article></section><section class="sutta" id="46"><article><hgroup id="an9.46"><h1><a href="#menu">46. Sandiṭṭhikadhammasutta</a></h1></hgroup><p><a id="p_17A9_384" class="ms"></a><a class="msdiv" id="msdiv46"></a><a class="sc" id="an9.46.1"></a>
“‘Sandiṭṭhiko dhammo, sandiṭṭhiko dhammo’ti, āvuso, vuccati. Kittāvatā nu kho, āvuso, sandiṭṭhiko dhammo vutto bhagavatā”ti?</p><p><a id="p_17A9_385" class="ms"></a><a class="sc" id="an9.46.2"></a>
“Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Ettāvatāpi kho, āvuso, sandiṭṭhiko dhammo vutto bhagavatā pariyāyena … pe ….</p><p><a id="p_17A9_386" class="ms"></a><a class="sc" id="an9.46.3"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Ettāvatāpi kho, āvuso, sandiṭṭhiko dhammo vutto bhagavatā nippariyāyenā”ti.</p>
<p class="endsection">Pañcamaṃ.</p></article></section><section class="sutta" id="47"><article><hgroup id="an9.47"><h1><a href="#menu">47. Sandiṭṭhikanibbānasutta</a></h1></hgroup><p><a id="p_17A9_388" class="ms"></a><a class="msdiv" id="msdiv47"></a><a class="sc" id="an9.47.1"></a>
“‘Sandiṭṭhikaṃ nibbānaṃ, sandiṭṭhikaṃ nibbānan’ti, āvuso, vuccati. Kittāvatā nu kho, āvuso, sandiṭṭhikaṃ nibbānaṃ vuttaṃ bhagavatā”ti?</p><p><a id="p_17A9_389" class="ms"></a><a class="sc" id="an9.47.2"></a>
“Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Ettāvatāpi kho, āvuso, sandiṭṭhikaṃ nibbānaṃ vuttaṃ bhagavatā pariyāyena … pe ….</p><p><a id="p_17A9_390" class="ms"></a><a class="sc" id="an9.47.3"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Ettāvatāpi kho, āvuso, sandiṭṭhikaṃ nibbānaṃ vuttaṃ bhagavatā nippariyāyenā”ti.</p>
<p class="endsection">Chaṭṭhaṃ.</p></article></section><section class="sutta" id="48"><article><hgroup id="an9.48"><h1><a href="#menu">48. Nibbānasutta</a></h1></hgroup><p><a id="p_17A9_392" class="ms"></a><a class="msdiv" id="msdiv48"></a><a class="sc" id="an9.48.1"></a>
“‘Nibbānaṃ, nibbānan’ti, āvuso, vuccati … pe ….</p>
<p class="endsection">Sattamaṃ.</p></article></section><section class="sutta" id="49"><article><hgroup id="an9.49"><h1><a href="#menu">49. Parinibbānasutta</a></h1></hgroup><p><a id="p_17A9_394" class="ms"></a><a class="msdiv" id="msdiv49"></a><a class="sc" id="an9.49.1"></a>
“‘Parinibbānaṃ, parinibbānan’ti … pe ….</p>
<p class="endsection">Aṭṭhamaṃ.</p></article></section><section class="sutta" id="50"><article><hgroup id="an9.50"><h1><a href="#menu">50. Tadaṅganibbānasutta</a></h1></hgroup><p><a id="p_17A9_396" class="ms"></a><a class="msdiv" id="msdiv50"></a><a class="sc" id="an9.50.1"></a>
“‘Tadaṅganibbānaṃ, tadaṅganibbānan’ti, āvuso, vuccati … pe ….</p>
<p class="endsection">Navamaṃ.</p></article></section><section class="sutta" id="51"><article><hgroup id="an9.51"><h1><a href="#menu">51. Diṭṭhadhammanibbānasutta</a></h1></hgroup><p><a id="p_17A9_398" class="ms"></a><a class="msdiv" id="msdiv51"></a><a class="sc" id="an9.51.1"></a>
“‘Diṭṭhadhammanibbānaṃ diṭṭhadhammanibbānan’ti, āvuso, vuccati. Kittāvatā nu kho, āvuso, diṭṭhadhammanibbānaṃ vuttaṃ bhagavatā”ti?</p><p><a id="p_17A9_399" class="ms"></a><a class="sc" id="an9.51.2"></a>
“Idhāvuso, bhikkhu vivicceva kāmehi … pe … paṭhamaṃ jhānaṃ upasampajja viharati. Ettāvatāpi kho, āvuso, diṭṭhadhammanibbānaṃ vuttaṃ bhagavatā pariyāyena … pe ….</p><p><a id="p_17A9_400" class="ms"></a><a class="sc" id="an9.51.3"></a>
Puna caparaṃ, āvuso, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Ettāvatāpi kho, āvuso, diṭṭhadhammanibbānaṃ vuttaṃ bhagavatā nippariyāyenā”ti.</p>
<p class="endsection">Dasamaṃ.</p>
<p class="endsection">Sāmaññavaggo pañcamo.</p><blockquote class="uddanagatha"><p><a id="p_17A9_404" class="ms"></a><a class="sc" id="an9.51.4"></a>
Sambādho kāyasakkhī paññā,<br> Ubhatobhāgo sandiṭṭhikā dve;<br>
Nibbānaṃ parinibbānaṃ,<br>
Tadaṅgadiṭṭhadhammikena cāti.
</p>
</blockquote>
<p class="endsutta">Paṭhamo paṇṇāsako samatto.</p><a href="../../an9.32-41/pi/" rel="prev" class="previous">◀ Aṅguttara Nikāya 9.32–​41</a><a href="#" class="top">▲ TOP</a>
<a href="../../an9.52-62/pi/" rel="prefetch" class="next">Aṅguttara Nikāya 9.52–​62 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Sāmaññavagga</div>
<div class="hidden">
Sambādhasutta</div>
</div>
</body></html>