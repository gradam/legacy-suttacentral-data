<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn11.1">1. Suvīrasutta</a></li>
<li><a id="menu2" href="#sn11.2">2. Susīmasutta</a></li>
<li><a id="menu3" href="#sn11.3">3. Dhajaggasutta</a></li>
<li><a id="menu4" href="#sn11.4">4. Vepacittisutta</a></li>
<li><a id="menu5" href="#sn11.5">5. Subhāsitajayasutta</a></li>
<li><a id="menu6" href="#sn11.6">6. Kulāvakasutta</a></li>
<li><a id="menu7" href="#sn11.7">7. Nadubbhiyasutta</a></li>
<li><a id="menu8" href="#sn11.8">8. Verocanaasurindasutta</a></li>
<li><a id="menu9" href="#sn11.9">9. Araññāyatanaisisutta</a></li>
<li><a id="menu10" href="#sn11.10">10. Samuddakasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn11.1"><h2>Saṃyutta Nikāya 11</h2> <h3>1. Paṭhamavagga</h3><h1><a href="#menu">1. Suvīrasutta</a></h1></hgroup><p><a id="p_12S1_1529" class="ms"></a><a class="msdiv" id="msdiv247"></a><a class="sc" id="sn11.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1530" class="ms"></a><a class="sc" id="sn11.1.2"></a>
“Bhūtapubbaṃ, bhikkhave, asurā deve abhiyaṃsu. Atha kho, bhikkhave, sakko devānamindo suvīraṃ devaputtaṃ āmantesi:  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā pamādaṃ āpādesi. Dutiyampi kho, bhikkhave, sakko devānamindo suvīraṃ devaputtaṃ āmantesi:  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā dutiyampi pamādaṃ āpādesi. Tatiyampi kho, bhikkhave, sakko devānamindo suvīraṃ devaputtaṃ āmantesi:  ‘ete, tāta suvīra, asurā deve abhiyanti. Gaccha, tāta suvīra, asure paccuyyāhī’ti. ‘Evaṃ, bhaddantavā’ti kho, bhikkhave, suvīro devaputto sakkassa devānamindassa paṭissutvā tatiyampi pamādaṃ āpādesi. Atha kho, bhikkhave, sakko devānamindo suvīraṃ devaputtaṃ gāthāya ajjhabhāsi: </p><blockquote class="gatha"><p><a id="p_12S1_1531" class="ms"></a><a class="sc" id="sn11.1.3"></a>
‘Anuṭṭhahaṃ avāyāmaṃ,<br> sukhaṃ yatrādhigacchati;<br>
Suvīra tattha gacchāhi,<br>
mañca tattheva pāpayā’ti.
</p><p><a id="p_12S1_1532" class="ms"></a><a class="sc" id="sn11.1.4"></a>
‘Alasvassa anuṭṭhātā,<br> na ca kiccāni kāraye;<br>
Sabbakāmasamiddhassa,<br>
taṃ me sakka varaṃ disā’ti.
</p><p><a id="p_12S1_1533" class="ms"></a><a class="sc" id="sn11.1.5"></a>
‘Yatthālaso anuṭṭhātā,<br> accantaṃ sukhamedhati;<br>
Suvīra tattha gacchāhi,<br>
mañca tattheva pāpayā’ti.
</p><p><a id="p_12S1_1534" class="ms"></a><a class="sc" id="sn11.1.6"></a>
‘Akammunā devaseṭṭha,<br> sakka vindemu yaṃ sukhaṃ;<br>
Asokaṃ anupāyāsaṃ,<br>
taṃ me sakka varaṃ disā’ti.
</p><p><a id="p_12S1_1535" class="ms"></a><a class="sc" id="sn11.1.7"></a>
‘Sace atthi akammena,<br> koci kvaci na jīvati;<br>
Nibbānassa hi so maggo,<br>
suvīra tattha gacchāhi;<br>
Mañca tattheva pāpayā’ti.
</p>
</blockquote><p><a id="p_12S1_1536" class="ms"></a><a class="sc" id="sn11.1.8"></a>
So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento uṭṭhānavīriyassa vaṇṇavādī bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā anadhigatassa adhigamāya, asacchikatassa sacchikiriyāyā”ti.</p></article></section><section class="sutta" id="2"><article><hgroup id="sn11.2"><h1><a href="#menu">2. Susīmasutta</a></h1></hgroup><p><a id="p_12S1_1537" class="ms"></a><a class="msdiv" id="msdiv248"></a><a class="sc" id="sn11.2.1"></a>
Sāvatthiyaṃ. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1538" class="ms"></a><a class="sc" id="sn11.2.2"></a>
“Bhūtapubbaṃ, bhikkhave, asurā deve abhiyaṃsu. Atha kho, bhikkhave, sakko devānamindo susīmaṃ devaputtaṃ āmantesi:  ‘ete, tāta susīma, asurā deve abhiyanti. Gaccha, tāta susīma, asure paccuyyāhī’ti. ‘Evaṃ, bhaddantavā’ti kho, bhikkhave, susīmo devaputto sakkassa devānamindassa paṭissutvā pamādaṃ āpādesi. Dutiyampi kho, bhikkhave, sakko devānamindo susīmaṃ devaputtaṃ āmantesi … pe … dutiyampi pamādaṃ āpādesi. Tatiyampi kho, bhikkhave, sakko devānamindo susīmaṃ devaputtaṃ āmantesi … pe … tatiyampi pamādaṃ āpādesi. Atha kho, bhikkhave, sakko devānamindo susīmaṃ devaputtaṃ gāthāya ajjhabhāsi: </p><blockquote class="gatha"><p><a id="p_12S1_1539" class="ms"></a><a class="sc" id="sn11.2.3"></a>
‘Anuṭṭhahaṃ avāyāmaṃ,<br> sukhaṃ yatrādhigacchati;<br>
Susīma tattha gacchāhi,<br>
mañca tattheva pāpayā’ti.
</p><p><a id="p_12S1_1540" class="ms"></a><a class="sc" id="sn11.2.4"></a>
‘Alasvassa anuṭṭhātā,<br> na ca kiccāni kāraye;<br>
Sabbakāmasamiddhassa,<br>
taṃ me sakka varaṃ disā’ti.
</p><p><a id="p_12S1_1541" class="ms"></a><a class="sc" id="sn11.2.5"></a>
‘Yatthālaso anuṭṭhātā,<br> accantaṃ sukhamedhati;<br>
Susīma tattha gacchāhi,<br>
mañca tattheva pāpayā’ti.
</p><p><a id="p_12S1_1542" class="ms"></a><a class="sc" id="sn11.2.6"></a>
‘Akammunā devaseṭṭha,<br> sakka vindemu yaṃ sukhaṃ;<br>
Asokaṃ anupāyāsaṃ,<br>
taṃ me sakka varaṃ disā’ti.
</p><p><a id="p_12S1_1543" class="ms"></a><a class="sc" id="sn11.2.7"></a>
‘Sace atthi akammena,<br> koci kvaci na jīvati;<br>
Nibbānassa hi so maggo,<br>
susīma tattha gacchāhi;<br>
Mañca tattheva pāpayā’ti.
</p>
</blockquote><p><a id="p_12S1_1544" class="ms"></a><a class="sc" id="sn11.2.8"></a>
So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento uṭṭhānavīriyassa vaṇṇavādī bhavissati. Idha kho taṃ, bhikkhave, sobhetha, yaṃ tumhe evaṃ svākkhāte dhammavinaye pabbajitā samānā uṭṭhaheyyātha ghaṭeyyātha vāyameyyātha appattassa pattiyā, anadhigatassa adhigamāya, asacchikatassa sacchikiriyāyā”ti.</p></article></section><section class="sutta" id="3"><article><hgroup id="sn11.3"><h1><a href="#menu">3. Dhajaggasutta</a></h1></hgroup><p><a id="p_12S1_1545" class="ms"></a><a class="msdiv" id="msdiv249"></a><a class="sc" id="sn11.3.1"></a>
Sāvatthiyaṃ. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1546" class="ms"></a><a class="sc" id="sn11.3.2"></a>
“Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṃse āmantesi: </p><p><a id="p_12S1_1547" class="ms"></a><a class="sc" id="sn11.3.3"></a>
‘Sace, mārisā, devānaṃ saṅgāmagatānaṃ uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye dhajaggaṃ ullokeyyātha. Mamañhi vo dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1548" class="ms"></a><a class="sc" id="sn11.3.4"></a>
No ce me dhajaggaṃ ullokeyyātha, atha pajāpatissa devarājassa dhajaggaṃ ullokeyyātha. Pajāpatissa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1549" class="ms"></a><a class="sc" id="sn11.3.5"></a>
No ce pajāpatissa devarājassa dhajaggaṃ ullokeyyātha, atha varuṇassa devarājassa dhajaggaṃ ullokeyyātha. Varuṇassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1550" class="ms"></a><a class="sc" id="sn11.3.6"></a>
No ce varuṇassa devarājassa dhajaggaṃ ullokeyyātha, atha īsānassa devarājassa dhajaggaṃ ullokeyyātha. Īsānassa hi vo devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissatī’ti.</p><p><a id="p_12S1_1551" class="ms"></a><a class="sc" id="sn11.3.7"></a>
Taṃ kho pana, bhikkhave, sakkassa vā devānamindassa dhajaggaṃ ullokayataṃ, pajāpatissa vā devarājassa dhajaggaṃ ullokayataṃ, varuṇassa vā devarājassa dhajaggaṃ ullokayataṃ, īsānassa vā devarājassa dhajaggaṃ ullokayataṃ yaṃ bhavissati bhayaṃ vā chambhitattaṃ vā lomahaṃso vā, so pahīyethāpi nopi pahīyetha.</p><p><a id="p_12S1_1552" class="ms"></a><a class="sc" id="sn11.3.8"></a>
Taṃ kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti.</p><p><a id="p_12S1_1553" class="ms"></a><a class="sc" id="sn11.3.9"></a>
Ahañca kho, bhikkhave, evaṃ vadāmi:  ‘sace tumhākaṃ, bhikkhave, araññagatānaṃ vā rukkhamūlagatānaṃ vā suññāgāragatānaṃ vā uppajjeyya bhayaṃ vā chambhitattaṃ vā lomahaṃso vā, mameva tasmiṃ samaye anussareyyātha:  “itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā”ti. Mamañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1554" class="ms"></a><a class="sc" id="sn11.3.10"></a>
No ce maṃ anussareyyātha, atha dhammaṃ anussareyyātha:  “svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī”ti. Dhammañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1555" class="ms"></a><a class="sc" id="sn11.3.11"></a>
No ce dhammaṃ anussareyyātha, atha saṃghaṃ anussareyyātha:  “suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho, āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti. Saṃghañhi vo, bhikkhave, anussarataṃ yaṃ bhavissati bhayaṃ vā chambhitattaṃ vā lomahaṃso vā, so pahīyissati.</p><p><a id="p_12S1_1556" class="ms"></a><a class="sc" id="sn11.3.12"></a>
Taṃ kissa hetu? Tathāgato hi, bhikkhave, arahaṃ sammāsambuddho vītarāgo vītadoso vītamoho abhīru acchambhī anutrāsī apalāyī’”ti. Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S1_1557" class="ms"></a><a class="sc" id="sn11.3.13"></a>
“Araññe rukkhamūle vā,<br> suññāgāreva bhikkhavo;<br>
Anussaretha sambuddhaṃ,<br>
bhayaṃ tumhāka no siyā.
</p><p><a id="p_12S1_1558" class="ms"></a><a class="sc" id="sn11.3.14"></a>
No ce buddhaṃ sareyyātha,<br> lokajeṭṭhaṃ narāsabhaṃ;<br>
Atha dhammaṃ sareyyātha,<br>
niyyānikaṃ sudesitaṃ.
</p><p><a id="p_12S1_1559" class="ms"></a><a class="sc" id="sn11.3.15"></a>
No ce dhammaṃ sareyyātha,<br> niyyānikaṃ sudesitaṃ;<br>
Atha saṃghaṃ sareyyātha,<br>
puññakkhettaṃ anuttaraṃ.
</p><p><a id="p_12S1_1560" class="ms"></a><a class="sc" id="sn11.3.16"></a>
Evaṃ buddhaṃ sarantānaṃ,<br> Dhammaṃ saṃghañca bhikkhavo;<br>
Bhayaṃ vā chambhitattaṃ vā,<br>
Lomahaṃso na hessatī”ti.
</p>
</blockquote></article></section><section class="sutta" id="4"><article><hgroup id="sn11.4"><h1><a href="#menu">4. Vepacittisutta</a></h1></hgroup><p><a id="p_12S1_1561" class="ms"></a><a class="msdiv" id="msdiv250"></a><a class="sc" id="sn11.4.1"></a>
Sāvatthinidānaṃ. “Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo asure āmantesi:  ‘sace, mārisā, devānaṃ asurasaṅgāme samupabyūḷhe asurā jineyyuṃ devā parājineyyuṃ, yena naṃ sakkaṃ devānamindaṃ kaṇṭhapañcamehi bandhanehi bandhitvā mama santike āneyyātha asurapuran’ti. Sakkopi kho, bhikkhave, devānamindo deve tāvatiṃse āmantesi:  ‘sace, mārisā, devānaṃ asurasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭhapañcamehi bandhanehi bandhitvā mama santike āneyyātha sudhammasabhan’ti. Tasmiṃ kho pana, bhikkhave, saṅgāme devā jiniṃsu, asurā parājiniṃsu. Atha kho, bhikkhave, devā tāvatiṃsā vepacittiṃ asurindaṃ kaṇṭhapañcamehi bandhanehi bandhitvā sakkassa devānamindassa santike ānesuṃ sudhammasabhaṃ. Tatra sudaṃ, bhikkhave, vepacitti asurindo kaṇṭhapañcamehi bandhanehi baddho sakkaṃ devānamindaṃ sudhammasabhaṃ pavisantañca nikkhamantañca asabbhāhi pharusāhi vācāhi akkosati paribhāsati. Atha kho, bhikkhave, mātali saṅgāhako sakkaṃ devānamindaṃ gāthāhi ajjhabhāsi: </p><blockquote class="gatha"><p><a id="p_12S1_1562" class="ms"></a><a class="sc" id="sn11.4.2"></a>
‘Bhayā nu maghavā sakka,<br> dubbalyā no titikkhasi;<br>
Suṇanto pharusaṃ vācaṃ,<br>
sammukhā vepacittino’ti.
</p><p><a id="p_12S1_1563" class="ms"></a><a class="sc" id="sn11.4.3"></a>
‘Nāhaṃ bhayā na dubbalyā,<br> khamāmi vepacittino;<br>
Kathañhi mādiso viññū,<br>
bālena paṭisaṃyuje’ti.
</p><p><a id="p_12S1_1564" class="ms"></a><a class="sc" id="sn11.4.4"></a>
‘Bhiyyo bālā pabhijjeyyuṃ,<br> no cassa paṭisedhako;<br>
Tasmā bhusena daṇḍena,<br>
dhīro bālaṃ nisedhaye’ti.
</p><p><a id="p_12S1_1565" class="ms"></a><a class="sc" id="sn11.4.5"></a>
‘Etadeva ahaṃ maññe,<br> bālassa paṭisedhanaṃ;<br>
Paraṃ saṅkupitaṃ ñatvā,<br>
yo sato upasammatī’ti.
</p><p><a id="p_12S1_1566" class="ms"></a><a class="sc" id="sn11.4.6"></a>
‘Etadeva titikkhāya,<br> vajjaṃ passāmi vāsava;<br>
Yadā naṃ maññati bālo,<br>
bhayā myāyaṃ titikkhati;<br>
Ajjhāruhati dummedho,<br>
gova bhiyyo palāyinan’ti.
</p><p><a id="p_12S1_1567" class="ms"></a><a class="sc" id="sn11.4.7"></a>
‘Kāmaṃ maññatu vā mā vā,<br> bhayā myāyaṃ titikkhati;<br>
Sadatthaparamā atthā,<br>
khantyā bhiyyo na vijjati.
</p><p><a id="p_12S1_1568" class="ms"></a><a class="sc" id="sn11.4.8"></a>
Yo have balavā santo,<br> dubbalassa titikkhati;<br>
Tamāhu paramaṃ khantiṃ,<br>
niccaṃ khamati dubbalo.
</p><p><a id="p_12S1_1569" class="ms"></a><a class="sc" id="sn11.4.9"></a>
Abalaṃ taṃ balaṃ āhu,<br> yassa bālabalaṃ balaṃ;<br>
Balassa dhammaguttassa,<br>
paṭivattā na vijjati.
</p><p><a id="p_12S1_1570" class="ms"></a><a class="sc" id="sn11.4.10"></a>
Tasseva tena pāpiyo,<br> yo kuddhaṃ paṭikujjhati;<br>
Kuddhaṃ appaṭikujjhanto,<br>
saṅgāmaṃ jeti dujjayaṃ.
</p><p><a id="p_12S1_1571" class="ms"></a><a class="sc" id="sn11.4.11"></a>
Ubhinnamatthaṃ carati,<br> attano ca parassa ca;<br>
Paraṃ saṅkupitaṃ ñatvā,<br>
yo sato upasammati.
</p><p><a id="p_12S1_1572" class="ms"></a><a class="sc" id="sn11.4.12"></a>
Ubhinnaṃ tikicchantānaṃ,<br> attano ca parassa ca;<br>
Janā maññanti bāloti,<br>
ye dhammassa akovidā’ti.
</p>
</blockquote><p><a id="p_12S1_1573" class="ms"></a><a class="sc" id="sn11.4.13"></a>
So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento khantisoraccassa vaṇṇavādī bhavissati. Idha kho taṃ, bhikkhave, sobhetha yaṃ tumhe evaṃ svākkhāte dhammavinaye pabbajitā samānā khamā ca bhaveyyātha soratā cā”ti.</p></article></section><section class="sutta" id="5"><article><hgroup id="sn11.5"><h1><a href="#menu">5. Subhāsitajayasutta</a></h1></hgroup><p><a id="p_12S1_1574" class="ms"></a><a class="msdiv" id="msdiv251"></a><a class="sc" id="sn11.5.1"></a>
Sāvatthinidānaṃ. “Bhūtapubbaṃ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo sakkaṃ devānamindaṃ etadavoca:  ‘hotu, devānaminda, subhāsitena jayo’ti. ‘Hotu, vepacitti, subhāsitena jayo’ti. Atha kho, bhikkhave, devā ca asurā ca pārisajje ṭhapesuṃ:  ‘ime no subhāsitadubbhāsitaṃ ājānissantī’ti. Atha kho, bhikkhave, vepacitti asurindo sakkaṃ devānamindaṃ etadavoca:  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo vepacittiṃ asurindaṃ etadavoca:  ‘tumhe khvettha, vepacitti, pubbadevā. Bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi: </p><blockquote class="gatha"><p><a id="p_12S1_1575" class="ms"></a><a class="sc" id="sn11.5.2"></a>
‘Bhiyyo bālā pabhijjeyyuṃ,<br> no cassa paṭisedhako;<br>
Tasmā bhusena daṇḍena,<br>
dhīro bālaṃ nisedhaye’ti.
</p>
</blockquote><p><a id="p_12S1_1576" class="ms"></a><a class="sc" id="sn11.5.3"></a>
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca:  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imaṃ gāthaṃ abhāsi: </p><blockquote class="gatha"><p><a id="p_12S1_1577" class="ms"></a><a class="sc" id="sn11.5.4"></a>
‘Etadeva ahaṃ maññe,<br> bālassa paṭisedhanaṃ;<br>
Paraṃ saṅkupitaṃ ñatvā,<br>
yo sato upasammatī’ti.
</p>
</blockquote><p><a id="p_12S1_1578" class="ms"></a><a class="sc" id="sn11.5.5"></a>
Bhāsitāya kho pana, bhikkhave, sakkena devānamindena gāthāya, devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca:  ‘bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi: </p><blockquote class="gatha"><p><a id="p_12S1_1579" class="ms"></a><a class="sc" id="sn11.5.6"></a>
‘Etadeva titikkhāya,<br> vajjaṃ passāmi vāsava;<br>
Yadā naṃ maññati bālo,<br>
bhayā myāyaṃ titikkhati;<br>
Ajjhāruhati dummedho,<br>
gova bhiyyo palāyinan’ti.
</p>
</blockquote><p><a id="p_12S1_1580" class="ms"></a><a class="sc" id="sn11.5.7"></a>
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca:  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imā gāthāyo abhāsi: </p><blockquote class="gatha"><p><a id="p_12S1_1581" class="ms"></a><a class="sc" id="sn11.5.8"></a>
‘Kāmaṃ maññatu vā mā vā,<br> bhayā myāyaṃ titikkhati;<br>
Sadatthaparamā atthā,<br>
khantyā bhiyyo na vijjati.
</p><p><a id="p_12S1_1582" class="ms"></a><a class="sc" id="sn11.5.9"></a>
Yo have balavā santo,<br> dubbalassa titikkhati;<br>
Tamāhu paramaṃ khantiṃ,<br>
niccaṃ khamati dubbalo.
</p><p><a id="p_12S1_1583" class="ms"></a><a class="sc" id="sn11.5.10"></a>
Abalaṃ taṃ balaṃ āhu,<br> yassa bālabalaṃ balaṃ;<br>
Balassa dhammaguttassa,<br>
paṭivattā na vijjati.
</p><p><a id="p_12S1_1584" class="ms"></a><a class="sc" id="sn11.5.11"></a>
Tasseva tena pāpiyo,<br> yo kuddhaṃ paṭikujjhati;<br>
Kuddhaṃ appaṭikujjhanto,<br>
saṅgāmaṃ jeti dujjayaṃ.
</p><p><a id="p_12S1_1585" class="ms"></a><a class="sc" id="sn11.5.12"></a>
Ubhinnamatthaṃ carati,<br> attano ca parassa ca;<br>
Paraṃ saṅkupitaṃ ñatvā,<br>
yo sato upasammati.
</p><p><a id="p_12S1_1586" class="ms"></a><a class="sc" id="sn11.5.13"></a>
Ubhinnaṃ tikicchantānaṃ,<br> attano ca parassa ca;<br>
Janā maññanti bāloti,<br>
ye dhammassa akovidā’ti.
</p>
</blockquote><p><a id="p_12S1_1587" class="ms"></a><a class="sc" id="sn11.5.14"></a>
Bhāsitāsu kho pana, bhikkhave, sakkena devānamindena gāthāsu, devā anumodiṃsu, asurā tuṇhī ahesuṃ. Atha kho, bhikkhave, devānañca asurānañca pārisajjā etadavocuṃ:  ‘bhāsitā kho vepacittinā asurindena gāthāyo. Tā ca kho sadaṇḍāvacarā sasatthāvacarā, iti bhaṇḍanaṃ iti viggaho iti kalaho. Bhāsitā kho sakkena devānamindena gāthāyo. Tā ca kho adaṇḍāvacarā asatthāvacarā, iti abhaṇḍanaṃ iti aviggaho iti akalaho. Sakkassa devānamindassa subhāsitena jayo’ti. Iti kho, bhikkhave, sakkassa devānamindassa subhāsitena jayo ahosī”ti.</p></article></section><section class="sutta" id="6"><article><hgroup id="sn11.6"><h1><a href="#menu">6. Kulāvakasutta</a></h1></hgroup><p><a id="p_12S1_1588" class="ms"></a><a class="msdiv" id="msdiv252"></a><a class="sc" id="sn11.6.1"></a>
Sāvatthiyaṃ. “Bhūtapubbaṃ, bhikkhave, devāsurasaṅgāmo samupabyūḷho ahosi. Tasmiṃ kho pana, bhikkhave, saṅgāme asurā jiniṃsu, devā parājiniṃsu. Parājitā ca kho, bhikkhave, devā apāyaṃsveva uttarenamukhā, abhiyaṃsveva ne asurā. Atha kho, bhikkhave, sakko devānamindo mātali saṅgāhakaṃ gāthāya ajjhabhāsi: </p><blockquote class="gatha"><p><a id="p_12S1_1589" class="ms"></a><a class="sc" id="sn11.6.2"></a>
‘Kulāvakā mātali simbalismiṃ,<br> Īsāmukhena parivajjayassu;<br>
Kāmaṃ cajāma asuresu pāṇaṃ,<br>
Māyime dijā vikulāvakā ahesun’ti.
</p>
</blockquote><p><a id="p_12S1_1590" class="ms"></a><a class="sc" id="sn11.6.3"></a>
‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ paccudāvattesi. Atha kho, bhikkhave, asurānaṃ etadahosi:  ‘paccudāvatto kho dāni sakkassa devānamindassa sahassayutto ājaññaratho. Dutiyampi kho devā asurehi saṅgāmessantī’ti bhītā asurapurameva pāvisiṃsu. Iti kho, bhikkhave, sakkassa devānamindassa dhammena jayo ahosī”ti.</p></article></section><section class="sutta" id="7"><article><hgroup id="sn11.7"><h1><a href="#menu">7. Nadubbhiyasutta</a></h1></hgroup><p><a id="p_12S1_1591" class="ms"></a><a class="msdiv" id="msdiv253"></a><a class="sc" id="sn11.7.1"></a>
Sāvatthiyaṃ. “Bhūtapubbaṃ, bhikkhave, sakkassa devānamindassa rahogatassa paṭisallīnassa evaṃ cetaso parivitakko udapādi:  ‘yopi me assa supaccatthiko tassapāhaṃ na dubbheyyan’ti. Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami. Addasā kho, bhikkhave, sakko devānamindo vepacittiṃ asurindaṃ dūratova āgacchantaṃ. Disvāna vepacittiṃ asurindaṃ etadavoca:  ‘tiṭṭha, vepacitti, gahitosī’ti.</p><p><a id="p_12S1_1592" class="ms"></a><a class="sc" id="sn11.7.2"></a>
‘Yadeva te, mārisa, pubbe cittaṃ, tadeva tvaṃ mā pajahāsī’ti.</p><p><a id="p_12S1_1593" class="ms"></a><a class="sc" id="sn11.7.3"></a>
‘Sapassu ca me, vepacitti, adubbhāyā’ti.</p><blockquote class="gatha"><p><a id="p_12S1_1594" class="ms"></a><a class="sc" id="sn11.7.4"></a>
‘Yaṃ musā bhaṇato pāpaṃ,<br> Yaṃ pāpaṃ ariyūpavādino;<br>
Mittadduno ca yaṃ pāpaṃ,<br>
Yaṃ pāpaṃ akataññuno;<br>
Tameva pāpaṃ phusatu,<br>
Yo te dubbhe sujampatī’”ti.
</p>
</blockquote></article></section><section class="sutta" id="8"><article><hgroup id="sn11.8"><h1><a href="#menu">8. Verocanaasurindasutta</a></h1></hgroup><p><a id="p_12S1_1595" class="ms"></a><a class="msdiv" id="msdiv254"></a><a class="sc" id="sn11.8.1"></a>
Sāvatthiyaṃ jetavane. Tena kho pana samayena bhagavā divāvihāragato hoti paṭisallīno. Atha kho sakko ca devānamindo verocano ca asurindo yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho verocano asurindo bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_1596" class="ms"></a><a class="sc" id="sn11.8.2"></a>
“Vāyametheva puriso,<br> yāva atthassa nipphadā;<br>
Nipphannasobhano attho,<br>
verocanavaco idan”ti.
</p><p><a id="p_12S1_1597" class="ms"></a><a class="sc" id="sn11.8.3"></a>
“Vāyametheva puriso,<br> yāva atthassa nipphadā;<br>
Nipphannasobhano attho,<br>
khantyā bhiyyo na vijjatī”ti.
</p><p><a id="p_12S1_1598" class="ms"></a><a class="sc" id="sn11.8.4"></a>
“Sabbe sattā atthajātā,<br> tattha tattha yathārahaṃ;<br>
Saṃyogaparamā tveva,<br>
sambhogā sabbapāṇinaṃ;<br>
Nipphannasobhano attho,<br>
verocanavaco idan”ti.
</p><p><a id="p_12S1_1599" class="ms"></a><a class="sc" id="sn11.8.5"></a>
“Sabbe sattā atthajātā,<br> tattha tattha yathārahaṃ;<br>
Saṃyogaparamā tveva,<br>
sambhogā sabbapāṇinaṃ;<br>
Nipphannasobhano attho,<br>
khantyā bhiyyo na vijjatī”ti.
</p>
</blockquote></article></section><section class="sutta" id="9"><article><hgroup id="sn11.9"><h1><a href="#menu">9. Araññāyatanaisisutta</a></h1></hgroup><p><a id="p_12S1_1600" class="ms"></a><a class="msdiv" id="msdiv255"></a><a class="sc" id="sn11.9.1"></a>
Sāvatthiyaṃ. “Bhūtapubbaṃ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti. Atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṃsu. Atha kho, bhikkhave, vepacitti asurindo paṭaliyo upāhanā ārohitvā khaggaṃ olaggetvā chattena dhāriyamānena aggadvārena assamaṃ pavisitvā te isayo sīlavante kalyāṇadhamme apabyāmato karitvā atikkami. Atha kho, bhikkhave, sakko devānamindo paṭaliyo upāhanā orohitvā khaggaṃ aññesaṃ datvā chattaṃ apanāmetvā dvāreneva assamaṃ pavisitvā te isayo sīlavante kalyāṇadhamme anuvātaṃ pañjaliko namassamāno aṭṭhāsi. Atha kho, bhikkhave, te isayo sīlavanto kalyāṇadhammā sakkaṃ devānamindaṃ gāthāya ajjhabhāsiṃsu: </p><blockquote class="gatha"><p><a id="p_12S1_1601" class="ms"></a><a class="sc" id="sn11.9.2"></a>
‘Gandho isīnaṃ ciradikkhitānaṃ,<br> Kāyā cuto gacchati mālutena;<br>
Ito paṭikkamma sahassanetta,<br>
Gandho isīnaṃ asuci devarājā’ti.
</p><p><a id="p_12S1_1602" class="ms"></a><a class="sc" id="sn11.9.3"></a>
‘Gandho isīnaṃ ciradikkhitānaṃ,<br> Kāyā cuto gacchatu mālutena;<br>
Sucitrapupphaṃ sirasmiṃva mālaṃ,<br>
Gandhaṃ etaṃ paṭikaṅkhāma bhante;<br>
Na hettha devā paṭikūlasaññino’”ti.
</p>
</blockquote></article></section><section class="sutta" id="10"><article><hgroup id="sn11.10"><h1><a href="#menu">10. Samuddakasutta</a></h1></hgroup><p><a id="p_12S1_1603" class="ms"></a><a class="msdiv" id="msdiv256"></a><a class="sc" id="sn11.10.1"></a>
Sāvatthiyaṃ. “Bhūtapubbaṃ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. Tena kho pana samayena devāsurasaṅgāmo samupabyūḷho ahosi. Atha kho, bhikkhave, tesaṃ isīnaṃ sīlavantānaṃ kalyāṇadhammānaṃ etadahosi:  ‘dhammikā kho devā, adhammikā asurā. Siyāpi no asurato bhayaṃ. Yannūna mayaṃ sambaraṃ asurindaṃ upasaṅkamitvā abhayadakkhiṇaṃ yāceyyāmā’ti. Atha kho, bhikkhave, te isayo sīlavanto kalyāṇadhammā–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  samuddatīre paṇṇakuṭīsu antarahitā sambarassa asurindassa sammukhe pāturahesuṃ. Atha kho, bhikkhave, te isayo sīlavanto kalyāṇadhammā sambaraṃ asurindaṃ gāthāya ajjhabhāsiṃsu: </p><blockquote class="gatha"><p><a id="p_12S1_1604" class="ms"></a><a class="sc" id="sn11.10.2"></a>
‘Isayo sambaraṃ pattā,<br> yācanti abhayadakkhiṇaṃ;<br>
Kāmaṅkaro hi te dātuṃ,<br>
bhayassa abhayassa vā’ti.
</p><p><a id="p_12S1_1605" class="ms"></a><a class="sc" id="sn11.10.3"></a>
‘Isīnaṃ abhayaṃ natthi,<br> duṭṭhānaṃ sakkasevinaṃ;<br>
Abhayaṃ yācamānānaṃ,<br>
bhayameva dadāmi vo’ti.
</p><p><a id="p_12S1_1606" class="ms"></a><a class="sc" id="sn11.10.4"></a>
‘Abhayaṃ yācamānānaṃ,<br> bhayameva dadāsi no;<br>
Paṭiggaṇhāma te etaṃ,<br>
akkhayaṃ hotu te bhayaṃ.
</p><p><a id="p_12S1_1607" class="ms"></a><a class="sc" id="sn11.10.5"></a>
Yādisaṃ vapate bījaṃ,<br> tādisaṃ harate phalaṃ;<br>
Kalyāṇakārī kalyāṇaṃ,<br>
pāpakārī ca pāpakaṃ;<br>
Pavuttaṃ tāta te bījaṃ,<br>
phalaṃ paccanubhossasī’ti.
</p>
</blockquote><p><a id="p_12S1_1608" class="ms"></a><a class="sc" id="sn11.10.6"></a>
Atha kho, bhikkhave, te isayo sīlavanto kalyāṇadhammā sambaraṃ asurindaṃ abhisapitvā–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  sambarassa asurindassa sammukhe antarahitā samuddatīre paṇṇakuṭīsu pāturahesuṃ. Atha kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṃ tikkhattuṃ ubbijjī”ti.</p>
<p class="endsection">Paṭhamo vaggo.</p><blockquote class="uddanagatha"><p><a id="p_12S1_1611" class="ms"></a><a class="sc" id="sn11.10.7"></a>
Suvīraṃ susīmañceva,<br> dhajaggaṃ vepacittino;<br>
Subhāsitaṃ jayañceva,<br>
kulāvakaṃ nadubbhiyaṃ;<br>
Verocana asurindo,<br>
isayo araññakañceva;<br>
Isayo ca samuddakāti.
</p>
</blockquote><a href="../../sn10.1-12/pi/" rel="prev" class="previous">◀◀ Saṃyutta Nikāya 10.1–​12</a><a href="#" class="top">▲ TOP</a>
<a href="../../sn11.11-20/pi/" rel="prefetch" class="next">Saṃyutta Nikāya 11.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sakkasaṃyutta</div>
<div class="hidden">
Paṭhamavagga</div>
<div class="hidden">
Suvīrasutta</div>
</div>
</body></html>