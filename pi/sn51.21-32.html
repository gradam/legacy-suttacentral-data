<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn51.21">21. Maggasutta</a></li>
<li><a id="menu22" href="#sn51.22">22. Ayoguḷasutta</a></li>
<li><a id="menu23" href="#sn51.23">23. Bhikkhusutta</a></li>
<li><a id="menu24" href="#sn51.24">24. Suddhikasutta</a></li>
<li><a id="menu25" href="#sn51.25">25. Paṭhamaphalasutta</a></li>
<li><a id="menu26" href="#sn51.26">26. Dutiyaphalasutta</a></li>
<li><a id="menu27" href="#sn51.27">27. Paṭhamaānandasutta</a></li>
<li><a id="menu28" href="#sn51.28">28. Dutiyaānandasutta</a></li>
<li><a id="menu29" href="#sn51.29">29. Paṭhamabhikkhusutta</a></li>
<li><a id="menu30" href="#sn51.30">30. Dutiyabhikkhusutta</a></li>
<li><a id="menu31" href="#sn51.31">31. Moggallānasutta</a></li>
<li><a id="menu32" href="#sn51.32">32. Tathāgatasutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn51.21"><h2>Saṃyutta Nikāya 51</h2> <h3>3. Ayoguḷavagga</h3><h1><a href="#menu">21. Maggasutta</a></h1></hgroup><p><a id="p_14S5_1468" class="ms"></a><a class="msdiv" id="msdiv833"></a><a class="sc" id="sn51.21.1"></a> Sāvatthinidānaṃ. “Pubbeva me, bhikkhave, sambodhā anabhisambuddhassa bodhisattasseva sato etadahosi:  ‘ko nu kho maggo, kā paṭipadā iddhipādabhāvanāyā’ti? Tassa mayhaṃ, bhikkhave, etadahosi:  ‘idha bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. Pacchāpuresaññī ca viharati–  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati. Pacchāpuresaññī ca viharati–  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ yathā rattiṃ tathā divā’−  iti vivaṭena cetasā apariyonaddhena sappabhāsaṃ cittaṃ bhāveti.</p><p><a id="p_14S5_1469" class="ms"></a><a class="sc" id="sn51.21.2"></a>
Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti … pe … yāva brahmalokāpi kāyena vasaṃ vatteti. Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Paṭhamaṃ.</p>
<p class="endsection">(Chapi abhiññāyo vitthāretabbā.)</p></article></section><section class="sutta" id="22"><article><hgroup id="sn51.22"><h1><a href="#menu">22. Ayoguḷasutta</a></h1></hgroup><p><a id="p_14S5_1472" class="ms"></a><a class="msdiv" id="msdiv834"></a><a class="sc" id="sn51.22.1"></a>
Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca:  “abhijānāti nu kho, bhante, bhagavā iddhiyā manomayena kāyena brahmalokaṃ upasaṅkamitā”ti? “Abhijānāmi khvāhaṃ, ānanda, iddhiyā manomayena kāyena brahmalokaṃ upasaṅkamitā”ti. “Abhijānāti pana, bhante, bhagavā iminā cātumahābhūtikena kāyena iddhiyā brahmalokaṃ upasaṅkamitā”ti? “Abhijānāmi khvāhaṃ, ānanda, iminā cātumahābhūtikena kāyena iddhiyā brahmalokaṃ upasaṅkamitā”ti.</p><p><a id="p_14S5_1473" class="ms"></a><a class="sc" id="sn51.22.2"></a>
“Yañca kho omāti, bhante, bhagavā iddhiyā manomayena kāyena brahmalokaṃ upasaṅkamituṃ, yañca kho abhijānāti, bhante, bhagavā iminā cātumahābhūtikena kāyena iddhiyā brahmalokaṃ upasaṅkamitā, tayidaṃ, bhante, bhagavato acchariyañceva abbhutañcā”ti. “Acchariyā ceva, ānanda, tathāgatā accha­riya­dhamma­samannā­gatā ca, abbhutā ceva, ānanda, tathāgatā abbhutadhammasamannāgatā ca.</p><p><a id="p_14S5_1474" class="ms"></a><a class="sc" id="sn51.22.3"></a>
Yasmiṃ, ānanda, samaye tathāgato kāyampi citte samodahati cittampi kāye samodahati, sukhasaññañca lahusaññañca kāye okkamitvā viharati; tasmiṃ, ānanda, samaye tathāgatassa kāyo lahutaro ceva hoti mudutaro ca kammaniyataro ca pabhassarataro ca.</p><p><a id="p_14S5_1475" class="ms"></a><a class="sc" id="sn51.22.4"></a>
Seyyathāpi, ānanda, ayoguḷo divasaṃ santatto lahutaro ceva hoti mudutaro ca kammaniyataro ca pabhassarataro ca; evameva kho, ānanda, yasmiṃ samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; tasmiṃ, ānanda, samaye tathāgatassa kāyo lahutaro ceva hoti mudutaro ca kammaniyataro ca pabhassarataro ca.</p><p><a id="p_14S5_1476" class="ms"></a><a class="sc" id="sn51.22.5"></a>
Yasmiṃ, ānanda, samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; tasmiṃ, ānanda, samaye tathāgatassa kāyo appakasireneva pathaviyā vehāsaṃ abbhuggacchati, so anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti … pe … yāva brahmalokāpi kāyena vasaṃ vatteti.</p><p><a id="p_14S5_1477" class="ms"></a><a class="sc" id="sn51.22.6"></a>
Seyyathāpi, ānanda, tūlapicu vā kappāsapicu vā lahuko vātūpādāno appakasireneva pathaviyā vehāsaṃ abbhuggacchati; evameva kho, ānanda, yasmiṃ samaye tathāgato kāyampi citte samodahati, cittampi kāye samodahati, sukhasaññañca lahusaññañca kāye okkamitvā viharati; tasmiṃ, ānanda, samaye tathāgatassa kāyo appakasireneva pathaviyā vehāsaṃ abbhuggacchati, so anekavihitaṃ iddhividhaṃ paccanubhoti–  ekopi hutvā bahudhā hoti … pe … yāva brahmalokāpi kāyena vasaṃ vattetī”ti.</p>
<p class="endsection">Dutiyaṃ.</p></article></section><section class="sutta" id="23"><article><hgroup id="sn51.23"><h1><a href="#menu">23. Bhikkhusutta</a></h1></hgroup><p><a id="p_14S5_1479" class="ms"></a><a class="msdiv" id="msdiv835"></a><a class="sc" id="sn51.23.1"></a>
“Cattārome, bhikkhave, iddhipādā. Katame cattāro? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ime kho, bhikkhave, cattāro iddhipādā. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Tatiyaṃ.</p></article></section><section class="sutta" id="24"><article><hgroup id="sn51.24"><h1><a href="#menu">24. Suddhikasutta</a></h1></hgroup><p><a id="p_14S5_1481" class="ms"></a><a class="msdiv" id="msdiv836"></a><a class="sc" id="sn51.24.1"></a>
“Cattārome, bhikkhave, iddhipādā. Katame cattāro? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ime kho, bhikkhave, cattāro iddhipādā”ti.</p>
<p class="endsection">Catutthaṃ.</p></article></section><section class="sutta" id="25"><article><hgroup id="sn51.25"><h1><a href="#menu">25. Paṭhamaphalasutta</a></h1></hgroup><p><a id="p_14S5_1483" class="ms"></a><a class="msdiv" id="msdiv837"></a><a class="sc" id="sn51.25.1"></a>
“Cattārome, bhikkhave, iddhipādā. Katame cattāro? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ime kho, bhikkhave, cattāro iddhipādā. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā bhikkhunā dvinnaṃ phalānaṃ aññataraṃ phalaṃ pāṭikaṅkhaṃ–  diṭṭheva dhamme aññā, sati vā upādisese anāgāmitā”ti.</p>
<p class="endsection">Pañcamaṃ.</p></article></section><section class="sutta" id="26"><article><hgroup id="sn51.26"><h1><a href="#menu">26. Dutiyaphalasutta</a></h1></hgroup><p><a id="p_14S5_1485" class="ms"></a><a class="msdiv" id="msdiv838"></a><a class="sc" id="sn51.26.1"></a>
“Cattārome, bhikkhave, iddhipādā. Katame cattāro? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ime kho, bhikkhave, cattāro iddhipādā. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā satta phalā sattānisaṃsā pāṭikaṅkhā.</p><p><a id="p_14S5_1486" class="ms"></a><a class="sc" id="sn51.26.2"></a>
Katame satta phalā sattānisaṃsā? Diṭṭheva dhamme paṭikacca aññaṃ ārādheti no ce diṭṭheva dhamme paṭikacca aññaṃ ārādheti; atha maraṇakāle aññaṃ ārādheti, no ce diṭṭheva dhamme paṭikacca aññaṃ ārādheti, no ce maraṇakāle aññaṃ ārādheti; atha pañcannaṃ orambhāgiyānaṃ saṃyojanānaṃ parikkhayā antarāparinibbāyī hoti, upahaccaparinibbāyī hoti, asaṅkhāraparinibbāyī hoti, sasaṅkhāraparinibbāyī hoti, uddhaṃsoto hoti akaniṭṭhagāmī. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā ime satta phalā sattānisaṃsā pāṭikaṅkhā”ti.</p>
<p class="endsection">Chaṭṭhaṃ.</p></article></section><section class="sutta" id="27"><article><hgroup id="sn51.27"><h1><a href="#menu">27. Paṭhamaānandasutta</a></h1></hgroup><p><a id="p_14S5_1488" class="ms"></a><a class="msdiv" id="msdiv839"></a><a class="sc" id="sn51.27.1"></a>
Sāvatthinidānaṃ. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p><p><a id="p_14S5_1489" class="ms"></a><a class="sc" id="sn51.27.2"></a>
“Katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? “Idhānanda, bhikkhu anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti … pe … yāva brahmalokāpi kāyena vasaṃ vatteti–  ayaṃ vuccatānanda, iddhi.</p><p><a id="p_14S5_1490" class="ms"></a><a class="sc" id="sn51.27.3"></a>
Katamo cānanda, iddhipādo? Yo, ānanda, maggo yā paṭipadā iddhilābhāya iddhipaṭilābhāya saṃvattati–  ayaṃ vuccatānanda, iddhipādo.</p><p><a id="p_14S5_1491" class="ms"></a><a class="sc" id="sn51.27.4"></a>
Katamā cānanda, iddhipādabhāvanā? Idhānanda, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ayaṃ vuccatānanda, iddhipādabhāvanā.</p><p><a id="p_14S5_1492" class="ms"></a><a class="sc" id="sn51.27.5"></a>
Katamā cānanda, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi–  ayaṃ vuccatānanda, iddhipādabhāvanāgāminī paṭipadā”ti.</p>
<p class="endsection">Sattamaṃ.</p></article></section><section class="sutta" id="28"><article><hgroup id="sn51.28"><h1><a href="#menu">28. Dutiyaānandasutta</a></h1></hgroup><p><a id="p_14S5_1494" class="ms"></a><a class="msdiv" id="msdiv840"></a><a class="sc" id="sn51.28.1"></a>
Ekamantaṃ nisinnaṃ kho āyasmantaṃ ānandaṃ bhagavā etadavoca:  “katamā nu kho, ānanda, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? Bhagavaṃmūlakā no, bhante, dhammā bhagavaṃnettikā … pe ….</p><p><a id="p_14S5_1495" class="ms"></a><a class="sc" id="sn51.28.2"></a>
“Idhānanda, bhikkhu anekavihitaṃ iddhividhaṃ paccanubhoti–  ekopi hutvā bahudhā hoti … pe … yāva brahmalokāpi kāyena vasaṃ vatteti–  ayaṃ vuccatānanda, iddhi.</p><p><a id="p_14S5_1496" class="ms"></a><a class="sc" id="sn51.28.3"></a>
Katamo cānanda, iddhipādo? Yo, ānanda, maggo yā paṭipadā iddhilābhāya iddhipaṭilābhāya saṃvattati–  ayaṃ vuccatānanda, iddhipādo.</p><p><a id="p_14S5_1497" class="ms"></a><a class="sc" id="sn51.28.4"></a>
Katamā cānanda, iddhipādabhāvanā? Idhānanda, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ayaṃ vuccatānanda, iddhipādabhāvanā.</p><p><a id="p_14S5_1498" class="ms"></a><a class="sc" id="sn51.28.5"></a>
Katamā cānanda, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi–  ayaṃ vuccatānanda, iddhipādabhāvanāgāminī paṭipadā”ti.</p>
<p class="endsection">Aṭṭhamaṃ.</p></article></section><section class="sutta" id="29"><article><hgroup id="sn51.29"><h1><a href="#menu">29. Paṭhamabhikkhusutta</a></h1></hgroup><p><a id="p_14S5_1500" class="ms"></a><a class="msdiv" id="msdiv841"></a><a class="sc" id="sn51.29.1"></a>
Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti?</p><p><a id="p_14S5_1501" class="ms"></a><a class="sc" id="sn51.29.2"></a>
“Idha, bhikkhave, bhikkhu anekavihitaṃ iddhividhaṃ paccanubhoti–  ekopi hutvā bahudhā hoti … pe … yāva brahmalokāpi kāyena vasaṃ vatteti–  ayaṃ vuccati, bhikkhave, iddhi.</p><p><a id="p_14S5_1502" class="ms"></a><a class="sc" id="sn51.29.3"></a>
Katamo ca, bhikkhave, iddhipādo? Yo, bhikkhave, maggo, yā paṭipadā iddhilābhāya iddhipaṭilābhāya saṃvattati–  ayaṃ vuccati, bhikkhave, iddhipādo.</p><p><a id="p_14S5_1503" class="ms"></a><a class="sc" id="sn51.29.4"></a>
Katamā ca, bhikkhave, iddhipādabhāvanā? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ayaṃ vuccati, bhikkhave, iddhipādabhāvanā.</p><p><a id="p_14S5_1504" class="ms"></a><a class="sc" id="sn51.29.5"></a>
Katamā ca, bhikkhave, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi–  ayaṃ vuccati, bhikkhave, iddhipādabhāvanāgāminī paṭipadā”ti.</p>
<p class="endsection">Navamaṃ.</p></article></section><section class="sutta" id="30"><article><hgroup id="sn51.30"><h1><a href="#menu">30. Dutiyabhikkhusutta</a></h1></hgroup><p><a id="p_14S5_1506" class="ms"></a><a class="msdiv" id="msdiv842"></a><a class="sc" id="sn51.30.1"></a>
Atha kho sambahulā bhikkhū yena bhagavā tenupasaṅkamiṃsu … pe … ekamantaṃ nisinne kho te bhikkhū bhagavā etadavoca:  “katamā nu kho, bhikkhave, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? “Bhagavaṃmūlakā no, bhante, dhammā bhagavaṃnettikā … pe ….</p><p><a id="p_14S5_1507" class="ms"></a><a class="sc" id="sn51.30.2"></a>
“Katamā ca, bhikkhave, iddhi? Idha, bhikkhave, bhikkhu anekavihitaṃ iddhividhaṃ paccanubhoti–  ekopi hutvā bahudhā hoti … pe … yāva brahmalokāpi kāyena vasaṃ vatteti–  ayaṃ vuccati, bhikkhave, iddhi.</p><p><a id="p_14S5_1508" class="ms"></a><a class="sc" id="sn51.30.3"></a>
Katamo ca, bhikkhave, iddhipādo? Yo, bhikkhave, maggo, yā paṭipadā iddhilābhāya iddhipaṭilābhāya saṃvattati–  ayaṃ vuccati, bhikkhave, iddhipādo.</p><p><a id="p_14S5_1509" class="ms"></a><a class="sc" id="sn51.30.4"></a>
Katamā ca, bhikkhave, iddhipādabhāvanā? Idha, bhikkhave, bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti, vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  ayaṃ vuccati, bhikkhave, iddhipādabhāvanā.</p><p><a id="p_14S5_1510" class="ms"></a><a class="sc" id="sn51.30.5"></a>
Katamā ca, bhikkhave, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi–  ayaṃ vuccati, bhikkhave, iddhipādabhāvanāgāminī paṭipadā”ti.</p>
<p class="endsection">Dasamaṃ.</p></article></section><section class="sutta" id="31"><article><hgroup id="sn51.31"><h1><a href="#menu">31. Moggallānasutta</a></h1></hgroup><p><a id="p_14S5_1512" class="ms"></a><a class="msdiv" id="msdiv843"></a><a class="sc" id="sn51.31.1"></a>
Tatra kho bhagavā bhikkhū āmantesi:  “taṃ kiṃ maññatha, bhikkhave, katamesaṃ dhammānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo”ti?</p><p><a id="p_14S5_1513" class="ms"></a><a class="sc" id="sn51.31.2"></a>
“Bhagavaṃmūlakā no, bhante, dhammā bhagavaṃnettikā … pe … “catunnaṃ kho, bhikkhave, iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo.</p><p><a id="p_14S5_1514" class="ms"></a><a class="sc" id="sn51.31.3"></a>
Katamesaṃ catunnaṃ? Idha, bhikkhave, moggallāno bhikkhu chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. Pacchāpuresaññī ca viharati–  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati … pe … iti vivaṭena cetasā apariyonaddhena sappabhāsaṃ cittaṃ bhāveti. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu evaṃmahiddhiko evaṃmahānubhāvo.</p><p><a id="p_14S5_1515" class="ms"></a><a class="sc" id="sn51.31.4"></a>
Imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu evaṃ anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti … pe … yāva brahmalokāpi kāyena vasaṃ vatteti. Imesañca pana, bhikkhave, catunnaṃ iddhipādānaṃ bhāvitattā bahulīkatattā moggallāno bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Ekādasamaṃ.</p></article></section><section class="sutta" id="32"><article><hgroup id="sn51.32"><h1><a href="#menu">32. Tathāgatasutta</a></h1></hgroup><p><a id="p_14S5_1517" class="ms"></a><a class="msdiv" id="msdiv844"></a><a class="sc" id="sn51.32.1"></a>
Tatra kho bhagavā bhikkhū āmantesi:  “taṃ kiṃ maññatha, bhikkhave, katamesaṃ dhammānaṃ bhāvitattā bahulīkatattā tathāgato evaṃmahiddhiko evaṃmahānubhāvo”ti?</p><p><a id="p_14S5_1518" class="ms"></a><a class="sc" id="sn51.32.2"></a>
“Bhagavaṃmūlakā no, bhante, dhammā … pe … “catunnaṃ kho, bhikkhave, iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo.</p><p><a id="p_14S5_1519" class="ms"></a><a class="sc" id="sn51.32.3"></a>
Katamesaṃ catunnaṃ? Idha, bhikkhave, tathāgato chanda­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me chando na ca atilīno bhavissati, na ca atippaggahito bhavissati, na ca ajjhattaṃ saṃkhitto bhavissati, na ca bahiddhā vikkhitto bhavissati. Pacchāpuresaññī ca viharati–  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Vīriyasamādhi … pe … cittasamādhi … vīmaṃsā­samā­dhippa­dhāna­saṅkhā­rasa­mannā­gataṃ iddhipādaṃ bhāveti–  iti me vīmaṃsā na ca atilīnā bhavissati, na ca atipaggahitā bhavissati, na ca ajjhattaṃ saṃkhittā bhavissati, na ca bahiddhā vikkhittā bhavissati. Pacchāpuresaññī ca viharati–  yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Imesaṃ kho, bhikkhave, catunnaṃ iddhipādānaṃ bhāvitattā bahulīkatattā tathāgato evaṃmahiddhiko evaṃmahānubhāvo.</p><p><a id="p_14S5_1520" class="ms"></a><a class="sc" id="sn51.32.4"></a>
Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato anekavihitaṃ iddhividhaṃ paccanubhoti–  ekopi hutvā bahudhā hoti … pe … yāva brahmalokāpi kāyena vasaṃ vatteti. Imesañca pana, bhikkhave, catunnaṃ iddhipādānaṃ bhāvitattā bahulīkatattā tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Dvādasamaṃ.</p>
<p class="endsection">(Chapi abhiññāyo vitthāretabbā.)</p>
<p class="endsection">Ayoguḷavaggo tatiyo.</p><blockquote class="uddanagatha"><p><a id="p_14S5_1525" class="ms"></a><a class="sc" id="sn51.32.5"></a>
Maggo ayoguḷo bhikkhu,<br> suddhikañcāpi dve phalā;<br>
Dve cānandā duve bhikkhū,<br>
moggallāno tathāgatoti.
</p>
</blockquote><a href="../../sn51.11-20/pi/" rel="prev" class="previous">◀ Saṃyutta Nikāya 51.11–​20</a><a href="#" class="top">▲ TOP</a>
<a href="../../sn51.33-44/pi/" rel="prefetch" class="next">Saṃyutta Nikāya 51.33–​44 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Iddhipādasaṃyutta</div>
<div class="hidden">
Ayoguḷavagga</div>
<div class="hidden">
Maggasutta</div>
</div>
</body></html>