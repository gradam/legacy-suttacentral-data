<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="7"><article><hgroup id="an4.7"><h2>Aṅguttara Nikāya 4</h2> <h3>1. Bhaṇḍagāmavagga</h3><h1>7. Sobhanasutta</h1></hgroup><p><a id="p_15A4_44" class="ms"></a><a class="msdiv" id="msdiv7"></a><a class="sc" id="an4.7.1"></a>
“Cattārome, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobhenti. Katame cattāro? Bhikkhu, bhikkhave, viyatto vinīto visārado bahussuto dhammadharo dhammānudhammappaṭipanno saṃghaṃ sobheti. Bhikkhunī, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobheti. Upāsako, bhikkhave, viyatto vinīto visārado bahussuto dhammadharo dhammānudhammappaṭipanno saṃghaṃ sobheti. Upāsikā, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobheti. Ime kho, bhikkhave, cattāro viyattā vinītā visāradā bahussutā dhammadharā dhammānudhammappaṭipannā saṃghaṃ sobhentīti.</p><blockquote class="gatha"><p><a id="p_15A4_45" class="ms"></a><a class="sc" id="an4.7.2"></a>
Yo hoti viyatto ca visārado ca,<br> Bahussuto dhammadharo ca hoti;<br>
Dhammassa hoti anudhammacārī,<br>
Sa tādiso vuccati saṃghasobhano.
</p><p><a id="p_15A4_46" class="ms"></a><a class="sc" id="an4.7.3"></a>
Bhikkhu ca sīlasampanno,<br> bhikkhunī ca bahussutā;<br>
Upāsako ca yo saddho,<br>
yā ca saddhā upāsikā;<br>
Ete kho saṃghaṃ sobhenti,<br>
ete hi saṃghasobhanā”ti.
</p>
</blockquote>
<p class="endsection">Sattamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Bhaṇḍagāmavagga</div>
<div class="hidden">
Anubuddhasutta</div>
</div>
</section><a class="previous" href="/an4.6/pi/">◀ Aṅguttara Nikāya  4.6</a><a class="top" href="#"> ▲ TOP </a><a class="next" href="/an4.8/pi/">Aṅguttara Nikāya  4.8 ▶</a></div>
</body></html>