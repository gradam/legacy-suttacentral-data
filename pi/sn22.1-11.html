<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn22.1">1. Nakulapitusutta</a></li>
<li><a id="menu2" href="#sn22.2">2. Devadahasutta</a></li>
<li><a id="menu3" href="#sn22.3">3. Hāliddikānisutta</a></li>
<li><a id="menu4" href="#sn22.4">4. Dutiyahāliddikānisutta</a></li>
<li><a id="menu5" href="#sn22.5">5. Samādhisutta</a></li>
<li><a id="menu6" href="#sn22.6">6. Paṭisallāṇasutta</a></li>
<li><a id="menu7" href="#sn22.7">7. Upādāparitassanāsutta</a></li>
<li><a id="menu8" href="#sn22.8">8. Dutiya­upā­dāpa­ritassa­nāsutta</a></li>
<li><a id="menu9" href="#sn22.9">9. Kālattayaaniccasutta</a></li>
<li><a id="menu10" href="#sn22.10">10. Kālattayadukkhasutta</a></li>
<li><a id="menu11" href="#sn22.11">11. Kālattayaanattasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn22.1"><h2>Saṃyutta Nikāya 22</h2> <h3>1. Nakulapituvagga</h3><h1><a href="#menu">1. Nakulapitusutta</a></h1></hgroup><p><a id="p_13S3_2" class="ms"></a><a class="msdiv" id="msdiv1"></a><a class="sc" id="sn22.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati susumāragire bhesakaḷāvane migadāye. Atha kho nakulapitā gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho nakulapitā gahapati bhagavantaṃ etadavoca: </p><p><a id="p_13S3_3" class="ms"></a><a class="sc" id="sn22.1.2"></a>
“Ahamasmi, bhante, jiṇṇo vuḍḍho mahallako addhagato vayoanuppatto āturakāyo abhikkhaṇātaṅko. Aniccadassāvī kho panāhaṃ, bhante, bhagavato manobhāvanīyānañca bhikkhūnaṃ. Ovadatu maṃ, bhante, bhagavā; anusāsatu maṃ, bhante, bhagavā; yaṃ mamassa dīgharattaṃ hitāya sukhāyā”ti.</p><p><a id="p_13S3_4" class="ms"></a><a class="sc" id="sn22.1.3"></a>
“Evametaṃ, gahapati, evametaṃ, gahapati. Āturo hāyaṃ, gahapati, kāyo aṇḍabhūto pariyonaddho. Yo hi, gahapati, imaṃ kāyaṃ pariharanto muhuttampi ārogyaṃ paṭijāneyya, kimaññatra bālyā? Tasmātiha te, gahapati, evaṃ sikkhitabbaṃ:  ‘āturakāyassa me sato cittaṃ anāturaṃ bhavissatī’ti. Evañhi te, gahapati, sikkhitabban”ti.</p><p><a id="p_13S3_5" class="ms"></a><a class="sc" id="sn22.1.4"></a>
Atha kho nakulapitā gahapati bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ nisīdi. Ekamantaṃ nisinnaṃ kho nakulapitaraṃ gahapatiṃ āyasmā sāriputto etadavoca:  “vippasannāni kho te, gahapati, indriyāni; parisuddho mukhavaṇṇo pariyodāto. Alattha no ajja bhagavato sammukhā dhammiṃ kathaṃ savanāyā”ti?</p><p><a id="p_13S3_6" class="ms"></a><a class="sc" id="sn22.1.5"></a>
“Kathañhi no siyā, bhante. Idānāhaṃ, bhante, bhagavatā dhammiyā kathāya amatena abhisitto”ti. “Yathā kathaṃ pana tvaṃ, gahapati, bhagavatā dhammiyā kathāya amatena abhisitto”ti? “Idhāhaṃ, bhante, yena bhagavā tenupasaṅkamiṃ; upasaṅkamitvā bhagavantaṃ abhivādetvā ekamantaṃ nisīdiṃ. Ekamantaṃ nisinno khvāhaṃ, bhante, bhagavantaṃ etadavocaṃ:  ‘ahamasmi, bhante, jiṇṇo vuḍḍho mahallako addhagato vayoanuppatto āturakāyo abhikkhaṇātaṅko. Aniccadassāvī kho panāhaṃ, bhante, bhagavato manobhāvanīyānañca bhikkhūnaṃ. Ovadatu maṃ, bhante, bhagavā; anusāsatu maṃ, bhante, bhagavā; yaṃ mamassa dīgharattaṃ hitāya sukhāyā’ti.</p><p><a id="p_13S3_7" class="ms"></a><a class="sc" id="sn22.1.6"></a>
Evaṃ vutte, maṃ, bhante, bhagavā etadavoca:  ‘evametaṃ, gahapati, evametaṃ, gahapati. Āturo hāyaṃ, gahapati, kāyo aṇḍabhūto pariyonaddho. Yo hi, gahapati, imaṃ kāyaṃ pariharanto muhuttampi ārogyaṃ paṭijāneyya, kimaññatra bālyā? Tasmātiha te, gahapati, evaṃ sikkhitabbaṃ–  āturakāyassa me sato cittaṃ anāturaṃ bhavissatīti. Evañhi te, gahapati, sikkhitabban’ti. Evaṃ khvāhaṃ, bhante, bhagavatā dhammiyā kathāya amatena abhisitto”ti.</p><p><a id="p_13S3_8" class="ms"></a><a class="sc" id="sn22.1.7"></a>
“Na hi pana taṃ, gahapati, paṭibhāsi bhagavantaṃ uttariṃ paṭipucchituṃ:  ‘kittāvatā nu kho, bhante, āturakāyo ceva hoti āturacitto ca, kittāvatā ca pana āturakāyo hi kho hoti no ca āturacitto’”ti? “Dūratopi kho mayaṃ, bhante, āgaccheyyāma āyasmato sāriputtassa santike etassa bhāsitassa atthamaññātuṃ. Sādhu vatāyasmantaṃyeva sāriputtaṃ paṭibhātu etassa bhāsitassa attho”ti.</p><p><a id="p_13S3_9" class="ms"></a><a class="sc" id="sn22.1.8"></a>
“Tena hi, gahapati, suṇāhi, sādhukaṃ manasi karohi; bhāsissāmī”ti. “Evaṃ, bhante”ti kho nakulapitā gahapati āyasmato sāriputtassa paccassosi. Āyasmā sāriputto etadavoca: </p><p><a id="p_13S3_10" class="ms"></a><a class="sc" id="sn22.1.9"></a>
“Kathañca, gahapati, āturakāyo ceva hoti, āturacitto ca? Idha, gahapati, assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. ‘Ahaṃ rūpaṃ, mama rūpan’ti pariyuṭṭhaṭṭhāyī hoti. Tassa ‘ahaṃ rūpaṃ, mama rūpan’ti pariyuṭṭhaṭṭhāyino taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā uppajjanti sokapa­ride­vadukkha­doma­nassu­pāyāsā.</p><p><a id="p_13S3_11" class="ms"></a><a class="sc" id="sn22.1.10"></a>
Vedanaṃ attato samanupassati, vedanāvantaṃ vā attānaṃ; attani vā vedanaṃ, vedanāya vā attānaṃ. ‘Ahaṃ vedanā, mama vedanā’ti pariyuṭṭhaṭṭhāyī hoti. Tassa ‘ahaṃ vedanā, mama vedanā’ti pariyuṭṭhaṭṭhāyino, sā vedanā vipariṇamati aññathā hoti. Tassa vedanā­vipa­riṇā­mañña­thābhāvā uppajjanti sokapa­ride­vadukkha­doma­nassu­pāyāsā.</p><p><a id="p_13S3_12" class="ms"></a><a class="sc" id="sn22.1.11"></a>
Saññaṃ attato samanupassati, saññāvantaṃ vā attānaṃ; attani vā saññaṃ, saññāya vā attānaṃ. ‘Ahaṃ saññā, mama saññā’ti pariyuṭṭhaṭṭhāyī hoti. Tassa ‘ahaṃ saññā, mama saññā’ti pariyuṭṭhaṭṭhāyino, sā saññā vipariṇamati aññathā hoti. Tassa saññā­vipa­riṇā­mañña­thābhāvā uppajjanti sokapa­ride­vadukkha­doma­nassu­pāyāsā.</p><p><a id="p_13S3_13" class="ms"></a><a class="sc" id="sn22.1.12"></a>
Saṅkhāre attato samanupassati, saṅkhāravantaṃ vā attānaṃ; attani vā saṅkhāre, saṅkhāresu vā attānaṃ. ‘Ahaṃ saṅkhārā, mama saṅkhārā’ti pariyuṭṭhaṭṭhāyī hoti. Tassa ‘ahaṃ saṅkhārā, mama saṅkhārā’ti pariyuṭṭhaṭṭhāyino, te saṅkhārā vipariṇamanti aññathā honti. Tassa saṅkhā­ravi­pari­ṇāmañña­thābhāvā uppajjanti sokapa­ride­vadukkha­doma­nassu­pāyāsā.</p><p><a id="p_13S3_14" class="ms"></a><a class="sc" id="sn22.1.13"></a>
Viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. ‘Ahaṃ viññāṇaṃ, mama viññāṇan’ti pariyuṭṭhaṭṭhāyī hoti. Tassa ‘ahaṃ viññāṇaṃ, mama viññāṇan’ti pariyuṭṭhaṭṭhāyino, taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā uppajjanti sokapa­ride­vadukkha­doma­nassu­pāyāsā. Evaṃ kho, gahapati, āturakāyo ceva hoti āturacitto ca.</p><p><a id="p_13S3_15" class="ms"></a><a class="sc" id="sn22.1.14"></a>
Kathañca, gahapati, āturakāyo hi kho hoti no ca āturacitto? Idha, gahapati, sutavā ariyasāvako ariyānaṃ dassāvī ariyadhammassa kovido ariyadhamme suvinīto sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ; na attani vā rūpaṃ, na rūpasmiṃ vā attānaṃ. ‘Ahaṃ rūpaṃ, mama rūpan’ti na pariyuṭṭhaṭṭhāyī hoti. Tassa ‘ahaṃ rūpaṃ, mama rūpan’ti apariyuṭṭhaṭṭhāyino, taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā nuppajjanti sokapa­ride­vadukkha­doma­nassu­pāyāsā.</p><p><a id="p_13S3_16" class="ms"></a><a class="sc" id="sn22.1.15"></a>
Na vedanaṃ attato samanupassati, na vedanāvantaṃ vā attānaṃ; na attani vā vedanaṃ, na vedanāya vā attānaṃ. ‘Ahaṃ vedanā, mama vedanā’ti na pariyuṭṭhaṭṭhāyī hoti. Tassa ‘ahaṃ vedanā, mama vedanā’ti apariyuṭṭhaṭṭhāyino, sā vedanā vipariṇamati aññathā hoti. Tassa vedanā­vipa­riṇā­mañña­thābhāvā nuppajjanti sokapa­ride­vadukkha­doma­nassu­pāyāsā.</p><p><a id="p_13S3_17" class="ms"></a><a class="sc" id="sn22.1.16"></a>
Na saññaṃ attato samanupassati, na saññāvantaṃ vā attānaṃ; na attani vā saññaṃ, na saññāya vā attānaṃ. ‘Ahaṃ saññā, mama saññā’ti na pariyuṭṭhaṭṭhāyī hoti. Tassa ‘ahaṃ saññā, mama saññā’ti apariyuṭṭhaṭṭhāyino, sā saññā vipariṇamati aññathā hoti. Tassa saññā­vipa­riṇā­mañña­thābhāvā nuppajjanti sokapa­ride­vadukkha­doma­nassu­pāyāsā.</p><p><a id="p_13S3_18" class="ms"></a><a class="sc" id="sn22.1.17"></a>
Na saṅkhāre attato samanupassati, na saṅkhāravantaṃ vā attānaṃ; na attani vā saṅkhāre, na saṅkhāresu vā attānaṃ. ‘Ahaṃ saṅkhārā, mama saṅkhārā’ti na pariyuṭṭhaṭṭhāyī hoti. Tassa ‘ahaṃ saṅkhārā, mama saṅkhārā’ti apariyuṭṭhaṭṭhāyino, te saṅkhārā vipariṇamanti aññathā honti. Tassa saṅkhā­ravi­pari­ṇāmañña­thābhāvā nuppajjanti sokapa­ride­vadukkha­doma­nassu­pāyāsā.</p><p><a id="p_13S3_19" class="ms"></a><a class="sc" id="sn22.1.18"></a>
Na viññāṇaṃ attato samanupassati, na viññāṇavantaṃ vā attānaṃ; na attani vā viññāṇaṃ, na viññāṇasmiṃ vā attānaṃ. ‘Ahaṃ viññāṇaṃ, mama viññāṇan’ti na pariyuṭṭhaṭṭhāyī hoti. Tassa ‘ahaṃ viññāṇaṃ, mama viññāṇan’ti apariyuṭṭhaṭṭhāyino, taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā nuppajjanti sokapa­ride­vadukkha­doma­nassu­pāyāsā. Evaṃ kho, gahapati, āturakāyo hoti no ca āturacitto”ti.</p><p><a id="p_13S3_20" class="ms"></a><a class="sc" id="sn22.1.19"></a>
Idamavoca āyasmā sāriputto. Attamano nakulapitā gahapati āyasmato sāriputtassa bhāsitaṃ abhinandīti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn22.2"><h1><a href="#menu">2. Devadahasutta</a></h1></hgroup><p><a id="p_13S3_22" class="ms"></a><a class="msdiv" id="msdiv2"></a><a class="sc" id="sn22.2.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati devadahaṃ nāma sakyānaṃ nigamo. Atha kho sambahulā pacchābhūmagamikā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “icchāma mayaṃ, bhante, pacchābhūmaṃ janapadaṃ gantuṃ, pacchābhūme janapade nivāsaṃ kappetun”ti.</p><p><a id="p_13S3_23" class="ms"></a><a class="sc" id="sn22.2.2"></a>
“Apalokito pana vo, bhikkhave, sāriputto”ti? “Na kho no, bhante, apalokito āyasmā sāriputto”ti. “Apaloketha, bhikkhave, sāriputtaṃ. Sāriputto, bhikkhave, paṇḍito, bhikkhūnaṃ anuggāhako sabrahmacārīnan”ti. “Evaṃ, bhante”ti kho te bhikkhū bhagavato paccassosuṃ.</p><p><a id="p_13S3_24" class="ms"></a><a class="sc" id="sn22.2.3"></a>
Tena kho pana samayena āyasmā sāriputto bhagavato avidūre aññatarasmiṃ eḷagalāgumbe nisinno hoti. Atha kho te bhikkhū bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yenāyasmā sāriputto tenupasaṅkamiṃsu; upasaṅkamitvā āyasmatā sāriputtena saddhiṃ sammodiṃsu. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ sāriputtaṃ etadavocuṃ:  “icchāma mayaṃ, āvuso sāriputta, pacchābhūmaṃ janapadaṃ gantuṃ, pacchābhūme janapade nivāsaṃ kappetuṃ. Apalokito no satthā”ti.</p><p><a id="p_13S3_25" class="ms"></a><a class="sc" id="sn22.2.4"></a>
“Santi hāvuso, nānāverajjagataṃ bhikkhuṃ pañhaṃ pucchitāro–  khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi. Paṇḍitā hāvuso, manussā vīmaṃsakā:  ‘kiṃvādī panāyasmantānaṃ satthā kimakkhāyī’ti, kacci vo āyasmantānaṃ dhammā sussutā suggahitā sumanasikatā sūpadhāritā suppaṭividdhā paññāya, yathā byākaramānā āyasmanto vuttavādino ceva bhagavato assatha, na ca bhagavantaṃ abhūtena abbhācikkheyyātha, dhammassa cānudhammaṃ byākareyyātha, na ca koci sahadhammiko vādānuvādo gārayhaṃ ṭhānaṃ āgaccheyyā”ti?</p><p><a id="p_13S3_26" class="ms"></a><a class="sc" id="sn22.2.5"></a>
“Dūratopi kho mayaṃ, āvuso, āgaccheyyāma āyasmato sāriputtassa santike etassa bhāsitassa atthamaññātuṃ. Sādhu vatāyasmantaṃyeva sāriputtaṃ paṭibhātu etassa bhāsitassa attho”ti. “Tena hāvuso, suṇātha, sādhukaṃ manasi karotha, bhāsissāmī”ti. “Evamāvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca: </p><p><a id="p_13S3_27" class="ms"></a><a class="sc" id="sn22.2.6"></a>
“Santi hāvuso, nānāverajjagataṃ bhikkhuṃ pañhaṃ pucchitāro–  khattiyapaṇḍitāpi … pe … samaṇapaṇḍitāpi. Paṇḍitā hāvuso, manussā vīmaṃsakā:  ‘kiṃvādī panāyasmantānaṃ satthā kimakkhāyī’ti? Evaṃ puṭṭhā tumhe, āvuso, evaṃ byākareyyātha:  ‘chandarāgavinayakkhāyī kho no, āvuso, satthā’ti.</p><p><a id="p_13S3_28" class="ms"></a><a class="sc" id="sn22.2.7"></a>
Evaṃ byākatepi kho, āvuso, assuyeva uttariṃ pañhaṃ pucchitāro–  khattiyapaṇḍitāpi … pe … samaṇapaṇḍitāpi. Paṇḍitā hāvuso, manussā vīmaṃsakā:  ‘kismiṃ panāyasmantānaṃ chandarāgavinayakkhāyī satthā’ti? Evaṃ puṭṭhā tumhe, āvuso, evaṃ byākareyyātha:  ‘rūpe kho, āvuso, chandarāgavinayakkhāyī satthā, vedanāya … saññāya … saṅkhāresu … viññāṇe chandarāgavinayakkhāyī satthā’ti.</p><p><a id="p_13S3_29" class="ms"></a><a class="sc" id="sn22.2.8"></a>
Evaṃ byākatepi kho, āvuso, assuyeva uttariṃ pañhaṃ pucchitāro–  khattiyapaṇḍitāpi … pe … samaṇapaṇḍitāpi. Paṇḍitā hāvuso, manussā vīmaṃsakā:  ‘kiṃ panāyasmantānaṃ ādīnavaṃ disvā rūpe chandarāgavinayakkhāyī satthā, vedanāya … saññāya … saṅkhāresu … viññāṇe chandarāgavinayakkhāyī satthā’ti? Evaṃ puṭṭhā tumhe, āvuso, evaṃ byākareyyātha:  ‘rūpe kho, āvuso, avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa tassa rūpassa vipariṇāmaññathābhāvā uppajjanti sokapa­ride­vadukkha­doma­nassu­pāyāsā. Vedanāya … saññāya … saṅkhāresu avigatarāgassa … pe … avigatataṇhassa tesaṃ saṅkhārānaṃ vipariṇāmaññathābhāvā uppajjanti sokapa­ride­vadukkha­doma­nassu­pāyāsā. Viññāṇe avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa tassa viññāṇassa vipariṇāmaññathābhāvā uppajjanti sokapa­ride­vadukkha­doma­nassu­pāyāsā. Idaṃ kho no, āvuso, ādīnavaṃ disvā rūpe chandarāgavinayakkhāyī satthā, vedanāya … saññāya … saṅkhāresu … viññāṇe chandarāgavinayakkhāyī satthā’ti.</p><p><a id="p_13S3_30" class="ms"></a><a class="sc" id="sn22.2.9"></a>
Evaṃ byākatepi kho, āvuso, assuyeva uttariṃ pañhaṃ pucchitāro–  khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi. Paṇḍitā hāvuso, manussā vīmaṃsakā:  ‘kiṃ panāyasmantānaṃ ānisaṃsaṃ disvā rūpe chandarāgavinayakkhāyī satthā, vedanāya … saññāya … saṅkhāresu … viññāṇe chandarāgavinayakkhāyī satthā’ti? Evaṃ puṭṭhā tumhe, āvuso, evaṃ byākareyyātha:  ‘rūpe kho, āvuso, vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa tassa rūpassa vipariṇāmaññathābhāvā nuppajjanti sokapa­ride­vadukkha­doma­nassu­pāyāsā. Vedanāya … saññāya … saṅkhāresu vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa tesaṃ saṅkhārānaṃ vipariṇāmaññathābhāvā nuppajjanti sokapa­ride­vadukkha­doma­nassu­pāyāsā. Viññāṇe vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa tassa viññāṇassa vipariṇāmaññathābhāvā nuppajjanti sokapa­ride­vadukkha­doma­nassu­pāyāsā. Idaṃ kho no, āvuso, ānisaṃsaṃ disvā rūpe chandarāgavinayakkhāyī satthā, vedanāya … saññāya … saṅkhāresu … viññāṇe chandarāgavinayakkhāyī satthā’ti.</p><p><a id="p_13S3_31" class="ms"></a><a class="sc" id="sn22.2.10"></a>
Akusale cāvuso, dhamme upasampajja viharato diṭṭhe ceva dhamme sukho vihāro abhavissa avighāto anupāyāso apariḷāho, kāyassa ca bhedā paraṃ maraṇā sugati pāṭikaṅkhā, nayidaṃ bhagavā akusalānaṃ dhammānaṃ pahānaṃ vaṇṇeyya. Yasmā ca kho, āvuso, akusale dhamme upasampajja viharato diṭṭhe ceva dhamme dukkho vihāro savighāto saupāyāso sapariḷāho, kāyassa ca bhedā paraṃ maraṇā duggati pāṭikaṅkhā, tasmā bhagavā akusalānaṃ dhammānaṃ pahānaṃ vaṇṇeti.</p><p><a id="p_13S3_32" class="ms"></a><a class="sc" id="sn22.2.11"></a>
Kusale cāvuso, dhamme upasampajja viharato diṭṭhe ceva dhamme dukkho vihāro abhavissa savighāto saupāyāso sapariḷāho, kāyassa ca bhedā paraṃ maraṇā duggati pāṭikaṅkhā, nayidaṃ bhagavā kusalānaṃ dhammānaṃ upasampadaṃ vaṇṇeyya. Yasmā ca kho, āvuso, kusale dhamme upasampajja viharato diṭṭhe ceva dhamme sukho vihāro avighāto anupāyāso apariḷāho, kāyassa ca bhedā paraṃ maraṇā sugati pāṭikaṅkhā, tasmā bhagavā kusalānaṃ dhammānaṃ upasampadaṃ vaṇṇetī”ti.</p><p><a id="p_13S3_33" class="ms"></a><a class="sc" id="sn22.2.12"></a>
Idamavocāyasmā sāriputto. Attamanā te bhikkhū āyasmato sāriputtassa bhāsitaṃ abhinandunti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn22.3"><h1><a href="#menu">3. Hāliddikānisutta</a></h1></hgroup><p><a id="p_13S3_35" class="ms"></a><a class="msdiv" id="msdiv3"></a><a class="sc" id="sn22.3.1"></a>
<span class="evam">Evaṃ me sutaṃ—​</span>   ekaṃ samayaṃ āyasmā mahākaccāno avantīsu viharati kuraraghare papāte pabbate. Atha kho hāliddikāni gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddikāni gahapati āyasmantaṃ mahākaccānaṃ etadavoca:  “vuttamidaṃ, bhante, bhagavatā aṭṭhakavaggiye māgaṇḍiyapañhe: </p><blockquote class="gatha"><p><a id="p_13S3_36" class="ms"></a><a class="sc" id="sn22.3.2"></a>
‘Okaṃ pahāya aniketasārī,<br> Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.
</p>
</blockquote><p><a id="p_13S3_37" class="ms"></a><a class="sc" id="sn22.3.3"></a>
Imassa nu kho, bhante, bhagavatā saṃkhittena bhāsitassa kathaṃ vitthārena attho daṭṭhabbo”ti?</p><p><a id="p_13S3_38" class="ms"></a><a class="sc" id="sn22.3.4"></a>
“Rūpadhātu kho, gahapati, viññāṇassa oko. Rūpadhā­turā­gavi­nibandhañca pana viññāṇaṃ ‘okasārī’ti vuccati. Vedanādhātu kho, gahapati, viññāṇassa oko. Vedanā­dhātu­rāga­vini­bandhañca pana viññāṇaṃ ‘okasārī’ti vuccati. Saññādhātu kho, gahapati, viññāṇassa oko. Saññā­dhātu­rāga­vini­bandhañca pana viññāṇaṃ ‘okasārī’ti vuccati. Saṅkhāradhātu kho, gahapati, viññāṇassa oko. Saṅkhā­radhā­turā­gavi­nibandhañca pana viññāṇaṃ ‘okasārī’ti vuccati. Evaṃ kho, gahapati, okasārī hoti.</p><p><a id="p_13S3_39" class="ms"></a><a class="sc" id="sn22.3.5"></a>
Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhā­nābhi­nive­sānu­sayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘anokasārī’ti vuccati. Vedanādhātuyā kho, gahapati … saññādhātuyā kho, gahapati … saṅkhāradhātuyā kho, gahapati … viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhā­nābhi­nive­sānu­sayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘anokasārī’ti vuccati. Evaṃ kho, gahapati, anokasārī hoti.</p><p><a id="p_13S3_40" class="ms"></a><a class="sc" id="sn22.3.6"></a>
Kathañca, gahapati, niketasārī hoti? Rūpani­mitta­nike­tavi­sāra­vini­bandhā kho, gahapati, ‘niketasārī’ti vuccati. Saddanimitta … pe … gandhanimitta … rasanimitta … phoṭṭhabbanimitta … dhamma­nimitta­nike­tavi­sāra­vini­bandhā kho, gahapati, ‘niketasārī’ti vuccati. Evaṃ kho, gahapati, niketasārī hoti.</p><p><a id="p_13S3_41" class="ms"></a><a class="sc" id="sn22.3.7"></a>
Kathañca, gahapati, aniketasārī hoti? Rūpani­mitta­nike­tavi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘aniketasārī’ti vuccati. Saddanimitta … gandhanimitta … rasanimitta … phoṭṭhabbanimitta … dhamma­nimitta­nike­tavi­sāra­vini­bandhā kho, gahapati, tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā tathāgato ‘aniketasārī’ti vuccati. Evaṃ kho, gahapati, aniketasārī hoti.</p><p><a id="p_13S3_42" class="ms"></a><a class="sc" id="sn22.3.8"></a>
Kathañca, gahapati, gāme santhavajāto hoti? Idha, gahapati, ekacco gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṃ āpajjati. Evaṃ kho, gahapati, gāme santhavajāto hoti.</p><p><a id="p_13S3_43" class="ms"></a><a class="sc" id="sn22.3.9"></a>
Kathañca, gahapati, gāme na santhavajāto hoti? Idha, gahapati, bhikkhu gihīhi asaṃsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kiccakaraṇīyesu na attanā tesu yogaṃ āpajjati. Evaṃ kho, gahapati, gāme na santhavajāto hoti.</p><p><a id="p_13S3_44" class="ms"></a><a class="sc" id="sn22.3.10"></a>
Kathañca, gahapati, kāmehi aritto hoti? Idha, gahapati, ekacco kāmesu avigatarāgo hoti avigatacchando avigatapemo avigatapipāso avigatapariḷāho avigatataṇho. Evaṃ kho, gahapati, kāmehi aritto hoti.</p><p><a id="p_13S3_45" class="ms"></a><a class="sc" id="sn22.3.11"></a>
Kathañca, gahapati, kāmehi ritto hoti? Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. Evaṃ kho, gahapati, kāmehi ritto hoti.</p><p><a id="p_13S3_46" class="ms"></a><a class="sc" id="sn22.3.12"></a>
Kathañca, gahapati, purakkharāno hoti? Idha, gahapati, ekaccassa evaṃ hoti:  ‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. Evaṃ kho, gahapati, purakkharāno hoti.</p><p><a id="p_13S3_47" class="ms"></a><a class="sc" id="sn22.3.13"></a>
Kathañca, gahapati, apurakkharāno hoti? Idha, gahapati, ekaccassa na evaṃ hoti:  ‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. Evaṃ kho, gahapati, apurakkharāno hoti.</p><p><a id="p_13S3_48" class="ms"></a><a class="sc" id="sn22.3.14"></a>
Kathañca, gahapati, kathaṃ viggayha janena kattā hoti? Idha, gahapati, ekacco evarūpiṃ kathaṃ kattā hoti:  ‘na tvaṃ imaṃ dhammavinayaṃ ājānāsi; ahaṃ imaṃ dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi? Micchāpaṭipanno tvamasi; ahamasmi sammāpaṭipanno. Pure vacanīyaṃ pacchā avaca; pacchā vacanīyaṃ pure avaca. Sahitaṃ me, asahitaṃ te. Adhiciṇṇaṃ te viparāvattaṃ. Āropito te vādo; cara vādappamokkhāya. Niggahitosi; nibbeṭhehi vā sace pahosī’ti. Evaṃ kho, gahapati, kathaṃ viggayha janena kattā hoti.</p><p><a id="p_13S3_49" class="ms"></a><a class="sc" id="sn22.3.15"></a>
Kathañca, gahapati, kathaṃ na viggayha janena kattā hoti? Idha, gahapati, bhikkhu na evarūpiṃ kathaṃ kattā hoti:  ‘na tvaṃ imaṃ dhammavinayaṃ ājānāsi … pe … nibbeṭhehi vā sace pahosī’ti. Evaṃ kho, gahapati, kathaṃ na viggayha janena kattā hoti.</p><p><a id="p_13S3_50" class="ms"></a><a class="sc" id="sn22.3.16"></a>
Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe: </p><blockquote class="gatha"><p><a id="p_13S3_51" class="ms"></a><a class="sc" id="sn22.3.17"></a>
‘Okaṃ pahāya aniketasārī,<br> Gāme akubbaṃ munisanthavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.
</p>
</blockquote><p><a id="p_13S3_52" class="ms"></a><a class="sc" id="sn22.3.18"></a>
Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn22.4"><h1><a href="#menu">4. Dutiyahāliddikānisutta</a></h1></hgroup><p><a id="p_13S3_54" class="ms"></a><a class="msdiv" id="msdiv4"></a><a class="sc" id="sn22.4.1"></a>
<span class="evam">Evaṃ me sutaṃ—​</span>   ekaṃ samayaṃ āyasmā mahākaccāno avantīsu viharati kuraraghare papāte pabbate. Atha kho hāliddikāni gahapati yenāyasmā mahākaccāno … pe … ekamantaṃ nisinno kho hāliddikāni gahapati āyasmantaṃ mahākaccānaṃ etadavoca:  “vuttamidaṃ, bhante, bhagavatā sakkapañhe:  ‘ye te samaṇabrāhmaṇā taṇhāsaṅkhayavimuttā, te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti.</p><p><a id="p_13S3_55" class="ms"></a><a class="sc" id="sn22.4.2"></a>
Imassa nu kho, bhante, bhagavatā saṃkhittena bhāsitassa kathaṃ vitthārena attho daṭṭhabbo”ti?</p><p><a id="p_13S3_56" class="ms"></a><a class="sc" id="sn22.4.3"></a>
“Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhā­nābhi­nive­sānu­sayā, tesaṃ khayā virāgā nirodhā cāgā paṭinissaggā ‘cittaṃ suvimuttanti’ vuccati.</p><p><a id="p_13S3_57" class="ms"></a><a class="sc" id="sn22.4.4"></a>
Vedanādhātuyā kho, gahapati … saññādhātuyā kho, gahapati … saṅkhāradhātuyā kho, gahapati … viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhā­nābhi­nive­sānu­sayā, tesaṃ khayā virāgā nirodhā cāgā paṭinissaggā ‘cittaṃ suvimuttanti’ vuccati.</p><p><a id="p_13S3_58" class="ms"></a><a class="sc" id="sn22.4.5"></a>
Iti kho, gahapati, yaṃ taṃ vuttaṃ bhagavatā sakkapañhe:  ‘ye te samaṇabrāhmaṇā taṇhāsaṅkhayavimuttā te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti.</p><p><a id="p_13S3_59" class="ms"></a><a class="sc" id="sn22.4.6"></a>
Imassa kho, gahapati, bhagavatā saṃkhittena bhāsitassa evaṃ vitthārena attho daṭṭhabbo”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn22.5"><h1><a href="#menu">5. Samādhisutta</a></h1></hgroup><span id="5−6"></span><p><span id="5−6"><a id="p_13S3_61" class="ms"></a><a class="msdiv" id="msdiv5"></a><a class="sc" id="sn22.5.1"></a>
<span class="evam">Evaṃ me sutaṃ—​</span> … pe … sāvatthiyaṃ … tatra kho … pe … etadavoca:  “samādhiṃ, bhikkhave, bhāvetha; samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṃ samudayañca atthaṅgamañca, viññāṇassa samudayañca atthaṅgamañca.</span></p><p><a id="p_13S3_62" class="ms"></a><a class="sc" id="sn22.5.2"></a>
Ko ca, bhikkhave, rūpassa samudayo, ko vedanāya samudayo, ko saññāya samudayo, ko saṅkhārānaṃ samudayo, ko viññāṇassa samudayo? Idha, bhikkhave, bhikkhu abhinandati abhivadati ajjhosāya tiṭṭhati.</p><p><a id="p_13S3_63" class="ms"></a><a class="sc" id="sn22.5.3"></a>
Kiñca abhinandati abhivadati ajjhosāya tiṭṭhati? Rūpaṃ abhinandati abhivadati ajjhosāya tiṭṭhati. Tassa rūpaṃ abhinandato abhivadato ajjhosāya tiṭṭhato uppajjati nandī. Yā rūpe nandī tadupādānaṃ. Tassupādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti.</p><p><a id="p_13S3_64" class="ms"></a><a class="sc" id="sn22.5.4"></a>
Vedanaṃ abhinandati … pe … saññaṃ abhinandati … saṅkhāre abhinandati … viññāṇaṃ abhinandati abhivadati ajjhosāya tiṭṭhati. Tassa viññāṇaṃ abhinandato abhivadato ajjhosāya tiṭṭhato uppajjati nandī. Yā viññāṇe nandī tadupādānaṃ. Tassupādānapaccayā bhavo; bhavapaccayā jāti; jātipaccayā … pe … evametassa kevalassa dukkhakkhandhassa samudayo hoti.</p><p><a id="p_13S3_65" class="ms"></a><a class="sc" id="sn22.5.5"></a>
Ayaṃ, bhikkhave, rūpassa samudayo; ayaṃ vedanāya samudayo; ayaṃ saññāya samudayo; ayaṃ saṅkhārānaṃ samudayo; ayaṃ viññāṇassa samudayo.</p><p><a id="p_13S3_66" class="ms"></a><a class="sc" id="sn22.5.6"></a>
Ko ca, bhikkhave, rūpassa atthaṅgamo, ko vedanāya … ko saññāya … ko saṅkhārānaṃ … ko viññāṇassa atthaṅgamo?</p><p><a id="p_13S3_67" class="ms"></a><a class="sc" id="sn22.5.7"></a>
Idha, bhikkhave, nābhinandati nābhivadati nājjhosāya tiṭṭhati.</p><p><a id="p_13S3_68" class="ms"></a><a class="sc" id="sn22.5.8"></a>
Kiñca nābhinandati nābhivadati nājjhosāya tiṭṭhati? Rūpaṃ nābhinandati nābhivadati nājjhosāya tiṭṭhati. Tassa rūpaṃ anabhinandato anabhivadato anajjhosāya tiṭṭhato yā rūpe nandī sā nirujjhati. Tassa nandīnirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti.</p><p><a id="p_13S3_69" class="ms"></a><a class="sc" id="sn22.5.9"></a>
Vedanaṃ nābhinandati nābhivadati nājjhosāya tiṭṭhati. Tassa vedanaṃ anabhinandato anabhivadato anajjhosāya tiṭṭhato yā vedanāya nandī sā nirujjhati. Tassa nandīnirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti.</p><p><a id="p_13S3_70" class="ms"></a><a class="sc" id="sn22.5.10"></a>
Saññaṃ nābhinandati … pe … saṅkhāre nābhinandati nābhivadati nājjhosāya tiṭṭhati. Tassa saṅkhāre anabhinandato anabhivadato anajjhosāya tiṭṭhato yā saṅkhāresu nandī sā nirujjhati. Tassa nandīnirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti.</p><p><a id="p_13S3_71" class="ms"></a><a class="sc" id="sn22.5.11"></a>
Viññāṇaṃ nābhinandati nābhivadati nājjhosāya tiṭṭhati. Tassa viññāṇaṃ anabhinandato anabhivadato anajjhosāya tiṭṭhato yā viññāṇe nandī sā nirujjhati. Tassa nandīnirodhā upādānanirodho … pe … evametassa kevalassa dukkhakkhandhassa nirodho hoti.</p><p><a id="p_13S3_72" class="ms"></a><a class="sc" id="sn22.5.12"></a>
Ayaṃ, bhikkhave, rūpassa atthaṅgamo, ayaṃ vedanāya atthaṅgamo, ayaṃ saññāya atthaṅgamo, ayaṃ saṅkhārānaṃ atthaṅgamo, ayaṃ viññāṇassa atthaṅgamo”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn22.6"><h1><a href="#menu">6. Paṭisallāṇasutta</a></h1></hgroup><p><a id="p_13S3_74" class="ms"></a><a class="msdiv" id="msdiv6"></a><a class="sc" id="sn22.6.1"></a>
Sāvatthinidānaṃ. “Paṭisallāṇe, bhikkhave, yogamāpajjatha. Paṭisallīṇo, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṃ samudayañca atthaṅgamañca, viññāṇassa samudayañca atthaṅgamañca … pe … (yathā paṭhamasutte tathā vitthāretabbo.)</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn22.7"><h1><a href="#menu">7. Upādāparitassanāsutta</a></h1></hgroup><p><a id="p_13S3_76" class="ms"></a><a class="msdiv" id="msdiv7"></a><a class="sc" id="sn22.7.1"></a>
Sāvatthinidānaṃ. “Upādāparitassanañca vo, bhikkhave, desessāmi anupādāaparitassanañca. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti, kho te bhikkhū bhagavato paccassosuṃ. Bhagavā etadavoca: </p><p><a id="p_13S3_77" class="ms"></a><a class="sc" id="sn22.7.2"></a>
“Kathañca, bhikkhave, upādāparitassanā hoti? Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. Tassa taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā rūpavi­pari­ṇāmā­nupa­rivatti viññāṇaṃ hoti. Tassa rūpavi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso pariyādānā uttāsavā ca hoti vighātavā ca apekkhavā ca upādāya ca paritassati.</p><p><a id="p_13S3_78" class="ms"></a><a class="sc" id="sn22.7.3"></a>
Vedanaṃ attato samanupassati, vedanāvantaṃ vā attānaṃ; attani vā vedanaṃ, vedanāya vā attānaṃ. Tassa sā vedanā vipariṇamati aññathā hoti. Tassa vedanā­vipa­riṇā­mañña­thābhāvā vedanā­vipa­riṇā­mānu­pari­vatti viññāṇaṃ hoti. Tassa vedanā­vipa­riṇā­mānu­pari­vattijā paritassanā dhammasamuppādā cittaṃ pariyādāya tiṭṭhanti. Cetaso pariyādānā uttāsavā ca hoti vighātavā ca apekkhavā ca upādāya ca paritassati.</p><p><a id="p_13S3_79" class="ms"></a><a class="sc" id="sn22.7.4"></a>
Saññaṃ attato samanupassati … pe … saṅkhāre attato samanupassati, saṅkhāravantaṃ vā attānaṃ; attani vā saṅkhāre, saṅkhāresu vā attānaṃ. Tassa te saṅkhārā vipariṇamanti aññathā honti. Tassa saṅkhā­ravi­pari­ṇāmañña­thābhāvā saṅkhā­ravi­pari­ṇāmā­nupa­rivatti viññāṇaṃ hoti. Tassa saṅkhā­ravi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso pariyādānā uttāsavā ca hoti vighātavā ca apekkhavā ca upādāya ca paritassati.</p><p><a id="p_13S3_80" class="ms"></a><a class="sc" id="sn22.7.5"></a>
Viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. Tassa taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā viññā­ṇavi­pari­ṇāmā­nupa­rivatti viññāṇaṃ hoti. Tassa viññā­ṇavi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso pariyādānā uttāsavā ca hoti vighātavā ca apekkhavā ca upādāya ca paritassati. Evaṃ kho, bhikkhave, upādāparitassanā hoti.</p><p><a id="p_13S3_81" class="ms"></a><a class="sc" id="sn22.7.6"></a>
Kathañca, bhikkhave, anupādāaparitassanā hoti? Idha, bhikkhave, sutavā ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto na rūpaṃ attato samanupassati, na rūpavantaṃ vā attānaṃ; na attani vā rūpaṃ, na rūpasmiṃ vā attānaṃ. Tassa taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā na rūpavi­pari­ṇāmā­nupa­rivatti viññāṇaṃ hoti. Tassa na rūpavi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati.</p><p><a id="p_13S3_82" class="ms"></a><a class="sc" id="sn22.7.7"></a>
Na vedanaṃ attato samanupassati, na vedanāvantaṃ vā attānaṃ; na attani vā vedanaṃ, na vedanāya vā attānaṃ. Tassa sā vedanā vipariṇamati aññathā hoti. Tassa vedanā­vipa­riṇā­mañña­thābhāvā na vedanā­vipa­riṇā­mānu­pari­vatti viññāṇaṃ hoti. Tassa na vedanā­vipa­riṇā­mānu­pari­vattijā paritassanā dhammasamuppādā cittaṃ pariyādāya tiṭṭhanti. Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati.</p><p><a id="p_13S3_83" class="ms"></a><a class="sc" id="sn22.7.8"></a>
Na saññaṃ … pe … na saṅkhāre attato samanupassati, na saṅkhāravantaṃ vā attānaṃ; na attani vā saṅkhāre, na saṅkhāresu vā attānaṃ. Tassa te saṅkhārā vipariṇamanti aññathā honti. Tassa saṅkhā­ravi­pari­ṇāmañña­thābhāvā na saṅkhā­ravi­pari­ṇāmā­nupa­rivatti viññāṇaṃ hoti. Tassa na saṅkhā­ravi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati.</p><p><a id="p_13S3_84" class="ms"></a><a class="sc" id="sn22.7.9"></a>
Na viññāṇaṃ attato samanupassati, na viññāṇavantaṃ vā attānaṃ … pe … tassa taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā na viññā­ṇavi­pari­ṇāmā­nupa­rivatti viññāṇaṃ hoti. Tassa na viññā­ṇavi­pari­ṇāmā­nupa­rivattijā paritassanā dhammasamuppādā cittaṃ pariyādāya tiṭṭhanti. Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. Evaṃ kho, bhikkhave, anupādā aparitassanaṃ hotī”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn22.8"><h1><a href="#menu">8. Dutiya­upā­dāpa­ritassa­nāsutta</a></h1></hgroup><p><a id="p_13S3_86" class="ms"></a><a class="msdiv" id="msdiv8"></a><a class="sc" id="sn22.8.1"></a>
Sāvatthinidānaṃ. “Upādāparitassanañca vo, bhikkhave, desessāmi anupādāaparitassanañca. Taṃ suṇātha … pe … kathañca, bhikkhave, upādāparitassanā hoti? Idha, bhikkhave, assutavā puthujjano rūpaṃ ‘etaṃ mama, esohamasmi, eso me attā’ti samanupassati. Tassa taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā uppajjanti sokapa­ride­vadukkha­doma­nassu­pāyāsā. Vedanaṃ etaṃ mama … pe … saññaṃ etaṃ mama … saṅkhāre etaṃ mama … viññāṇaṃ ‘etaṃ mama, esohamasmi, eso me attā’ti samanupassati. Tassa taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā uppajjanti sokapa­ride­vadukkha­doma­nassu­pāyāsā. Evaṃ kho, bhikkhave, upādāparitassanā hoti.</p><p><a id="p_13S3_87" class="ms"></a><a class="sc" id="sn22.8.2"></a>
Kathañca, bhikkhave, anupādāaparitassanā hoti? Idha, bhikkhave, sutavā ariyasāvako rūpaṃ ‘netaṃ mama, nesohamasmi, na meso attā’ti samanupassati. Tassa taṃ rūpaṃ vipariṇamati aññathā hoti. Tassa rūpavi­pari­ṇāmañña­thābhāvā nuppajjanti sokapa­ride­vadukkha­doma­nassu­pāyāsā. Vedanaṃ netaṃ mama … saññaṃ netaṃ mama … saṅkhāre netaṃ mama … viññāṇaṃ ‘netaṃ mama, nesohamasmi, na meso attā’ti samanupassati. Tassa taṃ viññāṇaṃ vipariṇamati aññathā hoti. Tassa viññā­ṇavi­pari­ṇāmañña­thābhāvā nuppajjanti sokapa­ride­vadukkha­doma­nassu­pāyāsā. Evaṃ kho, bhikkhave, anupādāaparitassanā hotī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn22.9"><h1><a href="#menu">9. Kālattayaaniccasutta</a></h1></hgroup><p><a id="p_13S3_89" class="ms"></a><a class="msdiv" id="msdiv9"></a><a class="sc" id="sn22.9.1"></a>
Sāvatthinidānaṃ. “Rūpaṃ, bhikkhave, aniccaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ rūpasmiṃ anapekkho hoti; anāgataṃ rūpaṃ nābhinandati; paccuppannassa rūpassa nibbidāya virāgāya nirodhāya paṭipanno hoti. Vedanā aniccā … pe … saññā aniccā … saṅkhārā aniccā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu saṅkhāresu anapekkho hoti; anāgate saṅkhāre nābhinandati; paccuppannānaṃ saṅkhārānaṃ nibbidāya virāgāya nirodhāya paṭipanno hoti. Viññāṇaṃ aniccaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ viññāṇasmiṃ anapekkho hoti; anāgataṃ viññāṇaṃ nābhinandati; paccuppannassa viññāṇassa nibbidāya virāgāya nirodhāya paṭipanno hotī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn22.10"><h1><a href="#menu">10. Kālattayadukkhasutta</a></h1></hgroup><p><a id="p_13S3_91" class="ms"></a><a class="msdiv" id="msdiv10"></a><a class="sc" id="sn22.10.1"></a>
Sāvatthinidānaṃ. “Rūpaṃ, bhikkhave, dukkhaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ rūpasmiṃ anapekkho hoti; anāgataṃ rūpaṃ nābhinandati; paccuppannassa rūpassa nibbidāya virāgāya nirodhāya paṭipanno hoti. Vedanā dukkhā … saññā dukkhā … saṅkhārā dukkhā … viññāṇaṃ dukkhaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ viññāṇasmiṃ anapekkho hoti; anāgataṃ viññāṇaṃ nābhinandati; paccuppannassa viññāṇassa nibbidāya virāgāya nirodhāya paṭipanno hotī”ti.</p>
<p class="endsection">Dasamaṃ.</p></article></section><section class="sutta" id="11"><article><hgroup id="sn22.11"><h1><a href="#menu">11. Kālattayaanattasutta</a></h1></hgroup><p><a id="p_13S3_93" class="ms"></a><a class="msdiv" id="msdiv11"></a><a class="sc" id="sn22.11.1"></a>
Sāvatthinidānaṃ. “Rūpaṃ, bhikkhave, anattā atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ rūpasmiṃ anapekkho hoti; anāgataṃ rūpaṃ nābhinandati; paccuppannassa rūpassa nibbidāya virāgāya nirodhāya paṭipanno hoti. Vedanā anattā … saññā anattā … saṅkhārā anattā … viññāṇaṃ anattā atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ viññāṇasmiṃ anapekkho hoti; anāgataṃ viññāṇaṃ nābhinandati; paccuppannassa viññāṇassa nibbidāya virāgāya nirodhāya paṭipanno hotī”ti.</p>
<p class="endsection">Ekādasamaṃ.</p>
<p class="endsection">Nakulapituvaggo paṭhamo.</p><blockquote class="uddanagatha"><p><a id="p_13S3_97" class="ms"></a><a class="sc" id="sn22.11.2"></a>
Nakulapitā devadahā,<br> Dvepi hāliddikāni ca;<br>
Samādhipaṭisallāṇā,<br>
Upādāparitassanā duve;<br>
Atītānāgatapaccuppannā,<br>
Vaggo tena pavuccati.
</p>
</blockquote><a href="../../sn21.1-12/pi/" rel="prev" class="previous">◀◀ Saṃyutta Nikāya 21.1–​12</a><a href="#" class="top">▲ TOP</a>
<a href="../../sn22.12-21/pi/" rel="prefetch" class="next">Saṃyutta Nikāya 22.12–​21 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Khandhasaṃyutta</div>
<div class="hidden">
Mūlapaṇṇāsaka</div>
<div class="hidden">
Nakulapituvagga</div>
<div class="hidden">
Nakulapitusutta</div>
</div>
</body></html>