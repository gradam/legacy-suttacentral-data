<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu231" href="#an5.231">231. Āvāsikasutta</a></li>
<li><a id="menu232" href="#an5.232">232. Piyasutta</a></li>
<li><a id="menu233" href="#an5.233">233. Sobhanasutta</a></li>
<li><a id="menu234" href="#an5.234">234. Bahūpakārasutta</a></li>
<li><a id="menu235" href="#an5.235">235. Anukampasutta</a></li>
<li><a id="menu236" href="#an5.236">236. Paṭhamaavaṇṇārahasutta</a></li>
<li><a id="menu237" href="#an5.237">237. Dutiyaavaṇṇārahasutta</a></li>
<li><a id="menu238" href="#an5.238">238. Tatiyaavaṇṇārahasutta</a></li>
<li><a id="menu239" href="#an5.239">239. Paṭhamamacchariyasutta</a></li>
<li><a id="menu240" href="#an5.240">240. Dutiyamacchariyasutta</a></li>
</ul></div>
</div>
<section id="vagga"><section class="sutta" id="231"><article><hgroup id="an5.231"><h2>Aṅguttara Nikāya 5</h2> <h3>24. Āvāsikavagga</h3><h1><a href="#menu">231. Āvāsikasutta</a></h1></hgroup><p><a id="p_16A5_1289" class="ms"></a><a class="msdiv" id="msdiv231"></a><a class="sc" id="an5.231.1"></a> “Pañcahi, bhikkhave, dhammehi samannāgato āvāsiko bhikkhu abhāvanīyo hoti. Katamehi pañcahi? Na ākappasampanno hoti na vattasampanno; na bahussuto hoti na sutadharo; na paṭisallekhitā hoti na paṭisallānārāmo; na kalyāṇavāco hoti na kalyāṇavākkaraṇo; duppañño hoti jaḷo eḷamūgo. Imehi kho, bhikkhave, pañcahi dhammehi samannāgato āvāsiko bhikkhu abhāvanīyo hoti.</p><p><a id="p_16A5_1290" class="ms"></a><a class="sc" id="an5.231.2"></a>
Pañcahi, bhikkhave, dhammehi samannāgato āvāsiko bhikkhu bhāvanīyo hoti. Katamehi pañcahi? Ākappasampanno hoti vattasampanno; bahussuto hoti sutadharo; paṭisallekhitā hoti paṭisallānārāmo; kalyāṇavāco hoti kalyāṇavākkaraṇo; paññavā hoti ajaḷo aneḷamūgo. Imehi kho, bhikkhave, pañcahi dhammehi samannāgato āvāsiko bhikkhu bhāvanīyo hotī”ti.</p>
<p class="endsection">Paṭhamaṃ.</p></article></section><section class="sutta" id="232"><article><hgroup id="an5.232"><h1><a href="#menu">232. Piyasutta</a></h1></hgroup><p><a id="p_16A5_1292" class="ms"></a><a class="msdiv" id="msdiv232"></a><a class="sc" id="an5.232.1"></a>
“Pañcahi, bhikkhave, dhammehi samannāgato āvāsiko bhikkhu sabrahmacārīnaṃ piyo ca hoti manāpo ca garu ca bhāvanīyo ca. Katamehi pañcahi? Sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā; kalyāṇavāco hoti kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā; catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī; āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, pañcahi dhammehi samannāgato āvāsiko bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.</p>
<p class="endsection">Dutiyaṃ.</p></article></section><section class="sutta" id="233"><article><hgroup id="an5.233"><h1><a href="#menu">233. Sobhanasutta</a></h1></hgroup><p><a id="p_16A5_1294" class="ms"></a><a class="msdiv" id="msdiv233"></a><a class="sc" id="an5.233.1"></a>
“Pañcahi, bhikkhave, dhammehi samannāgato āvāsiko bhikkhu āvāsaṃ sobheti. Katamehi pañcahi? Sīlavā hoti … pe … samādāya sikkhati sikkhāpadesu; bahussuto hoti … pe … diṭṭhiyā suppaṭividdhā; kalyāṇavāco hoti kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā; paṭibalo hoti upasaṅkamante dhammiyā kathāya sandassetuṃ samādapetuṃ samuttejetuṃ sampahaṃsetuṃ; catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī. Imehi kho, bhikkhave, pañcahi dhammehi samannāgato āvāsiko bhikkhu āvāsaṃ sobhetī”ti.</p>
<p class="endsection">Tatiyaṃ.</p></article></section><section class="sutta" id="234"><article><hgroup id="an5.234"><h1><a href="#menu">234. Bahūpakārasutta</a></h1></hgroup><p><a id="p_16A5_1296" class="ms"></a><a class="msdiv" id="msdiv234"></a><a class="sc" id="an5.234.1"></a>
“Pañcahi, bhikkhave, dhammehi samannāgato āvāsiko bhikkhu āvāsassa bahūpakāro hoti. Katamehi pañcahi? Sīlavā hoti … pe … samādāya sikkhati sikkhāpadesu; bahussuto hoti … pe … diṭṭhiyā suppaṭividdhā; khaṇḍaphullaṃ paṭisaṅkharoti; mahā kho pana bhikkhusaṃgho abhikkanto nānāverajjakā bhikkhū gihīnaṃ upasaṅkamitvā āroceti:  ‘mahā kho, āvuso, bhikkhusaṃgho abhikkanto nānāverajjakā bhikkhū, karotha puññāni, samayo puññāni kātun’ti; catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī. Imehi kho, bhikkhave, pañcahi dhammehi samannāgato āvāsiko bhikkhu āvāsassa bahūpakāro hotī”ti.</p>
<p class="endsection">Catutthaṃ.</p></article></section><section class="sutta" id="235"><article><hgroup id="an5.235"><h1><a href="#menu">235. Anukampasutta</a></h1></hgroup><p><a id="p_16A5_1298" class="ms"></a><a class="msdiv" id="msdiv235"></a><a class="sc" id="an5.235.1"></a>
“Pañcahi, bhikkhave, dhammehi samannāgato āvāsiko bhikkhu gihīnaṃ anukampati. Katamehi pañcahi? Adhisīle samādapeti; dhammadassane niveseti; gilānake upasaṅkamitvā satiṃ uppādeti:  ‘arahaggataṃ āyasmanto satiṃ upaṭṭhāpethā’ti; mahā kho pana bhikkhusaṃgho abhikkanto nānāverajjakā bhikkhū gihīnaṃ upasaṅkamitvā āroceti:  ‘mahā kho, āvuso, bhikkhusaṃgho abhikkanto nānāverajjakā bhikkhū, karotha puññāni, samayo puññāni kātun’ti; yaṃ kho panassa bhojanaṃ denti lūkhaṃ vā paṇītaṃ vā taṃ attanā paribhuñjati, saddhādeyyaṃ na vinipāteti. Imehi kho, bhikkhave, pañcahi dhammehi samannāgato āvāsiko bhikkhu gihīnaṃ anukampatī”ti.</p>
<p class="endsection">Pañcamaṃ.</p></article></section><section class="sutta" id="236"><article><hgroup id="an5.236"><h1><a href="#menu">236. Paṭhamaavaṇṇārahasutta</a></h1></hgroup><p><a id="p_16A5_1300" class="ms"></a><a class="msdiv" id="msdiv236"></a><a class="sc" id="an5.236.1"></a>
“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati; ananuvicca apariyogāhetvā vaṇṇārahassa avaṇṇaṃ bhāsati; ananuvicca apariyogāhetvā appasādanīye ṭhāne pasādaṃ upadaṃseti; ananuvicca apariyogāhetvā pasādanīye ṭhāne appasādaṃ upadaṃseti; saddhādeyyaṃ vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye.</p><p><a id="p_16A5_1301" class="ms"></a><a class="sc" id="an5.236.2"></a>
Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati; anuvicca pariyogāhetvā vaṇṇārahassa vaṇṇaṃ bhāsati; anuvicca pariyogāhetvā appasādanīye ṭhāne appasādaṃ upadaṃseti; anuvicca pariyogāhetvā pasādanīye ṭhāne pasādaṃ upadaṃseti; saddhādeyyaṃ na vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti.</p>
<p class="endsection">Chaṭṭhaṃ.</p></article></section><section class="sutta" id="237"><article><hgroup id="an5.237"><h1><a href="#menu">237. Dutiyaavaṇṇārahasutta</a></h1></hgroup><p><a id="p_16A5_1303" class="ms"></a><a class="msdiv" id="msdiv237"></a><a class="sc" id="an5.237.1"></a>
“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati; ananuvicca apariyogāhetvā vaṇṇārahassa avaṇṇaṃ bhāsati; āvāsamaccharī hoti āvāsapaligedhī; kulamaccharī hoti kulapaligedhī; saddhādeyyaṃ vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye.</p><p><a id="p_16A5_1304" class="ms"></a><a class="sc" id="an5.237.2"></a>
Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati; anuvicca pariyogāhetvā vaṇṇārahassa vaṇṇaṃ bhāsati; na āvāsamaccharī hoti na āvāsapaligedhī; na kulamaccharī hoti na kulapaligedhī; saddhādeyyaṃ na vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti.</p>
<p class="endsection">Sattamaṃ.</p></article></section><section class="sutta" id="238"><article><hgroup id="an5.238"><h1><a href="#menu">238. Tatiyaavaṇṇārahasutta</a></h1></hgroup><p><a id="p_16A5_1306" class="ms"></a><a class="msdiv" id="msdiv238"></a><a class="sc" id="an5.238.1"></a>
“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati; ananuvicca apariyogāhetvā vaṇṇārahassa avaṇṇaṃ bhāsati; āvāsamaccharī hoti; kulamaccharī hoti; lābhamaccharī hoti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye.</p><p><a id="p_16A5_1307" class="ms"></a><a class="sc" id="an5.238.2"></a>
Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati; anuvicca pariyogāhetvā vaṇṇārahassa vaṇṇaṃ bhāsati; na āvāsamaccharī hoti; na kulamaccharī hoti; na lābhamaccharī hoti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti.</p>
<p class="endsection">Aṭṭhamaṃ.</p></article></section><section class="sutta" id="239"><article><hgroup id="an5.239"><h1><a href="#menu">239. Paṭhamamacchariyasutta</a></h1></hgroup><p><a id="p_16A5_1309" class="ms"></a><a class="msdiv" id="msdiv239"></a><a class="sc" id="an5.239.1"></a>
“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. Katamehi pañcahi? Āvāsamaccharī hoti; kulamaccharī hoti; lābhamaccharī hoti; vaṇṇamaccharī hoti; saddhādeyyaṃ vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye.</p><p><a id="p_16A5_1310" class="ms"></a><a class="sc" id="an5.239.2"></a>
Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. Katamehi pañcahi? Na āvāsamaccharī hoti; na kulamaccharī hoti; na lābhamaccharī hoti; na vaṇṇamaccharī hoti; saddhādeyyaṃ na vinipāteti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti.</p>
<p class="endsection">Navamaṃ.</p></article></section><section class="sutta" id="240"><article><hgroup id="an5.240"><h1><a href="#menu">240. Dutiyamacchariyasutta</a></h1></hgroup><p><a id="p_16A5_1312" class="ms"></a><a class="msdiv" id="msdiv240"></a><a class="sc" id="an5.240.1"></a>
“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. Katamehi pañcahi? Āvāsamaccharī hoti; kulamaccharī hoti; lābhamaccharī hoti; vaṇṇamaccharī hoti; dhammamaccharī hoti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye.</p><p><a id="p_16A5_1313" class="ms"></a><a class="sc" id="an5.240.2"></a>
Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. Katamehi pañcahi? Na āvāsamaccharī hoti; na kulamaccharī hoti; na lābhamaccharī hoti; na vaṇṇamaccharī hoti; na dhammamaccharī hoti. Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti.</p>
<p class="endsection">Dasamaṃ.</p>
<p class="endsection">Āvāsikavaggo catuttho.</p><blockquote class="uddanagatha"><p><a id="p_16A5_1317" class="ms"></a><a class="sc" id="an5.240.3"></a>
Āvāsiko piyo ca sobhano,<br> Bahūpakāro anukampako ca;<br>
Tayo avaṇṇārahā ceva,<br>
Macchariyā duvepi cāti.
</p>
</blockquote><a href="../../an5.221-230/pi/" rel="prev" class="previous">◀ Aṅguttara Nikāya 5.221–​230</a><a href="#" class="top">▲ TOP</a>
<a href="../../an5.241-250/pi/" rel="prefetch" class="next">Aṅguttara Nikāya 5.241–​250 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Āvāsikavagga</div>
<div class="hidden">
Āvāsikasutta</div>
</div>
</body></html>