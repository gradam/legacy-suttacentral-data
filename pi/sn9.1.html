<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="1"><article><hgroup id="sn9.1"><h2>Saṃyutta Nikāya 9</h2> <h3>1. Vanavagga</h3><h1>1. Vivekasutta</h1></hgroup><p><a id="p_12S1_1378" class="ms"></a><a class="msdiv" id="msdiv221"></a><a class="sc" id="sn9.1.1"></a> <span class="evam">Evaṃ me sutaṃ—​</span>   ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: </p><blockquote class="gatha">
<p><a id="p_12S1_1379" class="ms"></a></p><a class="sc" id="sn9.1.2"></a>
“Vivekakāmosi vanaṃ paviṭṭho,<br> Atha te mano niccharatī bahiddhā;<br>
Jano janasmiṃ vinayassu chandaṃ,<br>
Tato sukhī hohisi vītarāgo.
<br><p><a id="p_12S1_1380" class="ms"></a></p><a class="sc" id="sn9.1.3"></a>
Aratiṃ pajahāsi sato,<br> Bhavāsi sataṃ taṃ sārayāmase;<br>
Pātālarajo hi duttaro,<br>
Mā taṃ kāmarajo avāhari.
<br><p><a id="p_12S1_1381" class="ms"></a></p><a class="sc" id="sn9.1.4"></a>
Sakuṇo yathā paṃsukunthito,<br> Vidhunaṃ pātayati sitaṃ rajaṃ;<br>
Evaṃ bhikkhu padhānavā satimā,<br>
Vidhunaṃ pātayati sitaṃ rajan”ti.<br><p><a id="p_12S1_1382" class="ms"></a><a class="sc" id="sn9.1.5"></a>
Atha kho so bhikkhu tāya devatāya saṃvejito saṃvegamāpādīti.</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Vanasaṃyutta</div>
<div class="hidden">
Vanavagga</div>
<div class="hidden">
Vivekasutta</div>
</div>
</section><a class="previous" href="/sn8.12/pi/">◀ Saṃyutta Nikāya  8.12</a><a class="top" href="#"> ▲ TOP </a><a class="next" href="/sn9.2/pi/">Saṃyutta Nikāya  9.2 ▶</a></div>
</body></html>