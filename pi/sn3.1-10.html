<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn3.1">1. Daharasutta</a></li>
<li><a id="menu2" href="#sn3.2">2. Purisasutta</a></li>
<li><a id="menu3" href="#sn3.3">3. Jarāmaraṇasutta</a></li>
<li><a id="menu4" href="#sn3.4">4. Piyasutta</a></li>
<li><a id="menu5" href="#sn3.5">5. Attarakkhitasutta</a></li>
<li><a id="menu6" href="#sn3.6">6. Appakasutta</a></li>
<li><a id="menu7" href="#sn3.7">7. Aḍḍakaraṇasutta</a></li>
<li><a id="menu8" href="#sn3.8">8. Mallikāsutta</a></li>
<li><a id="menu9" href="#sn3.9">9. Yaññasutta</a></li>
<li><a id="menu10" href="#sn3.10">10. Bandhanasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn3.1"><h2>Saṃyutta Nikāya 3</h2> <h3>1. Paṭhamavagga</h3><h1><a href="#menu">1. Daharasutta</a></h1></hgroup><p><a id="p_12S1_577" class="ms"></a><a class="msdiv" id="msdiv112"></a><a class="sc" id="sn3.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho rājā pasenadi kosalo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca:  “bhavampi no gotamo anuttaraṃ sammāsambodhiṃ abhisambuddhoti paṭijānātī”ti? “Yañhi taṃ, mahārāja, sammā vadamāno vadeyya ‘anuttaraṃ sammāsambodhiṃ abhisambuddho’ti, mameva taṃ sammā vadamāno vadeyya. Ahañhi, mahārāja, anuttaraṃ sammāsambodhiṃ abhisambuddho”ti.</p><p><a id="p_12S1_578" class="ms"></a><a class="sc" id="sn3.1.2"></a>
“Yepi te, bho gotama, samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ–  pūraṇo kassapo, makkhali gosālo, nigaṇṭho nāṭaputto, sañcayo belaṭṭhaputto, pakudho kaccāyano, ajito kesakambalo; tepi mayā ‘anuttaraṃ sammāsambodhiṃ abhisambuddhoti paṭijānāthā’ti puṭṭhā samānā anuttaraṃ sammāsambodhiṃ abhisambuddhoti na paṭijānanti. Kiṃ pana bhavaṃ gotamo daharo ceva jātiyā navo ca pabbajjāyā”ti?</p><p><a id="p_12S1_579" class="ms"></a><a class="sc" id="sn3.1.3"></a>
“Cattāro kho me, mahārāja, daharāti na uññātabbā, daharāti na paribhotabbā. Katame cattāro? Khattiyo kho, mahārāja, daharoti na uññātabbo, daharoti na paribhotabbo. Urago kho, mahārāja, daharoti na uññātabbo, daharoti na paribhotabbo. Aggi kho, mahārāja, daharoti na uññātabbo, daharoti na paribhotabbo. Bhikkhu, kho, mahārāja, daharoti na uññātabbo, daharoti na paribhotabbo. Ime kho, mahārāja, cattāro daharāti na uññātabbā, daharāti na paribhotabbā”ti.</p><p><a id="p_12S1_580" class="ms"></a><a class="sc" id="sn3.1.4"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S1_581" class="ms"></a><a class="sc" id="sn3.1.5"></a>
“Khattiyaṃ jātisampannaṃ,<br> abhijātaṃ yasassinaṃ;<br>
Daharoti nāvajāneyya,<br>
na naṃ paribhave naro.
</p><p><a id="p_12S1_582" class="ms"></a><a class="sc" id="sn3.1.6"></a>
Ṭhānañhi so manujindo,<br> rajjaṃ laddhāna khattiyo;<br>
So kuddho rājadaṇḍena,<br>
tasmiṃ pakkamate bhusaṃ;<br>
Tasmā taṃ parivajjeyya,<br>
rakkhaṃ jīvitamattano.
</p><p><a id="p_12S1_583" class="ms"></a><a class="sc" id="sn3.1.7"></a>
Gāme vā yadi vā raññe,<br> yattha passe bhujaṅgamaṃ;<br>
Daharoti nāvajāneyya,<br>
na naṃ paribhave naro.
</p><p><a id="p_12S1_584" class="ms"></a><a class="sc" id="sn3.1.8"></a>
Uccāvacehi vaṇṇehi,<br> urago carati tejasī;<br>
So āsajja ḍaṃse bālaṃ,<br>
naraṃ nāriñca ekadā;<br>
Tasmā taṃ parivajjeyya,<br>
rakkhaṃ jīvitamattano.
</p><p><a id="p_12S1_585" class="ms"></a><a class="sc" id="sn3.1.9"></a>
Pahūtabhakkhaṃ jālinaṃ,<br> pāvakaṃ kaṇhavattaniṃ;<br>
Daharoti nāvajāneyya,<br>
na naṃ paribhave naro.
</p><p><a id="p_12S1_586" class="ms"></a><a class="sc" id="sn3.1.10"></a>
Laddhā hi so upādānaṃ,<br> mahā hutvāna pāvako;<br>
So āsajja ḍahe bālaṃ,<br>
naraṃ nāriñca ekadā;<br>
Tasmā taṃ parivajjeyya,<br>
rakkhaṃ jīvitamattano.
</p><p><a id="p_12S1_587" class="ms"></a><a class="sc" id="sn3.1.11"></a>
Vanaṃ yadaggi ḍahati,<br> pāvako kaṇhavattanī;<br>
Jāyanti tattha pārohā,<br>
ahorattānamaccaye.
</p><p><a id="p_12S1_588" class="ms"></a><a class="sc" id="sn3.1.12"></a>
Yañca kho sīlasampanno,<br> bhikkhu ḍahati tejasā;<br>
Na tassa puttā pasavo,<br>
dāyādā vindare dhanaṃ;<br>
Anapaccā adāyādā,<br>
tālāvatthū bhavanti te.
</p><p><a id="p_12S1_589" class="ms"></a><a class="sc" id="sn3.1.13"></a>
Tasmā hi paṇḍito poso,<br> sampassaṃ atthamattano;<br>
Bhujaṅgamaṃ pāvakañca,<br>
khattiyañca yasassinaṃ;<br>
Bhikkhuñca sīlasampannaṃ,<br>
sammadeva samācare”ti.
</p>
</blockquote><p><a id="p_12S1_590" class="ms"></a><a class="sc" id="sn3.1.14"></a>
Evaṃ vutte, rājā pasenadi kosalo bhagavantaṃ etadavoca:  “abhikkantaṃ, bhante, abhikkantaṃ, bhante. Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:  ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi dhammañca bhikkhusaṃghañca. Upāsakaṃ maṃ, bhante, bhagavā dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="2"><article><hgroup id="sn3.2"><h1><a href="#menu">2. Purisasutta</a></h1></hgroup><p><a id="p_12S1_591" class="ms"></a><a class="msdiv" id="msdiv113"></a><a class="sc" id="sn3.2.1"></a>
Sāvatthinidānaṃ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca:  “kati nu kho, bhante, purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāyā”ti?</p><p><a id="p_12S1_592" class="ms"></a><a class="sc" id="sn3.2.2"></a>
“Tayo kho, mahārāja, purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāya. Katame tayo? Lobho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya. Doso kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya. Moho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya. Ime kho, mahārāja, tayo purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāyā”ti. Idamavoca … pe …</p><blockquote class="gatha"><p><a id="p_12S1_593" class="ms"></a><a class="sc" id="sn3.2.3"></a>
“Lobho doso ca moho ca,<br> purisaṃ pāpacetasaṃ;<br>
Hiṃsanti attasambhūtā,<br>
tacasāraṃva samphalan”ti.
</p>
</blockquote></article></section><section class="sutta" id="3"><article><hgroup id="sn3.3"><h1><a href="#menu">3. Jarāmaraṇasutta</a></h1></hgroup><p><a id="p_12S1_594" class="ms"></a><a class="msdiv" id="msdiv114"></a><a class="sc" id="sn3.3.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “atthi nu kho, bhante, jātassa aññatra jarāmaraṇā”ti? “Natthi kho, mahārāja, jātassa aññatra jarāmaraṇā. Yepi te, mahārāja, khattiyamahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṃ natthi aññatra jarāmaraṇā. Yepi te, mahārāja, brāhmaṇamahāsālā … pe … gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṃ natthi aññatra jarāmaraṇā. Yepi te, mahārāja, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesampāyaṃ kāyo bhedanadhammo nikkhepanadhammo”ti. Idamavoca … pe …</p><blockquote class="gatha"><p><a id="p_12S1_595" class="ms"></a><a class="sc" id="sn3.3.2"></a>
“Jīranti ve rājarathā sucittā,<br> Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayantī”ti.
</p>
</blockquote></article></section><section class="sutta" id="4"><article><hgroup id="sn3.4"><h1><a href="#menu">4. Piyasutta</a></h1></hgroup><p><a id="p_12S1_596" class="ms"></a><a class="msdiv" id="msdiv115"></a><a class="sc" id="sn3.4.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “idha mayhaṃ, bhante, rahogatassa paṭisallīnassa evaṃ cetaso parivitakko udapādi:  ‘kesaṃ nu kho piyo attā, kesaṃ appiyo attā’ti? Tassa mayhaṃ, bhante, etadahosi:  ‘ye ca kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti; tesaṃ appiyo attā. Kiñcāpi te evaṃ vadeyyuṃ:  “piyo no attā”ti, atha kho tesaṃ appiyo attā’. Taṃ kissa hetu? Yañhi appiyo appiyassa kareyya, taṃ te attanāva attano karonti; tasmā tesaṃ appiyo attā. Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ piyo attā. Kiñcāpi te evaṃ vadeyyuṃ:  ‘appiyo no attā’ti; atha kho tesaṃ piyo attā. Taṃ kissa hetu? Yañhi piyo piyassa kareyya, taṃ te attanāva attano karonti; tasmā tesaṃ piyo attā”ti.</p><p><a id="p_12S1_597" class="ms"></a><a class="sc" id="sn3.4.2"></a>
“Evametaṃ, mahārāja, evametaṃ, mahārāja. Ye hi keci, mahārāja, kāyena duccaritaṃ caranti, vācāya duccaritaṃ caranti, manasā duccaritaṃ caranti; tasmā tesaṃ appiyo attā. Kiñcāpi te evaṃ vadeyyuṃ:  ‘piyo no attā’ti, atha kho tesaṃ appiyo attā. Taṃ kissa hetu? Yañhi, mahārāja, appiyo appiyassa kareyya, taṃ te attanāva attano karonti; tasmā tesaṃ appiyo attā. Ye ca kho keci, mahārāja, kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ piyo attā. Kiñcāpi te evaṃ vadeyyuṃ:  ‘appiyo no attā’ti; atha kho tesaṃ piyo attā. Taṃ kissa hetu? Yañhi, mahārāja, piyo piyassa kareyya, taṃ te attanāva attano karonti; tasmā tesaṃ piyo attā”ti. Idamavoca … pe …</p><blockquote class="gatha"><p><a id="p_12S1_598" class="ms"></a><a class="sc" id="sn3.4.3"></a>
“Attānañce piyaṃ jaññā,<br> na naṃ pāpena saṃyuje;<br>
Na hi taṃ sulabhaṃ hoti,<br>
sukhaṃ dukkaṭakārinā.
</p><p><a id="p_12S1_599" class="ms"></a><a class="sc" id="sn3.4.4"></a>
Antakenādhipannassa,<br> jahato mānusaṃ bhavaṃ;<br>
Kiñhi tassa sakaṃ hoti,<br>
kiñca ādāya gacchati;<br>
Kiñcassa anugaṃ hoti,<br>
chāyāva anapāyinī.
</p><p><a id="p_12S1_600" class="ms"></a><a class="sc" id="sn3.4.5"></a>
Ubho puññañca pāpañca,<br> yaṃ macco kurute idha;<br>
Tañhi tassa sakaṃ hoti,<br>
taṃva ādāya gacchati;<br>
Taṃvassa anugaṃ hoti,<br>
chāyāva anapāyinī.
</p><p><a id="p_12S1_601" class="ms"></a><a class="sc" id="sn3.4.6"></a>
Tasmā kareyya kalyāṇaṃ,<br> nicayaṃ samparāyikaṃ;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote></article></section><section class="sutta" id="5"><article><hgroup id="sn3.5"><h1><a href="#menu">5. Attarakkhitasutta</a></h1></hgroup><p><a id="p_12S1_602" class="ms"></a><a class="msdiv" id="msdiv116"></a><a class="sc" id="sn3.5.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “idha mayhaṃ, bhante, rahogatassa paṭisallīnassa evaṃ cetaso parivitakko udapādi:  ‘kesaṃ nu kho rakkhito attā, kesaṃ arakkhito attā’ti? Tassa mayhaṃ, bhante, etadahosi:  ‘ye kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti; tesaṃ arakkhito attā. Kiñcāpi te hatthikāyo vā rakkheyya, assakāyo vā rakkheyya, rathakāyo vā rakkheyya, pattikāyo vā rakkheyya; atha kho tesaṃ arakkhito attā. Taṃ kissa hetu? Bāhirā hesā rakkhā, nesā rakkhā ajjhattikā; tasmā tesaṃ arakkhito attā. Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ rakkhito attā. Kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya, na pattikāyo rakkheyya; atha kho tesaṃ rakkhito attā. Taṃ kissa hetu? Ajjhattikā hesā rakkhā, nesā rakkhā bāhirā; tasmā tesaṃ rakkhito attā’”ti.</p><p><a id="p_12S1_603" class="ms"></a><a class="sc" id="sn3.5.2"></a>
“Evametaṃ, mahārāja, evametaṃ, mahārāja. Ye hi keci, mahārāja, kāyena duccaritaṃ caranti … pe … tesaṃ arakkhito attā. Taṃ kissa hetu? Bāhirā hesā, mahārāja, rakkhā, nesā rakkhā ajjhattikā; tasmā tesaṃ arakkhito attā. Ye hi keci, mahārāja, kāyena sucaritaṃ caranti, vācāya sucaritaṃ caranti, manasā sucaritaṃ caranti; tesaṃ rakkhito attā. Kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya, na pattikāyo rakkheyya; atha kho tesaṃ rakkhito attā. Taṃ kissa hetu? Ajjhattikā hesā, mahārāja, rakkhā, nesā rakkhā bāhirā; tasmā tesaṃ rakkhito attā”ti. Idamavoca … pe …</p><blockquote class="gatha"><p><a id="p_12S1_604" class="ms"></a><a class="sc" id="sn3.5.3"></a>
“Kāyena saṃvaro sādhu,<br> sādhu vācāya saṃvaro;<br>
Manasā saṃvaro sādhu,<br>
sādhu sabbattha saṃvaro;<br>
Sabbattha saṃvuto lajjī,<br>
rakkhitoti pavuccatī”ti.
</p>
</blockquote></article></section><section class="sutta" id="6"><article><hgroup id="sn3.6"><h1><a href="#menu">6. Appakasutta</a></h1></hgroup><p><a id="p_12S1_605" class="ms"></a><a class="msdiv" id="msdiv117"></a><a class="sc" id="sn3.6.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “idha mayhaṃ, bhante, rahogatassa paṭisallīnassa evaṃ cetaso parivitakko udapādi:  ‘appakā te sattā lokasmiṃ ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṃ āpajjanti, na ca sattesu vippaṭipajjanti. Atha kho eteva bahutarā sattā lokasmiṃ ye uḷāre uḷāre bhoge labhitvā majjanti ceva pamajjanti, ca kāmesu ca gedhaṃ āpajjanti, sattesu ca vippaṭipajjantī’”ti.</p><p><a id="p_12S1_606" class="ms"></a><a class="sc" id="sn3.6.2"></a>
“Evametaṃ, mahārāja, evametaṃ, mahārāja. Appakā te, mahārāja, sattā lokasmiṃ, ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṃ āpajjanti, na ca sattesu vippaṭipajjanti. Atha kho eteva bahutarā sattā lokasmiṃ, ye uḷāre uḷāre bhoge labhitvā majjanti ceva pamajjanti ca kāmesu ca gedhaṃ āpajjanti, sattesu ca vippaṭipajjantī”ti. Idamavoca … pe …</p><blockquote class="gatha"><p><a id="p_12S1_607" class="ms"></a><a class="sc" id="sn3.6.3"></a>
“Sārattā kāmabhogesu,<br> giddhā kāmesu mucchitā;<br>
Atisāraṃ na bujjhanti,<br>
migā kūṭaṃva oḍḍitaṃ;<br>
Pacchāsaṃ kaṭukaṃ hoti,<br>
vipāko hissa pāpako”ti.
</p>
</blockquote></article></section><section class="sutta" id="7"><article><hgroup id="sn3.7"><h1><a href="#menu">7. Aḍḍakaraṇasutta</a></h1></hgroup><p><a id="p_12S1_608" class="ms"></a><a class="msdiv" id="msdiv118"></a><a class="sc" id="sn3.7.1"></a>
Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca:  “idhāhaṃ, bhante, aḍḍakaraṇe nisinno passāmi khattiyamahāsālepi brāhmaṇamahāsālepi gahapatimahāsālepi aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe kāmahetu kāmanidānaṃ kāmādhikaraṇaṃ sampajānamusā bhāsante. Tassa mayhaṃ, bhante, etadahosi:  ‘alaṃ dāni me aḍḍakaraṇena, bhadramukho dāni aḍḍakaraṇena paññāyissatī’”ti.</p><p><a id="p_12S1_609" class="ms"></a><a class="sc" id="sn3.7.2"></a>
“Evametaṃ, mahārāja, evametaṃ, mahārāja. Yepi te, mahārāja, khattiyamahāsālā brāhmaṇamahāsālā gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā kāmahetu kāmanidānaṃ kāmādhikaraṇaṃ sampajānamusā bhāsanti; tesaṃ taṃ bhavissati dīgharattaṃ ahitāya dukkhāyā”ti. Idamavoca … pe …</p><blockquote class="gatha"><p><a id="p_12S1_610" class="ms"></a><a class="sc" id="sn3.7.3"></a>
“Sārattā kāmabhogesu,<br> giddhā kāmesu mucchitā;<br>
Atisāraṃ na bujjhanti,<br>
macchā khippaṃva oḍḍitaṃ;<br>
Pacchāsaṃ kaṭukaṃ hoti,<br>
vipāko hissa pāpako”ti.
</p>
</blockquote></article></section><section class="sutta" id="8"><article><hgroup id="sn3.8"><h1><a href="#menu">8. Mallikāsutta</a></h1></hgroup><p><a id="p_12S1_611" class="ms"></a><a class="msdiv" id="msdiv119"></a><a class="sc" id="sn3.8.1"></a>
Sāvatthinidānaṃ. Tena kho pana samayena rājā pasenadi kosalo mallikāya deviyā saddhiṃ uparipāsādavaragato hoti. Atha kho rājā pasenadi kosalo mallikaṃ deviṃ etadavoca:  “atthi nu kho te, mallike, kocañño attanā piyataro”ti? “Natthi kho me, mahārāja, kocañño attanā piyataro. Tuyhaṃ pana, mahārāja, atthañño koci attanā piyataro”ti? “Mayhampi kho, mallike, natthañño koci attanā piyataro”ti.</p><p><a id="p_12S1_612" class="ms"></a><a class="sc" id="sn3.8.2"></a>
Atha kho rājā pasenadi kosalo pāsādā orohitvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca:  “idhāhaṃ, bhante, mallikāya deviyā saddhiṃ uparipāsādavaragato mallikaṃ deviṃ etadavocaṃ:  ‘atthi nu kho te, mallike, kocañño attanā piyataro’ti? Evaṃ vutte, bhante, mallikā devī maṃ etadavoca:  ‘natthi kho me, mahārāja, kocañño attanā piyataro. Tuyhaṃ pana, mahārāja, atthañño koci attanā piyataro’ti? Evaṃ vuttāhaṃ, bhante, mallikaṃ deviṃ etadavocaṃ:  ‘mayhampi kho, mallike, natthañño koci attanā piyataro’”ti.</p><p><a id="p_12S1_613" class="ms"></a><a class="sc" id="sn3.8.3"></a>
Atha kho bhagavā etamatthaṃ viditvā tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_614" class="ms"></a><a class="sc" id="sn3.8.4"></a>
“Sabbā disā anuparigamma cetasā,<br> Nevajjhagā piyataramattanā kvaci;<br>
Evaṃ piyo puthu attā paresaṃ,<br>
Tasmā na hiṃse paramattakāmo”ti.
</p>
</blockquote></article></section><section class="sutta" id="9"><article><hgroup id="sn3.9"><h1><a href="#menu">9. Yaññasutta</a></h1></hgroup><p><a id="p_12S1_615" class="ms"></a><a class="msdiv" id="msdiv120"></a><a class="sc" id="sn3.9.1"></a>
Sāvatthinidānaṃ. Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.</p><p><a id="p_12S1_616" class="ms"></a><a class="sc" id="sn3.9.2"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī”ti.</p><p><a id="p_12S1_617" class="ms"></a><a class="sc" id="sn3.9.3"></a>
Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_618" class="ms"></a><a class="sc" id="sn3.9.4"></a>
“Assamedhaṃ purisamedhaṃ,<br> sammāpāsaṃ vājapeyyaṃ;<br>
Niraggaḷaṃ mahārambhā,<br>
na te honti mahapphalā.
</p><p><a id="p_12S1_619" class="ms"></a><a class="sc" id="sn3.9.5"></a>
Ajeḷakā ca gāvo ca,<br> vividhā yattha haññare;<br>
Na taṃ sammaggatā yaññaṃ,<br>
upayanti mahesino.
</p><p><a id="p_12S1_620" class="ms"></a><a class="sc" id="sn3.9.6"></a>
Ye ca yaññā nirārambhā,<br> yajanti anukulaṃ sadā;<br>
Ajeḷakā ca gāvo ca,<br>
vividhā nettha haññare;<br>
Etaṃ sammaggatā yaññaṃ,<br>
upayanti mahesino.
</p><p><a id="p_12S1_621" class="ms"></a><a class="sc" id="sn3.9.7"></a>
Etaṃ yajetha medhāvī,<br> eso yañño mahapphalo;<br>
Etañhi yajamānassa,<br>
seyyo hoti na pāpiyo;<br>
Yañño ca vipulo hoti,<br>
pasīdanti ca devatā”ti.
</p>
</blockquote></article></section><section class="sutta" id="10"><article><hgroup id="sn3.10"><h1><a href="#menu">10. Bandhanasutta</a></h1></hgroup><p><a id="p_12S1_622" class="ms"></a><a class="msdiv" id="msdiv121"></a><a class="sc" id="sn3.10.1"></a>
Tena kho pana samayena raññā pasenadinā kosalena mahājanakāyo bandhāpito hoti, appekacce rajjūhi appekacce andūhi appekacce saṅkhalikāhi.</p><p><a id="p_12S1_623" class="ms"></a><a class="sc" id="sn3.10.2"></a>
Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha, bhante, raññā pasenadinā kosalena mahājanakāyo bandhāpito, appekacce rajjūhi appekacce andūhi appekacce saṅkhalikāhī”ti.</p><p><a id="p_12S1_624" class="ms"></a><a class="sc" id="sn3.10.3"></a>
Atha kho bhagavā etamatthaṃ viditvā tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_625" class="ms"></a><a class="sc" id="sn3.10.4"></a>
“Na taṃ daḷhaṃ bandhanamāhu dhīrā,<br> Yadāyasaṃ dārujaṃ pabbajañca;<br>
Sārattarattā maṇikuṇḍalesu,<br>
Puttesu dāresu ca yā apekkhā.
</p><p><a id="p_12S1_626" class="ms"></a><a class="sc" id="sn3.10.5"></a>
Etaṃ daḷhaṃ bandhanamāhu dhīrā,<br> Ohārinaṃ sithilaṃ duppamuñcaṃ;<br>
Etampi chetvāna paribbajanti,<br>
Anapekkhino kāmasukhaṃ pahāyā”ti.
</p>
</blockquote>
<p class="endsection">Paṭhamo vaggo.</p><blockquote class="uddanagatha"><p><a id="p_12S1_629" class="ms"></a><a class="sc" id="sn3.10.6"></a>
Daharo puriso jarā,<br> piyaṃ attānarakkhito;<br>
Appakā aḍḍakaraṇaṃ,<br>
mallikā yaññabandhananti.
</p>
</blockquote><a href="../../sn2.21-30/pi/" rel="prev" class="previous">◀◀ Saṃyutta Nikāya 2.21–​30</a><a href="#" class="top">▲ TOP</a>
<a href="../../sn3.11-20/pi/" rel="prefetch" class="next">Saṃyutta Nikāya 3.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Kosalasaṃyutta</div>
<div class="hidden">
Paṭhamavagga</div>
<div class="hidden">
Daharasutta</div>
</div>
</body></html>