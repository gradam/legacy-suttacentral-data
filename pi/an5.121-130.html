<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu121" href="#an5.121">121. Gilānasutta</a></li>
<li><a id="menu122" href="#an5.122">122. Satisūpaṭṭhitasutta</a></li>
<li><a id="menu123" href="#an5.123">123. Paṭhamaupaṭṭhākasutta</a></li>
<li><a id="menu124" href="#an5.124">124. Dutiyaupaṭṭhākasutta</a></li>
<li><a id="menu125" href="#an5.125">125. Paṭhamaanāyussāsutta</a></li>
<li><a id="menu126" href="#an5.126">126. Dutiyaanāyussāsutta</a></li>
<li><a id="menu127" href="#an5.127">127. Vapakāsasutta</a></li>
<li><a id="menu128" href="#an5.128">128. Samaṇasukhasutta</a></li>
<li><a id="menu129" href="#an5.129">129. Parikuppasutta</a></li>
<li><a id="menu130" href="#an5.130">130. Byasanasutta</a></li>
</ul></div>
</div>
<section id="vagga"><section class="sutta" id="121"><article><hgroup id="an5.121"><h2>Aṅguttara Nikāya 5</h2> <h3>13. Gilānavagga</h3><h1><a href="#menu">121. Gilānasutta</a></h1></hgroup><p><a id="p_16A5_700" class="ms"></a><a class="msdiv" id="msdiv121"></a><a class="sc" id="an5.121.1"></a> Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho bhagavā sāyanhasamayaṃ paṭisallānā vuṭṭhito yena gilānasālā tenupasaṅkami. Addasā kho bhagavā aññataraṃ bhikkhuṃ dubbalaṃ gilānakaṃ; disvā paññatte āsane nisīdi. Nisajja kho bhagavā bhikkhū āmantesi: </p><p><a id="p_16A5_701" class="ms"></a><a class="sc" id="an5.121.2"></a>
“Yaṃ kiñci, bhikkhave, bhikkhuṃ dubbalaṃ gilānakaṃ pañca dhammā na vijahanti, tassetaṃ pāṭikaṅkhaṃ:  ‘nacirasseva āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissatī’ti.</p><p><a id="p_16A5_702" class="ms"></a><a class="sc" id="an5.121.3"></a>
Katame pañca? Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṃ sūpaṭṭhitā hoti. Yaṃ kiñci, bhikkhave, bhikkhuṃ dubbalaṃ gilānakaṃ ime pañca dhammā na vijahanti, tassetaṃ pāṭikaṅkhaṃ:  ‘nacirasseva āsavānaṃ khayā … pe … sacchikatvā upasampajja viharissatī’”ti.</p>
<p class="endsection">Paṭhamaṃ.</p></article></section><section class="sutta" id="122"><article><hgroup id="an5.122"><h1><a href="#menu">122. Satisūpaṭṭhitasutta</a></h1></hgroup><p><a id="p_16A5_704" class="ms"></a><a class="msdiv" id="msdiv122"></a><a class="sc" id="an5.122.1"></a>
“Yo hi koci, bhikkhave, bhikkhu vā bhikkhunī vā pañca dhamme bhāveti pañca dhamme bahulīkaroti, tassa dvinnaṃ phalānaṃ aññataraṃ phalaṃ pāṭikaṅkhaṃ–  diṭṭheva dhamme aññā, sati vā upādisese anāgāmitā.</p><p><a id="p_16A5_705" class="ms"></a><a class="sc" id="an5.122.2"></a>
Katame pañca? Idha, bhikkhave, bhikkhuno ajjhattaññeva sati sūpaṭṭhitā hoti dhammānaṃ udayatthagāminiyā paññāya, asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī. Yo hi koci, bhikkhave, bhikkhu vā bhikkhunī vā ime pañca dhamme bhāveti ime pañca dhamme bahulīkaroti, tassa dvinnaṃ phalānaṃ aññataraṃ phalaṃ pāṭikaṅkhaṃ–  diṭṭheva dhamme aññā, sati vā upādisese anāgāmitā”ti.</p>
<p class="endsection">Dutiyaṃ.</p></article></section><section class="sutta" id="123"><article><hgroup id="an5.123"><h1><a href="#menu">123. Paṭhamaupaṭṭhākasutta</a></h1></hgroup><p><a id="p_16A5_707" class="ms"></a><a class="msdiv" id="msdiv123"></a><a class="sc" id="an5.123.1"></a>
“Pañcahi, bhikkhave, dhammehi samannāgato gilāno dūpaṭṭhāko hoti. Katamehi pañcahi? Asappāyakārī hoti, sappāye mattaṃ na jānāti, bhesajjaṃ nappaṭisevitā hoti, atthakāmassa gilānupaṭṭhākassa na yathābhūtaṃ ābādhaṃ āvikattā hoti abhikkamantaṃ vā abhikkamatīti paṭikkamantaṃ vā paṭikkamatīti ṭhitaṃ vā ṭhitoti, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ anadhivāsakajātiko hoti. Imehi kho, bhikkhave, pañcahi dhammehi samannāgato gilāno dūpaṭṭhāko hoti.</p><p><a id="p_16A5_708" class="ms"></a><a class="sc" id="an5.123.2"></a>
Pañcahi, bhikkhave, dhammehi samannāgato gilāno sūpaṭṭhāko hoti. Katamehi pañcahi? Sappāyakārī hoti, sappāye mattaṃ jānāti, bhesajjaṃ paṭisevitā hoti, atthakāmassa gilānupaṭṭhākassa yathābhūtaṃ ābādhaṃ āvikattā hoti abhikkamantaṃ vā abhikkamatīti paṭikkamantaṃ vā paṭikkamatīti ṭhitaṃ vā ṭhitoti, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsakajātiko hoti. Imehi kho, bhikkhave, pañcahi dhammehi samannāgato gilāno sūpaṭṭhāko hotī”ti.</p>
<p class="endsection">Tatiyaṃ.</p></article></section><section class="sutta" id="124"><article><hgroup id="an5.124"><h1><a href="#menu">124. Dutiyaupaṭṭhākasutta</a></h1></hgroup><p><a id="p_16A5_710" class="ms"></a><a class="msdiv" id="msdiv124"></a><a class="sc" id="an5.124.1"></a>
“Pañcahi, bhikkhave, dhammehi samannāgato gilānupaṭṭhāko nālaṃ gilānaṃ upaṭṭhātuṃ. Katamehi pañcahi? Nappaṭibalo hoti bhesajjaṃ saṃvidhātuṃ; sappāyāsappāyaṃ na jānāti, asappāyaṃ upanāmeti, sappāyaṃ apanāmeti; āmisantaro gilānaṃ upaṭṭhāti, no mettacitto; jegucchī hoti uccāraṃ vā passāvaṃ vā vantaṃ vā kheḷaṃ vā nīharituṃ; nappaṭibalo hoti gilānaṃ kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. Imehi kho, bhikkhave, pañcahi dhammehi samannāgato gilānupaṭṭhāko nālaṃ gilānaṃ upaṭṭhātuṃ.</p><p><a id="p_16A5_711" class="ms"></a><a class="sc" id="an5.124.2"></a>
Pañcahi, bhikkhave, dhammehi samannāgato gilānupaṭṭhāko alaṃ gilānaṃ upaṭṭhātuṃ. Katamehi pañcahi? Paṭibalo hoti bhesajjaṃ saṃvidhātuṃ; sappāyāsappāyaṃ jānāti, asappāyaṃ apanāmeti, sappāyaṃ upanāmeti; mettacitto gilānaṃ upaṭṭhāti, no āmisantaro; ajegucchī hoti uccāraṃ vā passāvaṃ vā vantaṃ vā kheḷaṃ vā nīharituṃ; paṭibalo hoti gilānaṃ kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. Imehi kho, bhikkhave, pañcahi dhammehi samannāgato gilānupaṭṭhāko alaṃ gilānaṃ upaṭṭhātun”ti.</p>
<p class="endsection">Catutthaṃ.</p></article></section><section class="sutta" id="125"><article><hgroup id="an5.125"><h1><a href="#menu">125. Paṭhamaanāyussāsutta</a></h1></hgroup><p><a id="p_16A5_713" class="ms"></a><a class="msdiv" id="msdiv125"></a><a class="sc" id="an5.125.1"></a>
“Pañcime, bhikkhave, dhammā anāyussā. Katame pañca? Asappāyakārī hoti, sappāye mattaṃ na jānāti, apariṇatabhojī ca hoti, akālacārī ca hoti, abrahmacārī ca. Ime kho, bhikkhave, pañca dhammā anāyussā.</p><p><a id="p_16A5_714" class="ms"></a><a class="sc" id="an5.125.2"></a>
Pañcime, bhikkhave, dhammā āyussā. Katame pañca? Sappāyakārī hoti, sappāye mattaṃ jānāti, pariṇatabhojī ca hoti, kālacārī ca hoti, brahmacārī ca. Ime kho, bhikkhave, pañca dhammā āyussā”ti.</p>
<p class="endsection">Pañcamaṃ.</p></article></section><section class="sutta" id="126"><article><hgroup id="an5.126"><h1><a href="#menu">126. Dutiyaanāyussāsutta</a></h1></hgroup><p><a id="p_16A5_716" class="ms"></a><a class="msdiv" id="msdiv126"></a><a class="sc" id="an5.126.1"></a>
“Pañcime, bhikkhave, dhammā anāyussā. Katame pañca? Asappāyakārī hoti, sappāye mattaṃ na jānāti, apariṇatabhojī ca hoti, dussīlo ca, pāpamitto ca. Ime kho, bhikkhave, pañca dhammā anāyussā.</p><p><a id="p_16A5_717" class="ms"></a><a class="sc" id="an5.126.2"></a>
Pañcime, bhikkhave, dhammā āyussā. Katame pañca? Sappāyakārī hoti, sappāye mattaṃ jānāti, pariṇatabhojī ca hoti, sīlavā ca, kalyāṇamitto ca. Ime kho, bhikkhave, pañca dhammā āyussā”ti.</p>
<p class="endsection">Chaṭṭhaṃ.</p></article></section><section class="sutta" id="127"><article><hgroup id="an5.127"><h1><a href="#menu">127. Vapakāsasutta</a></h1></hgroup><p><a id="p_16A5_719" class="ms"></a><a class="msdiv" id="msdiv127"></a><a class="sc" id="an5.127.1"></a>
“Pañcahi, bhikkhave, dhammehi samannāgato bhikkhu nālaṃ saṃghamhā vapakāsituṃ. Katamehi pañcahi? Idha, bhikkhave, bhikkhu asantuṭṭho hoti itarītarena cīvarena, asantuṭṭho hoti itarītarena piṇḍapātena, asantuṭṭho hoti itarītarena senāsanena, asantuṭṭho hoti itarītarena gilānappacca­yabhe­sajja­parikkhā­rena, kāmasaṅkappabahulo ca viharati. Imehi kho, bhikkhave, pañcahi dhammehi samannāgato bhikkhu nālaṃ saṃghamhā vapakāsituṃ.</p><p><a id="p_16A5_720" class="ms"></a><a class="sc" id="an5.127.2"></a>
Pañcahi, bhikkhave, dhammehi samannāgato bhikkhu alaṃ saṃghamhā vapakāsituṃ. Katamehi pañcahi? Idha, bhikkhave, bhikkhu santuṭṭho hoti itarītarena cīvarena, santuṭṭho hoti itarītarena piṇḍapātena, santuṭṭho hoti itarītarena senāsanena, santuṭṭho hoti itarītarena gilānappacca­yabhe­sajja­parikkhā­rena, nekkhammasaṅkappabahulo ca viharati. Imehi kho, bhikkhave, pañcahi dhammehi samannāgato bhikkhu alaṃ saṃghamhā vapakāsitun”ti.</p>
<p class="endsection">Sattamaṃ.</p></article></section><section class="sutta" id="128"><article><hgroup id="an5.128"><h1><a href="#menu">128. Samaṇasukhasutta</a></h1></hgroup><p><a id="p_16A5_722" class="ms"></a><a class="msdiv" id="msdiv128"></a><a class="sc" id="an5.128.1"></a>
“Pañcimāni, bhikkhave, samaṇadukkhāni. Katamāni pañca? Idha, bhikkhave, bhikkhu asantuṭṭho hoti itarītarena cīvarena, asantuṭṭho hoti itarītarena piṇḍapātena, asantuṭṭho hoti itarītarena senāsanena, asantuṭṭho hoti itarītarena gilānappacca­yabhe­sajja­parikkhā­rena, anabhirato ca brahmacariyaṃ carati. Imāni kho, bhikkhave, pañca samaṇadukkhāni.</p><p><a id="p_16A5_723" class="ms"></a><a class="sc" id="an5.128.2"></a>
Pañcimāni, bhikkhave, samaṇasukhāni. Katamāni pañca? Idha, bhikkhave, bhikkhu santuṭṭho hoti itarītarena cīvarena, santuṭṭho hoti itarītarena piṇḍapātena, santuṭṭho hoti itarītarena senāsanena, santuṭṭho hoti itarītarena gilānappacca­yabhe­sajja­parikkhā­rena, abhirato ca brahmacariyaṃ carati. Imāni kho, bhikkhave, pañca samaṇasukhānī”ti.</p>
<p class="endsection">Aṭṭhamaṃ.</p></article></section><section class="sutta" id="129"><article><hgroup id="an5.129"><h1><a href="#menu">129. Parikuppasutta</a></h1></hgroup><p><a id="p_16A5_725" class="ms"></a><a class="msdiv" id="msdiv129"></a><a class="sc" id="an5.129.1"></a>
“Pañcime, bhikkhave, āpāyikā nerayikā parikuppā atekicchā. Katame pañca? Mātā jīvitā voropitā hoti, pitā jīvitā voropito hoti, arahaṃ jīvitā voropito hoti, tathāgatassa duṭṭhena cittena lohitaṃ uppāditaṃ hoti, saṃgho bhinno hoti. Ime kho, bhikkhave, pañca āpāyikā nerayikā parikuppā atekicchā”ti.</p>
<p class="endsection">Navamaṃ.</p></article></section><section class="sutta" id="130"><article><hgroup id="an5.130"><h1><a href="#menu">130. Byasanasutta</a></h1></hgroup><p><a id="p_16A5_727" class="ms"></a><a class="msdiv" id="msdiv130"></a><a class="sc" id="an5.130.1"></a>
“Pañcimāni, bhikkhave, byasanāni. Katamāni pañca? Ñātibyasanaṃ, bhogabyasanaṃ, rogabyasanaṃ, sīlabyasanaṃ, diṭṭhibyasanaṃ. Na, bhikkhave, sattā ñātibyasanahetu vā bhogabyasanahetu vā rogabyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Sīlabyasanahetu vā, bhikkhave, sattā diṭṭhibyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Imāni kho, bhikkhave, pañca byasanāni.</p><p><a id="p_16A5_728" class="ms"></a><a class="sc" id="an5.130.2"></a>
Pañcimā, bhikkhave, sampadā. Katamā pañca? Ñātisampadā, bhogasampadā, ārogyasampadā, sīlasampadā, diṭṭhisampadā. Na, bhikkhave, sattā ñātisampadāhetu vā bhogasampadāhetu vā ārogyasampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. Sīlasampadāhetu vā, bhikkhave, sattā diṭṭhisampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. Imā kho, bhikkhave, pañca sampadā”ti.</p>
<p class="endsection">Dasamaṃ.</p>
<p class="endsection">Gilānavaggo tatiyo.</p><blockquote class="uddanagatha"><p><a id="p_16A5_732" class="ms"></a><a class="sc" id="an5.130.3"></a>
Gilāno satisūpaṭṭhi,<br> Dve upaṭṭhākā duvāyusā;<br>
Vapakāsasamaṇasukhā,<br>
Parikuppaṃ byasanena cāti.
</p>
</blockquote><a href="../../an5.111-120/pi/" rel="prev" class="previous">◀ Aṅguttara Nikāya 5.111–​120</a><a href="#" class="top">▲ TOP</a>
<a href="../../an5.131-140/pi/" rel="prefetch" class="next">Aṅguttara Nikāya 5.131–​140 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Gilānavagga</div>
<div class="hidden">
Gilānasutta</div>
</div>
</body></html>