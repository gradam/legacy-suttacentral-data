<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn1.1">1. Oghataraṇasutta</a></li>
<li><a id="menu2" href="#sn1.2">2. Nimokkhasutta</a></li>
<li><a id="menu3" href="#sn1.3">3. Upanīyasutta</a></li>
<li><a id="menu4" href="#sn1.4">4. Accentisutta</a></li>
<li><a id="menu5" href="#sn1.5">5. Katichindasutta</a></li>
<li><a id="menu6" href="#sn1.6">6. Jāgarasutta</a></li>
<li><a id="menu7" href="#sn1.7">7. Appaṭividitasutta</a></li>
<li><a id="menu8" href="#sn1.8">8. Susammuṭṭhasutta</a></li>
<li><a id="menu9" href="#sn1.9">9. Mānakāmasutta</a></li>
<li><a id="menu10" href="#sn1.10">10. Araññasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn1.1"><h2>Saṃyutta Nikāya 1</h2> <h3>1. Naḷavagga</h3><h1><a href="#menu">1. Oghataraṇasutta</a></h1></hgroup><p><a id="p_12S1_2" class="ms"></a><a class="msdiv" id="msdiv1"></a><a class="sc" id="sn1.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca:  “kathaṃ nu tvaṃ, mārisa, oghamatarī”ti? “Appatiṭṭhaṃ khvāhaṃ, āvuso, anāyūhaṃ oghamatarin”ti. “Yathākathaṃ pana tvaṃ, mārisa, appatiṭṭhaṃ anāyūhaṃ oghamatarī”ti? “Yadāsvāhaṃ, āvuso, santiṭṭhāmi tadāssu saṃsīdāmi; yadāsvāhaṃ, āvuso, āyūhāmi tadāssu nibbuyhāmi. Evaṃ khvāhaṃ, āvuso, appatiṭṭhaṃ anāyūhaṃ oghamatarin”ti.</p><blockquote class="gatha"><p><a id="p_12S1_3" class="ms"></a><a class="sc" id="sn1.1.2"></a>
“Cirassaṃ vata passāmi,<br> brāhmaṇaṃ parinibbutaṃ;<br>
Appatiṭṭhaṃ anāyūhaṃ,<br>
tiṇṇaṃ loke visattikan”ti.
</p>
</blockquote><p><a id="p_12S1_4" class="ms"></a><a class="sc" id="sn1.1.3"></a>
Idamavoca sā devatā. Samanuñño satthā ahosi. Atha kho sā devatā:  “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti.</p></article></section><section class="sutta" id="2"><article><hgroup id="sn1.2"><h1><a href="#menu">2. Nimokkhasutta</a></h1></hgroup><p><a id="p_12S1_5" class="ms"></a><a class="msdiv" id="msdiv2"></a><a class="sc" id="sn1.2.1"></a>
Sāvatthinidānaṃ. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: </p><p><a id="p_12S1_6" class="ms"></a><a class="sc" id="sn1.2.2"></a>
“Jānāsi no tvaṃ, mārisa, sattānaṃ nimokkhaṃ pamokkhaṃ vivekan”ti?</p><p><a id="p_12S1_7" class="ms"></a><a class="sc" id="sn1.2.3"></a>
“Jānāmi khvāhaṃ, āvuso, sattānaṃ nimokkhaṃ pamokkhaṃ vivekan”ti.</p><p><a id="p_12S1_8" class="ms"></a><a class="sc" id="sn1.2.4"></a>
“Yathākathaṃ pana tvaṃ, mārisa, jānāsi sattānaṃ nimokkhaṃ pamokkhaṃ vivekan”ti?</p><blockquote class="gatha"><p><a id="p_12S1_9" class="ms"></a><a class="sc" id="sn1.2.5"></a>
“Nandībhavaparikkhayā,<br> Saññāviññāṇasaṅkhayā;<br>
Vedanānaṃ nirodhā upasamā,<br>
Evaṃ khvāhaṃ āvuso jānāmi;<br>
Sattānaṃ nimokkhaṃ pamokkhaṃ vivekan”ti.
</p>
</blockquote></article></section><section class="sutta" id="3"><article><hgroup id="sn1.3"><h1><a href="#menu">3. Upanīyasutta</a></h1></hgroup><p><a id="p_12S1_10" class="ms"></a><a class="msdiv" id="msdiv3"></a><a class="sc" id="sn1.3.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_11" class="ms"></a><a class="sc" id="sn1.3.2"></a>
“Upanīyati jīvitamappamāyu,<br> Jarūpanītassa na santi tāṇā;<br>
Etaṃ bhayaṃ maraṇe pekkhamāno,<br>
Puññāni kayirātha sukhāvahānī”ti.
</p><p><a id="p_12S1_12" class="ms"></a><a class="sc" id="sn1.3.3"></a>
“Upanīyati jīvitamappamāyu,<br> Jarūpanītassa na santi tāṇā;<br>
Etaṃ bhayaṃ maraṇe pekkhamāno,<br>
Lokāmisaṃ pajahe santipekkho”ti.
</p>
</blockquote></article></section><section class="sutta" id="4"><article><hgroup id="sn1.4"><h1><a href="#menu">4. Accentisutta</a></h1></hgroup><p><a id="p_12S1_13" class="ms"></a><a class="msdiv" id="msdiv4"></a><a class="sc" id="sn1.4.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_14" class="ms"></a><a class="sc" id="sn1.4.2"></a>
“Accenti kālā tarayanti rattiyo,<br> Vayoguṇā anupubbaṃ jahanti;<br>
Etaṃ bhayaṃ maraṇe pekkhamāno,<br>
Puññāni kayirātha sukhāvahānī”ti.
</p><p><a id="p_12S1_15" class="ms"></a><a class="sc" id="sn1.4.3"></a>
“Accenti kālā tarayanti rattiyo,<br> Vayoguṇā anupubbaṃ jahanti;<br>
Etaṃ bhayaṃ maraṇe pekkhamāno,<br>
Lokāmisaṃ pajahe santipekkho”ti.
</p>
</blockquote></article></section><section class="sutta" id="5"><article><hgroup id="sn1.5"><h1><a href="#menu">5. Katichindasutta</a></h1></hgroup><p><a id="p_12S1_16" class="ms"></a><a class="msdiv" id="msdiv5"></a><a class="sc" id="sn1.5.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_17" class="ms"></a><a class="sc" id="sn1.5.2"></a>
“Kati chinde kati jahe,<br> kati cuttari bhāvaye;<br>
Kati saṅgātigo bhikkhu,<br>
oghatiṇṇoti vuccatī”ti.
</p><p><a id="p_12S1_18" class="ms"></a><a class="sc" id="sn1.5.3"></a>
“Pañca chinde pañca jahe,<br> pañca cuttari bhāvaye;<br>
Pañca saṅgātigo bhikkhu,<br>
oghatiṇṇoti vuccatī”ti.
</p>
</blockquote></article></section><section class="sutta" id="6"><article><hgroup id="sn1.6"><h1><a href="#menu">6. Jāgarasutta</a></h1></hgroup><p><a id="p_12S1_19" class="ms"></a><a class="msdiv" id="msdiv6"></a><a class="sc" id="sn1.6.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_20" class="ms"></a><a class="sc" id="sn1.6.2"></a>
“Kati jāgarataṃ suttā,<br> kati suttesu jāgarā;<br>
Katibhi rajamādeti,<br>
katibhi parisujjhatī”ti.
</p><p><a id="p_12S1_21" class="ms"></a><a class="sc" id="sn1.6.3"></a>
“Pañca jāgarataṃ suttā,<br> pañca suttesu jāgarā;<br>
Pañcabhi rajamādeti,<br>
pañcabhi parisujjhatī”ti.
</p>
</blockquote></article></section><section class="sutta" id="7"><article><hgroup id="sn1.7"><h1><a href="#menu">7. Appaṭividitasutta</a></h1></hgroup><p><a id="p_12S1_22" class="ms"></a><a class="msdiv" id="msdiv7"></a><a class="sc" id="sn1.7.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_23" class="ms"></a><a class="sc" id="sn1.7.2"></a>
“Yesaṃ dhammā appaṭividitā,<br> Paravādesu nīyare;<br>
Suttā te nappabujjhanti,<br>
Kālo tesaṃ pabujjhitun”ti.
</p><p><a id="p_12S1_24" class="ms"></a><a class="sc" id="sn1.7.3"></a>
“Yesaṃ dhammā suppaṭividitā,<br> Paravādesu na nīyare;<br>
Te sambuddhā sammadaññā,<br>
Caranti visame saman”ti.
</p>
</blockquote></article></section><section class="sutta" id="8"><article><hgroup id="sn1.8"><h1><a href="#menu">8. Susammuṭṭhasutta</a></h1></hgroup><p><a id="p_12S1_25" class="ms"></a><a class="msdiv" id="msdiv8"></a><a class="sc" id="sn1.8.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_26" class="ms"></a><a class="sc" id="sn1.8.2"></a>
“Yesaṃ dhammā susammuṭṭhā,<br> paravādesu nīyare;<br>
Suttā te nappabujjhanti,<br>
kālo tesaṃ pabujjhitun”ti.
</p><p><a id="p_12S1_27" class="ms"></a><a class="sc" id="sn1.8.3"></a>
“Yesaṃ dhammā asammuṭṭhā,<br> paravādesu na nīyare;<br>
Te sambuddhā sammadaññā,<br>
caranti visame saman”ti.
</p>
</blockquote></article></section><section class="sutta" id="9"><article><hgroup id="sn1.9"><h1><a href="#menu">9. Mānakāmasutta</a></h1></hgroup><p><a id="p_12S1_28" class="ms"></a><a class="msdiv" id="msdiv9"></a><a class="sc" id="sn1.9.1"></a>
Sāvatthinidānaṃ. Ekamantaṃ ṭhitā kho sā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_29" class="ms"></a><a class="sc" id="sn1.9.2"></a>
“Na mānakāmassa damo idhatthi,<br> Na monamatthi asamāhitassa;<br>
Eko araññe viharaṃ pamatto,<br>
Na maccudheyyassa tareyya pāran”ti.
</p><p><a id="p_12S1_30" class="ms"></a><a class="sc" id="sn1.9.3"></a>
“Mānaṃ pahāya susamāhitatto,<br> Sucetaso sabbadhi vippamutto;<br>
Eko araññe viharaṃ appamatto,<br>
Sa maccudheyyassa tareyya pāran”ti.
</p>
</blockquote></article></section><section class="sutta" id="10"><article><hgroup id="sn1.10"><h1><a href="#menu">10. Araññasutta</a></h1></hgroup><p><a id="p_12S1_31" class="ms"></a><a class="msdiv" id="msdiv10"></a><a class="sc" id="sn1.10.1"></a>
Sāvatthinidānaṃ. Ekamantaṃ ṭhitā kho sā devatā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_32" class="ms"></a><a class="sc" id="sn1.10.2"></a>
“Araññe viharantānaṃ,<br> santānaṃ brahmacārinaṃ;<br>
Ekabhattaṃ bhuñjamānānaṃ,<br>
kena vaṇṇo pasīdatī”ti.
</p><p><a id="p_12S1_33" class="ms"></a><a class="sc" id="sn1.10.3"></a>
“Atītaṃ nānusocanti,<br> nappajappanti nāgataṃ;<br>
Paccuppannena yāpenti,<br>
tena vaṇṇo pasīdati.
</p><p><a id="p_12S1_34" class="ms"></a><a class="sc" id="sn1.10.4"></a>
Anāgatappajappāya,<br> atītassānusocanā;<br>
Etena bālā sussanti,<br>
naḷova harito luto”ti.
</p>
</blockquote>
<p class="endsection">Naḷavaggo paṭhamo.</p><blockquote class="uddanagatha"><p><a id="p_12S1_37" class="ms"></a><a class="sc" id="sn1.10.5"></a>
Oghaṃ nimokkhaṃ upaneyyaṃ,<br> Accenti katichindi ca;<br>
Jāgaraṃ appaṭividitā,<br>
Susammuṭṭhā mānakāminā;<br>
Araññe dasamo vutto,<br>
Vaggo tena pavuccati.
</p>
</blockquote><a href="#" class="top">▲ TOP</a>
<a href="../../sn1.11-20/pi/" rel="prefetch" class="next">Saṃyutta Nikāya 1.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Naḷavagga</div>
<div class="hidden">
Oghataraṇasutta</div>
</div>
</body></html>