<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu85" href="#an6.85">85. Sītibhāvasutta</a></li>
<li><a id="menu86" href="#an6.86">86. Āvaraṇasutta</a></li>
<li><a id="menu87" href="#an6.87">87. Voropitasutta</a></li>
<li><a id="menu88" href="#an6.88">88. Sussūsatisutta</a></li>
<li><a id="menu89" href="#an6.89">89. Appahāyasutta</a></li>
<li><a id="menu90" href="#an6.90">90. Pahīnasutta</a></li>
<li><a id="menu91" href="#an6.91">91. Abhabbasutta</a></li>
<li><a id="menu92" href="#an6.92">92. Paṭha­ma­abhabbaṭṭhā­nasutta</a></li>
<li><a id="menu93" href="#an6.93">93. Dutiyaabhabbaṭṭhānasutta</a></li>
<li><a id="menu94" href="#an6.94">94. Tatiyaabhabbaṭṭhānasutta</a></li>
<li><a id="menu95" href="#an6.95">95. Catuttha­abhabbaṭṭhā­nasutta</a></li>
</ul></div>
</div>
<section id="vagga"><section class="sutta" id="85"><article><hgroup id="an6.85"><h2>Aṅguttara Nikāya 6</h2> <h3>9. Sītivagga</h3><h1><a href="#menu">85. Sītibhāvasutta</a></h1></hgroup><p><a id="p_16A6_684" class="ms"></a><a class="msdiv" id="msdiv85"></a><a class="sc" id="an6.85.1"></a> “Chahi, bhikkhave, dhammehi samannāgato bhikkhu abhabbo anuttaraṃ sītibhāvaṃ sacchikātuṃ. Katamehi chahi? Idha, bhikkhave, bhikkhu yasmiṃ samaye cittaṃ niggahetabbaṃ tasmiṃ samaye cittaṃ na niggaṇhāti, yasmiṃ samaye cittaṃ paggahetabbaṃ tasmiṃ samaye cittaṃ na paggaṇhāti, yasmiṃ samaye cittaṃ sampahaṃsitabbaṃ tasmiṃ samaye cittaṃ na sampahaṃseti, yasmiṃ samaye cittaṃ ajjhupekkhitabbaṃ tasmiṃ samaye cittaṃ na ajjhupekkhati, hīnādhimuttiko ca hoti, sakkāyābhirato ca. Imehi kho, bhikkhave, chahi dhammehi samannāgato bhikkhu abhabbo anuttaraṃ sītibhāvaṃ sacchikātuṃ.</p><p><a id="p_16A6_685" class="ms"></a><a class="sc" id="an6.85.2"></a>
Chahi, bhikkhave, dhammehi samannāgato bhikkhu bhabbo anuttaraṃ sītibhāvaṃ sacchikātuṃ. Katamehi chahi? Idha, bhikkhave, bhikkhu yasmiṃ samaye cittaṃ niggahetabbaṃ tasmiṃ samaye cittaṃ niggaṇhāti, yasmiṃ samaye cittaṃ paggahetabbaṃ tasmiṃ samaye cittaṃ paggaṇhāti, yasmiṃ samaye cittaṃ sampahaṃsitabbaṃ tasmiṃ samaye cittaṃ sampahaṃseti, yasmiṃ samaye cittaṃ ajjhupekkhitabbaṃ tasmiṃ samaye cittaṃ ajjhupekkhati, paṇītādhimuttiko ca hoti nibbānābhirato ca. Imehi kho, bhikkhave, chahi dhammehi samannāgato bhikkhu bhabbo anuttaraṃ sītibhāvaṃ sacchikātun”ti.</p>
<p class="endsection">Paṭhamaṃ.</p></article></section><section class="sutta" id="86"><article><hgroup id="an6.86"><h1><a href="#menu">86. Āvaraṇasutta</a></h1></hgroup><p><a id="p_16A6_687" class="ms"></a><a class="msdiv" id="msdiv86"></a><a class="sc" id="an6.86.1"></a>
“Chahi, bhikkhave, dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. Katamehi chahi? Kammāvaraṇatāya samannāgato hoti, kilesāvaraṇatāya samannāgato hoti, vipākāvaraṇatāya samannāgato hoti, assaddho ca hoti, acchandiko ca, duppañño ca. Imehi kho, bhikkhave, chahi dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ.</p><p><a id="p_16A6_688" class="ms"></a><a class="sc" id="an6.86.2"></a>
Chahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. Katamehi chahi? Na kammāvaraṇatāya samannāgato hoti, na kilesāvaraṇatāya samannāgato hoti, na vipākāvaraṇatāya samannāgato hoti, saddho ca hoti, chandiko ca, paññavā ca. Imehi kho, bhikkhave, chahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattan”ti.</p>
<p class="endsection">Dutiyaṃ.</p></article></section><section class="sutta" id="87"><article><hgroup id="an6.87"><h1><a href="#menu">87. Voropitasutta</a></h1></hgroup><p><a id="p_16A6_690" class="ms"></a><a class="msdiv" id="msdiv87"></a><a class="sc" id="an6.87.1"></a>
“Chahi, bhikkhave, dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. Katamehi chahi? Mātā jīvitā voropitā hoti, pitā jīvitā voropito hoti, arahaṃ jīvitā voropito hoti, tathāgatassa duṭṭhena cittena lohitaṃ uppāditaṃ hoti, saṃgho bhinno hoti, duppañño hoti jaḷo eḷamūgo. Imehi kho, bhikkhave, chahi dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ.</p><p><a id="p_16A6_691" class="ms"></a><a class="sc" id="an6.87.2"></a>
Chahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. Katamehi chahi? Na mātā jīvitā voropitā hoti, na pitā jīvitā voropito hoti, na arahaṃ jīvitā voropito hoti, na tathāgatassa duṭṭhena cittena lohitaṃ uppāditaṃ hoti, na saṃgho bhinno hoti, paññavā hoti ajaḷo aneḷamūgo. Imehi kho, bhikkhave, chahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattan”ti.</p>
<p class="endsection">Tatiyaṃ.</p></article></section><section class="sutta" id="88"><article><hgroup id="an6.88"><h1><a href="#menu">88. Sussūsatisutta</a></h1></hgroup><p><a id="p_16A6_693" class="ms"></a><a class="msdiv" id="msdiv88"></a><a class="sc" id="an6.88.1"></a>
“Chahi, bhikkhave, dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. Katamehi chahi? Tathāgatappavedite dhammavinaye desiyamāne na sussūsati, na sotaṃ odahati, na aññā cittaṃ upaṭṭhāpeti, anatthaṃ gaṇhāti, atthaṃ riñcati, ananulomikāya khantiyā samannāgato hoti. Imehi kho, bhikkhave, chahi dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ.</p><p><a id="p_16A6_694" class="ms"></a><a class="sc" id="an6.88.2"></a>
Chahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. Katamehi chahi? Tathāgatappavedite dhammavinaye desiyamāne sussūsati, sotaṃ odahati, aññā cittaṃ upaṭṭhāpeti, atthaṃ gaṇhāti, anatthaṃ riñcati, anulomikāya khantiyā samannāgato hoti. Imehi kho, bhikkhave, chahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattan”ti.</p>
<p class="endsection">Catutthaṃ.</p></article></section><section class="sutta" id="89"><article><hgroup id="an6.89"><h1><a href="#menu">89. Appahāyasutta</a></h1></hgroup><p><a id="p_16A6_696" class="ms"></a><a class="msdiv" id="msdiv89"></a><a class="sc" id="an6.89.1"></a>
“Cha, bhikkhave, dhamme appahāya abhabbo diṭṭhisampadaṃ sacchikātuṃ. Katame cha? Sakkāyadiṭṭhiṃ, vicikicchaṃ, sīlabbataparāmāsaṃ, apāyagamanīyaṃ rāgaṃ, apāyagamanīyaṃ dosaṃ, apāyagamanīyaṃ mohaṃ. Ime kho, bhikkhave, cha dhamme appahāya abhabbo diṭṭhisampadaṃ sacchikātuṃ.</p><p><a id="p_16A6_697" class="ms"></a><a class="sc" id="an6.89.2"></a>
Cha, bhikkhave, dhamme pahāya bhabbo diṭṭhisampadaṃ sacchikātuṃ. Katame cha? Sakkāyadiṭṭhiṃ, vicikicchaṃ, sīlabbataparāmāsaṃ, apāyagamanīyaṃ rāgaṃ, apāyagamanīyaṃ dosaṃ, apāyagamanīyaṃ mohaṃ. Ime kho, bhikkhave, cha dhamme pahāya bhabbo diṭṭhisampadaṃ sacchikātun”ti.</p>
<p class="endsection">Pañcamaṃ.</p></article></section><section class="sutta" id="90"><article><hgroup id="an6.90"><h1><a href="#menu">90. Pahīnasutta</a></h1></hgroup><p><a id="p_16A6_699" class="ms"></a><a class="msdiv" id="msdiv90"></a><a class="sc" id="an6.90.1"></a>
“Chayime, bhikkhave, dhammā diṭṭhisampannassa puggalassa pahīnā. Katame cha? Sakkāyadiṭṭhi, vicikicchā, sīlabbataparāmāso, apāyagamanīyo rāgo, apāyagamanīyo doso, apāyagamanīyo moho. Ime kho, bhikkhave, cha dhammā diṭṭhisampannassa puggalassa pahīnā”ti.</p>
<p class="endsection">Chaṭṭhaṃ.</p></article></section><section class="sutta" id="91"><article><hgroup id="an6.91"><h1><a href="#menu">91. Abhabbasutta</a></h1></hgroup><p><a id="p_16A6_701" class="ms"></a><a class="msdiv" id="msdiv91"></a><a class="sc" id="an6.91.1"></a>
“Cha, bhikkhave, dhamme abhabbo diṭṭhisampanno puggalo uppādetuṃ. Katame cha? Sakkāyadiṭṭhiṃ, vicikicchaṃ, sīlabbataparāmāsaṃ, apāyagamanīyaṃ rāgaṃ, apāyagamanīyaṃ dosaṃ, apāyagamanīyaṃ mohaṃ. Ime kho, bhikkhave, cha dhamme abhabbo diṭṭhisampanno puggalo uppādetun”ti.</p>
<p class="endsection">Sattamaṃ.</p></article></section><section class="sutta" id="92"><article><hgroup id="an6.92"><h1><a href="#menu">92. Paṭha­ma­abhabbaṭṭhā­nasutta</a></h1></hgroup><p><a id="p_16A6_703" class="ms"></a><a class="msdiv" id="msdiv92"></a><a class="sc" id="an6.92.1"></a>
“Chayimāni, bhikkhave, abhabbaṭṭhānāni. Katamāni cha? Abhabbo diṭṭhisampanno puggalo satthari agāravo viharituṃ appatisso, abhabbo diṭṭhisampanno puggalo dhamme agāravo viharituṃ appatisso, abhabbo diṭṭhisampanno puggalo saṃghe agāravo viharituṃ appatisso, abhabbo diṭṭhisampanno puggalo sikkhāya agāravo viharituṃ appatisso, abhabbo diṭṭhisampanno puggalo anāgamanīyaṃ vatthuṃ paccāgantuṃ, abhabbo diṭṭhisampanno puggalo aṭṭhamaṃ bhavaṃ nibbattetuṃ. Imāni kho, bhikkhave, cha abhabbaṭṭhānānī”ti.</p>
<p class="endsection">Aṭṭhamaṃ.</p></article></section><section class="sutta" id="93"><article><hgroup id="an6.93"><h1><a href="#menu">93. Dutiyaabhabbaṭṭhānasutta</a></h1></hgroup><p><a id="p_16A6_705" class="ms"></a><a class="msdiv" id="msdiv93"></a><a class="sc" id="an6.93.1"></a>
“Chayimāni, bhikkhave, abhabbaṭṭhānāni. Katamāni cha? Abhabbo diṭṭhisampanno puggalo kañci saṅkhāraṃ niccato upagantuṃ, abhabbo diṭṭhisampanno puggalo kañci saṅkhāraṃ sukhato upagantuṃ, abhabbo diṭṭhisampanno puggalo kañci dhammaṃ attato upagantuṃ, abhabbo diṭṭhisampanno puggalo ānantariyaṃ kammaṃ kātuṃ, abhabbo diṭṭhisampanno puggalo kotūhalamaṅgalena suddhiṃ paccāgantuṃ, abhabbo diṭṭhisampanno puggalo ito bahiddhā dakkhiṇeyyaṃ gavesituṃ. Imāni kho, bhikkhave, cha abhabbaṭṭhānānī”ti.</p>
<p class="endsection">Navamaṃ.</p></article></section><section class="sutta" id="94"><article><hgroup id="an6.94"><h1><a href="#menu">94. Tatiyaabhabbaṭṭhānasutta</a></h1></hgroup><p><a id="p_16A6_707" class="ms"></a><a class="msdiv" id="msdiv94"></a><a class="sc" id="an6.94.1"></a>
“Chayimāni, bhikkhave, abhabbaṭṭhānāni. Katamāni cha? Abhabbo diṭṭhisampanno puggalo mātaraṃ jīvitā voropetuṃ, abhabbo diṭṭhisampanno puggalo pitaraṃ jīvitā voropetuṃ, abhabbo diṭṭhisampanno puggalo arahantaṃ jīvitā voropetuṃ, abhabbo diṭṭhisampanno puggalo tathāgatassa duṭṭhena cittena lohitaṃ uppādetuṃ, abhabbo diṭṭhisampanno puggalo saṃghaṃ bhindituṃ, abhabbo diṭṭhisampanno puggalo aññaṃ satthāraṃ uddisituṃ. Imāni kho, bhikkhave, cha abhabbaṭṭhānānī”ti.</p>
<p class="endsection">Dasamaṃ.</p></article></section><section class="sutta" id="95"><article><hgroup id="an6.95"><h1><a href="#menu">95. Catuttha­abhabbaṭṭhā­nasutta</a></h1></hgroup><p><a id="p_16A6_709" class="ms"></a><a class="msdiv" id="msdiv95"></a><a class="sc" id="an6.95.1"></a>
“Chayimāni, bhikkhave, abhabbaṭṭhānāni. Katamāni cha? Abhabbo diṭṭhisampanno puggalo sayaṃkataṃ sukhadukkhaṃ paccāgantuṃ, abhabbo diṭṭhisampanno puggalo paraṃkataṃ sukhadukkhaṃ paccāgantuṃ, abhabbo diṭṭhisampanno puggalo sayaṃkatañca paraṃkatañca sukhadukkhaṃ paccāgantuṃ, abhabbo diṭṭhisampanno puggalo asayaṃkāraṃ adhiccasamuppannaṃ sukhadukkhaṃ paccāgantuṃ, abhabbo diṭṭhisampanno puggalo aparaṅkāraṃ adhiccasamuppannaṃ sukhadukkhaṃ paccāgantuṃ, abhabbo diṭṭhisampanno puggalo asayaṅkārañca aparaṅkārañca adhiccasamuppannaṃ sukhadukkhaṃ paccāgantuṃ. Taṃ kissa hetu? Tathā hissa, bhikkhave, diṭṭhisampannassa puggalassa hetu ca sudiṭṭho hetusamuppannā ca dhammā. Imāni kho, bhikkhave, cha abhabbaṭṭhānānī”ti.</p>
<p class="endsection">Ekādasamaṃ.</p>
<p class="endsection">Sītivaggo navamo.</p><blockquote class="uddanagatha"><p><a id="p_16A6_713" class="ms"></a><a class="sc" id="an6.95.2"></a>
Sītibhāvaṃ āvaraṇaṃ,<br> voropitā sussūsati;<br>
Appahāya pahīnābhabbo,<br>
taṭṭhānā caturopi cāti.
</p>
</blockquote><a href="../../an6.75-84/pi/" rel="prev" class="previous">◀ Aṅguttara Nikāya 6.75–​84</a><a href="#" class="top">▲ TOP</a>
<a href="../../an6.96-106/pi/" rel="prefetch" class="next">Aṅguttara Nikāya 6.96–​106 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Sītivagga</div>
<div class="hidden">
Sītibhāvasutta</div>
</div>
</body></html>