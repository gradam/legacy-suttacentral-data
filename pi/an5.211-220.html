<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu211" href="#an5.211">211. Akkosakasutta</a></li>
<li><a id="menu212" href="#an5.212">212. Bhaṇḍanakārakasutta</a></li>
<li><a id="menu213" href="#an5.213">213. Sīlasutta</a></li>
<li><a id="menu214" href="#an5.214">214. Bahubhāṇisutta</a></li>
<li><a id="menu215" href="#an5.215">215. Paṭhamaakkhantisutta</a></li>
<li><a id="menu216" href="#an5.216">216. Dutiyaakkhantisutta</a></li>
<li><a id="menu217" href="#an5.217">217. Paṭhamaapāsādikasutta</a></li>
<li><a id="menu218" href="#an5.218">218. Dutiyaapāsādikasutta</a></li>
<li><a id="menu219" href="#an5.219">219. Aggisutta</a></li>
<li><a id="menu220" href="#an5.220">220. Madhurāsutta</a></li>
</ul></div>
</div>
<section id="vagga"><section class="sutta" id="211"><article><hgroup id="an5.211"><h2>Aṅguttara Nikāya 5</h2> <h3>22. Akkosakavagga</h3><h1><a href="#menu">211. Akkosakasutta</a></h1></hgroup><p><a id="p_16A5_1221" class="ms"></a><a class="msdiv" id="msdiv211"></a><a class="sc" id="an5.211.1"></a> “Yo so, bhikkhave, bhikkhu akkosakaparibhāsako ariyūpavādī sabrahmacārīnaṃ, tassa pañca ādīnavā pāṭikaṅkhā. Katame pañca? Pārājiko vā hoti chinnaparipantho, aññataraṃ vā saṃkiliṭṭhaṃ āpattiṃ āpajjati, bāḷhaṃ vā rogātaṅkaṃ phusati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Yo so, bhikkhave, bhikkhu akkosakaparibhāsako ariyūpavādī sabrahmacārīnaṃ, tassa ime pañca ādīnavā pāṭikaṅkhā”ti.</p>
<p class="endsection">Paṭhamaṃ.</p></article></section><section class="sutta" id="212"><article><hgroup id="an5.212"><h1><a href="#menu">212. Bhaṇḍanakārakasutta</a></h1></hgroup><p><a id="p_16A5_1223" class="ms"></a><a class="msdiv" id="msdiv212"></a><a class="sc" id="an5.212.1"></a>
“Yo so, bhikkhave, bhikkhu bhaṇḍanakārako kalahakārako vivādakārako bhassakārako saṃghe adhikaraṇakārako, tassa pañca ādīnavā pāṭikaṅkhā. Katame pañca? Anadhigataṃ nādhigacchati, adhigatā parihāyati, pāpako kittisaddo abbhuggacchati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Yo so, bhikkhave, bhikkhu bhaṇḍanakārako kalahakārako vivādakārako bhassakārako saṃghe adhikaraṇakārako, tassa ime pañca ādīnavā pāṭikaṅkhā”ti.</p>
<p class="endsection">Dutiyaṃ.</p></article></section><section class="sutta" id="213"><article><hgroup id="an5.213"><h1><a href="#menu">213. Sīlasutta</a></h1></hgroup><p><a id="p_16A5_1225" class="ms"></a><a class="msdiv" id="msdiv213"></a><a class="sc" id="an5.213.1"></a>
“Pañcime, bhikkhave, ādīnavā dussīlassa sīlavipattiyā. Katame pañca? Idha, bhikkhave, dussīlo sīlavipanno pamādādhikaraṇaṃ mahatiṃ bhogajāniṃ nigacchati. Ayaṃ, bhikkhave, paṭhamo ādīnavo dussīlassa sīlavipattiyā.</p><p><a id="p_16A5_1226" class="ms"></a><a class="sc" id="an5.213.2"></a>
Puna caparaṃ, bhikkhave, dussīlassa sīlavipannassa pāpako kittisaddo abbhuggacchati. Ayaṃ, bhikkhave, dutiyo ādīnavo dussīlassa sīlavipattiyā.</p><p><a id="p_16A5_1227" class="ms"></a><a class="sc" id="an5.213.3"></a>
Puna caparaṃ, bhikkhave, dussīlo sīlavipanno yaññadeva parisaṃ upasaṅkamati–  yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ–  avisārado upasaṅkamati maṅkubhūto. Ayaṃ, bhikkhave, tatiyo ādīnavo dussīlassa sīlavipattiyā.</p><p><a id="p_16A5_1228" class="ms"></a><a class="sc" id="an5.213.4"></a>
Puna caparaṃ, bhikkhave, dussīlo sīlavipanno sammūḷho kālaṃ karoti. Ayaṃ, bhikkhave, catuttho ādīnavo dussīlassa sīlavipattiyā.</p><p><a id="p_16A5_1229" class="ms"></a><a class="sc" id="an5.213.5"></a>
Puna caparaṃ, bhikkhave, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ayaṃ, bhikkhave, pañcamo ādīnavo dussīlassa sīlavipattiyā. Ime kho, bhikkhave, pañca ādīnavā dussīlassa sīlavipattiyā.</p><p><a id="p_16A5_1230" class="ms"></a><a class="sc" id="an5.213.6"></a>
Pañcime, bhikkhave, ānisaṃsā sīlavato sīlasampadāya. Katame pañca? Idha, bhikkhave, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati. Ayaṃ, bhikkhave, paṭhamo ānisaṃso sīlavato sīlasampadāya.</p><p><a id="p_16A5_1231" class="ms"></a><a class="sc" id="an5.213.7"></a>
Puna caparaṃ, bhikkhave, sīlavato sīlasampannassa kalyāṇo kittisaddo abbhuggacchati. Ayaṃ, bhikkhave, dutiyo ānisaṃso sīlavato sīlasampadāya.</p><p><a id="p_16A5_1232" class="ms"></a><a class="sc" id="an5.213.8"></a>
Puna caparaṃ, bhikkhave, sīlavā sīlasampanno yaññadeva parisaṃ upasaṅkamati–  yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ–  visārado upasaṅkamati amaṅkubhūto. Ayaṃ bhikkhave, tatiyo ānisaṃso sīlavato sīlasampadāya.</p><p><a id="p_16A5_1233" class="ms"></a><a class="sc" id="an5.213.9"></a>
Puna caparaṃ, bhikkhave, sīlavā sīlasampanno asammūḷho kālaṃ karoti. Ayaṃ, bhikkhave, catuttho ānisaṃso sīlavato sīlasampadāya.</p><p><a id="p_16A5_1234" class="ms"></a><a class="sc" id="an5.213.10"></a>
Puna caparaṃ, bhikkhave, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati. Ayaṃ, bhikkhave, pañcamo ānisaṃso sīlavato sīlasampadāya. Ime kho, bhikkhave, pañca ānisaṃsā sīlavato sīlasampadāyā”ti.</p>
<p class="endsection">Tatiyaṃ.</p></article></section><section class="sutta" id="214"><article><hgroup id="an5.214"><h1><a href="#menu">214. Bahubhāṇisutta</a></h1></hgroup><p><a id="p_16A5_1236" class="ms"></a><a class="msdiv" id="msdiv214"></a><a class="sc" id="an5.214.1"></a>
“Pañcime, bhikkhave, ādīnavā bahubhāṇismiṃ puggale. Katame pañca? Musā bhaṇati, pisuṇaṃ bhaṇati, pharusaṃ bhaṇati, samphappalāpaṃ bhaṇati, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā bahubhāṇismiṃ puggale.</p><p><a id="p_16A5_1237" class="ms"></a><a class="sc" id="an5.214.2"></a>
Pañcime, bhikkhave, ānisaṃsā mantabhāṇismiṃ puggale. Katame pañca? Na musā bhaṇati, na pisuṇaṃ bhaṇati, na pharusaṃ bhaṇati, na samphappalāpaṃ bhaṇati, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā mantabhāṇismiṃ puggale”ti.</p>
<p class="endsection">Catutthaṃ.</p></article></section><section class="sutta" id="215"><article><hgroup id="an5.215"><h1><a href="#menu">215. Paṭhamaakkhantisutta</a></h1></hgroup><p><a id="p_16A5_1239" class="ms"></a><a class="msdiv" id="msdiv215"></a><a class="sc" id="an5.215.1"></a>
“Pañcime, bhikkhave, ādīnavā akkhantiyā. Katame pañca? Bahuno janassa appiyo hoti amanāpo, verabahulo ca hoti, vajjabahulo ca, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā akkhantiyā.</p><p><a id="p_16A5_1240" class="ms"></a><a class="sc" id="an5.215.2"></a>
Pañcime, bhikkhave, ānisaṃsā khantiyā. Katame pañca? Bahuno janassa piyo hoti manāpo, na verabahulo hoti, na vajjabahulo, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā khantiyā”ti.</p>
<p class="endsection">Pañcamaṃ.</p></article></section><section class="sutta" id="216"><article><hgroup id="an5.216"><h1><a href="#menu">216. Dutiyaakkhantisutta</a></h1></hgroup><p><a id="p_16A5_1242" class="ms"></a><a class="msdiv" id="msdiv216"></a><a class="sc" id="an5.216.1"></a>
“Pañcime, bhikkhave, ādīnavā akkhantiyā. Katame pañca? Bahuno janassa appiyo hoti amanāpo, luddo ca hoti, vippaṭisārī ca, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā akkhantiyā.</p><p><a id="p_16A5_1243" class="ms"></a><a class="sc" id="an5.216.2"></a>
Pañcime, bhikkhave, ānisaṃsā khantiyā. Katame pañca? Bahuno janassa piyo hoti manāpo, aluddo ca hoti, avippaṭisārī ca, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā khantiyā”ti.</p>
<p class="endsection">Chaṭṭhaṃ.</p></article></section><section class="sutta" id="217"><article><hgroup id="an5.217"><h1><a href="#menu">217. Paṭhamaapāsādikasutta</a></h1></hgroup><p><a id="p_16A5_1245" class="ms"></a><a class="msdiv" id="msdiv217"></a><a class="sc" id="an5.217.1"></a>
“Pañcime, bhikkhave, ādīnavā apāsādike. Katame pañca? Attāpi attānaṃ upavadati, anuvicca viññū garahanti, pāpako kittisaddo abbhuggacchati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā apāsādike.</p><p><a id="p_16A5_1246" class="ms"></a><a class="sc" id="an5.217.2"></a>
Pañcime, bhikkhave, ānisaṃsā pāsādike. Katame pañca? Attāpi attānaṃ na upavadati, anuvicca viññū pasaṃsanti, kalyāṇo kittisaddo abbhuggacchati, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā pāsādike”ti.</p>
<p class="endsection">Sattamaṃ.</p></article></section><section class="sutta" id="218"><article><hgroup id="an5.218"><h1><a href="#menu">218. Dutiyaapāsādikasutta</a></h1></hgroup><p><a id="p_16A5_1248" class="ms"></a><a class="msdiv" id="msdiv218"></a><a class="sc" id="an5.218.1"></a>
“Pañcime, bhikkhave, ādīnavā apāsādike. Katame pañca? Appasannā nappasīdanti, pasannānañca ekaccānaṃ aññathattaṃ hoti, satthusāsanaṃ akataṃ hoti, pacchimā janatā diṭṭhānugatiṃ āpajjati, cittamassa nappasīdati. Ime kho, bhikkhave, pañca ādīnavā apāsādike.</p><p><a id="p_16A5_1249" class="ms"></a><a class="sc" id="an5.218.2"></a>
Pañcime, bhikkhave, ānisaṃsā pāsādike. Katame pañca? Appasannā pasīdanti, pasannānañca bhiyyobhāvo hoti, satthusāsanaṃ kataṃ hoti, pacchimā janatā diṭṭhānugatiṃ āpajjati, cittamassa pasīdati. Ime kho, bhikkhave, pañca ānisaṃsā pāsādike”ti.</p>
<p class="endsection">Aṭṭhamaṃ.</p></article></section><section class="sutta" id="219"><article><hgroup id="an5.219"><h1><a href="#menu">219. Aggisutta</a></h1></hgroup><p><a id="p_16A5_1251" class="ms"></a><a class="msdiv" id="msdiv219"></a><a class="sc" id="an5.219.1"></a>
“Pañcime, bhikkhave, ādīnavā aggismiṃ. Katame pañca? Acakkhusso, dubbaṇṇakaraṇo, dubbalakaraṇo, saṅgaṇikāpavaḍḍhano, tiracchā­naka­thāpa­vatta­niko hoti. Ime kho, bhikkhave, pañca ādīnavā aggismin”ti.</p>
<p class="endsection">Navamaṃ.</p></article></section><section class="sutta" id="220"><article><hgroup id="an5.220"><h1><a href="#menu">220. Madhurāsutta</a></h1></hgroup><p><a id="p_16A5_1253" class="ms"></a><a class="msdiv" id="msdiv220"></a><a class="sc" id="an5.220.1"></a>
“Pañcime, bhikkhave, ādīnavā madhurāyaṃ. Katame pañca? Visamā, bahurajā, caṇḍasunakhā, vāḷayakkhā, dullabhapiṇḍā. Ime kho, bhikkhave, pañca ādīnavā madhurāyan”ti.</p>
<p class="endsection">Dasamaṃ.</p>
<p class="endsection">Akkosakavaggo dutiyo.</p><blockquote class="uddanagatha"><p><a id="p_16A5_1257" class="ms"></a><a class="sc" id="an5.220.2"></a>
Akkosabhaṇḍanasīlaṃ,<br> bahubhāṇī dve akhantiyo;<br>
Apāsādikā dve vuttā,<br>
aggismiṃ madhurena cāti.
</p>
</blockquote><a href="../../an5.201-210/pi/" rel="prev" class="previous">◀ Aṅguttara Nikāya 5.201–​210</a><a href="#" class="top">▲ TOP</a>
<a href="../../an5.221-230/pi/" rel="prefetch" class="next">Aṅguttara Nikāya 5.221–​230 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Akkosakavagga</div>
<div class="hidden">
Akkosakasutta</div>
</div>
</body></html>