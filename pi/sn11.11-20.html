<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn11.11">11. Vatapadasutta</a></li>
<li><a id="menu12" href="#sn11.12">12. Sakkanāmasutta</a></li>
<li><a id="menu13" href="#sn11.13">13. Mahālisutta</a></li>
<li><a id="menu14" href="#sn11.14">14. Daliddasutta</a></li>
<li><a id="menu15" href="#sn11.15">15. Rāmaṇeyyakasutta</a></li>
<li><a id="menu16" href="#sn11.16">16. Yajamānasutta</a></li>
<li><a id="menu17" href="#sn11.17">17. Buddhavandanāsutta</a></li>
<li><a id="menu18" href="#sn11.18">18. Gahaṭṭhavandanāsutta</a></li>
<li><a id="menu19" href="#sn11.19">19. Satthāravandanāsutta</a></li>
<li><a id="menu20" href="#sn11.20">20. Saṃghavandanāsutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn11.11"><h2>Saṃyutta Nikāya 11</h2> <h3>2. Dutiyavagga</h3><h1><a href="#menu">11. Vatapadasutta</a></h1></hgroup><p><a id="p_12S1_1612" class="ms"></a><a class="msdiv" id="msdiv257"></a><a class="sc" id="sn11.11.1"></a> Sāvatthiyaṃ. “Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ–  sacepi me kodho uppajjeyya, khippameva naṃ paṭivineyyanti. Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.</p><blockquote class="gatha"><p><a id="p_12S1_1613" class="ms"></a><a class="sc" id="sn11.11.2"></a>
Mātāpettibharaṃ jantuṃ,<br> kule jeṭṭhāpacāyinaṃ;<br>
Saṇhaṃ sakhilasambhāsaṃ,<br>
pesuṇeyyappahāyinaṃ.
</p><p><a id="p_12S1_1614" class="ms"></a><a class="sc" id="sn11.11.3"></a>
Maccheravinaye yuttaṃ,<br> saccaṃ kodhābhibhuṃ naraṃ;<br>
Taṃ ve devā tāvatiṃsā,<br>
āhu sappuriso itī”ti.
</p>
</blockquote></article></section><section class="sutta" id="12"><article><hgroup id="sn11.12"><h1><a href="#menu">12. Sakkanāmasutta</a></h1></hgroup><p><a id="p_12S1_1615" class="ms"></a><a class="msdiv" id="msdiv258"></a><a class="sc" id="sn11.12.1"></a>
Sāvatthiyaṃ jetavane. Tatra kho bhagavā bhikkhū etadavoca:  “sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati.</p><p><a id="p_12S1_1616" class="ms"></a><a class="sc" id="sn11.12.2"></a>
Sakko, bhikkhave, devānamindo pubbe manussabhūto samāno pure dānaṃ adāsi, tasmā purindadoti vuccati.</p><p><a id="p_12S1_1617" class="ms"></a><a class="sc" id="sn11.12.3"></a>
Sakko, bhikkhave, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.</p><p><a id="p_12S1_1618" class="ms"></a><a class="sc" id="sn11.12.4"></a>
Sakko, bhikkhave, devānamindo pubbe manussabhūto samāno āvasathaṃ adāsi, tasmā vāsavoti vuccati.</p><p><a id="p_12S1_1619" class="ms"></a><a class="sc" id="sn11.12.5"></a>
Sakko, bhikkhave, devānamindo sahassampi atthānaṃ muhuttena cinteti, tasmā sahassakkhoti vuccati.</p><p><a id="p_12S1_1620" class="ms"></a><a class="sc" id="sn11.12.6"></a>
Sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati.</p><p><a id="p_12S1_1621" class="ms"></a><a class="sc" id="sn11.12.7"></a>
Sakko, bhikkhave, devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā devānamindoti vuccati.</p><p><a id="p_12S1_1622" class="ms"></a><a class="sc" id="sn11.12.8"></a>
Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ–  sacepi me kodho uppajjeyya, khippameva naṃ paṭivineyyanti. Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.</p><blockquote class="gatha"><p><a id="p_12S1_1623" class="ms"></a><a class="sc" id="sn11.12.9"></a>
Mātāpettibharaṃ jantuṃ,<br> kule jeṭṭhāpacāyinaṃ;<br>
Saṇhaṃ sakhilasambhāsaṃ,<br>
pesuṇeyyappahāyinaṃ.
</p><p><a id="p_12S1_1624" class="ms"></a><a class="sc" id="sn11.12.10"></a>
Maccheravinaye yuttaṃ,<br> saccaṃ kodhābhibhuṃ naraṃ;<br>
Taṃ ve devā tāvatiṃsā,<br>
āhu sappuriso itī”ti.
</p>
</blockquote></article></section><section class="sutta" id="13"><article><hgroup id="sn11.13"><h1><a href="#menu">13. Mahālisutta</a></h1></hgroup><p><a id="p_12S1_1625" class="ms"></a><a class="msdiv" id="msdiv259"></a><a class="sc" id="sn11.13.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho mahāli licchavī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahāli licchavī bhagavantaṃ etadavoca: </p><p><a id="p_12S1_1626" class="ms"></a><a class="sc" id="sn11.13.2"></a>
“Diṭṭho kho, bhante, bhagavatā sakko devānamindo”ti?</p><p><a id="p_12S1_1627" class="ms"></a><a class="sc" id="sn11.13.3"></a>
“Diṭṭho kho me, mahāli, sakko devānamindo”ti.</p><p><a id="p_12S1_1628" class="ms"></a><a class="sc" id="sn11.13.4"></a>
“So hi nūna, bhante, sakkapatirūpako bhavissati. Duddaso hi, bhante, sakko devānamindo”ti.</p><p><a id="p_12S1_1629" class="ms"></a><a class="sc" id="sn11.13.5"></a>
“Sakkañca khvāhaṃ, mahāli, pajānāmi sakkakaraṇe ca dhamme, yesaṃ dhammānaṃ samādinnattā sakko sakkattaṃ ajjhagā, tañca pajānāmi.</p><p><a id="p_12S1_1630" class="ms"></a><a class="sc" id="sn11.13.6"></a>
Sakko, mahāli, devānamindo pubbe manussabhūto samāno magho nāma māṇavo ahosi, tasmā maghavāti vuccati.</p><p><a id="p_12S1_1631" class="ms"></a><a class="sc" id="sn11.13.7"></a>
Sakko, mahāli, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati.</p><p><a id="p_12S1_1632" class="ms"></a><a class="sc" id="sn11.13.8"></a>
Sakko, mahāli, devānamindo pubbe manussabhūto samāno pure dānaṃ adāsi, tasmā purindadoti vuccati.</p><p><a id="p_12S1_1633" class="ms"></a><a class="sc" id="sn11.13.9"></a>
Sakko, mahāli, devānamindo pubbe manussabhūto samāno āvasathaṃ adāsi, tasmā vāsavoti vuccati.</p><p><a id="p_12S1_1634" class="ms"></a><a class="sc" id="sn11.13.10"></a>
Sakko, mahāli, devānamindo sahassampi atthānaṃ muhuttena cinteti, tasmā sahassakkhoti vuccati.</p><p><a id="p_12S1_1635" class="ms"></a><a class="sc" id="sn11.13.11"></a>
Sakkassa, mahāli, devānamindassa sujā nāma asurakaññā pajāpati, tasmā sujampatīti vuccati.</p><p><a id="p_12S1_1636" class="ms"></a><a class="sc" id="sn11.13.12"></a>
Sakko, mahāli, devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā devānamindoti vuccati.</p><p><a id="p_12S1_1637" class="ms"></a><a class="sc" id="sn11.13.13"></a>
Sakkassa, mahāli, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. Katamāni satta vatapadāni? Yāvajīvaṃ mātāpettibharo assaṃ, yāvajīvaṃ kule jeṭṭhāpacāyī assaṃ, yāvajīvaṃ saṇhavāco assaṃ, yāvajīvaṃ apisuṇavāco assaṃ, yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, yāvajīvaṃ saccavāco assaṃ, yāvajīvaṃ akkodhano assaṃ–  sacepi me kodho uppajjeyya, khippameva naṃ paṭivineyyanti. Sakkassa, mahāli, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti.</p><blockquote class="gatha"><p><a id="p_12S1_1638" class="ms"></a><a class="sc" id="sn11.13.14"></a>
Mātāpettibharaṃ jantuṃ,<br> kule jeṭṭhāpacāyinaṃ;<br>
Saṇhaṃ sakhilasambhāsaṃ,<br>
pesuṇeyyappahāyinaṃ.
</p><p><a id="p_12S1_1639" class="ms"></a><a class="sc" id="sn11.13.15"></a>
Maccheravinaye yuttaṃ,<br> saccaṃ kodhābhibhuṃ naraṃ;<br>
Taṃ ve devā tāvatiṃsā,<br>
āhu sappuriso itī”ti.
</p>
</blockquote></article></section><section class="sutta" id="14"><article><hgroup id="sn11.14"><h1><a href="#menu">14. Daliddasutta</a></h1></hgroup><p><a id="p_12S1_1640" class="ms"></a><a class="msdiv" id="msdiv260"></a><a class="sc" id="sn11.14.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_12S1_1641" class="ms"></a><a class="sc" id="sn11.14.2"></a>
“Bhūtapubbaṃ, bhikkhave, aññataro puriso imasmiṃyeva rājagahe manussadaliddo ahosi manussakapaṇo manussavarāko. So tathāgatappavedite dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathāgatappavedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapajji devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā ca. Tatra sudaṃ, bhikkhave, devā tāvatiṃsā ujjhāyanti khiyyanti vipācenti:  ‘acchariyaṃ vata bho, abbhutaṃ vata bho. Ayañhi devaputto pubbe manussabhūto samāno manussadaliddo ahosi manussakapaṇo manussavarāko; so kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā cā’ti.</p><p><a id="p_12S1_1642" class="ms"></a><a class="sc" id="sn11.14.3"></a>
Atha kho, bhikkhave, sakko devānamindo deve tāvatiṃse āmantesi:  ‘mā kho tumhe, mārisā, etassa devaputtassa ujjhāyittha. Eso kho, mārisā, devaputto pubbe manussabhūto samāno tathāgatappavedite dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathāgatappavedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā cā’ti. Atha kho, bhikkhave, sakko devānamindo deve tāvatiṃse anunayamāno tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_1643" class="ms"></a><a class="sc" id="sn11.14.4"></a>
‘Yassa saddhā tathāgate,<br> acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.
</p><p><a id="p_12S1_1644" class="ms"></a><a class="sc" id="sn11.14.5"></a>
Saṃghe pasādo yassatthi,<br> ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_12S1_1645" class="ms"></a><a class="sc" id="sn11.14.6"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhāna sāsanan’”ti.
</p>
</blockquote></article></section><section class="sutta" id="15"><article><hgroup id="sn11.15"><h1><a href="#menu">15. Rāmaṇeyyakasutta</a></h1></hgroup><p><a id="p_12S1_1646" class="ms"></a><a class="msdiv" id="msdiv261"></a><a class="sc" id="sn11.15.1"></a>
Sāvatthiyaṃ jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ etadavoca:  “kiṃ nu kho, bhante, bhūmirāmaṇeyyakan”ti?</p><blockquote class="gatha"><p><a id="p_12S1_1647" class="ms"></a><a class="sc" id="sn11.15.2"></a>
“Ārāmacetyā vanacetyā,<br> pokkharañño sunimmitā;<br>
Manussarāmaṇeyyassa,<br>
kalaṃ nāgghanti soḷasiṃ.
</p><p><a id="p_12S1_1648" class="ms"></a><a class="sc" id="sn11.15.3"></a>
Gāme vā yadi vāraññe,<br> Ninne vā yadi vā thale;<br>
Yattha arahanto viharanti,<br>
Taṃ bhūmirāmaṇeyyakan”ti.
</p>
</blockquote></article></section><section class="sutta" id="16"><article><hgroup id="sn11.16"><h1><a href="#menu">16. Yajamānasutta</a></h1></hgroup><p><a id="p_12S1_1649" class="ms"></a><a class="msdiv" id="msdiv262"></a><a class="sc" id="sn11.16.1"></a>
Ekaṃ samayaṃ bhagavā rājagahe viharati gijjhakūṭe pabbate. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1650" class="ms"></a><a class="sc" id="sn11.16.2"></a>
“Yajamānānaṃ manussānaṃ,<br> puññapekkhāna pāṇinaṃ;<br>
Karotaṃ opadhikaṃ puññaṃ,<br>
kattha dinnaṃ mahapphalan”ti.
</p><p><a id="p_12S1_1651" class="ms"></a><a class="sc" id="sn11.16.3"></a>
“Cattāro ca paṭipannā,<br> cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.
</p><p><a id="p_12S1_1652" class="ms"></a><a class="sc" id="sn11.16.4"></a>
Yajamānānaṃ manussānaṃ,<br> Puññapekkhāna pāṇinaṃ;<br>
Karotaṃ opadhikaṃ puññaṃ,<br>
Saṃghe dinnaṃ mahapphalan”ti.
</p>
</blockquote></article></section><section class="sutta" id="17"><article><hgroup id="sn11.17"><h1><a href="#menu">17. Buddhavandanāsutta</a></h1></hgroup><p><a id="p_12S1_1653" class="ms"></a><a class="msdiv" id="msdiv263"></a><a class="sc" id="sn11.17.1"></a>
Sāvatthiyaṃ jetavane. Tena kho pana samayena bhagavā divāvihāragato hoti paṭisallīno. Atha kho sakko ca devānamindo brahmā ca sahampati yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho sakko devānamindo bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_1654" class="ms"></a><a class="sc" id="sn11.17.2"></a>
“Uṭṭhehi vīra vijitasaṅgāma,<br> Pannabhāra anaṇa vicara loke;<br>
Cittañca te suvimuttaṃ,<br>
Cando yathā pannarasāya rattin”ti.
</p>
</blockquote><p><a id="p_12S1_1655" class="ms"></a><a class="sc" id="sn11.17.3"></a>
“Na kho, devānaminda, tathāgatā evaṃ vanditabbā. Evañca kho, devānaminda, tathāgatā vanditabbā: </p><blockquote class="gatha"><p><a id="p_12S1_1656" class="ms"></a><a class="sc" id="sn11.17.4"></a>
‘Uṭṭhehi vīra vijitasaṅgāma,<br> Satthavāha anaṇa vicara loke;<br>
Desassu bhagavā dhammaṃ,<br>
Aññātāro bhavissantī’”ti.
</p>
</blockquote></article></section><section class="sutta" id="18"><article><hgroup id="sn11.18"><h1><a href="#menu">18. Gahaṭṭhavandanāsutta</a></h1></hgroup><p><a id="p_12S1_1657" class="ms"></a><a class="msdiv" id="msdiv264"></a><a class="sc" id="sn11.18.1"></a>
Sāvatthiyaṃ. Tatra … pe … etadavoca:  “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi:  ‘yojehi, samma mātali, sahassayuttaṃ ājaññarathaṃ. Uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi:  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ puthuddisā namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi: </p><blockquote class="gatha"><p><a id="p_12S1_1658" class="ms"></a><a class="sc" id="sn11.18.2"></a>
‘Taṃ namassanti tevijjā,<br> sabbe bhummā ca khattiyā;<br>
Cattāro ca mahārājā,<br>
tidasā ca yasassino;<br>
Atha ko nāma so yakkho,<br>
yaṃ tvaṃ sakka namassasī’ti.
</p><p><a id="p_12S1_1659" class="ms"></a><a class="sc" id="sn11.18.3"></a>
‘Maṃ namassanti tevijjā,<br> sabbe bhummā ca khattiyā;<br>
Cattāro ca mahārājā,<br>
tidasā ca yasassino.
</p><p><a id="p_12S1_1660" class="ms"></a><a class="sc" id="sn11.18.4"></a>
Ahañca sīlasampanne,<br> cirarattasamāhite;<br>
Sammāpabbajite vande,<br>
brahmacariyaparāyane.
</p><p><a id="p_12S1_1661" class="ms"></a><a class="sc" id="sn11.18.5"></a>
Ye gahaṭṭhā puññakarā,<br> sīlavanto upāsakā;<br>
Dhammena dāraṃ posenti,<br>
te namassāmi mātalī’ti.
</p><p><a id="p_12S1_1662" class="ms"></a><a class="sc" id="sn11.18.6"></a>
‘Seṭṭhā hi kira lokasmiṃ,<br> ye tvaṃ sakka namassasi;<br>
Ahampi te namassāmi,<br>
ye namassasi vāsavā’ti.
</p><p><a id="p_12S1_1663" class="ms"></a><a class="sc" id="sn11.18.7"></a>
Idaṃ vatvāna maghavā,<br> devarājā sujampati;<br>
Puthuddisā namassitvā,<br>
pamukho rathamāruhī”ti.
</p>
</blockquote></article></section><section class="sutta" id="19"><article><hgroup id="sn11.19"><h1><a href="#menu">19. Satthāravandanāsutta</a></h1></hgroup><p><a id="p_12S1_1664" class="ms"></a><a class="msdiv" id="msdiv265"></a><a class="sc" id="sn11.19.1"></a>
Sāvatthiyaṃ jetavane. “Bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi:  ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṃ ājaññarathaṃ yojetvā sakkassa devānamindassa paṭivedesi:  ‘yutto kho te, mārisa, sahassayutto ājaññaratho. Yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhagavantaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi: </p><blockquote class="gatha"><p><a id="p_12S1_1665" class="ms"></a><a class="sc" id="sn11.19.2"></a>
‘Yañhi devā manussā ca,<br> taṃ namassanti vāsava;<br>
Atha ko nāma so yakkho,<br>
yaṃ tvaṃ sakka namassasī’ti.
</p><p><a id="p_12S1_1666" class="ms"></a><a class="sc" id="sn11.19.3"></a>
‘Yo idha sammāsambuddho,<br> asmiṃ loke sadevake;<br>
Anomanāmaṃ satthāraṃ,<br>
taṃ namassāmi mātali.
</p><p><a id="p_12S1_1667" class="ms"></a><a class="sc" id="sn11.19.4"></a>
Yesaṃ rāgo ca doso ca,<br> avijjā ca virājitā;<br>
Khīṇāsavā arahanto,<br>
te namassāmi mātali.
</p><p><a id="p_12S1_1668" class="ms"></a><a class="sc" id="sn11.19.5"></a>
Ye rāgadosavinayā,<br> avijjāsamatikkamā;<br>
Sekkhā apacayārāmā,<br>
appamattānusikkhare;<br>
Te namassāmi mātalī’ti.
</p><p><a id="p_12S1_1669" class="ms"></a><a class="sc" id="sn11.19.6"></a>
‘Seṭṭhā hi kira lokasmiṃ,<br> ye tvaṃ sakka namassasi;<br>
Ahampi te namassāmi,<br>
ye namassasi vāsavā’ti.
</p><p><a id="p_12S1_1670" class="ms"></a><a class="sc" id="sn11.19.7"></a>
Idaṃ vatvāna maghavā,<br> devarājā sujampati;<br>
Bhagavantaṃ namassitvā,<br>
pamukho rathamāruhī”ti.
</p>
</blockquote></article></section><section class="sutta" id="20"><article><hgroup id="sn11.20"><h1><a href="#menu">20. Saṃghavandanāsutta</a></h1></hgroup><p><a id="p_12S1_1671" class="ms"></a><a class="msdiv" id="msdiv266"></a><a class="sc" id="sn11.20.1"></a>
Sāvatthiyaṃ jetavane. Tatra kho … pe … etadavoca:  “bhūtapubbaṃ, bhikkhave, sakko devānamindo mātaliṃ saṅgāhakaṃ āmantesi:  ‘yojehi, samma mātali, sahassayuttaṃ ājaññarathaṃ, uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṃ ājaññarathaṃ yojetvā sakkassa devānamindassa paṭivedesi:  ‘yutto kho te, mārisa, sahassayutto ājaññaratho, yassadāni kālaṃ maññasī’ti. Atha kho, bhikkhave, sakko devānamindo vejayantapāsādā orohanto añjaliṃ katvā sudaṃ bhikkhusaṃghaṃ namassati. Atha kho, bhikkhave, mātali saṅgāhako sakkaṃ devānamindaṃ gāthāya ajjhabhāsi: </p><blockquote class="gatha"><p><a id="p_12S1_1672" class="ms"></a><a class="sc" id="sn11.20.2"></a>
‘Tañhi ete namasseyyuṃ,<br> pūtidehasayā narā;<br>
Nimuggā kuṇapamhete,<br>
khuppipāsasamappitā.
</p><p><a id="p_12S1_1673" class="ms"></a><a class="sc" id="sn11.20.3"></a>
Kiṃ nu tesaṃ pihayasi,<br> anāgārāna vāsava;<br>
Ācāraṃ isinaṃ brūhi,<br>
taṃ suṇoma vaco tavā’ti.
</p><p><a id="p_12S1_1674" class="ms"></a><a class="sc" id="sn11.20.4"></a>
‘Etaṃ tesaṃ pihayāmi,<br> anāgārāna mātali;<br>
Yamhā gāmā pakkamanti,<br>
anapekkhā vajanti te.
</p><p><a id="p_12S1_1675" class="ms"></a><a class="sc" id="sn11.20.5"></a>
Na tesaṃ koṭṭhe openti,<br> na kumbhi na kaḷopiyaṃ;<br>
Paraniṭṭhitamesānā,<br>
tena yāpenti subbatā.
</p><p><a id="p_12S1_1676" class="ms"></a><a class="sc" id="sn11.20.6"></a>
Sumantamantino dhīrā,<br> tuṇhībhūtā samañcarā;<br>
Devā viruddhā asurehi,<br>
puthu maccā ca mātali.
</p><p><a id="p_12S1_1677" class="ms"></a><a class="sc" id="sn11.20.7"></a>
Aviruddhā viruddhesu,<br> attadaṇḍesu nibbutā;<br>
Sādānesu anādānā,<br>
te namassāmi mātalī’ti.
</p><p><a id="p_12S1_1678" class="ms"></a><a class="sc" id="sn11.20.8"></a>
‘Seṭṭhā hi kira lokasmiṃ,<br> ye tvaṃ sakka namassasi;<br>
Ahampi te namassāmi,<br>
ye namassasi vāsavā’”ti.
</p><p><a id="p_12S1_1679" class="ms"></a><a class="sc" id="sn11.20.9"></a>
Idaṃ vatvāna maghavā,<br> devarājā sujampati;<br>
Bhikkhusaṃghaṃ namassitvā,<br>
pamukho rathamāruhīti.
</p>
</blockquote>
<p class="endsection">Dutiyo vaggo.</p><blockquote class="uddanagatha"><p><a id="p_12S1_1682" class="ms"></a><a class="sc" id="sn11.20.10"></a>
Devā pana tayo vuttā,<br> daliddañca rāmaṇeyyakaṃ;<br>
Yajamānañca vandanā,<br>
tayo sakkanamassanāti.
</p>
</blockquote><a href="../../sn11.1-10/pi/" rel="prev" class="previous">◀ Saṃyutta Nikāya 11.1–​10</a><a href="#" class="top">▲ TOP</a>
<a href="../../sn11.21-25/pi/" rel="prefetch" class="next">Saṃyutta Nikāya 11.21–​25 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sakkasaṃyutta</div>
<div class="hidden">
Dutiyavagga</div>
<div class="hidden">
Vatapadasutta</div>
</div>
</body></html>