<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.15:Pali</title></head><body>
<div id="text" lang="pi">
<div id="toc">
</div><section class="sutta" id="snp4.15"><article><hgroup><h2><a href="#" id="s">Sutta Nipāta 4.15</a></h2>
<h1>Attadaṇḍasutta</h1></hgroup><blockquote class="gatha"><p><a class="sc" id="sc1006"></a><a id="p_18Sn_1117" class="ms"></a> “Attadaṇḍā bhayaṃ jātaṃ,<br> janaṃ passatha medhagaṃ;<br>
Saṃvegaṃ kittayissāmi,<br>
yathā saṃvijitaṃ mayā. 
</p><p><a class="sc" id="sc1007"></a><a class="brnum" id="br2"></a><a id="p_18Sn_1118" class="ms"></a>
Phandamānaṃ pajaṃ disvā,<br> macche appodake yathā;<br>
Aññamaññehi byāruddhe,<br>
disvā maṃ bhayamāvisi. 
</p><p><a class="sc" id="sc1008"></a><a class="brnum" id="br3"></a><a id="p_18Sn_1119" class="ms"></a>
Samantamasāro loko,<br> disā sabbā sameritā;<br>
Icchaṃ bhavanamattano,<br>
nāddasāsiṃ anositaṃ. 
</p><p><a class="sc" id="sc1009"></a><a class="brnum" id="br4"></a><a id="p_18Sn_1120" class="ms"></a>
Osāne tveva byāruddhe,<br> Disvā me aratī ahu;<br>
Athettha sallamaddakkhiṃ,<br>
Duddasaṃ hadayanissitaṃ. 
</p><p><a class="sc" id="sc1010"></a><a class="brnum" id="br5"></a><a id="p_18Sn_1121" class="ms"></a>
Yena sallena otiṇṇo,<br> disā sabbā vidhāvati;<br>
Tameva sallamabbuyha,<br>
na dhāvati na sīdati. 
</p><p><a class="sc" id="sc1011"></a><a class="brnum" id="br6"></a><a id="p_18Sn_1122" class="ms"></a>
Tattha sikkhānugīyanti,<br> yāni loke gadhitāni;<br>
Na tesu pasuto siyā,<br>
nibbijjha sabbaso kāme;<br>
Sikkhe nibbānamattano. 
</p><p><a class="sc" id="sc1012"></a><a class="brnum" id="br7"></a><a id="p_18Sn_1123" class="ms"></a>
Sacco siyā appagabbho,<br> amāyo rittapesuṇo;<br>
Akkodhano lobhapāpaṃ,<br>
vevicchaṃ vitare muni. 
</p><p><a class="sc" id="sc1013"></a><a class="brnum" id="br8"></a><a id="p_18Sn_1124" class="ms"></a>
Niddaṃ tandiṃ sahe thīnaṃ,<br> pamādena na saṃvase;<br>
Atimāne na tiṭṭheyya,<br>
nibbānamanaso naro. 
</p><p><a class="sc" id="sc1014"></a><a class="brnum" id="br9"></a><a id="p_18Sn_1125" class="ms"></a>
Mosavajje na nīyetha,<br> rūpe snehaṃ na kubbaye;<br>
Mānañca parijāneyya,<br>
sāhasā virato care. 
</p><p><a class="sc" id="sc1015"></a><a class="brnum" id="br10"></a><a id="p_18Sn_1126" class="ms"></a>
Purāṇaṃ nābhinandeyya,<br> Nave khantiṃ na kubbaye;<br>
Hiyyamāne na soceyya,<br>
Ākāsaṃ na sito siyā. 
</p><p><a class="sc" id="sc1016"></a><a class="brnum" id="br11"></a><a id="p_18Sn_1127" class="ms"></a>
Gedhaṃ brūmi mahoghoti,<br> Ājavaṃ brūmi jappanaṃ;<br>
Ārammaṇaṃ pakappanaṃ,<br>
Kāmapaṅko duraccayo. 
</p><p><a class="sc" id="sc1017"></a><a class="brnum" id="br12"></a><a id="p_18Sn_1128" class="ms"></a>
Saccā avokkamma muni,<br> Thale tiṭṭhati brāhmaṇo;<br>
Sabbaṃ so paṭinissajja,<br>
Sa ve santoti vuccati. 
</p><p><a class="sc" id="sc1018"></a><a class="brnum" id="br13"></a><a id="p_18Sn_1129" class="ms"></a>
Sa ve vidvā sa vedagū,<br> Ñatvā dhammaṃ anissito;<br>
Sammā so loke iriyāno,<br>
Na pihetīdha kassaci. 
</p><p><a class="sc" id="sc1019"></a><a class="brnum" id="br14"></a><a id="p_18Sn_1130" class="ms"></a>
Yodha kāme accatari,<br> Saṅgaṃ loke duraccayaṃ;<br>
Na so socati nājjheti,<br>
Chinnasoto abandhano. 
</p><p><a class="sc" id="sc1020"></a><a class="brnum" id="br15"></a><a id="p_18Sn_1131" class="ms"></a>
Yaṃ pubbe taṃ visosehi,<br> Pacchā te māhu kiñcanaṃ;<br>
Majjhe ce no gahessasi,<br>
Upasanto carissasi. 
</p><p><a class="sc" id="sc1021"></a><a class="brnum" id="br16"></a><a id="p_18Sn_1132" class="ms"></a>
Sabbaso nāmarūpasmiṃ,<br> Yassa natthi mamāyitaṃ;<br>
Asatā ca na socati,<br>
Sa ve loke na jīyati. 
</p><p><a class="sc" id="sc1022"></a><a class="brnum" id="br17"></a><a id="p_18Sn_1133" class="ms"></a>
Yassa natthi idaṃ meti,<br> Paresaṃ vāpi kiñcanaṃ;<br>
Mamattaṃ so asaṃvindaṃ,<br>
Natthi meti na socati. 
</p><p><a class="sc" id="sc1023"></a><a class="brnum" id="br18"></a><a id="p_18Sn_1134" class="ms"></a>
Aniṭṭhurī ananugiddho,<br> Anejo sabbadhī samo;<br>
Tamānisaṃsaṃ pabrūmi,<br>
Pucchito avikampinaṃ. 
</p><p><a class="sc" id="sc1024"></a><a class="brnum" id="br19"></a><a id="p_18Sn_1135" class="ms"></a>
Anejassa vijānato,<br> Natthi kāci nisaṅkhati;<br>
Virato so viyārabbhā,<br>
Khemaṃ passati sabbadhi. 
</p><p><a class="sc" id="sc1025"></a><a class="brnum" id="br20"></a><a id="p_18Sn_1136" class="ms"></a>
Na samesu na omesu,<br> Na ussesu vadate muni;<br>
Santo so vītamaccharo,<br>
Nādeti na nirassatī”ti. 
</p>
</blockquote>
<p class="endsection">Attadaṇḍasuttaṃ pannarasamaṃ.</p><a href="../../snp4.14/pi/" rel="prev" class="previous">◀ Sutta Nipāta 4.14</a><a href="#" class="top">▲ TOP</a>
<a href="../../snp4.16/pi/" rel="prefetch" class="next">Sutta Nipāta 4.16 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Attadaṇḍasutta</div>
</div>
</body></html>