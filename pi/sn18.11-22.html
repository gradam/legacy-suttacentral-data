<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn18.11">11. Cakkhusutta</a></li>
<li><a id="menu12-20" href="#sn18.12">12–​20. Rūpādisuttanavaka</a></li>
<li><a id="menu21" href="#sn18.21">21. Anusayasutta</a></li>
<li><a id="menu22" href="#sn18.22">22. Apagatasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn18.11"><h2>Saṃyutta Nikāya 18</h2> <h3>2. Dutiyavagga</h3><h1><a href="#menu">11. Cakkhusutta</a></h1></hgroup><p><a id="p_12S2_1137" class="ms"></a><a class="msdiv" id="msdiv198"></a><a class="sc" id="sn18.11.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati. Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rāhulaṃ bhagavā etadavoca:  “taṃ kiṃ maññasi, rāhula, cakkhuṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”. “Sotaṃ … pe … ghānaṃ … jivhā … kāyo … mano nicco vā anicco vā”ti? “Anicco, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti? “No hetaṃ, bhante”. “Evaṃ passaṃ, rāhula, sutavā ariyasāvako cakkhusmimpi nibbindati … pe … sotasmimpi nibbindati … ghānasmimpi nibbindati … jivhāyapi nibbindati … kāyasmimpi nibbindati … manasmimpi nibbindati; nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. (Etena peyyālena dasa suttantā kātabbā.)</p>
<p class="endsection">Paṭhamaṃ.</p></article></section><section class="sutta" id="12-20"><article><hgroup id="sn18.12"><h1><a href="#menu">12–​20. Rūpādisuttanavaka</a></h1></hgroup><p><a id="p_12S2_1139" class="ms"></a><a class="msdiv" id="msdiv199"></a><a href="#sc12-20.1" id="sc12-20.1" class="sc"></a>
Sāvatthiyaṃ viharati. “Taṃ kiṃ maññasi, rāhula, rūpā niccā vā aniccā vā”ti? “Aniccā, bhante” … pe … saddā … gandhā … rasā … phoṭṭhabbā … dhammā ….</p><p><a id="p_12S2_1140" class="ms"></a><a href="#sc12-20.2" id="sc12-20.2" class="sc"></a>
“Cakkhuviññāṇaṃ … pe … sotaviññāṇaṃ … ghānaviññāṇaṃ … jivhāviññāṇaṃ … kāyaviññāṇaṃ … manoviññāṇaṃ ….</p><p><a id="p_12S2_1141" class="ms"></a><a href="#sc12-20.3" id="sc12-20.3" class="sc"></a>
Cakkhusamphasso … pe … sotasamphasso … ghānasamphasso … jivhāsamphasso … kāyasamphasso … manosamphasso ….</p><p><a id="p_12S2_1142" class="ms"></a><a href="#sc12-20.4" id="sc12-20.4" class="sc"></a>
Cakkhusamphassajā vedanā … pe … sotasamphassajā vedanā … ghānasamphassajā vedanā … jivhāsamphassajā vedanā … kāyasamphassajā vedanā … manosamphassajā vedanā ….</p><p><a id="p_12S2_1143" class="ms"></a><a href="#sc12-20.5" id="sc12-20.5" class="sc"></a>
Rūpasaññā … pe … saddasaññā … gandhasaññā … rasasaññā … phoṭṭhabbasaññā … dhammasaññā ….</p><p><a id="p_12S2_1144" class="ms"></a><a href="#sc12-20.6" id="sc12-20.6" class="sc"></a>
Rūpasañcetanā … pe … saddasañcetanā … gandhasañcetanā … rasasañcetanā … phoṭṭhabbasañcetanā … dhammasañcetanā ….</p><p><a id="p_12S2_1145" class="ms"></a><a href="#sc12-20.7" id="sc12-20.7" class="sc"></a>
Rūpataṇhā … pe … saddataṇhā … gandhataṇhā … rasataṇhā … phoṭṭhabbataṇhā … dhammataṇhā ….</p><p><a id="p_12S2_1146" class="ms"></a><a href="#sc12-20.8" id="sc12-20.8" class="sc"></a>
Pathavīdhātu … pe … āpodhātu … tejodhātu … vāyodhātu … ākāsadhātu … viññāṇadhātu ….</p><p><a id="p_12S2_1147" class="ms"></a><a href="#sc12-20.9" id="sc12-20.9" class="sc"></a>
Rūpaṃ … pe … vedanā … saññā … saṅkhārā … viññāṇaṃ niccaṃ vā aniccaṃ vā”ti? Aniccaṃ, bhante … pe … “evaṃ passaṃ rāhula … pe … nāparaṃ itthattāyā’ti pajānātī”ti.</p>
<p class="endsection">Dasamaṃ.</p></article></section><section class="sutta" id="21"><article><hgroup id="sn18.21"><h1><a href="#menu">21. Anusayasutta</a></h1></hgroup><p><a id="p_12S2_1149" class="ms"></a><a class="msdiv" id="msdiv200"></a><a class="sc" id="sn18.21.1"></a>
Sāvatthiyaṃ viharati. Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā rāhulo bhagavantaṃ etadavoca:  “kathaṃ nu kho, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nānu­sayā na hontī”ti? “Yaṃ kiñci, rāhula, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati. Yā kāci vedanā … pe … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya passati. Evaṃ kho, rāhula, jānato evaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nānu­sayā na hontī”ti.</p>
<p class="endsection">Ekādasamaṃ.</p></article></section><section class="sutta" id="22"><article><hgroup id="sn18.22"><h1><a href="#menu">22. Apagatasutta</a></h1></hgroup><p><a id="p_12S2_1151" class="ms"></a><a class="msdiv" id="msdiv201"></a><a class="sc" id="sn18.22.1"></a>
Sāvatthinidānaṃ. Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā rāhulo bhagavantaṃ etadavoca:  “kathaṃ nu kho, bhante, jānato kathaṃ passato imasmiṃ ca saviññāṇake kāye bahiddhā ca sabbanimittesu ahaṅkā­rama­maṅkā­ramā­nāpa­gataṃ mānasaṃ hoti vidhā samatikkantaṃ santaṃ suvimuttan”ti? “Yaṃ kiñci, rāhula, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādā vimutto hoti.</p><p><a id="p_12S2_1152" class="ms"></a><a class="sc" id="sn18.22.2"></a>
Yā kāci vedanā … pe … yā kāci saññā … ye keci saṅkhārā … yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādā vimutto hoti. Evaṃ kho, rāhula, jānato evaṃ passato imasmiñca saviññāṇake kāye bahiddhā ca sabbanimittesu ahaṅkā­rama­maṅkā­ramā­nāpa­gataṃ mānasaṃ hoti vidhā samatikkantaṃ santaṃ suvimuttan”ti.</p>
<p class="endsection">Dvādasamaṃ.</p>
<p class="endsection">Dutiyo vaggo.</p><blockquote class="uddanagatha"><p><a id="p_12S2_1156" class="ms"></a><a class="sc" id="sn18.22.3"></a>
Cakkhu rūpañca viññāṇaṃ,<br> Samphasso vedanāya ca;<br>
Saññā sañcetanā taṇhā,<br>
Dhātu khandhena te dasa;<br>
Anusayaṃ apagatañceva,<br>
Vaggo tena pavuccatīti.
</p>
</blockquote>
<p class="endsutta">Rāhulasaṃyuttaṃ samattaṃ.</p><a href="../../sn18.1-10/pi/" rel="prev" class="previous">◀ Saṃyutta Nikāya 18.1–​10</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Rāhulasaṃyutta</div>
<div class="hidden">
Dutiyavagga</div>
<div class="hidden">
Cakkhusutta</div>
</div>
</body></html>