<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.11:Pali</title></head><body>
<div id="text" lang="pi">
<div id="toc">
</div><section class="sutta" id="snp1.11"><article><hgroup><h2>Sutta Nipāta 1.11</h2>
<h1>Vijayasutta</h1></hgroup><blockquote class="gatha"><p><a class="sc" id="sc422"></a><a id="p_18Sn_225" class="ms"></a> Caraṃ vā yadi vā tiṭṭhaṃ,<br> nisinno uda vā sayaṃ;<br>
Samiñjeti pasāreti,<br>
esā kāyassa iñjanā. 
</p><p><a class="sc" id="sc423"></a><a class="brnum" id="br2"></a><a id="p_18Sn_226" class="ms"></a>
Aṭṭhinahārusaṃyutto,<br> tacamaṃsāvalepano;<br>
Chaviyā kāyo paṭicchanno,<br>
yathābhūtaṃ na dissati. 
</p><p><a class="sc" id="sc424"></a><a class="brnum" id="br3"></a><a id="p_18Sn_227" class="ms"></a>
Antapūro udarapūro,<br> yakanapeḷassa vatthino;<br>
Hadayassa papphāsassa,<br>
vakkassa pihakassa ca. 
</p><p><a class="sc" id="sc425"></a><a class="brnum" id="br4"></a><a id="p_18Sn_228" class="ms"></a>
Siṅghāṇikāya kheḷassa,<br> sedassa ca medassa ca;<br>
Lohitassa lasikāya,<br>
pittassa ca vasāya ca. 
</p><p><a class="sc" id="sc426"></a><a class="brnum" id="br5"></a><a id="p_18Sn_229" class="ms"></a>
Athassa navahi sotehi,<br> asucī savati sabbadā;<br>
Akkhimhā akkhigūthako,<br>
kaṇṇamhā kaṇṇagūthako. 
</p><p><a class="sc" id="sc427"></a><a class="brnum" id="br6"></a><a id="p_18Sn_230" class="ms"></a>
Siṅghāṇikā ca nāsato,<br> mukhena vamatekadā;<br>
Pittaṃ semhañca vamati,<br>
kāyamhā sedajallikā. 
</p><p><a class="sc" id="sc428"></a><a class="brnum" id="br7"></a><a id="p_18Sn_231" class="ms"></a>
Athassa susiraṃ sīsaṃ,<br> matthaluṅgassa pūritaṃ;<br>
Subhato naṃ maññati bālo,<br>
avijjāya purakkhato. 
</p><p><a class="sc" id="sc429"></a><a class="brnum" id="br8"></a><a id="p_18Sn_232" class="ms"></a>
Yadā ca so mato seti,<br> Uddhumāto vinīlako;<br>
Apaviddho susānasmiṃ,<br>
Anapekkhā honti ñātayo. 
</p><p><a class="sc" id="sc430"></a><a class="brnum" id="br9"></a><a id="p_18Sn_233" class="ms"></a>
Khādanti naṃ suvānā ca,<br> siṅgālā ca vakā kimī;<br>
Kākā gijjhā ca khādanti,<br>
ye caññe santi pāṇino. 
</p><p><a class="sc" id="sc431"></a><a class="brnum" id="br10"></a><a id="p_18Sn_234" class="ms"></a>
Sutvāna buddhavacanaṃ,<br> Bhikkhu paññāṇavā idha;<br>
So kho naṃ parijānāti,<br>
Yathābhūtañhi passati. 
</p><p><a class="sc" id="sc432"></a><a class="brnum" id="br11"></a><a id="p_18Sn_235" class="ms"></a>
Yathā idaṃ tathā etaṃ,<br> Yathā etaṃ tathā idaṃ;<br>
Ajjhattañca bahiddhā ca,<br>
Kāye chandaṃ virājaye. 
</p><p><a class="sc" id="sc433"></a><a class="brnum" id="br12"></a><a id="p_18Sn_236" class="ms"></a>
Chandarāgaviratto so,<br> Bhikkhu paññāṇavā idha;<br>
Ajjhagā amataṃ santiṃ,<br>
Nibbānaṃ padamaccutaṃ. 
</p><p><a class="sc" id="sc434"></a><a class="brnum" id="br13"></a><a id="p_18Sn_237" class="ms"></a>
Dvipādakoyaṃ asuci,<br> Duggandho parihīrati;<br>
Nānākuṇapaparipūro,<br>
Vissavanto tato tato. 
</p><p><a class="sc" id="sc435"></a><a class="brnum" id="br14"></a><a id="p_18Sn_238" class="ms"></a>
Etādisena kāyena,<br> Yo maññe uṇṇametave;<br>
Paraṃ vā avajāneyya,<br>
Kimaññatra adassanāti. 
</p>
</blockquote>
<p class="endsection">Vijayasuttaṃ ekādasamaṃ.</p>
</article></section><a class="previous" href="/snp1.10/pi/">◀ Sutta Nipāta  1.10</a><a class="top" href="#"> ▲ TOP </a><a class="next" href="/snp1.12/pi/">Sutta Nipāta  1.12 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Vijayasutta</div>
</div>
</body></html>