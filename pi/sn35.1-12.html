<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn35.1">1. Ajjhattāniccasutta</a></li>
<li><a id="menu2" href="#sn35.2">2. Ajjhattadukkhasutta</a></li>
<li><a id="menu3" href="#sn35.3">3. Ajjhattānattasutta</a></li>
<li><a id="menu4" href="#sn35.4">4. Bāhirāniccasutta</a></li>
<li><a id="menu5" href="#sn35.5">5. Bāhiradukkhasutta</a></li>
<li><a id="menu6" href="#sn35.6">6. Bāhirānattasutta</a></li>
<li><a id="menu7" href="#sn35.7">7. Ajjhattā­niccā­tītā­nāga­tasutta</a></li>
<li><a id="menu8" href="#sn35.8">8. Ajjhatta­dukkhā­tītā­nāga­tasutta</a></li>
<li><a id="menu9" href="#sn35.9">9. Ajjhattā­nattā­tītā­nāga­tasutta</a></li>
<li><a id="menu10" href="#sn35.10">10. Bāhirā­niccā­tītā­nāga­tasutta</a></li>
<li><a id="menu11" href="#sn35.11">11. Bāhira­dukkhā­tītā­nāga­tasutta</a></li>
<li><a id="menu12" href="#sn35.12">12. Bāhirā­nattā­tītā­nāga­tasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn35.1"><h2>Saṃyutta Nikāya 35</h2> <h3>1. Aniccavagga</h3><h1><a href="#menu">1. Ajjhattāniccasutta</a></h1></hgroup><p><a id="p_13S4_2" class="ms"></a><a class="msdiv" id="msdiv1"></a><a class="sc" id="sn35.1.1"></a> Evaṃ me sutaṃ. Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_13S4_3" class="ms"></a><a class="sc" id="sn35.1.2"></a>
“Cakkhuṃ, bhikkhave, aniccaṃ. Yadaniccaṃ taṃ dukkhaṃ; yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Sotaṃ aniccaṃ. Yadaniccaṃ … pe … ghānaṃ aniccaṃ. Yadaniccaṃ … pe … jivhā aniccā. Yadaniccaṃ taṃ dukkhaṃ; yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Kāyo anicco. Yadaniccaṃ … pe … mano anicco. Yadaniccaṃ taṃ dukkhaṃ; yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ, bhikkhave, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn35.2"><h1><a href="#menu">2. Ajjhattadukkhasutta</a></h1></hgroup><p><a id="p_13S4_5" class="ms"></a><a class="msdiv" id="msdiv2"></a><a class="sc" id="sn35.2.1"></a>
“Cakkhuṃ, bhikkhave, dukkhaṃ. Yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Sotaṃ dukkhaṃ … pe … ghānaṃ dukkhaṃ … jivhā dukkhā … kāyo dukkho … mano dukkho. Yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn35.3"><h1><a href="#menu">3. Ajjhattānattasutta</a></h1></hgroup><p><a id="p_13S4_7" class="ms"></a><a class="msdiv" id="msdiv3"></a><a class="sc" id="sn35.3.1"></a>
“Cakkhuṃ, bhikkhave, anattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Sotaṃ anattā … pe … ghānaṃ anattā … jivhā anattā … kāyo anattā … mano anattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn35.4"><h1><a href="#menu">4. Bāhirāniccasutta</a></h1></hgroup><p><a id="p_13S4_9" class="ms"></a><a class="msdiv" id="msdiv4"></a><a class="sc" id="sn35.4.1"></a>
“Rūpā, bhikkhave, aniccā. Yadaniccaṃ taṃ dukkhaṃ; yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Saddā … gandhā … rasā … phoṭṭhabbā … dhammā aniccā. Yadaniccaṃ taṃ dukkhaṃ; yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ, bhikkhave, sutavā ariyasāvako rūpesupi nibbindati, saddesupi nibbindati, gandhesupi nibbindati, rasesupi nibbindati, phoṭṭhabbesupi nibbindati, dhammesupi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn35.5"><h1><a href="#menu">5. Bāhiradukkhasutta</a></h1></hgroup><p><a id="p_13S4_11" class="ms"></a><a class="msdiv" id="msdiv5"></a><a class="sc" id="sn35.5.1"></a>
“Rūpā, bhikkhave, dukkhā. Yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Saddā … gandhā … rasā … phoṭṭhabbā … dhammā dukkhā. Yaṃ dukkhaṃ tadanattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn35.6"><h1><a href="#menu">6. Bāhirānattasutta</a></h1></hgroup><p><a id="p_13S4_13" class="ms"></a><a class="msdiv" id="msdiv6"></a><a class="sc" id="sn35.6.1"></a>
“Rūpā, bhikkhave, anattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Saddā … pe … gandhā … rasā … phoṭṭhabbā … dhammā anattā. Yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ … pe … nāparaṃ itthattāyāti pajānātī”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn35.7"><h1><a href="#menu">7. Ajjhattā­niccā­tītā­nāga­tasutta</a></h1></hgroup><p><a id="p_13S4_15" class="ms"></a><a class="msdiv" id="msdiv7"></a><a class="sc" id="sn35.7.1"></a>
“Cakkhuṃ, bhikkhave, aniccaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ cakkhusmiṃ anapekkho hoti; anāgataṃ cakkhuṃ nābhinandati; paccuppannassa cakkhussa nibbidāya virāgāya nirodhāya paṭipanno hoti. Sotaṃ aniccaṃ … ghānaṃ aniccaṃ … jivhā aniccā atītānāgatā; ko pana vādo paccuppannāya. Evaṃ passaṃ, bhikkhave, sutavā ariyasāvako atītāya jivhāya anapekkho hoti; anāgataṃ jivhaṃ nābhinandati; paccuppannāya jivhāya nibbidāya virāgāya nirodhāya paṭipanno hoti. Kāyo anicco … pe … mano anicco atītānāgato; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ manasmiṃ anapekkho hoti; anāgataṃ manaṃ nābhinandati; paccuppannassa manassa nibbidāya virāgāya nirodhāya paṭipanno hotī”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn35.8"><h1><a href="#menu">8. Ajjhatta­dukkhā­tītā­nāga­tasutta</a></h1></hgroup><p><a id="p_13S4_17" class="ms"></a><a class="msdiv" id="msdiv8"></a><a class="sc" id="sn35.8.1"></a>
“Cakkhuṃ, bhikkhave, dukkhaṃ atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ cakkhusmiṃ anapekkho hoti; anāgataṃ cakkhuṃ nābhinandati; paccuppannassa cakkhussa nibbidāya virāgāya nirodhāya paṭipanno hoti. Sotaṃ dukkhaṃ … pe … ghānaṃ dukkhaṃ … pe … jivhā dukkhā atītānāgatā; ko pana vādo paccuppannāya. Evaṃ passaṃ, bhikkhave, sutavā ariyasāvako atītāya jivhāya anapekkho hoti; anāgataṃ jivhaṃ nābhinandati; paccuppannāya jivhāya nibbidāya virāgāya nirodhāya paṭipanno hoti. Kāyo dukkho … pe … mano dukkho atītānāgato; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ manasmiṃ anapekkho hoti; anāgataṃ manaṃ nābhinandati; paccuppannassa manassa nibbidāya virāgāya nirodhāya paṭipanno hotī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn35.9"><h1><a href="#menu">9. Ajjhattā­nattā­tītā­nāga­tasutta</a></h1></hgroup><p><a id="p_13S4_19" class="ms"></a><a class="msdiv" id="msdiv9"></a><a class="sc" id="sn35.9.1"></a>
“Cakkhuṃ, bhikkhave, anattā atītānāgataṃ; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ cakkhusmiṃ anapekkho hoti; anāgataṃ cakkhuṃ nābhinandati; paccuppannassa cakkhussa nibbidāya virāgāya nirodhāya paṭipanno hoti. Sotaṃ anattā … pe … ghānaṃ anattā … pe … jivhā anattā atītānāgatā; ko pana vādo paccuppannāya. Evaṃ passaṃ, bhikkhave, sutavā ariyasāvako atītāya jivhāya anapekkho hoti; anāgataṃ jivhaṃ nābhinandati; paccuppannāya jivhāya nibbidāya virāgāya nirodhāya paṭipanno hoti. Kāyo anattā … pe … mano anattā atītānāgato; ko pana vādo paccuppannassa. Evaṃ passaṃ, bhikkhave, sutavā ariyasāvako atītasmiṃ manasmiṃ anapekkho hoti; anāgataṃ manaṃ nābhinandati; paccuppannassa manassa nibbidāya virāgāya nirodhāya paṭipanno hotī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn35.10"><h1><a href="#menu">10. Bāhirā­niccā­tītā­nāga­tasutta</a></h1></hgroup><p><a id="p_13S4_21" class="ms"></a><a class="msdiv" id="msdiv10"></a><a class="sc" id="sn35.10.1"></a>
“Rūpā, bhikkhave, aniccā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu rūpesu anapekkho hoti; anāgate rūpe nābhinandati; paccuppannānaṃ rūpānaṃ nibbidāya virāgāya nirodhāya paṭipanno hoti. Saddā … gandhā … rasā … phoṭṭhabbā … dhammā aniccā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu dhammesu anapekkho hoti; anāgate dhamme nābhinandati; paccuppannānaṃ dhammānaṃ nibbidāya virāgāya nirodhāya paṭipanno hotī”ti.</p>
<p class="endsection">Dasamaṃ.</p></article></section><section class="sutta" id="11"><article><hgroup id="sn35.11"><h1><a href="#menu">11. Bāhira­dukkhā­tītā­nāga­tasutta</a></h1></hgroup><p><a id="p_13S4_23" class="ms"></a><a class="msdiv" id="msdiv11"></a><a class="sc" id="sn35.11.1"></a>
“Rūpā, bhikkhave, dukkhā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu rūpesu anapekkho hoti; anāgate rūpe nābhinandati; paccuppannānaṃ rūpānaṃ nibbidāya virāgāya nirodhāya paṭipanno hotī”ti … pe ….</p>
<p class="endsection">Ekādasamaṃ.</p></article></section><section class="sutta" id="12"><article><hgroup id="sn35.12"><h1><a href="#menu">12. Bāhirā­nattā­tītā­nāga­tasutta</a></h1></hgroup><p><a id="p_13S4_25" class="ms"></a><a class="msdiv" id="msdiv12"></a><a class="sc" id="sn35.12.1"></a>
“Rūpā, bhikkhave, anattā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu rūpesu anapekkho hoti; anāgate rūpe nābhinandati; paccuppannānaṃ rūpānaṃ nibbidāya virāgāya nirodhāya paṭipanno hoti. Saddā … gandhā … rasā … phoṭṭhabbā … dhammā anattā atītānāgatā; ko pana vādo paccuppannānaṃ. Evaṃ passaṃ, bhikkhave, sutavā ariyasāvako atītesu dhammesu anapekkho hoti; anāgate dhamme nābhinandati; paccuppannānaṃ dhammānaṃ nibbidāya virāgāya nirodhāya paṭipanno hotī”ti.</p>
<p class="endsection">Dvādasamaṃ.</p>
<p class="endsection">Aniccavaggo paṭhamo.</p><blockquote class="uddanagatha"><p><a id="p_13S4_29" class="ms"></a><a class="sc" id="sn35.12.2"></a>
Aniccaṃ dukkhaṃ anattā ca,<br> tayo ajjhattabāhirā;<br>
Yadaniccena tayo vuttā,<br>
te te ajjhattabāhirāti.
</p>
</blockquote><a href="../../sn34.1-55/pi/" rel="prev" class="previous">◀◀ Saṃyutta Nikāya 34.1–​55</a><a href="#" class="top">▲ TOP</a>
<a href="../../sn35.13-22/pi/" rel="prefetch" class="next">Saṃyutta Nikāya 35.13–​22 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Paṭhamapaṇṇāsaka</div>
<div class="hidden">
Aniccavagga</div>
<div class="hidden">
Ajjhattāniccasutta</div>
</div>
</body></html>