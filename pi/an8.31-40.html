<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu31" href="#an8.31">31. Paṭhamadānasutta</a></li>
<li><a id="menu32" href="#an8.32">32. Dutiyadānasutta</a></li>
<li><a id="menu33" href="#an8.33">33. Dānavatthusutta</a></li>
<li><a id="menu34" href="#an8.34">34. Khettasutta</a></li>
<li><a id="menu35" href="#an8.35">35. Dānūpapattisutta</a></li>
<li><a id="menu36" href="#an8.36">36. Puññakiriyavatthusutta</a></li>
<li><a id="menu37" href="#an8.37">37. Sappurisadānasutta</a></li>
<li><a id="menu38" href="#an8.38">38. Sappurisasutta</a></li>
<li><a id="menu39" href="#an8.39">39. Abhisandasutta</a></li>
<li><a id="menu40" href="#an8.40">40. Duccaritavipākasutta</a></li>
</ul></div>
</div>
<section id="vagga"><section class="sutta" id="31"><article><hgroup id="an8.31"><h2>Aṅguttara Nikāya 8</h2> <h3>4. Dānavagga</h3><h1><a href="#menu">31. Paṭhamadānasutta</a></h1></hgroup><p><a id="p_17A8_322" class="ms"></a><a class="msdiv" id="msdiv31"></a><a class="sc" id="an8.31.1"></a> “Aṭṭhimāni, bhikkhave, dānāni. Katamāni aṭṭha? Āsajja dānaṃ deti, bhayā dānaṃ deti, ‘adāsi me’ti dānaṃ deti, ‘dassati me’ti dānaṃ deti, ‘sāhu dānan’ti dānaṃ deti, ‘ahaṃ pacāmi, ime na pacanti; nārahāmi pacanto apacantānaṃ dānaṃ adātun’ti dānaṃ deti, ‘imaṃ me dānaṃ dadato kalyāṇo kittisaddo abbhuggacchatī’ti dānaṃ deti, cittā­laṅkā­racitta­parikkhā­ratthaṃ dānaṃ deti. Imāni kho, bhikkhave, aṭṭha dānānī”ti.</p>
<p class="endsection">Paṭhamaṃ.</p></article></section><section class="sutta" id="32"><article><hgroup id="an8.32"><h1><a href="#menu">32. Dutiyadānasutta</a></h1></hgroup><blockquote class="gatha"><p><a id="p_17A8_324" class="ms"></a><a class="msdiv" id="msdiv32"></a><a class="sc" id="an8.32.1"></a>
“Saddhā hiriyaṃ kusalañca dānaṃ,<br> Dhammā ete sappurisānuyātā;<br>
Etañhi maggaṃ diviyaṃ vadanti,<br>
Etena hi gacchati devalokan”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="33"><article><hgroup id="an8.33"><h1><a href="#menu">33. Dānavatthusutta</a></h1></hgroup><p><a id="p_17A8_326" class="ms"></a><a class="msdiv" id="msdiv33"></a><a class="sc" id="an8.33.1"></a>
“Aṭṭhimāni, bhikkhave, dānavatthūni. Katamāni aṭṭha? Chandā dānaṃ deti, dosā dānaṃ deti, mohā dānaṃ deti, bhayā dānaṃ deti, ‘dinnapubbaṃ katapubbaṃ pitupitāmahehi, nārahāmi porāṇaṃ kulavaṃsaṃ hāpetun’ti dānaṃ deti, ‘imāhaṃ dānaṃ datvā kāyassa bhedā paraṃ maraṇā sugatiṃ saggaṃ lokaṃ upapajjissāmī’ti dānaṃ deti, ‘imaṃ me dānaṃ dadato cittaṃ pasīdati, attamanatā somanassaṃ upajāyatī’ti dānaṃ deti, cittā­laṅkā­racitta­parikkhā­ratthaṃ dānaṃ deti. Imāni kho, bhikkhave, aṭṭha dānavatthūnī”ti.</p>
<p class="endsection">Tatiyaṃ.</p></article></section><section class="sutta" id="34"><article><hgroup id="an8.34"><h1><a href="#menu">34. Khettasutta</a></h1></hgroup><p><a id="p_17A8_328" class="ms"></a><a class="msdiv" id="msdiv34"></a><a class="sc" id="an8.34.1"></a>
“Aṭṭhaṅgasamannāgate, bhikkhave, khette bījaṃ vuttaṃ na mahapphalaṃ hoti na mahassādaṃ na phātiseyyaṃ. Kathaṃ aṭṭhaṅgasamannāgate? Idha, bhikkhave, khettaṃ unnāmaninnāmi ca hoti, pāsāṇasakkharikañca hoti, ūsarañca hoti, na ca gambhīrasitaṃ hoti, na āyasampannaṃ hoti, na apāyasampannaṃ hoti, na mātikāsampannaṃ hoti, na mariyādasampannaṃ hoti. Evaṃ aṭṭhaṅgasamannāgate, bhikkhave, khette bījaṃ vuttaṃ na mahapphalaṃ hoti na mahassādaṃ na phātiseyyaṃ.</p><p><a id="p_17A8_329" class="ms"></a><a class="sc" id="an8.34.2"></a>
Evamevaṃ kho, bhikkhave, aṭṭhaṅgasamannāgatesu samaṇabrāhmaṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ. Kathaṃ aṭṭhaṅgasamannāgatesu? Idha, bhikkhave, samaṇabrāhmaṇā micchādiṭṭhikā honti, micchāsaṅkappā, micchāvācā, micchākammantā, micchāājīvā, micchāvāyāmā, micchāsatino, micchāsamādhino. Evaṃ aṭṭhaṅgasamannāgatesu, bhikkhave, samaṇabrāhmaṇesu dānaṃ dinnaṃ na mahapphalaṃ hoti na mahānisaṃsaṃ na mahājutikaṃ na mahāvipphāraṃ.</p><p><a id="p_17A8_330" class="ms"></a><a class="sc" id="an8.34.3"></a>
Aṭṭhaṅgasamannāgate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ. Kathaṃ aṭṭhaṅgasamannāgate? Idha, bhikkhave, khettaṃ anunnāmāninnāmi ca hoti, apāsāṇasakkharikañca hoti, anūsarañca hoti, gambhīrasitaṃ hoti, āyasampannaṃ hoti, apāyasampannaṃ hoti, mātikāsampannaṃ hoti, mariyādasampannaṃ hoti. Evaṃ aṭṭhaṅgasamannāgate, bhikkhave, khette bījaṃ vuttaṃ mahapphalaṃ hoti mahassādaṃ phātiseyyaṃ.</p><p><a id="p_17A8_331" class="ms"></a><a class="sc" id="an8.34.4"></a>
Evamevaṃ kho, bhikkhave, aṭṭhaṅgasamannāgatesu samaṇabrāhmaṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahāvipphāraṃ. Kathaṃ aṭṭhaṅgasamannāgatesu? Idha, bhikkhave, samaṇabrāhmaṇā sammādiṭṭhikā honti, sammāsaṅkappā, sammāvācā, sammākammantā, sammāājīvā, sammāvāyāmā, sammāsatino, sammāsamādhino. Evaṃ aṭṭhaṅgasamannāgatesu, bhikkhave, samaṇabrāhmaṇesu dānaṃ dinnaṃ mahapphalaṃ hoti mahānisaṃsaṃ mahājutikaṃ mahāvipphāranti.</p><blockquote class="gatha"><p><a id="p_17A8_332" class="ms"></a><a class="sc" id="an8.34.5"></a>
Yathāpi khette sampanne,<br> pavuttā bījasampadā;<br>
Deve sampādayantamhi,<br>
hoti dhaññassa sampadā.
</p><p><a id="p_17A8_333" class="ms"></a><a class="sc" id="an8.34.6"></a>
Anītisampadā hoti,<br> virūḷhī bhavati sampadā;<br>
Vepullasampadā hoti,<br>
phalaṃ ve hoti sampadā.
</p><p><a id="p_17A8_334" class="ms"></a><a class="sc" id="an8.34.7"></a>
Evaṃ sampannasīlesu,<br> dinnā bhojanasampadā;<br>
Sampadānaṃ upaneti,<br>
sampannaṃ hissa taṃ kataṃ.
</p><p><a id="p_17A8_335" class="ms"></a><a class="sc" id="an8.34.8"></a>
Tasmā sampadamākaṅkhī,<br> sampannatthūdha puggalo;<br>
Sampannapaññe sevetha,<br>
evaṃ ijjhanti sampadā.
</p><p><a id="p_17A8_336" class="ms"></a><a class="sc" id="an8.34.9"></a>
Vijjācaraṇasampanne,<br> laddhā cittassa sampadaṃ;<br>
Karoti kammasampadaṃ,<br>
labhati catthasampadaṃ.
</p><p><a id="p_17A8_337" class="ms"></a><a class="sc" id="an8.34.10"></a>
Lokaṃ ñatvā yathābhūtaṃ,<br> pappuyya diṭṭhisampadaṃ;<br>
Maggasampadamāgamma,<br>
yāti sampannamānaso.
</p><p><a id="p_17A8_338" class="ms"></a><a class="sc" id="an8.34.11"></a>
Odhunitvā malaṃ sabbaṃ,<br> patvā nibbānasampadaṃ;<br>
Muccati sabbadukkhehi,<br>
sā hoti sabbasampadā”ti.
</p>
</blockquote>
<p class="endsection">Catutthaṃ.</p></article></section><section class="sutta" id="35"><article><hgroup id="an8.35"><h1><a href="#menu">35. Dānūpapattisutta</a></h1></hgroup><p><a id="p_17A8_340" class="ms"></a><a class="msdiv" id="msdiv35"></a><a class="sc" id="an8.35.1"></a>
“Aṭṭhimā, bhikkhave, dānūpapattiyo. Katamā aṭṭha? Idha, bhikkhave, ekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. So passati khattiyamahāsāle vā brāhmaṇamahāsāle vā gahapatimahāsāle vā pañcahi kāmaguṇehi samappite samaṅgībhūte paricārayamāne. Tassa evaṃ hoti:  ‘aho vatāhaṃ kāyassa bhedā paraṃ maraṇā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ, uttari abhāvitaṃ, tatrūpapattiyā saṃvattati. Kāyassa bhedā paraṃ maraṇā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā sahabyataṃ upapajjati. Tañca kho sīlavato vadāmi, no dussīlassa. Ijjhati, bhikkhave, sīlavato cetopaṇidhi visuddhattā. <span class="brnum">(1)</span></p><p><a id="p_17A8_341" class="ms"></a><a class="sc" id="an8.35.2"></a>
Idha pana, bhikkhave, ekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti:  ‘cātumahārājikā devā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ, uttari abhāvitaṃ, tatrūpapattiyā saṃvattati. Kāyassa bhedā paraṃ maraṇā cātumahārājikānaṃ devānaṃ sahabyataṃ upapajjati. Tañca kho sīlavato vadāmi, no dussīlassa. Ijjhati, bhikkhave, sīlavato cetopaṇidhi visuddhattā. <span class="brnum">(2)</span></p><p><a id="p_17A8_342" class="ms"></a><a class="sc" id="an8.35.3"></a>
Idha pana, bhikkhave, ekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti–  tāvatiṃsā devā … pe … yāmā devā … tusitā devā … nimmānaratī devā … paranimmitavasavattī devā dīghāyukā vaṇṇavanto sukhabahulāti. Tassa evaṃ hoti:  ‘aho vatāhaṃ kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ, uttari abhāvitaṃ, tatrūpapattiyā saṃvattati. Kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjati. Tañca kho sīlavato vadāmi, no dussīlassa. Ijjhati, bhikkhave, sīlavato cetopaṇidhi visuddhattā. (3–7.)</p><p><a id="p_17A8_343" class="ms"></a><a class="sc" id="an8.35.4"></a>
Idha pana, bhikkhave, ekacco dānaṃ deti samaṇassa vā brāhmaṇassa vā annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. So yaṃ deti taṃ paccāsīsati. Tassa sutaṃ hoti:  ‘brahmakāyikā devā dīghāyukā vaṇṇavanto sukhabahulā’ti. Tassa evaṃ hoti:  ‘aho vatāhaṃ kāyassa bhedā paraṃ maraṇā brahmakāyikānaṃ devānaṃ sahabyataṃ upapajjeyyan’ti. So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. Tassa taṃ cittaṃ hīne vimuttaṃ, uttari abhāvitaṃ, tatrūpapattiyā saṃvattati. Kāyassa bhedā paraṃ maraṇā brahmakāyikānaṃ devānaṃ sahabyataṃ upapajjati. Tañca kho sīlavato vadāmi, no dussīlassa; vītarāgassa, no sarāgassa. Ijjhati, bhikkhave, sīlavato cetopaṇidhi vītarāgattā. Imā kho, bhikkhave, aṭṭha dānūpapattiyo”ti. <span class="brnum">(8)</span></p>
<p class="endsection">Pañcamaṃ.</p></article></section><section class="sutta" id="36"><article><hgroup id="an8.36"><h1><a href="#menu">36. Puññakiriyavatthusutta</a></h1></hgroup><p><a id="p_17A8_345" class="ms"></a><a class="msdiv" id="msdiv36"></a><a class="sc" id="an8.36.1"></a>
“Tīṇimāni, bhikkhave, puññakiriyavatthūni. Katamāni tīṇi? Dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu.</p><p><a id="p_17A8_346" class="ms"></a><a class="sc" id="an8.36.2"></a>
Idha, bhikkhave, ekaccassa dānamayaṃ puññakiriyavatthu parittaṃ kataṃ hoti, sīlamayaṃ puññakiriyavatthu parittaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā manussadobhagyaṃ upapajjati. <span class="brnum">(1)</span></p><p><a id="p_17A8_347" class="ms"></a><a class="sc" id="an8.36.3"></a>
Idha pana, bhikkhave, ekaccassa dānamayaṃ puññakiriyavatthu mattaso kataṃ hoti, sīlamayaṃ puññakiriyavatthu mattaso kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā manussasobhagyaṃ upapajjati. <span class="brnum">(2)</span></p><p><a id="p_17A8_348" class="ms"></a><a class="sc" id="an8.36.4"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā cātumahārājikānaṃ devānaṃ sahabyataṃ upapajjati. Tatra, bhikkhave, cattāro mahārājāno dānamayaṃ puññakiriyavatthuṃ atirekaṃ karitvā, sīlamayaṃ puññakiriyavatthuṃ atirekaṃ karitvā, cātumahārājike deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. <span class="brnum">(3)</span></p><p><a id="p_17A8_349" class="ms"></a><a class="sc" id="an8.36.5"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā tāvatiṃsānaṃ devānaṃ sahabyataṃ upapajjati. Tatra, bhikkhave, sakko devānamindo dānamayaṃ puññakiriyavatthuṃ atirekaṃ karitvā sīlamayaṃ puññakiriyavatthuṃ atirekaṃ karitvā tāvatiṃse deve dasahi ṭhānehi adhigaṇhāti–  dibbena āyunā … pe … dibbehi phoṭṭhabbehi. <span class="brnum">(4)</span></p><p><a id="p_17A8_350" class="ms"></a><a class="sc" id="an8.36.6"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā yāmānaṃ devānaṃ sahabyataṃ upapajjati. Tatra, bhikkhave, suyāmo devaputto dānamayaṃ puññakiriyavatthuṃ atirekaṃ karitvā, sīlamayaṃ puññakiriyavatthuṃ atirekaṃ karitvā, yāme deve dasahi ṭhānehi adhigaṇhāti–  dibbena āyunā … pe … dibbehi phoṭṭhabbehi. <span class="brnum">(5)</span></p><p><a id="p_17A8_351" class="ms"></a><a class="sc" id="an8.36.7"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā tusitānaṃ devānaṃ sahabyataṃ upapajjati. Tatra, bhikkhave, santusito devaputto dānamayaṃ puññakiriyavatthuṃ atirekaṃ karitvā, sīlamayaṃ puññakiriyavatthuṃ atirekaṃ karitvā, tusite deve dasahi ṭhānehi adhigaṇhāti–  dibbena āyunā … pe … dibbehi phoṭṭhabbehi. <span class="brnum">(6)</span></p><p><a id="p_17A8_352" class="ms"></a><a class="sc" id="an8.36.8"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā nimmānaratīnaṃ devānaṃ sahabyataṃ upapajjati. Tatra, bhikkhave, sunimmito devaputto dānamayaṃ puññakiriyavatthuṃ atirekaṃ karitvā, sīlamayaṃ puññakiriyavatthuṃ atirekaṃ karitvā, nimmānaratīdeve dasahi ṭhānehi adhigaṇhāti–  dibbena āyunā … pe … dibbehi phoṭṭhabbehi. <span class="brnum">(7)</span></p><p><a id="p_17A8_353" class="ms"></a><a class="sc" id="an8.36.9"></a>
Idha pana, bhikkhave, ekaccassa dānamayaṃ puññakiriyavatthu adhimattaṃ kataṃ hoti, sīlamayaṃ puññakiriyavatthu adhimattaṃ kataṃ hoti, bhāvanāmayaṃ puññakiriyavatthuṃ nābhisambhoti. So kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjati. Tatra, bhikkhave, vasavattī devaputto dānamayaṃ puññakiriyavatthuṃ atirekaṃ karitvā, sīlamayaṃ puññakiriyavatthuṃ atirekaṃ karitvā, paranimmitavasavattīdeve dasahi ṭhānehi adhigaṇhāti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. Imāni kho, bhikkhave, tīṇi puññakiriyavatthūnī”ti. <span class="brnum">(8)</span></p>
<p class="endsection">Chaṭṭhaṃ.</p></article></section><section class="sutta" id="37"><article><hgroup id="an8.37"><h1><a href="#menu">37. Sappurisadānasutta</a></h1></hgroup><p><a id="p_17A8_355" class="ms"></a><a class="msdiv" id="msdiv37"></a><a class="sc" id="an8.37.1"></a>
“Aṭṭhimāni, bhikkhave, sappurisadānāni. Katamāni aṭṭha? Suciṃ deti, paṇītaṃ deti, kālena deti, kappiyaṃ deti, viceyya deti, abhiṇhaṃ deti, dadaṃ cittaṃ pasādeti, datvā attamano hoti. Imāni kho, bhikkhave, aṭṭha sappurisadānānīti.</p><blockquote class="gatha"><p><a id="p_17A8_356" class="ms"></a><a class="sc" id="an8.37.2"></a>
Suciṃ paṇītaṃ kālena,<br> kappiyaṃ pānabhojanaṃ;<br>
Abhiṇhaṃ dadāti dānaṃ,<br>
sukhettesu brahmacārisu.
</p><p><a id="p_17A8_357" class="ms"></a><a class="sc" id="an8.37.3"></a>
Neva vippaṭisārissa,<br> cajitvā āmisaṃ bahuṃ;<br>
Evaṃ dinnāni dānāni,<br>
vaṇṇayanti vipassino.
</p><p><a id="p_17A8_358" class="ms"></a><a class="sc" id="an8.37.4"></a>
Evaṃ yajitvā medhāvī,<br> saddho muttena cetasā;<br>
Abyābajjhaṃ sukhaṃ lokaṃ,<br>
paṇḍito upapajjatī”ti.
</p>
</blockquote>
<p class="endsection">Sattamaṃ.</p></article></section><section class="sutta" id="38"><article><hgroup id="an8.38"><h1><a href="#menu">38. Sappurisasutta</a></h1></hgroup><p><a id="p_17A8_360" class="ms"></a><a class="msdiv" id="msdiv38"></a><a class="sc" id="an8.38.1"></a>
“Sappuriso, bhikkhave, kule jāyamāno bahuno janassa atthāya hitāya sukhāya hoti–  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hoti.</p><p><a id="p_17A8_361" class="ms"></a><a class="sc" id="an8.38.2"></a>
Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṃ kho, bhikkhave, sappuriso kule jāyamāno bahuno janassa atthāya hitāya sukhāya hoti–  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hotīti.</p><blockquote class="gatha"><p><a id="p_17A8_362" class="ms"></a><a class="sc" id="an8.38.3"></a>
Bahūnaṃ vata atthāya,<br> sappañño gharamāvasaṃ;<br>
Mātaraṃ pitaraṃ pubbe,<br>
rattindivamatandito.
</p><p><a id="p_17A8_363" class="ms"></a><a class="sc" id="an8.38.4"></a>
Pūjeti sahadhammena,<br> pubbekatamanussaraṃ;<br>
Anāgāre pabbajite,<br>
apace brahmacārayo.
</p><p><a id="p_17A8_364" class="ms"></a><a class="sc" id="an8.38.5"></a>
Niviṭṭhasaddho pūjeti,<br> ñatvā dhamme ca pesalo;<br>
Rañño hito devahito,<br>
ñātīnaṃ sakhinaṃ hito.
</p><p><a id="p_17A8_365" class="ms"></a><a class="sc" id="an8.38.6"></a>
Sabbesaṃ so hito hoti,<br> saddhamme suppatiṭṭhito;<br>
Vineyya maccheramalaṃ,<br>
sa lokaṃ bhajate sivan”ti.
</p>
</blockquote>
<p class="endsection">Aṭṭhamaṃ.</p></article></section><section class="sutta" id="39"><article><hgroup id="an8.39"><h1><a href="#menu">39. Abhisandasutta</a></h1></hgroup><p><a id="p_17A8_367" class="ms"></a><a class="msdiv" id="msdiv39"></a><a class="sc" id="an8.39.1"></a>
“Aṭṭhime, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā, iṭṭhāya kantāya manāpāya hitāya sukhāya saṃvattanti. Katame aṭṭha? Idha, bhikkhave, ariyasāvako buddhaṃ saraṇaṃ gato hoti. Ayaṃ, bhikkhave, paṭhamo puññābhisando kusalābhisando sukhassāhāro sovaggiko sukhavipāko saggasaṃvattaniko, iṭṭhāya kantāya manāpāya hitāya sukhāya saṃvattati. <span class="brnum">(1)</span></p><p><a id="p_17A8_368" class="ms"></a><a class="sc" id="an8.39.2"></a>
Puna caparaṃ, bhikkhave, ariyasāvako dhammaṃ saraṇaṃ gato hoti. Ayaṃ, bhikkhave, dutiyo puññābhisando … pe … saṃvattati. <span class="brnum">(2)</span></p><p><a id="p_17A8_369" class="ms"></a><a class="sc" id="an8.39.3"></a>
Puna caparaṃ, bhikkhave, ariyasāvako saṃghaṃ saraṇaṃ gato hoti. Ayaṃ, bhikkhave, tatiyo puññābhisando kusalābhisando sukhassāhāro sovaggiko sukhavipāko saggasaṃvattaniko, iṭṭhāya kantāya manāpāya hitāya sukhāya saṃvattati. <span class="brnum">(3)</span></p><p><a id="p_17A8_370" class="ms"></a><a class="sc" id="an8.39.4"></a>
Pañcimāni, bhikkhave, dānāni mahādānāni aggaññāni rattaññāni vaṃsaññāni porāṇāni asaṃkiṇṇāni asaṃkiṇṇapubbāni, na saṃkiyanti na saṅkiyissanti, appaṭikuṭṭhāni samaṇehi brāhmaṇehi viññūhi. Katamāni pañca? Idha, bhikkhave, ariyasāvako pāṇātipātaṃ pahāya pāṇātipātā paṭivirato hoti. Pāṇātipātā paṭivirato, bhikkhave, ariyasāvako aparimāṇānaṃ sattānaṃ abhayaṃ deti, averaṃ deti, abyābajjhaṃ deti. Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā aparimāṇassa abhayassa averassa abyābajjhassa bhāgī hoti. Idaṃ, bhikkhave, paṭhamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi. Ayaṃ, bhikkhave, catuttho puññābhisando kusalābhisando sukhassāhāro sovaggiko sukhavipāko saggasaṃvattaniko, iṭṭhāya kantāya manāpāya hitāya sukhāya saṃvattati. <span class="brnum">(4)</span></p><p><a id="p_17A8_371" class="ms"></a><a class="sc" id="an8.39.5"></a>
Puna caparaṃ, bhikkhave, ariyasāvako adinnādānaṃ pahāya adinnādānā paṭivirato hoti … pe … kāmesumicchācāraṃ pahāya kāmesumicchācārā paṭivirato hoti … pe … musāvādaṃ pahāya musāvādā paṭivirato hoti … pe … surāme­raya­majja­pamā­daṭṭhānaṃ pahāya surāme­raya­majja­pamā­daṭṭhānā paṭivirato hoti. Surāme­raya­majja­pamā­daṭṭhānā paṭivirato, bhikkhave, ariyasāvako aparimāṇānaṃ sattānaṃ abhayaṃ deti averaṃ deti abyābajjhaṃ deti. Aparimāṇānaṃ sattānaṃ abhayaṃ datvā averaṃ datvā abyābajjhaṃ datvā, aparimāṇassa abhayassa averassa abyābajjhassa bhāgī hoti. Idaṃ, bhikkhave, pañcamaṃ dānaṃ mahādānaṃ aggaññaṃ rattaññaṃ vaṃsaññaṃ porāṇaṃ asaṃkiṇṇaṃ asaṃkiṇṇapubbaṃ, na saṃkiyati na saṅkiyissati, appaṭikuṭṭhaṃ samaṇehi brāhmaṇehi viññūhi. Ayaṃ kho, bhikkhave, aṭṭhamo puññābhisando kusalābhisando sukhassāhāro sovaggiko sukhavipāko saggasaṃvattaniko, iṭṭhāya kantāya manāpāya hitāya sukhāya saṃvattati. (5–8.)</p><p><a id="p_17A8_372" class="ms"></a><a class="sc" id="an8.39.6"></a>
Ime kho, bhikkhave, aṭṭha puññābhisandā kusalābhisandā sukhassāhārā sovaggikā sukhavipākā saggasaṃvattanikā, iṭṭhāya kantāya manāpāya hitāya sukhāya saṃvattantī”ti.</p>
<p class="endsection">Navamaṃ.</p></article></section><section class="sutta" id="40"><article><hgroup id="an8.40"><h1><a href="#menu">40. Duccaritavipākasutta</a></h1></hgroup><p><a id="p_17A8_374" class="ms"></a><a class="msdiv" id="msdiv40"></a><a class="sc" id="an8.40.1"></a>
“Pāṇātipāto, bhikkhave, āsevito bhāvito bahulīkato nirayasaṃvattaniko tiracchā­nayo­nisaṃvatta­niko pettivisayasaṃvattaniko. Yo sabbalahuso pāṇātipātassa vipāko, manussabhūtassa appāyukasaṃvattaniko hoti. <span class="brnum">(1)</span></p><p><a id="p_17A8_375" class="ms"></a><a class="sc" id="an8.40.2"></a>
Adinnādānaṃ, bhikkhave, āsevitaṃ bhāvitaṃ bahulīkataṃ nirayasaṃvattanikaṃ tiracchā­nayo­nisaṃvatta­nikaṃ pettivisayasaṃvattanikaṃ. Yo sabbalahuso adinnādānassa vipāko, manussabhūtassa bhogabyasanasaṃvattaniko hoti. <span class="brnum">(2)</span></p><p><a id="p_17A8_376" class="ms"></a><a class="sc" id="an8.40.3"></a>
Kāmesumicchācāro, bhikkhave, āsevito bhāvito bahulīkato nirayasaṃvattaniko tiracchā­nayo­nisaṃvatta­niko pettivisayasaṃvattaniko. Yo sabbalahuso kāmesumicchācārassa vipāko, manussabhūtassa sapattaverasaṃvattaniko hoti. <span class="brnum">(3)</span></p><p><a id="p_17A8_377" class="ms"></a><a class="sc" id="an8.40.4"></a>
Musāvādo, bhikkhave, āsevito bhāvito bahulīkato nirayasaṃvattaniko tiracchā­nayo­nisaṃvatta­niko pettivisayasaṃvattaniko. Yo sabbalahuso musāvādassa vipāko, manussabhūtassa abhūtabbhakkhā­nasaṃvatta­niko hoti. <span class="brnum">(4)</span></p><p><a id="p_17A8_378" class="ms"></a><a class="sc" id="an8.40.5"></a>
Pisuṇā, bhikkhave, vācā āsevitā bhāvitā bahulīkatā nirayasaṃvattanikā tiracchā­nayo­nisaṃvatta­nikā pettivisayasaṃvattanikā. Yo sabbalahuso pisuṇāya vācāya vipāko, manussabhūtassa mittehi bhedanasaṃvattaniko hoti. <span class="brnum">(5)</span></p><p><a id="p_17A8_379" class="ms"></a><a class="sc" id="an8.40.6"></a>
Pharusā, bhikkhave, vācā āsevitā bhāvitā bahulīkatā nirayasaṃvattanikā tiracchā­nayo­nisaṃvatta­nikā pettivisayasaṃvattanikā. Yo sabbalahuso pharusāya vācāya vipāko, manussabhūtassa amanāpasaddasaṃvattaniko hoti. <span class="brnum">(6)</span></p><p><a id="p_17A8_380" class="ms"></a><a class="sc" id="an8.40.7"></a>
Samphappalāpo, bhikkhave, āsevito bhāvito bahulīkato nirayasaṃvattaniko tiracchā­nayo­nisaṃvatta­niko pettivisayasaṃvattaniko. Yo sabbalahuso samphappalāpassa vipāko, manussabhūtassa anādeyyavācāsaṃvattaniko hoti. <span class="brnum">(7)</span></p><p><a id="p_17A8_381" class="ms"></a><a class="sc" id="an8.40.8"></a>
Surāmerayapānaṃ, bhikkhave, āsevitaṃ bhāvitaṃ bahulīkataṃ nirayasaṃvattanikaṃ tiracchā­nayo­nisaṃvatta­nikaṃ pettivisayasaṃvattanikaṃ. Yo sabbalahuso surāmerayapānassa vipāko, manussabhūtassa ummattakasaṃvattaniko hotī”ti. <span class="brnum">(8)</span></p>
<p class="endsection">Dasamaṃ.</p>
<p class="endsection">Dānavaggo catuttho.</p><blockquote class="uddanagatha"><p><a id="p_17A8_385" class="ms"></a><a class="sc" id="an8.40.9"></a>
Dve dānāni vatthuñca,<br> khettaṃ dānūpapattiyo;<br>
Kiriyaṃ dve sappurisā,<br>
abhisando vipāko cāti.
</p>
</blockquote><a href="../../an8.21-30/pi/" rel="prev" class="previous">◀ Aṅguttara Nikāya 8.21–​30</a><a href="#" class="top">▲ TOP</a>
<a href="../../an8.41-50/pi/" rel="prefetch" class="next">Aṅguttara Nikāya 8.41–​50 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Dānavagga</div>
<div class="hidden">
Paṭhamadānasutta</div>
</div>
</body></html>