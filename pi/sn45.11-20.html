<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn45.11">11. Paṭhamavihārasutta</a></li>
<li><a id="menu12" href="#sn45.12">12. Dutiyavihārasutta</a></li>
<li><a id="menu13" href="#sn45.13">13. Sekkhasutta</a></li>
<li><a id="menu14" href="#sn45.14">14. Paṭhamauppādasutta</a></li>
<li><a id="menu15" href="#sn45.15">15. Dutiyauppādasutta</a></li>
<li><a id="menu16" href="#sn45.16">16. Paṭhamaparisuddhasutta</a></li>
<li><a id="menu17" href="#sn45.17">17. Dutiyaparisuddhasutta</a></li>
<li><a id="menu18" href="#sn45.18">18. Paṭhamakukkuṭārāmasutta</a></li>
<li><a id="menu19" href="#sn45.19">19. Dutiyakukkuṭārāmasutta</a></li>
<li><a id="menu20" href="#sn45.20">20. Tatiyakukkuṭārāmasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn45.11"><h2>Saṃyutta Nikāya 45</h2> <h3>2. Vihāravagga</h3><h1><a href="#menu">11. Paṭhamavihārasutta</a></h1></hgroup><p><a id="p_14S5_61" class="ms"></a><a class="msdiv" id="msdiv11"></a><a class="sc" id="sn45.11.1"></a> Sāvatthinidānaṃ. “Icchāmahaṃ, bhikkhave, aḍḍhamāsaṃ paṭisallīyituṃ. Namhi kenaci upasaṅkamitabbo, aññatra ekena piṇḍapātanīhārakenā”ti. “Evaṃ, bhante”ti kho te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena.</p><p><a id="p_14S5_62" class="ms"></a><a class="sc" id="sn45.11.2"></a>
Atha kho bhagavā tassa aḍḍhamāsassa accayena paṭisallānā vuṭṭhito bhikkhū āmantesi:  “yena svāhaṃ, bhikkhave, vihārena paṭhamābhisambuddho viharāmi, tassa padesena vihāsiṃ. So evaṃ pajānāmi:  ‘micchādiṭṭhipaccayāpi vedayitaṃ; sammādiṭṭhipaccayāpi vedayitaṃ … pe … micchāsamādhipaccayāpi vedayitaṃ; sammāsamādhipaccayāpi vedayitaṃ; chandapaccayāpi vedayitaṃ; vitakkapaccayāpi vedayitaṃ; saññāpaccayāpi vedayitaṃ; chando ca avūpasanto hoti, vitakko ca avūpasanto hoti, saññā ca avūpasantā hoti, tappaccayāpi vedayitaṃ; chando ca vūpasanto hoti, vitakko ca vūpasanto hoti, saññā ca vūpasantā hoti, tappaccayāpi vedayitaṃ; appattassa pattiyā atthi āyāmaṃ, tasmimpi ṭhāne anuppatte tappaccayāpi vedayitan’”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="sn45.12"><h1><a href="#menu">12. Dutiyavihārasutta</a></h1></hgroup><p><a id="p_14S5_64" class="ms"></a><a class="msdiv" id="msdiv12"></a><a class="sc" id="sn45.12.1"></a>
Sāvatthinidānaṃ. “Icchāmahaṃ, bhikkhave, temāsaṃ paṭisallīyituṃ. Namhi kenaci upasaṅkamitabbo, aññatra ekena piṇḍapātanīhārakenā”ti. “Evaṃ, bhante”ti kho te bhikkhū bhagavato paṭissutvā nāssudha koci bhagavantaṃ upasaṅkamati, aññatra ekena piṇḍapātanīhārakena.</p><p><a id="p_14S5_65" class="ms"></a><a class="sc" id="sn45.12.2"></a>
Atha kho bhagavā tassa temāsassa accayena paṭisallānā vuṭṭhito bhikkhū āmantesi:  “yena svāhaṃ, bhikkhave, vihārena paṭhamābhisambuddho viharāmi, tassa padesena vihāsiṃ. So evaṃ pajānāmi:  ‘micchādiṭṭhipaccayāpi vedayitaṃ; micchā­diṭṭhi­vūpa­sama­pacca­yāpi vedayitaṃ; sammādiṭṭhipaccayāpi vedayitaṃ; sammā­diṭṭhi­vūpa­sama­pacca­yāpi vedayitaṃ … pe … micchāsamādhipaccayāpi vedayitaṃ; micchā­samā­dhivū­pasa­mapacca­yāpi vedayitaṃ, sammāsamādhipaccayāpi vedayitaṃ; sammā­samā­dhivū­pasa­mapacca­yāpi vedayitaṃ; chandapaccayāpi vedayitaṃ; chandavūpasamapaccayāpi vedayitaṃ; vitakkapaccayāpi vedayitaṃ; vitakkavūpasamapaccayāpi vedayitaṃ; saññāpaccayāpi vedayitaṃ; saññāvūpasamapaccayāpi vedayitaṃ; chando ca avūpasanto hoti, vitakko ca avūpasanto hoti, saññā ca avūpasantā hoti, tappaccayāpi vedayitaṃ; chando ca vūpasanto hoti, vitakko ca vūpasanto hoti, saññā ca vūpasantā hoti, tappaccayāpi vedayitaṃ; appattassa pattiyā atthi āyāmaṃ, tasmimpi ṭhāne anuppatte tappaccayāpi vedayitan’”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="sn45.13"><h1><a href="#menu">13. Sekkhasutta</a></h1></hgroup><p><a id="p_14S5_67" class="ms"></a><a class="msdiv" id="msdiv13"></a><a class="sc" id="sn45.13.1"></a>
Sāvatthinidānaṃ. Atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:  “‘sekkho, sekkho’ti, bhante, vuccati. Kittāvatā nu kho, bhante, sekkho hotī”ti?</p><p><a id="p_14S5_68" class="ms"></a><a class="sc" id="sn45.13.2"></a>
“Idha, bhikkhu, sekkhāya sammādiṭṭhiyā samannāgato hoti … pe … sekkhena sammāsamādhinā samannāgato hoti. Ettāvatā kho, bhikkhu, sekkho hotī”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="sn45.14"><h1><a href="#menu">14. Paṭhamauppādasutta</a></h1></hgroup><p><a id="p_14S5_70" class="ms"></a><a class="msdiv" id="msdiv14"></a><a class="sc" id="sn45.14.1"></a>
Sāvatthinidānaṃ. “Aṭṭhime, bhikkhave, dhammā bhāvitā bahulīkatā anuppannā uppajjanti, nāññatra tathāgatassa pātubhāvā arahato sammāsambuddhassa. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, bhikkhave, aṭṭha dhammā bhāvitā bahulīkatā anuppannā uppajjanti, nāññatra tathāgatassa pātubhāvā arahato sammāsambuddhassā”ti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="sn45.15"><h1><a href="#menu">15. Dutiyauppādasutta</a></h1></hgroup><p><a id="p_14S5_72" class="ms"></a><a class="msdiv" id="msdiv15"></a><a class="sc" id="sn45.15.1"></a>
Sāvatthinidānaṃ. “Aṭṭhime, bhikkhave, dhammā bhāvitā bahulīkatā anuppannā uppajjanti, nāññatra sugatavinayā. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, bhikkhave, aṭṭha dhammā bhāvitā bahulīkatā anuppannā uppajjanti, nāññatra sugatavinayā”ti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="sn45.16"><h1><a href="#menu">16. Paṭhamaparisuddhasutta</a></h1></hgroup><p><a id="p_14S5_74" class="ms"></a><a class="msdiv" id="msdiv16"></a><a class="sc" id="sn45.16.1"></a>
Sāvatthinidānaṃ. “Aṭṭhime, bhikkhave, dhammā parisuddhā pariyodātā anaṅgaṇā vigatūpakkilesā anuppannā uppajjanti, nāññatra tathāgatassa pātubhāvā arahato sammāsambuddhassa. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, bhikkhave, aṭṭha dhammā parisuddhā pariyodātā anaṅgaṇā vigatūpakkilesā anuppannā uppajjanti, nāññatra tathāgatassa pātubhāvā arahato sammāsambuddhassā”ti.</p>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="sn45.17"><h1><a href="#menu">17. Dutiyaparisuddhasutta</a></h1></hgroup><p><a id="p_14S5_76" class="ms"></a><a class="msdiv" id="msdiv17"></a><a class="sc" id="sn45.17.1"></a>
Sāvatthinidānaṃ. “Aṭṭhime, bhikkhave, dhammā parisuddhā pariyodātā anaṅgaṇā vigatūpakkilesā anuppannā uppajjanti, nāññatra sugatavinayā. Katame aṭṭha? Seyyathidaṃ–  sammādiṭṭhi … pe … sammāsamādhi. Ime kho, bhikkhave, aṭṭha dhammā parisuddhā pariyodātā anaṅgaṇā vigatūpakkilesā anuppannā uppajjanti, nāññatra sugatavinayā”ti.</p>
<p class="endsection">Sattamaṃ.</p></article></section><section class="sutta" id="18"><article><hgroup id="sn45.18"><h1><a href="#menu">18. Paṭhamakukkuṭārāmasutta</a></h1></hgroup><p><a id="p_14S5_78" class="ms"></a><a class="msdiv" id="msdiv18"></a><a class="sc" id="sn45.18.1"></a>
<span class="evam">Evaṃ me sutaṃ—​</span>   ekaṃ samayaṃ āyasmā ca ānando āyasmā ca bhaddo pāṭaliputte viharanti kukkuṭārāme. Atha kho āyasmā bhaddo sāyanhasamayaṃ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā bhaddo āyasmantaṃ ānandaṃ etadavoca: </p><p><a id="p_14S5_79" class="ms"></a><a class="sc" id="sn45.18.2"></a>
“‘Abrahmacariyaṃ, abrahmacariyan’ti, āvuso ānanda, vuccati. Katamaṃ nu kho, āvuso, abrahmacariyan”ti? “Sādhu sādhu, āvuso bhadda. Bhaddako kho te, āvuso bhadda, ummaṅgo, bhaddakaṃ paṭibhānaṃ, kalyāṇī paripucchā. Evañhi tvaṃ, āvuso bhadda, pucchasi:  ‘abrahmacariyaṃ, abrahmacariyanti, āvuso ānanda, vuccati. Katamaṃ nu kho, āvuso, abrahmacariyan’”ti? “Evamāvuso”ti. “Ayameva kho, āvuso, aṭṭhaṅgiko micchāmaggo abrahmacariyaṃ, seyyathidaṃ–  micchādiṭṭhi … pe … micchāsamādhī”ti.</p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="sn45.19"><h1><a href="#menu">19. Dutiyakukkuṭārāmasutta</a></h1></hgroup><p><a id="p_14S5_81" class="ms"></a><a class="msdiv" id="msdiv19"></a><a class="sc" id="sn45.19.1"></a>
Pāṭaliputtanidānaṃ. “‘Brahmacariyaṃ, brahmacariyan’ti, āvuso ānanda, vuccati. Katamaṃ nu kho, āvuso, brahmacariyaṃ, katamaṃ brahmacariyapariyosānan”ti? “Sādhu sādhu, āvuso bhadda. Bhaddako kho te, āvuso bhadda, ummaṅgo, bhaddakaṃ paṭibhānaṃ, kalyāṇī paripucchā. Evañhi tvaṃ, āvuso bhadda, pucchasi:  ‘brahmacariyaṃ, brahmacariyanti, āvuso ānanda, vuccati. Katamaṃ nu kho, āvuso, brahmacariyaṃ, katamaṃ brahmacariyapariyosānan’”ti? “Evamāvuso”ti. “Ayameva kho, āvuso, ariyo aṭṭhaṅgiko maggo brahmacariyaṃ, seyyathidaṃ–  sammādiṭṭhi … pe … sammāsamādhi. Yo kho, āvuso, rāgakkhayo dosakkhayo mohakkhayo–  idaṃ brahmacariyapariyosānan”ti.</p>
<p class="endsection">Navamaṃ.</p></article></section><section class="sutta" id="20"><article><hgroup id="sn45.20"><h1><a href="#menu">20. Tatiyakukkuṭārāmasutta</a></h1></hgroup><p><a id="p_14S5_83" class="ms"></a><a class="msdiv" id="msdiv20"></a><a class="sc" id="sn45.20.1"></a>
Pāṭaliputtanidānaṃ. “‘Brahmacariyaṃ, brahmacariyan’ti, āvuso ānanda, vuccati. Katamaṃ nu kho, āvuso, brahmacariyaṃ, katamo brahmacārī, katamaṃ brahmacariyapariyosānan”ti? “Sādhu sādhu, āvuso bhadda. Bhaddako kho te, āvuso bhadda, ummaṅgo, bhaddakaṃ paṭibhānaṃ, kalyāṇī paripucchā. Evañhi tvaṃ, āvuso bhadda, pucchasi:  ‘brahmacariyaṃ, brahmacariyanti, āvuso ānanda, vuccati. Katamaṃ nu kho, āvuso, brahmacariyaṃ, katamo brahmacārī, katamaṃ brahmacariyapariyosānan’”ti? “Evamāvuso”ti. “Ayameva kho, āvuso, ariyo aṭṭhaṅgiko maggo brahmacariyaṃ, seyyathidaṃ–  sammādiṭṭhi … pe … sammāsamādhi. Yo kho, āvuso, iminā ariyena aṭṭhaṅgikena maggena samannāgato–  ayaṃ vuccati brahmacārī. Yo kho, āvuso, rāgakkhayo dosakkhayo mohakkhayo–  idaṃ brahmacariyapariyosānan”ti.</p>
<p class="endsection">Dasamaṃ.</p>
<p class="endsection">Tīṇi suttantāni ekanidānāni.<br> Vihāravaggo dutiyo.
</p><blockquote class="uddanagatha"><p><a id="p_14S5_87" class="ms"></a><a class="sc" id="sn45.20.2"></a>
Dve vihārā ca sekkho ca,<br> uppādā apare duve;<br>
Parisuddhena dve vuttā,<br>
kukkuṭārāmena tayoti.
</p>
</blockquote><a href="../../sn45.1-10/pi/" rel="prev" class="previous">◀ Saṃyutta Nikāya 45.1–​10</a><a href="#" class="top">▲ TOP</a>
<a href="../../sn45.21-30/pi/" rel="prefetch" class="next">Saṃyutta Nikāya 45.21–​30 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Vihāravagga</div>
<div class="hidden">
Paṭhamavihārasutta</div>
</div>
</body></html>