<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.9:Pali</title></head><body>
<div id="text" lang="pi">
<div id="toc">
</div><section class="sutta" id="snp1.9"><article><hgroup><h2><a href="#" id="s">Sutta Nipāta 1.9</a></h2>
<h1>Hemavatasutta</h1></hgroup><blockquote class="gatha"> <span class="speaker">(iti sātāgiro yakkho):</span><p><a class="sc" id="sc270"></a><a id="p_18Sn_176" class="ms"></a> “Ajja pannaraso uposatho,<br> Dibbā ratti upaṭṭhitā;<br>
Anomanāmaṃ satthāraṃ,<br>
Handa passāma gotamaṃ”. 
</p>
<span class="speaker">(iti hemavato yakkho):</span><p><a class="sc" id="sc271"></a><a class="brnum" id="br2"></a><a id="p_18Sn_177" class="ms"></a> “Kacci mano supaṇihito,<br> Sabbabhūtesu tādino;<br>
Kacci iṭṭhe aniṭṭhe ca,<br>
Saṅkappassa vasīkatā”. 
</p>
<span class="speaker">(iti sātāgiro yakkho):</span><p><a class="sc" id="sc272"></a><a class="brnum" id="br3"></a><a id="p_18Sn_178" class="ms"></a> “Mano cassa supaṇihito,<br> Sabbabhūtesu tādino;<br>
Atho iṭṭhe aniṭṭhe ca,<br>
Saṅkappassa vasīkatā”. 
</p>
<span class="speaker">(iti hemavato yakkho):</span><p><a class="sc" id="sc273"></a><a class="brnum" id="br4"></a><a id="p_18Sn_179" class="ms"></a> “Kacci adinnaṃ nādiyati,<br> Kacci pāṇesu saññato;<br>
Kacci ārā pamādamhā,<br>
Kacci jhānaṃ na riñcati”. 
</p>
<span class="speaker">(iti sātāgiro yakkho):</span><p><a class="sc" id="sc274"></a><a class="brnum" id="br5"></a><a id="p_18Sn_180" class="ms"></a> “Na so adinnaṃ ādiyati,<br> Atho pāṇesu saññato;<br>
Atho ārā pamādamhā,<br>
Buddho jhānaṃ na riñcati”. 
</p>
<span class="speaker">(iti hemavato yakkho):</span><p><a class="sc" id="sc275"></a><a class="brnum" id="br6"></a><a id="p_18Sn_181" class="ms"></a> “Kacci musā na bhaṇati,<br> Kacci na khīṇabyappatho;<br>
Kacci vebhūtiyaṃ nāha,<br>
Kacci samphaṃ na bhāsati”. 
</p>
<span class="speaker">(iti sātāgiro yakkho):</span><p><a class="sc" id="sc276"></a><a class="brnum" id="br7"></a><a id="p_18Sn_182" class="ms"></a> “Musā ca so na bhaṇati,<br> Atho na khīṇabyappatho;<br>
Atho vebhūtiyaṃ nāha,<br>
Mantā atthañca bhāsati”. 
</p>
<span class="speaker">(iti hemavato yakkho):</span><p><a class="sc" id="sc277"></a><a class="brnum" id="br8"></a><a id="p_18Sn_183" class="ms"></a> “Kacci na rajjati kāmesu,<br> Kacci cittaṃ anāvilaṃ;<br>
Kacci mohaṃ atikkanto,<br>
Kacci dhammesu cakkhumā”. 
</p>
<span class="speaker">(iti sātāgiro yakkho):</span><p><a class="sc" id="sc278"></a><a class="brnum" id="br9"></a><a id="p_18Sn_184" class="ms"></a> “Na so rajjati kāmesu,<br> Atho cittaṃ anāvilaṃ;<br>
Sabbamohaṃ atikkanto,<br>
Buddho dhammesu cakkhumā”. 
</p>
<span class="speaker">(iti hemavato yakkho):</span><p><a class="sc" id="sc279"></a><a class="brnum" id="br10"></a><a id="p_18Sn_185" class="ms"></a> “Kacci vijjāya sampanno,<br> Kacci saṃsuddhacāraṇo;<br>
Kaccissa āsavā khīṇā,<br>
Kacci natthi punabbhavo”. 
</p>
<span class="speaker">(iti sātāgiro yakkho):</span><p><a class="sc" id="sc280"></a><a class="brnum" id="br11"></a><a id="p_18Sn_186" class="ms"></a> “Vijjāya ceva sampanno,<br> Atho saṃsuddhacāraṇo;<br>
Sabbassa āsavā khīṇā,<br>
Natthi tassa punabbhavo”. 
</p><p><a class="sc" id="sc281"></a><a class="brnum" id="br12"></a><a id="p_18Sn_187" class="ms"></a>
“Sampannaṃ munino cittaṃ,<br> Kammunā byappathena ca;<br>
Vijjācaraṇasampannaṃ,<br>
Dhammato naṃ pasaṃsati”. 
</p><p><a class="sc" id="sc282"></a><a class="brnum" id="br13"></a><a id="p_18Sn_188" class="ms"></a>
“Sampannaṃ munino cittaṃ,<br> Kammunā byappathena ca;<br>
Vijjācaraṇasampannaṃ,<br>
Dhammato anumodasi. 
</p><p><a class="sc" id="sc283"></a><a class="brnum" id="br14"></a><a id="p_18Sn_189" class="ms"></a>
Sampannaṃ munino cittaṃ,<br> Kammunā byappathena ca;<br>
Vijjācaraṇasampannaṃ,<br>
Handa passāma gotamaṃ”. 
</p><p><a class="sc" id="sc284"></a><a class="brnum" id="br15"></a><a id="p_18Sn_190" class="ms"></a>
“Eṇijaṅghaṃ kisaṃ vīraṃ,<br> Appāhāraṃ alolupaṃ;<br>
Muniṃ vanasmiṃ jhāyantaṃ,<br>
Ehi passāma gotamaṃ. 
</p><p><a class="sc" id="sc285"></a><a class="brnum" id="br16"></a><a id="p_18Sn_191" class="ms"></a>
Sīhaṃvekacaraṃ nāgaṃ,<br> Kāmesu anapekkhinaṃ;<br>
Upasaṅkamma pucchāma,<br>
Maccupāsappamocanaṃ. 
</p><p><a class="sc" id="sc286"></a><a class="brnum" id="br17"></a><a id="p_18Sn_192" class="ms"></a>
Akkhātāraṃ pavattāraṃ,<br> Sabbadhammāna pāraguṃ;<br>
Buddhaṃ verabhayātītaṃ,<br>
Mayaṃ pucchāma gotamaṃ”. 
</p>
<span class="speaker">(iti hemavato yakkho):</span><p><a class="sc" id="sc287"></a><a class="brnum" id="br18"></a><a id="p_18Sn_193" class="ms"></a> “Kismiṃ loko samuppanno,<br> Kismiṃ kubbati santhavaṃ;<br>
Kissa loko upādāya,<br>
Kismiṃ loko vihaññati”. 
</p>
<span class="speaker">(hemavatāti bhagavā):</span><p><a class="sc" id="sc288"></a><a class="brnum" id="br19"></a><a id="p_18Sn_194" class="ms"></a> “Chasu loko samuppanno,<br> Chasu kubbati santhavaṃ;<br>
Channameva upādāya,<br>
Chasu loko vihaññati”. 
</p><p><a class="sc" id="sc289"></a><a class="brnum" id="br20"></a><a id="p_18Sn_195" class="ms"></a>
“Katamaṃ taṃ upādānaṃ,<br> Yattha loko vihaññati;<br>
Niyyānaṃ pucchito brūhi,<br>
Kathaṃ dukkhā pamuccati”. 
</p><p><a class="sc" id="sc290"></a><a class="brnum" id="br21"></a><a id="p_18Sn_196" class="ms"></a>
“Pañca kāmaguṇā loke,<br> Manochaṭṭhā paveditā;<br>
Ettha chandaṃ virājetvā,<br>
Evaṃ dukkhā pamuccati. 
</p><p><a class="sc" id="sc291"></a><a class="brnum" id="br22"></a><a id="p_18Sn_197" class="ms"></a>
Etaṃ lokassa niyyānaṃ,<br> Akkhātaṃ vo yathātathaṃ;<br>
Etaṃ vo ahamakkhāmi,<br>
Evaṃ dukkhā pamuccati”. 
</p><p><a class="sc" id="sc292"></a><a class="brnum" id="br23"></a><a id="p_18Sn_198" class="ms"></a>
“Ko sūdha tarati oghaṃ,<br> Kodha tarati aṇṇavaṃ;<br>
Appatiṭṭhe anālambe,<br>
Ko gambhīre na sīdati”. 
</p><p><a class="sc" id="sc293"></a><a class="brnum" id="br24"></a><a id="p_18Sn_199" class="ms"></a>
“Sabbadā sīlasampanno,<br> Paññavā susamāhito;<br>
Ajjhattacintī satimā,<br>
Oghaṃ tarati duttaraṃ. 
</p><p><a class="sc" id="sc294"></a><a class="brnum" id="br25"></a><a id="p_18Sn_200" class="ms"></a>
Virato kāmasaññāya,<br> Sabbasaṃyojanātigo;<br>
Nandībhavaparikkhīṇo,<br>
So gambhīre na sīdati”. 
</p><p><a class="sc" id="sc295"></a><a class="brnum" id="br26"></a><a id="p_18Sn_201" class="ms"></a>
“Gambhīrapaññaṃ nipuṇatthadassiṃ,<br> Akiñcanaṃ kāmabhave asattaṃ;<br>
Taṃ passatha sabbadhi vippamuttaṃ,<br>
Dibbe pathe kamamānaṃ mahesiṃ. 
</p><p><a class="sc" id="sc296"></a><a class="brnum" id="br27"></a><a id="p_18Sn_202" class="ms"></a>
Anomanāmaṃ nipuṇatthadassiṃ,<br> Paññādadaṃ kāmālaye asattaṃ;<br>
Taṃ passatha sabbaviduṃ sumedhaṃ,<br>
Ariye pathe kamamānaṃ mahesiṃ. 
</p><p><a class="sc" id="sc297"></a><a class="brnum" id="br28"></a><a id="p_18Sn_203" class="ms"></a>
Sudiṭṭhaṃ vata no ajja,<br> Suppabhātaṃ suhuṭṭhitaṃ;<br>
Yaṃ addasāma sambuddhaṃ,<br>
Oghatiṇṇamanāsavaṃ. 
</p><p><a class="sc" id="sc298"></a><a class="brnum" id="br29"></a><a id="p_18Sn_204" class="ms"></a>
Ime dasasatā yakkhā,<br> Iddhimanto yasassino;<br>
Sabbe taṃ saraṇaṃ yanti,<br>
Tvaṃ no satthā anuttaro. 
</p><p><a class="sc" id="sc299"></a><a class="brnum" id="br30"></a><a id="p_18Sn_205" class="ms"></a>
Te mayaṃ vicarissāma,<br> Gāmā gāmaṃ nagā nagaṃ;<br>
Namassamānā sambuddhaṃ,<br>
Dhammassa ca sudhammatan”ti. 
</p>
</blockquote>
<p class="endsection">Hemavatasuttaṃ navamaṃ.</p><a href="../../snp1.8/pi/" rel="prev" class="previous">◀ Sutta Nipāta 1.8</a><a href="#" class="top">▲ TOP</a>
<a href="../../snp1.10/pi/" rel="prefetch" class="next">Sutta Nipāta 1.10 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Hemavatasutta</div>
</div>
</body></html>