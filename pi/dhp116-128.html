<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp116–​128:Pali</title></head><body>
<div id="text" lang="pi">
<div id="toc">
<div id="menu">
<ul><li><a href="#dhp116">116. Cūḷeka­sāṭa­kabrāhma­ṇavatthu</a></li>
<li><a href="#dhp117">117. Seyyasakattheravatthu</a></li>
<li><a href="#dhp118">118. Lājadevadhītāvatthu</a></li>
<li><a href="#dhp119">119. Anātha­piṇḍi­kaseṭṭhi­vatthu</a></li>
<li><a href="#dhp120">120. Asaññataparikkhāravatthu</a></li>
<li><a href="#dhp121">121. Biḷālapādakaseṭṭhivatthu</a></li>
<li><a href="#dhp122">122. Mahādhanavāṇijavatthu</a></li>
<li><a href="#dhp123">123. Kukkuṭamittanesādavatthu</a></li>
<li><a href="#dhp124">124. Kokasunakhaluddakavatthu</a></li>
<li><a href="#dhp125">125. Maṇikā­raku­lūpa­katissatthe­ravatthu</a></li>
<li><a href="#dhp126">126. Tayojanavatthu</a></li>
<li><a href="#dhp127">127. Suppabuddhasakyavatthu</a></li>
</ul></div>
</div><section id="vagga"><section class="sutta" id="dhp116"><article><hgroup><h2><a href="#" id="s">Dhammapada 116–​128.</a></h2>
<h3>Pāpavagga</h3><h1><a href="#toc">116. Cūḷeka­sāṭa­kabrāhma­ṇavatthu</a></h1></hgroup><blockquote class="gatha"><p><a id="p_18Dh_125" class="ms"></a><a class="msdiv" id="msdiv116"></a><a class="sc" id="dhp116.1"></a> Abhittharetha kalyāṇe,<br> pāpā cittaṃ nivāraye;<br>
Dandhañhi karoto puññaṃ,<br>
pāpasmiṃ ramatī mano.
</p>
</blockquote></article></section><section class="sutta" id="dhp117"><article><hgroup><h1><a href="#toc">117. Seyyasakattheravatthu</a></h1></hgroup><blockquote class="gatha"><p><a id="p_18Dh_126" class="ms"></a><a class="msdiv" id="msdiv117"></a><a class="sc" id="dhp117.1"></a>
Pāpañce puriso kayirā,<br> Na naṃ kayirā punappunaṃ;<br>
Na tamhi chandaṃ kayirātha,<br>
Dukkho pāpassa uccayo.
</p>
</blockquote></article></section><section class="sutta" id="dhp118"><article><hgroup><h1><a href="#toc">118. Lājadevadhītāvatthu</a></h1></hgroup><blockquote class="gatha"><p><a id="p_18Dh_127" class="ms"></a><a class="msdiv" id="msdiv118"></a><a class="sc" id="dhp118.1"></a>
Puññañce puriso kayirā,<br> kayirā naṃ punappunaṃ;<br>
Tamhi chandaṃ kayirātha,<br>
sukho puññassa uccayo.
</p>
</blockquote></article></section><section class="sutta" id="dhp119"><article><hgroup><h1><a href="#toc">119. Anātha­piṇḍi­kaseṭṭhi­vatthu</a></h1></hgroup><blockquote class="gatha"><p><a id="p_18Dh_128" class="ms"></a><a class="msdiv" id="msdiv119"></a><a class="sc" id="dhp119.1"></a>
Pāpopi passati bhadraṃ,<br> Yāva pāpaṃ na paccati;<br>
Yadā ca paccati pāpaṃ,<br>
Atha pāpo pāpāni passati.
</p><p><a id="p_18Dh_129" class="ms"></a><a class="msdiv" id="msdiv120"></a><a class="sc" id="dhp119.2"></a>
Bhadropi passati pāpaṃ,<br> Yāva bhadraṃ na paccati;<br>
Yadā ca paccati bhadraṃ,<br>
Atha bhadro bhadrāni passati.
</p>
</blockquote></article></section><section class="sutta" id="dhp120"><article><hgroup><h1><a href="#toc">120. Asaññataparikkhāravatthu</a></h1></hgroup><blockquote class="gatha"><p><a id="p_18Dh_130" class="ms"></a><a class="msdiv" id="msdiv121"></a><a class="sc" id="dhp120.1"></a>
Māvamaññetha pāpassa,<br> na mantaṃ āgamissati;<br>
Udabindunipātena,<br>
udakumbhopi pūrati;<br>
Bālo pūrati pāpassa,<br>
thokaṃ thokampi ācinaṃ.
</p>
</blockquote></article></section><section class="sutta" id="dhp121"><article><hgroup><h1><a href="#toc">121. Biḷālapādakaseṭṭhivatthu</a></h1></hgroup><blockquote class="gatha"><p><a id="p_18Dh_131" class="ms"></a><a class="msdiv" id="msdiv122"></a><a class="sc" id="dhp121.1"></a>
Māvamaññetha puññassa,<br> na mandaṃ āgamissati;<br>
Udabindunipātena,<br>
udakumbhopi pūrati;<br>
Dhīro pūrati puññassa,<br>
thokaṃ thokampi ācinaṃ.
</p>
</blockquote></article></section><section class="sutta" id="dhp122"><article><hgroup><h1><a href="#toc">122. Mahādhanavāṇijavatthu</a></h1></hgroup><blockquote class="gatha"><p><a id="p_18Dh_132" class="ms"></a><a class="msdiv" id="msdiv123"></a><a class="sc" id="dhp122.1"></a>
Vāṇijova bhayaṃ maggaṃ,<br> appasattho mahaddhano;<br>
Visaṃ jīvitukāmova,<br>
pāpāni parivajjaye.
</p>
</blockquote></article></section><section class="sutta" id="dhp123"><article><hgroup><h1><a href="#toc">123. Kukkuṭamittanesādavatthu</a></h1></hgroup><blockquote class="gatha"><p><a id="p_18Dh_133" class="ms"></a><a class="msdiv" id="msdiv124"></a><a class="sc" id="dhp123.1"></a>
Pāṇimhi ce vaṇo nāssa,<br> hareyya pāṇinā visaṃ;<br>
Nābbaṇaṃ visamanveti,<br>
natthi pāpaṃ akubbato.
</p>
</blockquote></article></section><section class="sutta" id="dhp124"><article><hgroup><h1><a href="#toc">124. Kokasunakhaluddakavatthu</a></h1></hgroup><blockquote class="gatha"><p><a id="p_18Dh_134" class="ms"></a><a class="msdiv" id="msdiv125"></a><a class="sc" id="dhp124.1"></a>
Yo appaduṭṭhassa narassa dussati,<br> Suddhassa posassa anaṅgaṇassa;<br>
Tameva bālaṃ pacceti pāpaṃ,<br>
Sukhumo rajo paṭivātaṃva khitto.
</p>
</blockquote></article></section><section class="sutta" id="dhp125"><article><hgroup><h1><a href="#toc">125. Maṇikā­raku­lūpa­katissatthe­ravatthu</a></h1></hgroup><blockquote class="gatha"><p><a id="p_18Dh_135" class="ms"></a><a class="msdiv" id="msdiv126"></a><a class="sc" id="dhp125.1"></a>
Gabbhameke uppajjanti,<br> nirayaṃ pāpakammino;<br>
Saggaṃ sugatino yanti,<br>
parinibbanti anāsavā.
</p>
</blockquote></article></section><section class="sutta" id="dhp126"><article><hgroup><h1><a href="#toc">126. Tayojanavatthu</a></h1></hgroup><blockquote class="gatha"><p><a id="p_18Dh_136" class="ms"></a><a class="msdiv" id="msdiv127"></a><a class="sc" id="dhp126.1"></a>
Na antalikkhe na samuddamajjhe,<br> Na pabbatānaṃ vivaraṃ pavissa;<br>
Na vijjatī so jagatippadeso,<br>
Yatthaṭṭhito mucceyya pāpakammā.
</p>
</blockquote></article></section><section class="sutta" id="dhp127"><article><hgroup><h1><a href="#toc">127. Suppabuddhasakyavatthu</a></h1></hgroup><blockquote class="gatha"><p><a id="p_18Dh_137" class="ms"></a><a class="msdiv" id="msdiv128"></a><a class="sc" id="dhp127.1"></a>
Na antalikkhe na samuddamajjhe,<br> Na pabbatānaṃ vivaraṃ pavissa;<br>
Na vijjatī so jagatippadeso,<br>
Yatthaṭṭhitaṃ nappasaheyya maccu.
</p>
</blockquote>
<p class="endsection">Pāpavaggo navamo.</p><a href="../../dhp100-115/pi/" rel="prev" class="previous">◀ Dhammapada 100–​115</a><a href="#" class="top">▲ TOP</a>
<a href="../../dhp129-145/pi/" rel="prefetch" class="next">Dhammapada 129–​145 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pāpavagga</div>
<div class="hidden">
Cūḷeka­sāṭa­kabrāhma­ṇavatthu</div>
</div>
</body></html>