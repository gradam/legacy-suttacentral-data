<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu136" href="#sn22.136">136. Kukkuḷasutta</a></li>
<li><a id="menu137" href="#sn22.137">137. Aniccasutta</a></li>
<li><a id="menu138" href="#sn22.138">138. Dutiyaaniccasutta</a></li>
<li><a id="menu139" href="#sn22.139">139. Tatiyaaniccasutta</a></li>
<li><a id="menu140" href="#sn22.140">140. Dukkhasutta</a></li>
<li><a id="menu141" href="#sn22.141">141. Dutiyadukkhasutta</a></li>
<li><a id="menu142" href="#sn22.142">142. Tatiyadukkhasutta</a></li>
<li><a id="menu143" href="#sn22.143">143. Anattasutta</a></li>
<li><a id="menu144" href="#sn22.144">144. Dutiyaanattasutta</a></li>
<li><a id="menu145" href="#sn22.145">145. Tatiyaanattasutta</a></li>
<li><a id="menu146" href="#sn22.146">146. Nibbidābahulasutta</a></li>
<li><a id="menu147" href="#sn22.147">147. Aniccānupassīsutta</a></li>
<li><a id="menu148" href="#sn22.148">148. Dukkhānupassīsutta</a></li>
<li><a id="menu149" href="#sn22.149">149. Anattānupassīsutta</a></li>
</ul></div>
</div>
<section id="vagga"><section class="sutta" id="136"><article><hgroup id="sn22.136"><h2>Saṃyutta Nikāya 22</h2> <h3>14. Kukkuḷavagga</h3><h1><a href="#menu">136. Kukkuḷasutta</a></h1></hgroup><p><a id="p_13S3_761" class="ms"></a><a class="msdiv" id="msdiv136"></a><a class="sc" id="sn22.136.1"></a> Sāvatthinidānaṃ. “Rūpaṃ, bhikkhave, kukkuḷaṃ, vedanā kukkuḷā, saññā kukkuḷā, saṅkhārā kukkuḷā, viññāṇaṃ kukkuḷaṃ. Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Paṭhamaṃ.</p></article></section><section class="sutta" id="137"><article><hgroup id="sn22.137"><h1><a href="#menu">137. Aniccasutta</a></h1></hgroup><p><a id="p_13S3_763" class="ms"></a><a class="msdiv" id="msdiv137"></a><a class="sc" id="sn22.137.1"></a>
Sāvatthinidānaṃ. “Yaṃ, bhikkhave, aniccaṃ; tatra vo chando pahātabbo. Kiñca, bhikkhave, aniccaṃ? Rūpaṃ, bhikkhave, aniccaṃ; tatra vo chando pahātabbo. Vedanā aniccā … pe … saññā … saṅkhārā … viññāṇaṃ aniccaṃ; tatra vo chando pahātabbo. Yaṃ, bhikkhave, aniccaṃ; tatra vo chando pahātabbo”ti.</p>
<p class="endsection">Dutiyaṃ.</p></article></section><section class="sutta" id="138"><article><hgroup id="sn22.138"><h1><a href="#menu">138. Dutiyaaniccasutta</a></h1></hgroup><p><a id="p_13S3_765" class="ms"></a><a class="msdiv" id="msdiv138"></a><a class="sc" id="sn22.138.1"></a>
Sāvatthinidānaṃ. “Yaṃ, bhikkhave, aniccaṃ; tatra vo rāgo pahātabbo. Kiñca, bhikkhave, aniccaṃ? Rūpaṃ, bhikkhave, aniccaṃ; tatra vo rāgo pahātabbo. Vedanā aniccā … saññā … saṅkhārā … viññāṇaṃ aniccaṃ; tatra vo rāgo pahātabbo. Yaṃ, bhikkhave, aniccaṃ; tatra vo rāgo pahātabbo”ti.</p>
<p class="endsection">Tatiyaṃ.</p></article></section><section class="sutta" id="139"><article><hgroup id="sn22.139"><h1><a href="#menu">139. Tatiyaaniccasutta</a></h1></hgroup><p><a id="p_13S3_767" class="ms"></a><a class="msdiv" id="msdiv139"></a><a class="sc" id="sn22.139.1"></a>
Sāvatthinidānaṃ. “Yaṃ, bhikkhave, aniccaṃ; tatra vo chandarāgo pahātabbo. Kiñca, bhikkhave, aniccaṃ? Rūpaṃ, bhikkhave, aniccaṃ, tatra vo chandarāgo pahātabbo. Vedanā aniccā … saññā … saṅkhārā … viññāṇaṃ aniccaṃ; tatra vo chandarāgo pahātabbo. Yaṃ, bhikkhave, aniccaṃ; tatra vo chandarāgo pahātabbo”ti.</p>
<p class="endsection">Catutthaṃ.</p></article></section><section class="sutta" id="140"><article><hgroup id="sn22.140"><h1><a href="#menu">140. Dukkhasutta</a></h1></hgroup><p><a id="p_13S3_769" class="ms"></a><a class="msdiv" id="msdiv140"></a><a class="sc" id="sn22.140.1"></a>
Sāvatthinidānaṃ. “Yaṃ, bhikkhave, dukkhaṃ; tatra vo chando pahātabbo … pe … yaṃ, bhikkhave, dukkhaṃ; tatra vo chando pahātabbo”ti.</p>
<p class="endsection">Pañcamaṃ.</p></article></section><section class="sutta" id="141"><article><hgroup id="sn22.141"><h1><a href="#menu">141. Dutiyadukkhasutta</a></h1></hgroup><p><a id="p_13S3_771" class="ms"></a><a class="msdiv" id="msdiv141"></a><a class="sc" id="sn22.141.1"></a>
Sāvatthinidānaṃ. “Yaṃ, bhikkhave, dukkhaṃ; tatra vo rāgo pahātabbo … pe … yaṃ, bhikkhave, dukkhaṃ; tatra vo rāgo pahātabbo”ti.</p>
<p class="endsection">Chaṭṭhaṃ.</p></article></section><section class="sutta" id="142"><article><hgroup id="sn22.142"><h1><a href="#menu">142. Tatiyadukkhasutta</a></h1></hgroup><p><a id="p_13S3_773" class="ms"></a><a class="msdiv" id="msdiv142"></a><a class="sc" id="sn22.142.1"></a>
Sāvatthinidānaṃ. “Yaṃ, bhikkhave, dukkhaṃ; tatra vo chandarāgo pahātabbo … pe … yaṃ, bhikkhave, dukkhaṃ; tatra vo chandarāgo pahātabbo”ti.</p>
<p class="endsection">Sattamaṃ.</p></article></section><section class="sutta" id="143"><article><hgroup id="sn22.143"><h1><a href="#menu">143. Anattasutta</a></h1></hgroup><p><a id="p_13S3_775" class="ms"></a><a class="msdiv" id="msdiv143"></a><a class="sc" id="sn22.143.1"></a>
Sāvatthinidānaṃ. “Yo, bhikkhave, anattā; tatra vo chando pahātabbo. Ko ca, bhikkhave, anattā? Rūpaṃ, bhikkhave, anattā; tatra vo chando pahātabbo. Vedanā anattā … saññā … saṅkhārā … viññāṇaṃ anattā; tatra vo chando pahātabbo. Yo, bhikkhave, anattā; tatra vo chando pahātabbo”ti.</p>
<p class="endsection">Aṭṭhamaṃ.</p></article></section><section class="sutta" id="144"><article><hgroup id="sn22.144"><h1><a href="#menu">144. Dutiyaanattasutta</a></h1></hgroup><p><a id="p_13S3_777" class="ms"></a><a class="msdiv" id="msdiv144"></a><a class="sc" id="sn22.144.1"></a>
Sāvatthinidānaṃ. “Yo, bhikkhave, anattā; tatra vo rāgo pahātabbo. Ko ca, bhikkhave, anattā? Rūpaṃ, bhikkhave, anattā; tatra vo rāgo pahātabbo. Vedanā anattā … saññā … saṅkhārā … viññāṇaṃ anattā; tatra vo rāgo pahātabbo. Yo, bhikkhave, anattā; tatra vo rāgo pahātabbo”ti.</p>
<p class="endsection">Navamaṃ.</p></article></section><section class="sutta" id="145"><article><hgroup id="sn22.145"><h1><a href="#menu">145. Tatiyaanattasutta</a></h1></hgroup><p><a id="p_13S3_779" class="ms"></a><a class="msdiv" id="msdiv145"></a><a class="sc" id="sn22.145.1"></a>
Sāvatthinidānaṃ. “Yo, bhikkhave, anattā; tatra vo chandarāgo pahātabbo. Ko ca, bhikkhave, anattā? Rūpaṃ, bhikkhave, anattā; tatra vo chandarāgo pahātabbo. Vedanā anattā … saññā … saṅkhārā … viññāṇaṃ anattā; tatra vo chandarāgo pahātabbo. Yo, bhikkhave, anattā; tatra vo chandarāgo pahātabbo”ti.</p>
<p class="endsection">Dasamaṃ.</p></article></section><section class="sutta" id="146"><article><hgroup id="sn22.146"><h1><a href="#menu">146. Nibbidābahulasutta</a></h1></hgroup><p><a id="p_13S3_781" class="ms"></a><a class="msdiv" id="msdiv146"></a><a class="sc" id="sn22.146.1"></a>
Sāvatthinidānaṃ. “Saddhāpabbajitassa, bhikkhave, kulaputtassa ayamanudhammo hoti–  yaṃ rūpe nibbidābahulo vihareyya. Vedanāya … pe … saññāya … saṅkhāresu … viññāṇe nibbidābahulo vihareyya. Yo rūpe nibbidābahulo viharanto, vedanāya … saññāya … saṅkhāresu … viññāṇe nibbidābahulo viharanto rūpaṃ parijānāti, vedanaṃ … saññaṃ … saṅkhāre … viññāṇaṃ parijānāti; so rūpaṃ parijānaṃ vedanaṃ parijānaṃ saññaṃ parijānaṃ saṅkhāre parijānaṃ viññāṇaṃ parijānaṃ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāya maraṇena sokehi paridevehi dukkhehi domanassehi upāyāsehi; ‘parimuccati dukkhasmā’ti vadāmī”ti.</p>
<p class="endsection">Ekādasamaṃ.</p></article></section><section class="sutta" id="147"><article><hgroup id="sn22.147"><h1><a href="#menu">147. Aniccānupassīsutta</a></h1></hgroup><p><a id="p_13S3_783" class="ms"></a><a class="msdiv" id="msdiv147"></a><a class="sc" id="sn22.147.1"></a>
Sāvatthinidānaṃ. “Saddhāpabbajitassa, bhikkhave, kulaputtassa ayamanudhammo hoti–  yaṃ rūpe aniccānupassī vihareyya. Vedanāya … saññāya … saṅkhāresu … viññāṇe aniccānupassī vihareyya … pe … ‘parimuccati dukkhasmā’ti vadāmī”ti.</p>
<p class="endsection">Dvādasamaṃ.</p></article></section><section class="sutta" id="148"><article><hgroup id="sn22.148"><h1><a href="#menu">148. Dukkhānupassīsutta</a></h1></hgroup><p><a id="p_13S3_785" class="ms"></a><a class="msdiv" id="msdiv148"></a><a class="sc" id="sn22.148.1"></a>
Sāvatthinidānaṃ. “Saddhāpabbajitassa, bhikkhave, kulaputtassa ayamanudhammo hoti–  yaṃ rūpe dukkhānupassī vihareyya. Vedanāya … saññāya … saṅkhāresu … viññāṇe dukkhānupassī vihareyya … pe … ‘parimuccati dukkhasmā’ti vadāmī”ti.</p>
<p class="endsection">Terasamaṃ.</p></article></section><section class="sutta" id="149"><article><hgroup id="sn22.149"><h1><a href="#menu">149. Anattānupassīsutta</a></h1></hgroup><p><a id="p_13S3_787" class="ms"></a><a class="msdiv" id="msdiv149"></a><a class="sc" id="sn22.149.1"></a>
Sāvatthinidānaṃ. “Saddhāpabbajitassa, bhikkhave, kulaputtassa ayamanudhammo hoti–  yaṃ rūpe anattānupassī vihareyya. Vedanāya … saññāya … saṅkhāresu … viññāṇe anattānupassī vihareyya. Anattānupassī viharanto, vedanāya … saññāya … saṅkhāresu … viññāṇe anattānupassī viharanto rūpaṃ parijānāti, vedanaṃ … pe … saññaṃ … saṅkhāre … viññāṇaṃ parijānāti. So rūpaṃ parijānaṃ vedanaṃ parijānaṃ saññaṃ parijānaṃ saṅkhāre parijānaṃ viññāṇaṃ parijānaṃ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāya maraṇena sokehi paridevehi dukkhehi domanassehi upāyāsehi; ‘parimuccati dukkhasmā’ti vadāmī”ti.</p>
<p class="endsection">Cuddasamaṃ.</p>
<p class="endsection">Kukkuḷavaggo catuttho.</p><blockquote class="uddanagatha"><p><a id="p_13S3_791" class="ms"></a><a class="sc" id="sn22.149.2"></a>
Kukkuḷā tayo aniccena,<br> dukkhena apare tayo;<br>
Anattena tayo vuttā,<br>
kulaputtena dve dukāti.
</p>
</blockquote><a href="../../sn22.126-135/pi/" rel="prev" class="previous">◀ Saṃyutta Nikāya 22.126–​135</a><a href="#" class="top">▲ TOP</a>
<a href="../../sn22.150-159/pi/" rel="prefetch" class="next">Saṃyutta Nikāya 22.150–​159 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Khandhasaṃyutta</div>
<div class="hidden">
Uparipaṇṇāsaka</div>
<div class="hidden">
Kukkuḷavagga</div>
<div class="hidden">
Kukkuḷasutta</div>
</div>
</body></html>