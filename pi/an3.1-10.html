<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#an3.1">1. Bhayasutta</a></li>
<li><a id="menu2" href="#an3.2">2. Lakkhaṇasutta</a></li>
<li><a id="menu3" href="#an3.3">3. Cintīsutta</a></li>
<li><a id="menu4" href="#an3.4">4. Accayasutta</a></li>
<li><a id="menu5" href="#an3.5">5. Ayonisosutta</a></li>
<li><a id="menu6" href="#an3.6">6. Akusalasutta</a></li>
<li><a id="menu7" href="#an3.7">7. Sāvajjasutta</a></li>
<li><a id="menu8" href="#an3.8">8. Sabyābajjhasutta</a></li>
<li><a id="menu9" href="#an3.9">9. Khatasutta</a></li>
<li><a id="menu10" href="#an3.10">10. Malasutta</a></li>
</ul></div>
</div>
<section id="vagga"><section class="sutta" id="1"><article><hgroup id="an3.1"><h2>Aṅguttara Nikāya 3</h2> <h3>1. Bālavagga</h3><h1><a href="#menu">1. Bhayasutta</a></h1></hgroup><p><a id="p_15A3_2" class="ms"></a><a class="msdiv" id="msdiv1"></a><a class="sc" id="an3.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_15A3_3" class="ms"></a><a class="sc" id="an3.1.2"></a>
“Yāni kānici, bhikkhave, bhayāni uppajjanti sabbāni tāni bālato uppajjanti, no paṇḍitato. Ye keci upaddavā uppajjanti sabbe te bālato uppajjanti, no paṇḍitato. Ye keci upasaggā uppajjanti sabbe te bālato uppajjanti, no paṇḍitato. Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni nivātāni phusitaggaḷāni pihitavātapānāni; evamevaṃ kho, bhikkhave, yāni kānici bhayāni uppajjanti sabbāni tāni bālato uppajjanti, no paṇḍitato. Ye keci upaddavā uppajjanti sabbe te bālato uppajjanti, no paṇḍitato. Ye keci upasaggā uppajjanti sabbe te bālato uppajjanti, no paṇḍitato.</p><p><a id="p_15A3_4" class="ms"></a><a class="sc" id="an3.1.3"></a>
Iti kho, bhikkhave, sappaṭibhayo bālo, appaṭibhayo paṇḍito. Saupaddavo bālo, anupaddavo paṇḍito. Saupasaggo bālo, anupasaggo paṇḍito. Natthi, bhikkhave, paṇḍitato bhayaṃ, natthi paṇḍitato upaddavo, natthi paṇḍitato upasaggo.</p><p><a id="p_15A3_5" class="ms"></a><a class="sc" id="an3.1.4"></a>
Tasmātiha, bhikkhave, evaṃ sikkhitabbaṃ:  ‘yehi tīhi dhammehi samannāgato bālo veditabbo te tayo dhamme abhinivajjetvā, yehi tīhi dhammehi samannāgato paṇḍito veditabbo te tayo dhamme samādāya vattissāmā’ti. Evañhi vo, bhikkhave, sikkhitabban”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="an3.2"><h1><a href="#menu">2. Lakkhaṇasutta</a></h1></hgroup><p><a id="p_15A3_7" class="ms"></a><a class="msdiv" id="msdiv2"></a><a class="sc" id="an3.2.1"></a>
“Kammalakkhaṇo, bhikkhave, bālo, kammalakkhaṇo paṇḍito, apadānasobhanī paññāti. Tīhi, bhikkhave, dhammehi samannāgato bālo veditabbo. Katamehi tīhi? Kāyaduccaritena, vacīduccaritena, manoduccaritena. Imehi kho, bhikkhave, tīhi dhammehi samannāgato bālo veditabbo.</p><p><a id="p_15A3_8" class="ms"></a><a class="sc" id="an3.2.2"></a>
Tīhi, bhikkhave, dhammehi samannāgato paṇḍito veditabbo. Katamehi tīhi? Kāyasucaritena, vacīsucaritena, manosucaritena. Imehi kho, bhikkhave, tīhi dhammehi samannāgato paṇḍito veditabbo.</p><p><a id="p_15A3_9" class="ms"></a><a class="sc" id="an3.2.3"></a>
Tasmātiha, bhikkhave, evaṃ sikkhitabbaṃ:  ‘yehi tīhi dhammehi samannāgato bālo veditabbo te tayo dhamme abhinivajjetvā, yehi tīhi dhammehi samannāgato paṇḍito veditabbo te tayo dhamme samādāya vattissāmā’ti. Evañhi vo, bhikkhave, sikkhitabban”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="an3.3"><h1><a href="#menu">3. Cintīsutta</a></h1></hgroup><p><a id="p_15A3_11" class="ms"></a><a class="msdiv" id="msdiv3"></a><a class="sc" id="an3.3.1"></a>
“Tīṇimāni, bhikkhave, bālassa bālalakkhaṇāni bālanimittāni bālāpadānāni. Katamāni tīṇi? Idha, bhikkhave, bālo duccintitacintī ca hoti dubbhāsitabhāsī ca dukkaṭakammakārī ca. No cedaṃ, bhikkhave, bālo duccintitacintī ca abhavissa dubbhāsitabhāsī ca dukkaṭakammakārī ca, kena naṃ paṇḍitā jāneyyuṃ:  ‘bālo ayaṃ bhavaṃ asappuriso’ti? Yasmā ca kho, bhikkhave, bālo duccintitacintī ca hoti dubbhāsitabhāsī ca dukkaṭakammakārī ca tasmā naṃ paṇḍitā jānanti:  ‘bālo ayaṃ bhavaṃ asappuriso’ti. Imāni kho, bhikkhave, tīṇi bālassa bālalakkhaṇāni bālanimittāni bālāpadānāni.</p><p><a id="p_15A3_12" class="ms"></a><a class="sc" id="an3.3.2"></a>
Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni. Katamāni tīṇi? Idha, bhikkhave, paṇḍito sucintitacintī ca hoti subhāsitabhāsī ca sukatakammakārī ca. No cedaṃ, bhikkhave, paṇḍito sucintitacintī ca abhavissa subhāsitabhāsī ca sukatakammakārī ca, kena naṃ paṇḍitā jāneyyuṃ:  ‘paṇḍito ayaṃ bhavaṃ sappuriso’ti? Yasmā ca kho, bhikkhave, paṇḍito sucintitacintī ca hoti subhāsitabhāsī ca sukatakammakārī ca tasmā naṃ paṇḍitā jānanti:  ‘paṇḍito ayaṃ bhavaṃ sappuriso’ti. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni paṇḍitāpadānāni. Tasmātiha … pe ….</p>
<p class="endsection">Tatiyaṃ.</p></article></section><section class="sutta" id="4"><article><hgroup id="an3.4"><h1><a href="#menu">4. Accayasutta</a></h1></hgroup><p><a id="p_15A3_14" class="ms"></a><a class="msdiv" id="msdiv4"></a><a class="sc" id="an3.4.1"></a>
“Tīhi, bhikkhave, dhammehi samannāgato bālo veditabbo. Katamehi tīhi? Accayaṃ accayato na passati, accayaṃ accayato disvā yathādhammaṃ nappaṭikaroti, parassa kho pana accayaṃ desentassa yathādhammaṃ nappaṭiggaṇhāti. Imehi kho, bhikkhave, tīhi dhammehi samannāgato bālo veditabbo.</p><p><a id="p_15A3_15" class="ms"></a><a class="sc" id="an3.4.2"></a>
Tīhi, bhikkhave, dhammehi samannāgato paṇḍito veditabbo. Katamehi tīhi? Accayaṃ accayato passati, accayaṃ accayato disvā yathādhammaṃ paṭikaroti, parassa kho pana accayaṃ desentassa yathādhammaṃ paṭiggaṇhāti. Imehi kho, bhikkhave, tīhi dhammehi samannāgato paṇḍito veditabbo. Tasmātiha … pe ….</p>
<p class="endsection">Catutthaṃ.</p></article></section><section class="sutta" id="5"><article><hgroup id="an3.5"><h1><a href="#menu">5. Ayonisosutta</a></h1></hgroup><p><a id="p_15A3_17" class="ms"></a><a class="msdiv" id="msdiv5"></a><a class="sc" id="an3.5.1"></a>
“Tīhi, bhikkhave, dhammehi samannāgato bālo veditabbo. Katamehi tīhi? Ayoniso pañhaṃ kattā hoti, ayoniso pañhaṃ vissajjetā hoti, parassa kho pana yoniso pañhaṃ vissajjitaṃ parimaṇḍalehi padabyañjanehi siliṭṭhehi upagatehi nābbhanumoditā hoti. Imehi kho, bhikkhave, tīhi dhammehi samannāgato bālo veditabbo.</p><p><a id="p_15A3_18" class="ms"></a><a class="sc" id="an3.5.2"></a>
Tīhi, bhikkhave, dhammehi samannāgato paṇḍito veditabbo. Katamehi tīhi? Yoniso pañhaṃ kattā hoti, yoniso pañhaṃ vissajjetā hoti, parassa kho pana yoniso pañhaṃ vissajjitaṃ parimaṇḍalehi padabyañjanehi siliṭṭhehi upagatehi abbhanumoditā hoti. Imehi kho, bhikkhave, tīhi dhammehi samannāgato paṇḍito veditabbo. Tasmātiha … pe ….</p>
<p class="endsection">Pañcamaṃ.</p></article></section><section class="sutta" id="6"><article><hgroup id="an3.6"><h1><a href="#menu">6. Akusalasutta</a></h1></hgroup><p><a id="p_15A3_20" class="ms"></a><a class="msdiv" id="msdiv6"></a><a class="sc" id="an3.6.1"></a>
“Tīhi, bhikkhave, dhammehi samannāgato bālo veditabbo. Katamehi tīhi? Akusalena kāyakammena, akusalena vacīkammena, akusalena manokammena. Imehi kho, bhikkhave, tīhi dhammehi samannāgato bālo veditabbo.</p><p><a id="p_15A3_21" class="ms"></a><a class="sc" id="an3.6.2"></a>
Tīhi, bhikkhave, dhammehi samannāgato paṇḍito veditabbo. Katamehi tīhi? Kusalena kāyakammena, kusalena vacīkammena, kusalena manokammena. Imehi kho, bhikkhave, tīhi dhammehi samannāgato paṇḍito veditabbo. Tasmātiha … pe ….</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="an3.7"><h1><a href="#menu">7. Sāvajjasutta</a></h1></hgroup><p><a id="p_15A3_23" class="ms"></a><a class="msdiv" id="msdiv7"></a><a class="sc" id="an3.7.1"></a>
“Tīhi, bhikkhave, dhammehi samannāgato bālo veditabbo. Katamehi tīhi? Sāvajjena kāyakammena, sāvajjena vacīkammena, sāvajjena manokammena … pe … anavajjena kāyakammena, anavajjena vacīkammena, anavajjena manokammena … pe ….</p>
<p class="endsection">Sattamaṃ.</p></article></section><section class="sutta" id="8"><article><hgroup id="an3.8"><h1><a href="#menu">8. Sabyābajjhasutta</a></h1></hgroup><p><a id="p_15A3_25" class="ms"></a><a class="msdiv" id="msdiv8"></a><a class="sc" id="an3.8.1"></a>
“Tīhi, bhikkhave, dhammehi samannāgato bālo veditabbo. Katamehi tīhi? Sabyābajjhena kāyakammena, sabyābajjhena vacīkammena, sabyābajjhena manokammena … pe … abyābajjhena kāyakammena, abyābajjhena vacīkammena, abyābajjhena manokammena. Imehi, kho, bhikkhave, tīhi dhammehi samannāgato paṇḍito veditabbo.</p><p><a id="p_15A3_26" class="ms"></a><a class="sc" id="an3.8.2"></a>
Tasmātiha, bhikkhave, evaṃ sikkhitabbaṃ:  ‘yehi tīhi dhammehi samannāgato bālo veditabbo te tayo dhamme abhinivajjetvā, yehi tīhi dhammehi samannāgato paṇḍito veditabbo te tayo dhamme samādāya vattissāmā’ti. Evañhi vo, bhikkhave, sikkhitabban”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="an3.9"><h1><a href="#menu">9. Khatasutta</a></h1></hgroup><p><a id="p_15A3_28" class="ms"></a><a class="msdiv" id="msdiv9"></a><a class="sc" id="an3.9.1"></a>
“Tīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi tīhi? Kāyaduccaritena, vacīduccaritena, manoduccaritena. Imehi kho, bhikkhave, tīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.</p><p><a id="p_15A3_29" class="ms"></a><a class="sc" id="an3.9.2"></a>
Tīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi tīhi? Kāyasucaritena, vacīsucaritena, manosucaritena. Imehi kho, bhikkhave, tīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="an3.10"><h1><a href="#menu">10. Malasutta</a></h1></hgroup><p><a id="p_15A3_31" class="ms"></a><a class="msdiv" id="msdiv10"></a><a class="sc" id="an3.10.1"></a>
“Tīhi, bhikkhave, dhammehi samannāgato tayo male appahāya yathābhataṃ nikkhitto evaṃ niraye. Katamehi tīhi? Dussīlo ca hoti, dussīlyamalañcassa appahīnaṃ hoti; issukī ca hoti, issāmalañcassa appahīnaṃ hoti; maccharī ca hoti, maccheramalañcassa appahīnaṃ hoti. Imehi kho, bhikkhave, tīhi dhammehi samannāgato ime tayo male appahāya yathābhataṃ nikkhitto evaṃ niraye.</p><p><a id="p_15A3_32" class="ms"></a><a class="sc" id="an3.10.2"></a>
Tīhi, bhikkhave, dhammehi samannāgato tayo male pahāya yathābhataṃ nikkhitto evaṃ sagge. Katamehi tīhi? Sīlavā ca hoti, dussīlyamalañcassa pahīnaṃ hoti; anissukī ca hoti, issāmalañcassa pahīnaṃ hoti; amaccharī ca hoti, maccheramalañcassa pahīnaṃ hoti. Imehi kho, bhikkhave, tīhi dhammehi samannāgato ime tayo male pahāya yathābhataṃ nikkhitto evaṃ sagge”ti.</p>
<p class="endsection">Dasamaṃ.</p>
<p class="endsection">Bālavaggo paṭhamo.</p><blockquote class="uddanagatha"><p><a id="p_15A3_36" class="ms"></a><a class="sc" id="an3.10.3"></a>
Bhayaṃ lakkhaṇacintī ca,<br> accayañca ayoniso;<br>
Akusalañca sāvajjaṃ,<br>
sabyābajjhakhataṃ malanti.
</p>
</blockquote><a href="../../an2.310-479/pi/" rel="prev" class="previous">◀◀ Aṅguttara Nikāya 2.310–​479</a><a href="#" class="top">▲ TOP</a>
<a href="../../an3.11-20/pi/" rel="prefetch" class="next">Aṅguttara Nikāya 3.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Bālavagga</div>
<div class="hidden">
Bhayasutta</div>
</div>
</body></html>