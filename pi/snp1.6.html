<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.6:Pali</title></head><body>
<div id="text" lang="pi">
<div id="toc">
</div><section class="sutta" id="snp1.6"><article><hgroup><h2><a href="#" id="s">Sutta Nipāta 1.6</a></h2>
<h1>Parābhavasutta</h1></hgroup><p><a id="p_18Sn_106" class="ms"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi: </p><blockquote class="gatha"><p><a class="sc" id="sc499"></a><a id="p_18Sn_107" class="ms"></a>
“Parābhavantaṃ purisaṃ,<br> mayaṃ pucchāma gotama;<br>
Bhavantaṃ puṭṭhumāgamma,<br>
kiṃ parābhavato mukhaṃ”. 
</p><p><a class="sc" id="sc500"></a><a class="brnum" id="br2"></a><a id="p_18Sn_108" class="ms"></a>
“Suvijāno bhavaṃ hoti,<br> suvijāno parābhavo;<br>
Dhammakāmo bhavaṃ hoti,<br>
dhammadessī parābhavo”. 
</p><p><a class="sc" id="sc501"></a><a class="brnum" id="br3"></a><a id="p_18Sn_109" class="ms"></a>
“Iti hetaṃ vijānāma,<br> paṭhamo so parābhavo;<br>
Dutiyaṃ bhagavā brūhi,<br>
kiṃ parābhavato mukhaṃ”. 
</p><p><a class="sc" id="sc502"></a><a class="brnum" id="br4"></a><a id="p_18Sn_110" class="ms"></a>
“Asantassa piyā honti,<br> sante na kurute piyaṃ;<br>
Asataṃ dhammaṃ roceti,<br>
taṃ parābhavato mukhaṃ”. 
</p><p><a class="sc" id="sc503"></a><a class="brnum" id="br5"></a><a id="p_18Sn_111" class="ms"></a>
“Iti hetaṃ vijānāma,<br> dutiyo so parābhavo;<br>
Tatiyaṃ bhagavā brūhi,<br>
kiṃ parābhavato mukhaṃ”. 
</p><p><a class="sc" id="sc504"></a><a class="brnum" id="br6"></a><a id="p_18Sn_112" class="ms"></a>
“Niddāsīlī sabhāsīlī,<br> anuṭṭhātā ca yo naro;<br>
Alaso kodhapaññāṇo,<br>
taṃ parābhavato mukhaṃ”. 
</p><p><a class="sc" id="sc505"></a><a class="brnum" id="br7"></a><a id="p_18Sn_113" class="ms"></a>
“Iti hetaṃ vijānāma,<br> tatiyo so parābhavo;<br>
Catutthaṃ bhagavā brūhi,<br>
kiṃ parābhavato mukhaṃ”. 
</p><p><a class="sc" id="sc506"></a><a class="brnum" id="br8"></a><a id="p_18Sn_114" class="ms"></a>
“Yo mātaraṃ pitaraṃ vā,<br> jiṇṇakaṃ gatayobbanaṃ;<br>
Pahu santo na bharati,<br>
taṃ parābhavato mukhaṃ”. 
</p><p><a class="sc" id="sc507"></a><a class="brnum" id="br9"></a><a id="p_18Sn_115" class="ms"></a>
“Iti hetaṃ vijānāma,<br> catuttho so parābhavo;<br>
Pañcamaṃ bhagavā brūhi,<br>
kiṃ parābhavato mukhaṃ”. 
</p><p><a class="sc" id="sc508"></a><a class="brnum" id="br10"></a><a id="p_18Sn_116" class="ms"></a>
“Yo brāhmaṇaṃ samaṇaṃ vā,<br> Aññaṃ vāpi vanibbakaṃ;<br>
Musāvādena vañceti,<br>
Taṃ parābhavato mukhaṃ”. 
</p><p><a class="sc" id="sc509"></a><a class="brnum" id="br11"></a><a id="p_18Sn_117" class="ms"></a>
“Iti hetaṃ vijānāma,<br> Pañcamo so parābhavo;<br>
Chaṭṭhamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc510"></a><a class="brnum" id="br12"></a><a id="p_18Sn_118" class="ms"></a>
“Pahūtavitto puriso,<br> Sahirañño sabhojano;<br>
Eko bhuñjati sādūni,<br>
Taṃ parābhavato mukhaṃ”. 
</p><p><a class="sc" id="sc511"></a><a class="brnum" id="br13"></a><a id="p_18Sn_119" class="ms"></a>
“Iti hetaṃ vijānāma,<br> Chaṭṭhamo so parābhavo;<br>
Sattamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc512"></a><a class="brnum" id="br14"></a><a id="p_18Sn_120" class="ms"></a>
“Jātitthaddho dhanatthaddho,<br> Gottatthaddho ca yo naro;<br>
Saññātiṃ atimaññeti,<br>
Taṃ parābhavato mukhaṃ”. 
</p><p><a class="sc" id="sc513"></a><a class="brnum" id="br15"></a><a id="p_18Sn_121" class="ms"></a>
“Iti hetaṃ vijānāma,<br> Sattamo so parābhavo;<br>
Aṭṭhamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc514"></a><a class="brnum" id="br16"></a><a id="p_18Sn_122" class="ms"></a>
“Itthidhutto surādhutto,<br> Akkhadhutto ca yo naro;<br>
Laddhaṃ laddhaṃ vināseti,<br>
Taṃ parābhavato mukhaṃ”. 
</p><p><a class="sc" id="sc515"></a><a class="brnum" id="br17"></a><a id="p_18Sn_123" class="ms"></a>
“Iti hetaṃ vijānāma,<br> Aṭṭhamo so parābhavo;<br>
Navamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc516"></a><a class="brnum" id="br18"></a><a id="p_18Sn_124" class="ms"></a>
“Sehi dārehi asantuṭṭho,<br> Vesiyāsu padussati;<br>
Dussati paradāresu,<br>
Taṃ parābhavato mukhaṃ”. 
</p><p><a class="sc" id="sc517"></a><a class="brnum" id="br19"></a><a id="p_18Sn_125" class="ms"></a>
“Iti hetaṃ vijānāma,<br> Navamo so parābhavo;<br>
Dasamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc518"></a><a class="brnum" id="br20"></a><a id="p_18Sn_126" class="ms"></a>
“Atītayobbano poso,<br> Āneti timbarutthaniṃ;<br>
Tassā issā na supati,<br>
Taṃ parābhavato mukhaṃ”. 
</p><p><a class="sc" id="sc519"></a><a class="brnum" id="br21"></a><a id="p_18Sn_127" class="ms"></a>
“Iti hetaṃ vijānāma,<br> Dasamo so parābhavo;<br>
Ekādasamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc520"></a><a class="brnum" id="br22"></a><a id="p_18Sn_128" class="ms"></a>
“Itthiṃ soṇḍiṃ vikiraṇiṃ,<br> Purisaṃ vāpi tādisaṃ;<br>
Issariyasmiṃ ṭhapeti,<br>
Taṃ parābhavato mukhaṃ”. 
</p><p><a class="sc" id="sc521"></a><a class="brnum" id="br23"></a><a id="p_18Sn_129" class="ms"></a>
“Iti hetaṃ vijānāma,<br> Ekādasamo so parābhavo;<br>
Dvādasamaṃ bhagavā brūhi,<br>
Kiṃ parābhavato mukhaṃ”. 
</p><p><a class="sc" id="sc522"></a><a class="brnum" id="br24"></a><a id="p_18Sn_130" class="ms"></a>
“Appabhogo mahātaṇho,<br> Khattiye jāyate kule;<br>
So ca rajjaṃ patthayati,<br>
Taṃ parābhavato mukhaṃ. 
</p><p><a class="sc" id="sc523"></a><a class="brnum" id="br25"></a><a id="p_18Sn_131" class="ms"></a>
Ete parābhave loke,<br> Paṇḍito samavekkhiya;<br>
Ariyo dassanasampanno,<br>
Sa lokaṃ bhajate sivan”ti. 
</p>
</blockquote>
<p class="endsection">Parābhavasuttaṃ chaṭṭhaṃ.</p><a href="../../snp1.5/pi/" rel="prev" class="previous">◀ Sutta Nipāta 1.5</a><a href="#" class="top">▲ TOP</a>
<a href="../../snp1.7/pi/" rel="prefetch" class="next">Sutta Nipāta 1.7 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Parābhavasutta</div>
</div>
</body></html>