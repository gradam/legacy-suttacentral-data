<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc">
<div id="menu">
<ul><li><a id="menu21" href="#an2.21">21 </a></li>
<li><a id="menu22" href="#an2.22">22 </a></li>
<li><a id="menu23" href="#an2.23">23 </a></li>
<li><a id="menu24" href="#an2.24">24 </a></li>
<li><a id="menu25" href="#an2.25">25 </a></li>
<li><a id="menu26" href="#an2.26">26 </a></li>
<li><a id="menu27" href="#an2.27">27 </a></li>
<li><a id="menu28" href="#an2.28">28 </a></li>
<li><a id="menu29" href="#an2.29">29 </a></li>
<li><a id="menu30" href="#an2.30">30 </a></li>
<li><a id="menu31" href="#an2.31">31 </a></li>
</ul></div>
</div>
<section id="vagga"><section class="sutta" id="21"><article><hgroup id="an2.21"><h2>Aṅguttara Nikāya 2</h2> <h3>3. Bālavagga</h3><h1>21 </h1></hgroup><p><a id="p_15A2_54" class="ms"></a><a class="msdiv" id="msdiv_22"></a><a class="sc" id="1"></a> “Dveme, bhikkhave, bālā. Katame dve? Yo ca accayaṃ accayato na passati, yo ca accayaṃ desentassa yathādhammaṃ nappaṭiggaṇhāti. Ime kho, bhikkhave, dve bālāti.</p><p><a id="p_15A2_55" class="ms"></a><a class="sc" id="2"></a>
Dveme, bhikkhave, paṇḍitā. Katame dve? Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti. Ime kho, bhikkhave, dve paṇḍitā”ti.</p></article></section><section class="sutta" id="22"><article><hgroup id="an2.22"><h1>22 </h1></hgroup><p><a id="p_15A2_56" class="ms"></a><a class="msdiv" id="msdiv_23"></a><a class="sc" id="1"></a>
“Dveme, bhikkhave, tathāgataṃ abbhācikkhanti. Katame dve? Duṭṭho vā dosantaro, saddho vā duggahitena. Ime kho, bhikkhave, dve tathāgataṃ abbhācikkhantī”ti.</p></article></section><section class="sutta" id="23"><article><hgroup id="an2.23"><h1>23 </h1></hgroup><p><a id="p_15A2_57" class="ms"></a><a class="msdiv" id="msdiv_24"></a><a class="sc" id="1"></a>
“Dveme, bhikkhave, tathāgataṃ abbhācikkhanti. Katame dve? Yo ca abhāsitaṃ alapitaṃ tathāgatena bhāsitaṃ lapitaṃ tathāgatenāti dīpeti, yo ca bhāsitaṃ lapitaṃ tathāgatena abhāsitaṃ alapitaṃ tathāgatenāti dīpeti. Ime kho, bhikkhave, dve tathāgataṃ abbhācikkhantīti.</p><p><a id="p_15A2_58" class="ms"></a><a class="sc" id="2"></a>
Dveme, bhikkhave, tathāgataṃ nābbhācikkhanti. Katame dve? Yo ca abhāsitaṃ alapitaṃ tathāgatena abhāsitaṃ alapitaṃ tathāgatenāti dīpeti, yo ca bhāsitaṃ lapitaṃ tathāgatena bhāsitaṃ lapitaṃ tathāgatenāti dīpeti. Ime kho, bhikkhave, dve tathāgataṃ nābbhācikkhantī”ti.</p></article></section><section class="sutta" id="24"><article><hgroup id="an2.24"><h1>24 </h1></hgroup><p><a id="p_15A2_59" class="ms"></a><a class="msdiv" id="msdiv_25"></a><a class="sc" id="1"></a>
“Dveme, bhikkhave, tathāgataṃ abbhācikkhanti. Katame dve? Yo ca neyyatthaṃ suttantaṃ nītattho suttantoti dīpeti, yo ca nītatthaṃ suttantaṃ neyyattho suttantoti dīpeti. Ime kho, bhikkhave, dve tathāgataṃ abbhācikkhantī”ti.</p></article></section><section class="sutta" id="25"><article><hgroup id="an2.25"><h1>25 </h1></hgroup><p><a id="p_15A2_60" class="ms"></a><a class="msdiv" id="msdiv_26"></a><a class="sc" id="1"></a>
“Dveme, bhikkhave, tathāgataṃ nābbhācikkhanti. Katame dve? Yo ca neyyatthaṃ suttantaṃ neyyattho suttantoti dīpeti, yo ca nītatthaṃ suttantaṃ nītattho suttantoti dīpeti. Ime kho, bhikkhave, dve tathāgataṃ nābbhācikkhantī”ti.</p></article></section><section class="sutta" id="26"><article><hgroup id="an2.26"><h1>26 </h1></hgroup><p><a id="p_15A2_61" class="ms"></a><a class="msdiv" id="msdiv_27"></a><a class="sc" id="1"></a>
“Paṭicchannakammantassa, bhikkhave, dvinnaṃ gatīnaṃ aññatarā gati pāṭikaṅkhā–  nirayo vā tiracchānayoni vāti.</p><p><a id="p_15A2_62" class="ms"></a><a class="sc" id="2"></a>
Appaṭicchannakammantassa, bhikkhave, dvinnaṃ gatīnaṃ aññatarā gati pāṭikaṅkhā–  devā vā manussā vā”ti.</p></article></section><section class="sutta" id="27"><article><hgroup id="an2.27"><h1>27 </h1></hgroup><p><a id="p_15A2_63" class="ms"></a><a class="msdiv" id="msdiv_28"></a><a class="sc" id="1"></a>
“Micchādiṭṭhikassa, bhikkhave, dvinnaṃ gatīnaṃ aññatarā gati pāṭikaṅkhā–  nirayo vā tiracchānayoni vā”ti.</p></article></section><section class="sutta" id="28"><article><hgroup id="an2.28"><h1>28 </h1></hgroup><p><a id="p_15A2_64" class="ms"></a><a class="msdiv" id="msdiv_29"></a><a class="sc" id="1"></a>
“Sammādiṭṭhikassa, bhikkhave, dvinnaṃ gatīnaṃ aññatarā gati pāṭikaṅkhā–  devā vā manussā vā”ti.</p></article></section><section class="sutta" id="29"><article><hgroup id="an2.29"><h1>29 </h1></hgroup><p><a id="p_15A2_65" class="ms"></a><a class="msdiv" id="msdiv_30"></a><a class="sc" id="1"></a>
“Dussīlassa, bhikkhave, dve paṭiggāhā–  nirayo vā tiracchānayoni vā.</p><p><a id="p_15A2_66" class="ms"></a><a class="sc" id="2"></a>
Sīlavato, bhikkhave, dve paṭiggāhā–  devā vā manussā vā”ti.</p></article></section><section class="sutta" id="30"><article><hgroup id="an2.30"><h1>30 </h1></hgroup><p><a id="p_15A2_67" class="ms"></a><a class="msdiv" id="msdiv_31"></a><a class="sc" id="1"></a>
“Dvāhaṃ, bhikkhave, atthavase sampassamāno araññavanapatthāni pantāni senāsanāni paṭisevāmi. Katame dve? Attano ca diṭṭhadhammasukhavihāraṃ sampassamāno, pacchimañca janataṃ anukampamāno. Ime kho ahaṃ, bhikkhave, dve atthavase sampassamāno araññavanapatthāni pantāni senāsanāni paṭisevāmī”ti.</p></article></section><section class="sutta" id="31"><article><hgroup id="an2.31"><h1>31 </h1></hgroup><p><a id="p_15A2_68" class="ms"></a><a class="msdiv" id="msdiv_32"></a><a class="sc" id="1"></a>
“Dve me, bhikkhave, dhammā vijjābhāgiyā. Katame dve? Samatho ca vipassanā ca. Samatho, bhikkhave, bhāvito kamatthamanubhoti? Cittaṃ bhāvīyati. Cittaṃ bhāvitaṃ kamatthamanubhoti? Yo rāgo so pahīyati. Vipassanā, bhikkhave, bhāvitā kamatthamanubhoti? Paññā bhāvīyati. Paññā bhāvitā kamatthamanubhoti? Yā avijjā sā pahīyati. Rāgupakkiliṭṭhaṃ vā, bhikkhave, cittaṃ na vimuccati, avijjupakkiliṭṭhā vā paññā na bhāvīyati. Iti kho, bhikkhave, rāgavirāgā cetovimutti, avijjāvirāgā paññāvimuttī”ti.</p>
<p class="endsection">Bālavaggo tatiyo.</p>
</article></section></section><a class="previous" href="/an2.11-20/pi/">◀ Aṅguttara Nikāya  2.11–​20</a><a class="top" href="#"> ▲ TOP </a><a class="next" href="/an2.32-41/pi/">Aṅguttara Nikāya  2.32–​41 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Bālavagga</div>
</div>
</body>
</html>
