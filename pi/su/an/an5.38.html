<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc"></div>
<section class="sutta" id="38"><article><hgroup id="an5.38"><h2>Aṅguttara Nikāya 5</h2> <h3>4. Sumanavagga</h3><h1>38. Saddhasutta</h1></hgroup><p><a id="p_16A5_196" class="ms"></a><a class="msdiv" id="msdiv_38"></a><a class="sc" id="1"></a>
“Pañcime, bhikkhave, saddhe kulaputte ānisaṃsā. Katame pañca? Ye te, bhikkhave, loke santo sappurisā te saddhaññeva paṭhamaṃ anukampantā anukampanti, no tathā assaddhaṃ; saddhaññeva paṭhamaṃ upasaṅkamantā upasaṅkamanti, no tathā assaddhaṃ; saddhaññeva paṭhamaṃ paṭiggaṇhantā paṭiggaṇhanti, no tathā assaddhaṃ; saddhaññeva paṭhamaṃ dhammaṃ desentā desenti, no tathā assaddhaṃ; saddho kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca saddhe kulaputte ānisaṃsā.</p><p><a id="p_16A5_197" class="ms"></a><a class="sc" id="2"></a>
Seyyathāpi, bhikkhave, subhūmiyaṃ catumahāpathe mahānigrodho samantā pakkhīnaṃ paṭisaraṇaṃ hoti; evamevaṃ kho, bhikkhave, saddho kulaputto bahuno janassa paṭisaraṇaṃ hoti bhikkhūnaṃ bhikkhunīnaṃ upāsakānaṃ upāsikānanti.</p><blockquote class="gatha"><p><a id="p_16A5_198" class="ms"></a><a class="sc" id="3"></a>
Sākhāpattaphalūpeto,<br> khandhimāva mahādumo;<br>
Mūlavā phalasampanno,<br>
patiṭṭhā hoti pakkhinaṃ.
</p><p><a id="p_16A5_199" class="ms"></a><a class="sc" id="4"></a>
Manorame āyatane,<br> sevanti naṃ vihaṅgamā;<br>
Chāyaṃ chāyatthikā yanti,<br>
phalatthā phalabhojino.
</p><p><a id="p_16A5_200" class="ms"></a><a class="sc" id="5"></a>
Tatheva sīlasampannaṃ,<br> saddhaṃ purisapuggalaṃ;<br>
Nivātavuttiṃ atthaddhaṃ,<br>
sorataṃ sakhilaṃ muduṃ.
</p><p><a id="p_16A5_201" class="ms"></a><a class="sc" id="6"></a>
Vītarāgā vītadosā,<br> vītamohā anāsavā;<br>
Puññakkhettāni lokasmiṃ,<br>
sevanti tādisaṃ naraṃ.
</p><p><a id="p_16A5_202" class="ms"></a><a class="sc" id="7"></a>
Te tassa dhammaṃ desenti,<br> Sabbadukkhāpanūdanaṃ;<br>
Yaṃ so dhammaṃ idhaññāya,<br>
Parinibbāti anāsavo”ti.
</p>
</blockquote>
<p class="endsection">Aṭṭhamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Sumanavagga</div>
<div class="hidden">
Sumanasutta</div>
</div>
</section><a class="previous" href="/an5.37/pi/">◀ Aṅguttara Nikāya  5.37</a><a class="top" href="#"> ▲ TOP </a><a class="next" href="/an5.39/pi/">Aṅguttara Nikāya  5.39 ▶</a></div>
</body>
</html>
