<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc"></div>
<section class="sutta" id="48"><article><hgroup id="an8.48"><h2>Aṅguttara Nikāya 8</h2> <h3>5. Uposathavagga</h3><h1>48. Nakulamātāsutta</h1></hgroup><p><a id="p_17A8_474" class="ms"></a><a class="msdiv" id="msdiv_48"></a><a class="sc" id="1"></a>
Ekaṃ samayaṃ bhagavā bhaggesu viharati susumāragire bhesakaḷāvane migadāye. Atha kho nakulamātā gahapatānī yena bhagavā tenupasaṅkami; upasaṅkamitvā … pe …. Ekamantaṃ nisinnaṃ kho nakulamātaraṃ gahapatāniṃ bhagavā etadavoca: </p><p><a id="p_17A8_475" class="ms"></a><a class="sc" id="2"></a>
“Aṭṭhahi kho, nakulamāte, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjati. Katamehi aṭṭhahi? Idha, nakulamāte, mātugāmo yassa mātāpitaro bhattuno denti atthakāmā hitesino anukampakā anukampaṃ upādāya tassa hoti pubbuṭṭhāyinī pacchānipātinī kiṅkārapaṭissāvinī manāpacārinī piyavādinī. <span class="brnum">(1)</span></p><p><a id="p_17A8_476" class="ms"></a><a class="sc" id="3"></a>
Ye te bhattu garuno honti–  mātāti vā pitāti vā samaṇabrāhmaṇāti vā–  te sakkaroti garuṃ karoti māneti pūjeti, abbhāgate ca āsanodakena paṭipūjeti. <span class="brnum">(2)</span></p><p><a id="p_17A8_477" class="ms"></a><a class="sc" id="4"></a>
Ye te bhattu abbhantarā kammantā–  uṇṇāti vā kappāsāti vā–  tattha dakkhā hoti analasā tatrupāyāya vīmaṃsāya samannāgatā alaṃ kātuṃ alaṃ saṃvidhātuṃ. <span class="brnum">(3)</span></p><p><a id="p_17A8_478" class="ms"></a><a class="sc" id="5"></a>
Yo so bhattu abbhantaro antojano–  dāsāti vā pessāti vā kammakarāti vā–  tesaṃ katañca katato jānāti akatañca akatato jānāti, gilānakānañca balābalaṃ jānāti khādanīyaṃ bhojanīyañcassa paccaṃsena saṃvibhajati. <span class="brnum">(4)</span></p><p><a id="p_17A8_479" class="ms"></a><a class="sc" id="6"></a>
Yaṃ bhattā āharati dhanaṃ vā dhaññaṃ vā rajataṃ vā jātarūpaṃ vā taṃ ārakkhena guttiyā sampādeti, tattha ca hoti adhuttī athenī asoṇḍī avināsikā. <span class="brnum">(5)</span></p><p><a id="p_17A8_480" class="ms"></a><a class="sc" id="7"></a>
Upāsikā kho pana hoti buddhaṃ saraṇaṃ gatā dhammaṃ saraṇaṃ gatā saṅghaṃ saraṇaṃ gatā. <span class="brnum">(6)</span></p><p><a id="p_17A8_481" class="ms"></a><a class="sc" id="8"></a>
Sīlavatī kho pana hoti–  pāṇātipātā paṭiviratā … pe … surāme­raya­majja­pamā­daṭṭhānā paṭiviratā … pe …. <span class="brnum">(7)</span></p><p><a id="p_17A8_482" class="ms"></a><a class="sc" id="9"></a>
Cāgavatī kho pana hoti vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. <span class="brnum">(8)</span></p><p><a id="p_17A8_483" class="ms"></a><a class="sc" id="10"></a>
Imehi kho, nakulamāte, aṭṭhahi dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatīti.</p><blockquote class="gatha"><p><a id="p_17A8_484" class="ms"></a><a class="sc" id="11"></a>
Yo naṃ bharati sabbadā,<br> niccaṃ ātāpi ussuko;<br>
Taṃ sabbakāmadaṃ posaṃ,<br>
bhattāraṃ nātimaññati.
</p><p><a id="p_17A8_485" class="ms"></a><a class="sc" id="12"></a>
Na cāpi sotthi bhattāraṃ,<br> issāvādena rosaye;<br>
Bhattu ca garuno sabbe,<br>
paṭipūjeti paṇḍitā.
</p><p><a id="p_17A8_486" class="ms"></a><a class="sc" id="13"></a>
Uṭṭhāhikā analasā,<br> saṅgahitaparijjanā;<br>
Bhattu manāpaṃ carati,<br>
sambhataṃ anurakkhati.
</p><p><a id="p_17A8_487" class="ms"></a><a class="sc" id="14"></a>
Yā evaṃ vattati nārī,<br> bhattu chandavasānugā;<br>
Manāpā nāma te devā,<br>
yattha sā upapajjatī”ti.
</p>
</blockquote>
<p class="endsection">Aṭṭhamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Uposathavagga</div>
<div class="hidden">
Saṅkhittūposathasutta</div>
</div>
</section><a class="previous" href="/an8.47/pi/">◀ Aṅguttara Nikāya  8.47</a><a class="top" href="#"> ▲ TOP </a><a class="next" href="/an8.49/pi/">Aṅguttara Nikāya  8.49 ▶</a></div>
</body>
</html>
