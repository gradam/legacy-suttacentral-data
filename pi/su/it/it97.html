<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc">
</div><section class="sutta"><article><hgroup id="it97"><h2>Itivuttaka 97</h2>
<h1>Kalyāṇasīlasutta</h1></hgroup><p><a id="p_18It_693" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_694" class="ms"></a><a class="sc" id="2"></a>
“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati– </p><p><a id="p_18It_695" class="ms"></a><a class="sc" id="3"></a>
Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.</p><p><a id="p_18It_696" class="ms"></a><a class="sc" id="4"></a>
Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.</p><p><a id="p_18It_697" class="ms"></a><a class="sc" id="5"></a>
Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.</p><p><a id="p_18It_698" class="ms"></a><a class="sc" id="6"></a>
Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_699" class="ms"></a><a class="sc" id="7"></a>
“Yassa kāyena vācāya,<br> manasā natthi dukkaṭaṃ;<br>
Taṃ ve kalyāṇasīloti,<br>
āhu bhikkhuṃ hirīmanaṃ.
</p><p><a id="p_18It_700" class="ms"></a><a class="sc" id="8"></a>
Yassa dhammā subhāvitā,<br> satta sambodhigāmino;<br>
Taṃ ve kalyāṇadhammoti,<br>
āhu bhikkhuṃ anussadaṃ.
</p><p><a id="p_18It_701" class="ms"></a><a class="sc" id="9"></a>
Yo dukkhassa pajānāti,<br> idheva khayamattano;<br>
Taṃ ve kalyāṇapaññoti,<br>
āhu bhikkhuṃ anāsavaṃ.
</p><p><a id="p_18It_702" class="ms"></a><a class="sc" id="10"></a>
Tehi dhammehi sampannaṃ,<br> anīghaṃ chinnasaṃsayaṃ;<br>
Asitaṃ sabbalokassa,<br>
āhu sabbapahāyinan”ti.
</p>
</blockquote><p><a id="p_18It_703" class="ms"></a><a class="sc" id="11"></a>
Ayampi attho vutto bhagavatā, iti me sutanti.</p>
<p class="endsection">Aṭṭhamaṃ.</p>
</article></section><a class="previous" href="/it96/pi/">◀ Itivuttaka  96</a><a class="top" href="#"> ▲ TOP </a><a class="next" href="/it98/pi/">Itivuttaka  98 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Pañcamavagga</div>
<div class="hidden">
Kalyāṇasīlasutta</div>
</div>
</body>
</html>
