<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta"><article><hgroup id="it95"><h2>Itivuttaka 95</h2>
<h1>Kāmūpapattisutta</h1></hgroup><p><a id="p_18It_677" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_678" class="ms"></a><a class="sc" id="2"></a>
“Tisso imā, bhikkhave, kāmūpapattiyo. Katamā tisso? Paccupaṭṭhitakāmā, nimmānaratino, paranimmitavasavattino–  imā kho, bhikkhave, tisso kāmūpapattiyo”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_679" class="ms"></a><a class="sc" id="3"></a>
“Paccupaṭṭhitakāmā ca,<br> ye devā vasavattino;<br>
Nimmānaratino devā,<br>
ye caññe kāmabhogino;<br>
Itthabhāvaññathābhāvaṃ,<br>
saṃsāraṃ nātivattare.
</p><p><a id="p_18It_680" class="ms"></a><a class="sc" id="4"></a>
Etamādīnavaṃ ñatvā,<br> kāmabhogesu paṇḍito;<br>
Sabbe pariccaje kāme,<br>
ye dibbā ye ca mānusā.
</p><p><a id="p_18It_681" class="ms"></a><a class="sc" id="5"></a>
Piyarūpasātagadhitaṃ,<br> chetvā sotaṃ duraccayaṃ;<br>
Asesaṃ parinibbanti,<br>
asesaṃ dukkhamaccaguṃ.
</p><p><a id="p_18It_682" class="ms"></a><a class="sc" id="6"></a>
Ariyaddasā vedaguno,<br> sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan”ti.
</p>
</blockquote><p><a id="p_18It_683" class="ms"></a><a class="sc" id="7"></a>
Ayampi attho vutto bhagavatā, iti me sutanti.</p>
<p class="endsection">Chaṭṭhaṃ.</p>
</article></section><a class="previous" href="/it94/pi/">◀ Itivuttaka  94</a><a class="top" href="#"> ▲ TOP </a><a class="next" href="/it96/pi/">Itivuttaka  96 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Pañcamavagga</div>
<div class="hidden">
Kāmūpapattisutta</div>
</div>
</body>
</html>