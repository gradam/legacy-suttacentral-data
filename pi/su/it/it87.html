<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc">
</div><section class="sutta"><article><hgroup id="it87"><h2>Itivuttaka 87</h2>
<h1>Andhakaraṇasutta</h1></hgroup><p><a id="p_18It_603" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_604" class="ms"></a><a class="sc" id="2"></a>
“Tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā. Katame tayo? Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Vihiṃsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.</p><p><a id="p_18It_605" class="ms"></a><a class="sc" id="3"></a>
Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā. Katame tayo? Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Avihiṃsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_606" class="ms"></a><a class="sc" id="4"></a>
“Tayo vitakke kusale vitakkaye,<br> Tayo pana akusale nirākare;<br>
Sa ve vitakkāni vicāritāni,<br>
Sameti vuṭṭhīva rajaṃ samūhataṃ;<br>
Sa ve vitakkūpasamena cetasā,<br>
Idheva so santipadaṃ samajjhagā”ti.
</p>
</blockquote><p><a id="p_18It_607" class="ms"></a><a class="sc" id="5"></a>
Ayampi attho vutto bhagavatā, iti me sutanti.</p>
<p class="endsection">Aṭṭhamaṃ.</p>
</article></section><a class="previous" href="/it86/pi/">◀ Itivuttaka  86</a><a class="top" href="#"> ▲ TOP </a><a class="next" href="/it88/pi/">Itivuttaka  88 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Andhakaraṇasutta</div>
</div>
</body>
</html>
