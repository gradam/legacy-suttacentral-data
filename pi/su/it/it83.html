<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
</html>
</html>
<div id="text" lang="pi">
<div id="toc">
</div><section class="sutta"><article><hgroup id="it83"><h2>Itivuttaka 83</h2>
<h1>Pañcapubbanimittasutta</h1></hgroup><p><a id="p_18It_562" class="ms"></a><a class="sc" id="1"></a> Vuttañhetaṃ bhagavatā vuttamarahatāti me sutaṃ: </p><p><a class="brnum" id="br1"></a><a id="p_18It_563" class="ms"></a><a class="sc" id="2"></a>
“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti–  mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti:  ‘ito, bho, sugatiṃ gaccha. </p><p><a class="brnum" id="br2"></a><a id="p_18It_564" class="ms"></a><a class="sc" id="3"></a>
Sugatiṃ gantvā suladdhalābhaṃ labha. </p><p><a class="brnum" id="br3"></a><a id="p_18It_565" class="ms"></a><a class="sc" id="4"></a>
Suladdhalābhaṃ labhitvā suppatiṭṭhito bhavāhī’”ti. </p><p><a class="brnum" id="br1"></a><a id="p_18It_566" class="ms"></a><a class="sc" id="5"></a>
Evaṃ vutte, aññataro bhikkhu bhagavantaṃ etadavoca:  “kiṃ nu kho, bhante, devānaṃ sugatigamanasaṅkhātaṃ. </p><p><a class="brnum" id="br2"></a><a id="p_18It_567" class="ms"></a><a class="sc" id="6"></a>
Kiñca, bhante, devānaṃ suladdhalābhasaṅkhātaṃ. </p><p><a class="brnum" id="br3"></a><a id="p_18It_568" class="ms"></a><a class="sc" id="7"></a>
Kiṃ pana, bhante, devānaṃ suppatiṭṭhitasaṅkhātan”ti? </p><p><a class="brnum" id="br1"></a><a id="p_18It_569" class="ms"></a><a class="sc" id="8"></a>
“Manussattaṃ kho, bhikkhu, devānaṃ sugatigamanasaṅkhātaṃ. </p><p><a class="brnum" id="br2"></a><a id="p_18It_570" class="ms"></a><a class="sc" id="9"></a>
Yaṃ manussabhūto samāno tathāgatappavedite dhammavinaye saddhaṃ paṭilabhati; idaṃ kho, bhikkhu, devānaṃ suladdhalābhasaṅkhātaṃ. </p><p><a class="brnum" id="br3"></a><a id="p_18It_571" class="ms"></a><a class="sc" id="10"></a>
Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, bhikkhu, devānaṃ suppatiṭṭhitasaṅkhātan”ti. </p><p><a id="p_18It_572" class="ms"></a><a class="sc" id="11"></a>
Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_573" class="ms"></a><a class="sc" id="12"></a>
“Yadā devo devakāyā,<br> cavati āyusaṅkhayā;<br>
Tayo saddā niccharanti,<br>
devānaṃ anumodataṃ.
</p><p><a class="brnum" id="br2"></a><a class="brnum" id="br1"></a><a id="p_18It_574" class="ms"></a><a class="sc" id="13"></a>
‘Ito bho sugatiṃ gaccha,<br> manussānaṃ sahabyataṃ; <br>
Manussabhūto saddhamme,<br>
labha saddhaṃ anuttaraṃ. 
</p><p><a class="brnum" id="br3"></a><a id="p_18It_575" class="ms"></a><a class="sc" id="14"></a>
Sā te saddhā niviṭṭhassa,<br> mūlajātā patiṭṭhitā;<br>
Yāvajīvaṃ asaṃhīrā,<br>
saddhamme suppavedite. 
</p><p><a id="p_18It_576" class="ms"></a><a class="sc" id="15"></a>
Kāyaduccaritaṃ hitvā,<br> vacīduccaritāni ca;<br>
Manoduccaritaṃ hitvā,<br>
yañcaññaṃ dosasañhitaṃ.
</p><p><a id="p_18It_577" class="ms"></a><a class="sc" id="16"></a>
Kāyena kusalaṃ katvā,<br> vācāya kusalaṃ bahuṃ;<br>
Manasā kusalaṃ katvā,<br>
appamāṇaṃ nirūpadhiṃ.
</p><p><a id="p_18It_578" class="ms"></a><a class="sc" id="17"></a>
Tato opadhikaṃ puññaṃ,<br> katvā dānena taṃ bahuṃ;<br>
Aññepi macce saddhamme,<br>
brahmacariye nivesaya’.
</p><p><a id="p_18It_579" class="ms"></a><a class="sc" id="18"></a>
Imāya anukampāya,<br> devā devaṃ yadā vidū;<br>
Cavantaṃ anumodenti,<br>
ehi deva punappunan”ti.
</p>
</blockquote><p><a id="p_18It_580" class="ms"></a><a class="sc" id="19"></a>
Ayampi attho vutto bhagavatā, iti me sutanti.</p>
<p class="endsection">Catutthaṃ.</p>
</article></section><a class="previous" href="/it82/pi/">◀ Itivuttaka  82</a><a class="top" href="#"> ▲ TOP </a><a class="next" href="/it84/pi/">Itivuttaka  84 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Pañcapubbanimittasutta</div>
</div>
</body>
</html>
