<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="98-102"><article><hgroup id="sn45.98"><h2>Saṃyutta Nikāya 45</h2> <h3>9. Gaṅgāpeyyālavagga</h3><h1>98–​102. Dutiyā­disa­mudda­ninna­sutta­pañcaka</h1></hgroup><p><a id="p_14S5_208" class="ms"></a><a class="msdiv" id="msdiv98–102."></a><a class="sc" id="1"></a>
“Seyyathāpi, bhikkhave, yamunā nadī samuddaninnā samuddapoṇā samuddapabbhārā; evameva kho, bhikkhave, bhikkhu … pe … seyyathāpi, bhikkhave, aciravatī nadī samuddaninnā samuddapoṇā samuddapabbhārā; evameva kho, bhikkhave, bhikkhu … pe … seyyathāpi, bhikkhave, sarabhū nadī samuddaninnā samuddapoṇā samuddapabbhārā; evameva kho, bhikkhave, bhikkhu … pe … seyyathāpi, bhikkhave, mahī nadī samuddaninnā samuddapoṇā samuddapabbhārā; evameva kho, bhikkhave, bhikkhu … pe … seyyathāpi, bhikkhave, yā kācimā mahānadiyo, seyyathidaṃ–  gaṅgā, yamunā, aciravatī, sarabhū, mahī, sabbā tā samuddaninnā samuddapoṇā samuddapabbhārā; evameva kho, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro”ti.</p>
<p class="endsection">Chaṭṭhaṃ.</p>
<p class="endsection">Gaṅgāpeyyālaṃ.</p><blockquote class="uddanagatha"><p><a id="p_14S5_212" class="ms"></a><a class="sc" id="2"></a>
Cha pācīnato ninnā,<br> Cha ninnā ca samuddato;<br>
Ete dve cha dvādasa honti,<br>
Vaggo tena pavuccatīti;<br>
Gaṅgāpeyyālī pācīnaninnavācanamaggī,<br>
Vivekanissitaṃ dvādasakī paṭhamakī.
</p>
</blockquote>
</article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Gaṅgāpeyyālavagga</div>
<div class="hidden">
Paṭhamapācīnaninnasutta</div>
</div>
</section><a class="previous" href="/sn45.97/pi/">◀ Saṃyutta Nikāya  45.97</a><a class="top" href="#"> ▲ TOP </a><a class="next" href="/sn45.103/pi/">Saṃyutta Nikāya  45.103 ▶</a></div>
</body></html>