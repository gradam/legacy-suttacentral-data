<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="snp4.9"><article><hgroup><h2>Sutta Nipāta 4.9</h2>
<h1>Māgaṇḍiyasutta</h1></hgroup><blockquote class="gatha"><p><a class="sc" id="28"></a><a id="p_18Sn_1011" class="ms"></a> “Disvāna taṇhaṃ aratiṃ ragañca,<br> Nāhosi chando api methunasmiṃ;<br>
Kimevidaṃ muttakarīsapuṇṇaṃ,<br>
Pādāpi naṃ samphusituṃ na icche”. 
</p><p><a class="sc" id="29"></a><a class="brnum" id="br2"></a><a id="p_18Sn_1012" class="ms"></a>
“Etādisañce ratanaṃ na icchasi,<br> Nāriṃ narindehi bahūhi patthitaṃ;<br>
Diṭṭhigataṃ sīlavataṃ nu jīvitaṃ,<br>
Bhavūpapattiñca vadesi kīdisaṃ”. 
</p>
<span class="speaker">(māgaṇḍiyāti bhagavā):</span><p><a class="sc" id="30"></a><a class="brnum" id="br3"></a><a id="p_18Sn_1013" class="ms"></a> “Idaṃ vadāmīti na tassa hoti,<br> Dhammesu niccheyya samuggahītaṃ;<br>
Passañca diṭṭhīsu anuggahāya,<br>
Ajjhattasantiṃ pacinaṃ adassaṃ”. 
</p>
<span class="speaker">(iti māgaṇḍiyo):</span><p><a class="sc" id="31"></a><a class="brnum" id="br4"></a><a id="p_18Sn_1014" class="ms"></a> “Vinicchayā yāni pakappitāni,<br> Te ve munī brūsi anuggahāya;<br>
Ajjhattasantīti yametamatthaṃ,<br>
Kathaṃ nu dhīrehi paveditaṃ taṃ”. 
</p>
<span class="speaker">(māgaṇḍiyāti bhagavā):</span><p><a class="sc" id="32"></a><a class="brnum" id="br5"></a><a id="p_18Sn_1015" class="ms"></a> “Na diṭṭhiyā na sutiyā na ñāṇena,<br> Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Ete ca nissajja anuggahāya,<br>
Santo anissāya bhavaṃ na jappe”. 
</p>
<span class="speaker">(iti māgaṇḍiyo):</span><p><a class="sc" id="33"></a><a class="brnum" id="br6"></a><a id="p_18Sn_1016" class="ms"></a> “No ce kira diṭṭhiyā na sutiyā na ñāṇena,<br> Sīlabbatenāpi na suddhimāha;<br>
Adiṭṭhiyā assutiyā añāṇā,<br>
Asīlatā abbatā nopi tena;<br>
Maññāmahaṃ momuhameva dhammaṃ,<br>
Diṭṭhiyā eke paccenti suddhiṃ”. 
</p>
<span class="speaker">(māgaṇḍiyāti bhagavā):</span><p><a class="sc" id="34"></a><a class="brnum" id="br7"></a><a id="p_18Sn_1017" class="ms"></a> “Diṭṭhañca nissāya anupucchamāno,<br> Samuggahītesu pamohamāgā;<br>
Ito ca nāddakkhi aṇumpi saññaṃ,<br>
Tasmā tuvaṃ momuhato dahāsi. 
</p><p><a class="sc" id="35"></a><a class="brnum" id="br8"></a><a id="p_18Sn_1018" class="ms"></a>
Samo visesī uda vā nihīno,<br> Yo maññati so vivadetha tena;<br>
Tīsu vidhāsu avikampamāno,<br>
Samo visesīti na tassa hoti. 
</p><p><a class="sc" id="36"></a><a class="brnum" id="br9"></a><a id="p_18Sn_1019" class="ms"></a>
Saccanti so brāhmaṇo kiṃ vadeyya,<br> Musāti vā so vivadetha kena;<br>
Yasmiṃ samaṃ visamaṃ vāpi natthi,<br>
Sa kena vādaṃ paṭisaṃyujeyya. 
</p><p><a class="sc" id="37"></a><a class="brnum" id="br10"></a><a id="p_18Sn_1020" class="ms"></a>
Okaṃ pahāya aniketasārī,<br> Gāme akubbaṃ muni santhavāni;<br>
Kāmehi ritto apurakkharāno,<br>
Kathaṃ na viggayha janena kayirā. 
</p><p><a class="sc" id="38"></a><a class="brnum" id="br11"></a><a id="p_18Sn_1021" class="ms"></a>
Yehi vivitto vicareyya loke,<br> Na tāni uggayha vadeyya nāgo;<br>
Jalambujaṃ kaṇḍakavārijaṃ yathā,<br>
Jalena paṅkena canūpalittaṃ;<br>
Evaṃ munī santivādo agiddho,<br>
Kāme ca loke ca anūpalitto. 
</p><p><a class="sc" id="39"></a><a class="brnum" id="br12"></a><a id="p_18Sn_1022" class="ms"></a>
Na vedagū diṭṭhiyāyako na mutiyā,<br> Sa mānameti na hi tammayo so;<br>
Na kammunā nopi sutena neyyo,<br>
Anūpanīto sa nivesanesu. 
</p><p><a class="sc" id="40"></a><a class="brnum" id="br13"></a><a id="p_18Sn_1023" class="ms"></a>
Saññāvirattassa na santi ganthā,<br> Paññāvimuttassa na santi mohā;<br>
Saññañca diṭṭhiñca ye aggahesuṃ,<br>
Te ghaṭṭayantā vicaranti loke”ti. 
</p>
</blockquote>
<p class="endsection">Māgaṇḍiyasuttaṃ navamaṃ.</p>
</article></section><a class="previous" href="/snp4.8/pi/">◀ Sutta Nipāta  4.8</a><a class="top" href="#"> ▲ TOP </a><a class="next" href="/snp4.10/pi/">Sutta Nipāta  4.10 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Māgaṇḍiyasutta</div>
</div>
</body>
</html>