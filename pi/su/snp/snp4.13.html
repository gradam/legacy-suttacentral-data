<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div><section class="sutta" id="snp4.13"><article><hgroup><h2>Sutta Nipāta 4.13</h2>
<h1>Mahābyūhasutta</h1></hgroup><blockquote class="gatha"><p><a class="sc" id="365"></a><a id="p_18Sn_1075" class="ms"></a> “Ye kecime diṭṭhiparibbasānā,<br> Idameva saccanti vivādayanti;<br>
Sabbeva te nindamanvānayanti,<br>
Atho pasaṃsampi labhanti tattha”. 
</p><p><a class="sc" id="366"></a><a class="brnum" id="br2"></a><a id="p_18Sn_1076" class="ms"></a>
“Appañhi etaṃ na alaṃ samāya,<br> Duve vivādassa phalāni brūmi;<br>
Etampi disvā na vivādayetha,<br>
Khemābhipassaṃ avivādabhūmiṃ”. 
</p><p><a class="sc" id="367"></a><a class="brnum" id="br3"></a><a id="p_18Sn_1077" class="ms"></a>
“Yā kācimā sammutiyo puthujjā,<br> Sabbāva etā na upeti vidvā;<br>
Anūpayo so upayaṃ kimeyya,<br>
Diṭṭhe sute khantimakubbamāno”. 
</p><p><a class="sc" id="368"></a><a class="brnum" id="br4"></a><a id="p_18Sn_1078" class="ms"></a>
“Sīluttamā saññamenāhu suddhiṃ,<br> Vataṃ samādāya upaṭṭhitāse;<br>
Idheva sikkhema athassa suddhiṃ,<br>
Bhavūpanītā kusalāvadānā. 
</p><p><a class="sc" id="369"></a><a class="brnum" id="br5"></a><a id="p_18Sn_1079" class="ms"></a>
Sace cuto sīlavatato hoti,<br> Pavedhatī kamma virādhayitvā;<br>
Pajappatī patthayatī ca suddhiṃ,<br>
Satthāva hīno pavasaṃ gharamhā. 
</p><p><a class="sc" id="370"></a><a class="brnum" id="br6"></a><a id="p_18Sn_1080" class="ms"></a>
Sīlabbataṃ vāpi pahāya sabbaṃ,<br> Kammañca sāvajjanavajjametaṃ;<br>
Suddhiṃ asuddhinti apatthayāno,<br>
Virato care santimanuggahāya. 
</p><p><a class="sc" id="371"></a><a class="brnum" id="br7"></a><a id="p_18Sn_1081" class="ms"></a>
Tamūpanissāya jigucchitaṃ vā,<br> Atha vāpi diṭṭhaṃ va sutaṃ mutaṃ vā;<br>
Uddhaṃsarā suddhimanutthunanti,<br>
Avītataṇhāse bhavābhavesu. 
</p><p><a class="sc" id="372"></a><a class="brnum" id="br8"></a><a id="p_18Sn_1082" class="ms"></a>
Patthayamānassa hi jappitāni,<br> Pavedhitaṃ vāpi pakappitesu;<br>
Cutūpapāto idha yassa natthi,<br>
Sa kena vedheyya kuhiṃ va jappe”. 
</p><p><a class="sc" id="373"></a><a class="brnum" id="br9"></a><a id="p_18Sn_1083" class="ms"></a>
“Yamāhu dhammaṃ paramanti eke,<br> Tameva hīnanti panāhu aññe;<br>
Sacco nu vādo katamo imesaṃ,<br>
Sabbeva hīme kusalāvadānā”. 
</p><p><a class="sc" id="374"></a><a class="brnum" id="br10"></a><a id="p_18Sn_1084" class="ms"></a>
“Sakañhi dhammaṃ paripuṇṇamāhu,<br> Aññassa dhammaṃ pana hīnamāhu;<br>
Evampi viggayha vivādayanti,<br>
Sakaṃ sakaṃ sammutimāhu saccaṃ. 
</p><p><a class="sc" id="375"></a><a class="brnum" id="br11"></a><a id="p_18Sn_1085" class="ms"></a>
Parassa ce vambhayitena hīno,<br> Na koci dhammesu visesi assa;<br>
Puthū hi aññassa vadanti dhammaṃ,<br>
Nihīnato samhi daḷhaṃ vadānā. 
</p><p><a class="sc" id="376"></a><a class="brnum" id="br12"></a><a id="p_18Sn_1086" class="ms"></a>
Saddhammapūjāpi nesaṃ tatheva,<br> Yathā pasaṃsanti sakāyanāni;<br>
Sabbeva vādā tathiyā bhaveyyuṃ,<br>
Suddhī hi nesaṃ paccattameva. 
</p><p><a class="sc" id="377"></a><a class="brnum" id="br13"></a><a id="p_18Sn_1087" class="ms"></a>
Na brāhmaṇassa paraneyyamatthi,<br> Dhammesu niccheyya samuggahītaṃ;<br>
Tasmā vivādāni upātivatto,<br>
Na hi seṭṭhato passati dhammamaññaṃ. 
</p><p><a class="sc" id="378"></a><a class="brnum" id="br14"></a><a id="p_18Sn_1088" class="ms"></a>
Jānāmi passāmi tatheva etaṃ,<br> Diṭṭhiyā eke paccenti suddhiṃ;<br>
Addakkhi ce kiñhi tumassa tena,<br>
Atisitvā aññena vadanti suddhiṃ. 
</p><p><a class="sc" id="379"></a><a class="brnum" id="br15"></a><a id="p_18Sn_1089" class="ms"></a>
Passaṃ naro dakkhati nāmarūpaṃ,<br> Disvāna vā ñassati tānimeva;<br>
Kāmaṃ bahuṃ passatu appakaṃ vā,<br>
Na hi tena suddhiṃ kusalā vadanti. 
</p><p><a class="sc" id="380"></a><a class="brnum" id="br16"></a><a id="p_18Sn_1090" class="ms"></a>
Nivissavādī na hi subbināyo,<br> Pakappitaṃ diṭṭhi purakkharāno;<br>
Yaṃ nissito tattha subhaṃ vadāno,<br>
Suddhiṃ vado tattha tathaddasā so. 
</p><p><a class="sc" id="381"></a><a class="brnum" id="br17"></a><a id="p_18Sn_1091" class="ms"></a>
Na brāhmaṇo kappamupeti saṅkhā,<br> Na diṭṭhisārī napi ñāṇabandhu;<br>
Ñatvā ca so sammutiyo puthujjā,<br>
Upekkhatī uggahaṇanti maññe. 
</p><p><a class="sc" id="382"></a><a class="brnum" id="br18"></a><a id="p_18Sn_1092" class="ms"></a>
Vissajja ganthāni munīdha loke,<br> Vivādajātesu na vaggasārī;<br>
Santo asantesu upekkhako so,<br>
Anuggaho uggahaṇanti maññe. 
</p><p><a class="sc" id="383"></a><a class="brnum" id="br19"></a><a id="p_18Sn_1093" class="ms"></a>
Pubbāsave hitvā nave akubbaṃ,<br> Na chandagū nopi nivissavādī;<br>
Sa vippamutto diṭṭhigatehi dhīro,<br>
Na lippati loke anattagarahī. 
</p><p><a class="sc" id="384"></a><a class="brnum" id="br20"></a><a id="p_18Sn_1094" class="ms"></a>
Sa sabbadhammesu visenibhūto,<br> Yaṃ kiñci diṭṭhaṃ va sutaṃ mutaṃ vā;<br>
Sa pannabhāro muni vippamutto,<br>
Na kappiyo nūparato na patthiyo”ti. 
</p>
</blockquote>
<p class="endsection">Mahābyūhasuttaṃ terasamaṃ.</p>
</article></section><a class="previous" href="/snp4.12/pi/">◀ Sutta Nipāta  4.12</a><a class="top" href="#"> ▲ TOP </a><a class="next" href="/snp4.14/pi/">Sutta Nipāta  4.14 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Mahābyūhasutta</div>
</div>
</body>
</html>