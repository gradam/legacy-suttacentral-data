<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp1.3:Pali</title></head><body>
<div id="text" lang="pi">
<div id="toc">
</div><section class="sutta" id="snp1.3"><article><hgroup><h2>Sutta Nipāta 1.3</h2>
<h1>Khaggavisāṇasutta</h1></hgroup><blockquote class="gatha"><p><a class="sc" id="316"></a><a id="p_18Sn_38" class="ms"></a> “Sabbesu bhūtesu nidhāya daṇḍaṃ,<br> Aviheṭhayaṃ aññatarampi tesaṃ;<br>
Na puttamiccheyya kuto sahāyaṃ,<br>
Eko care khaggavisāṇakappo”. 
</p><p><a class="sc" id="317"></a><a class="brnum" id="br2"></a><a id="p_18Sn_39" class="ms"></a>
“Saṃsaggajātassa bhavanti snehā,<br> Snehanvayaṃ dukkhamidaṃ pahoti;<br>
Ādīnavaṃ snehajaṃ pekkhamāno,<br>
Eko care khaggavisāṇakappo”. 
</p><p><a class="sc" id="318"></a><a class="brnum" id="br3"></a><a id="p_18Sn_40" class="ms"></a>
“Mitte suhajje anukampamāno,<br> Hāpeti atthaṃ paṭibaddhacitto;<br>
Etaṃ bhayaṃ santhave pekkhamāno,<br>
Eko care khaggavisāṇakappo”. 
</p><p><a class="sc" id="319"></a><a class="brnum" id="br4"></a><a id="p_18Sn_41" class="ms"></a>
“Vaṃso visālova yathā visatto,<br> Puttesu dāresu ca yā apekkhā;<br>
Vaṃsakkaḷīrova asajjamāno,<br>
Eko care khaggavisāṇakappo”. 
</p><p><a class="sc" id="320"></a><a class="brnum" id="br5"></a><a id="p_18Sn_42" class="ms"></a>
“Migo araññamhi yathā abaddho,<br> Yenicchakaṃ gacchati gocarāya;<br>
Viññū naro seritaṃ pekkhamāno,<br>
Eko care khaggavisāṇakappo”. 
</p><p><a class="sc" id="321"></a><a class="brnum" id="br6"></a><a id="p_18Sn_43" class="ms"></a>
“Āmantanā hoti sahāyamajjhe,<br> Vāse ṭhāne gamane cārikāya;<br>
Anabhijjhitaṃ seritaṃ pekkhamāno,<br>
Eko care khaggavisāṇakappo”. 
</p><p><a class="sc" id="322"></a><a class="brnum" id="br7"></a><a id="p_18Sn_44" class="ms"></a>
“Khiḍḍā ratī hoti sahāyamajjhe,<br> Puttesu ca vipulaṃ hoti pemaṃ;<br>
Piyavippayogaṃ vijigucchamāno,<br>
Eko care khaggavisāṇakappo”. 
</p><p><a class="sc" id="323"></a><a class="brnum" id="br8"></a><a id="p_18Sn_45" class="ms"></a>
“Cātuddiso appaṭigho ca hoti,<br> Santussamāno itarītarena;<br>
Parissayānaṃ sahitā achambhī,<br>
Eko care khaggavisāṇakappo”. 
</p><p><a class="sc" id="324"></a><a class="brnum" id="br9"></a><a id="p_18Sn_46" class="ms"></a>
“Dussaṅgahā pabbajitāpi eke,<br> Atho gahaṭṭhā gharamāvasantā;<br>
Appossukko paraputtesu hutvā,<br>
Eko care khaggavisāṇakappo”. 
</p><p><a class="sc" id="325"></a><a class="brnum" id="br10"></a><a id="p_18Sn_47" class="ms"></a>
“Oropayitvā gihibyañjanāni,<br> Sañchinnapatto yathā koviḷāro;<br>
Chetvāna vīro gihibandhanāni,<br>
Eko care khaggavisāṇakappo”. 
</p><p><a class="sc" id="326"></a><a class="brnum" id="br11"></a><a id="p_18Sn_48" class="ms"></a>
“Sace labhetha nipakaṃ sahāyaṃ,<br> Saddhiṃ caraṃ sādhuvihāridhīraṃ;<br>
Abhibhuyya sabbāni parissayāni,<br>
Careyya tenattamano satīmā”. 
</p><p><a class="sc" id="327"></a><a class="brnum" id="br12"></a><a id="p_18Sn_49" class="ms"></a>
“No ce labhetha nipakaṃ sahāyaṃ,<br> Saddhiṃ caraṃ sādhuvihāridhīraṃ;<br>
Rājāva raṭṭhaṃ vijitaṃ pahāya,<br>
Eko care mātaṅgaraññeva nāgo”. 
</p><p><a class="sc" id="328"></a><a class="brnum" id="br13"></a><a id="p_18Sn_50" class="ms"></a>
“Addhā pasaṃsāma sahāyasampadaṃ,<br> Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khaggavisāṇakappo”. 
</p><p><a class="sc" id="329"></a><a class="brnum" id="br14"></a><a id="p_18Sn_51" class="ms"></a>
“Disvā suvaṇṇassa pabhassarāni,<br> Kammāraputtena suniṭṭhitāni;<br>
Saṅghaṭṭamānāni duve bhujasmiṃ,<br>
Eko care khaggavisāṇakappo”. 
</p><p><a class="sc" id="330"></a><a class="brnum" id="br15"></a><a id="p_18Sn_52" class="ms"></a>
“Evaṃ dutīyena sahā mamassa,<br> Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khaggavisāṇakappo”. 
</p><p><a class="sc" id="331"></a><a class="brnum" id="br16"></a><a id="p_18Sn_53" class="ms"></a>
“Kāmā hi citrā madhurā manoramā,<br> Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khaggavisāṇakappo”. 
</p><p><a class="sc" id="332"></a><a class="brnum" id="br17"></a><a id="p_18Sn_54" class="ms"></a>
“Ītī ca gaṇḍo ca upaddavo ca,<br> Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khaggavisāṇakappo”. 
</p><p><a class="sc" id="333"></a><a class="brnum" id="br18"></a><a id="p_18Sn_55" class="ms"></a>
“Sītañca uṇhañca khudaṃ pipāsaṃ,<br> Vātātape ḍaṃsasarīsape ca;<br>
Sabbānipetāni abhisambhavitvā,<br>
Eko care khaggavisāṇakappo”. 
</p><p><a class="sc" id="334"></a><a class="brnum" id="br19"></a><a id="p_18Sn_56" class="ms"></a>
“Nāgova yūthāni vivajjayitvā,<br> Sañjātakhandho padumī uḷāro;<br>
Yathābhirantaṃ viharaṃ araññe,<br>
Eko care khaggavisāṇakappo”. 
</p><p><a class="sc" id="335"></a><a class="brnum" id="br20"></a><a id="p_18Sn_57" class="ms"></a>
“Aṭṭhānataṃ saṅgaṇikāratassa,<br> Yaṃ phassaye sāmayikaṃ vimuttiṃ;<br>
Ādiccabandhussa vaco nisamma,<br>
Eko care khaggavisāṇakappo”. 
</p><p><a class="sc" id="336"></a><a class="brnum" id="br21"></a><a id="p_18Sn_58" class="ms"></a>
“Diṭṭhīvisūkāni upātivatto,<br> Patto niyāmaṃ paṭiladdhamaggo;<br>
Uppannañāṇomhi anaññaneyyo,<br>
Eko care khaggavisāṇakappo”. 
</p><p><a class="sc" id="337"></a><a class="brnum" id="br22"></a><a id="p_18Sn_59" class="ms"></a>
“Nillolupo nikkuho nippipāso,<br> Nimmakkho niddhantakasāvamoho;<br>
Nirāsayo sabbaloke bhavitvā,<br>
Eko care khaggavisāṇakappo”. 
</p><p><a class="sc" id="338"></a><a class="brnum" id="br23"></a><a id="p_18Sn_60" class="ms"></a>
“Pāpaṃ sahāyaṃ parivajjayetha,<br> Anatthadassiṃ visame niviṭṭhaṃ;<br>
Sayaṃ na seve pasutaṃ pamattaṃ,<br>
Eko care khaggavisāṇakappo”. 
</p><p><a class="sc" id="339"></a><a class="brnum" id="br24"></a><a id="p_18Sn_61" class="ms"></a>
“Bahussutaṃ dhammadharaṃ bhajetha,<br> Mittaṃ uḷāraṃ paṭibhānavantaṃ;<br>
Aññāya atthāni vineyya kaṅkhaṃ,<br>
Eko care khaggavisāṇakappo”. 
</p><p><a class="sc" id="340"></a><a class="brnum" id="br25"></a><a id="p_18Sn_62" class="ms"></a>
“Khiḍḍaṃ ratiṃ kāmasukhañca loke,<br> Analaṅkaritvā anapekkhamāno;<br>
Vibhūsanaṭṭhānā virato saccavādī,<br>
Eko care khaggavisāṇakappo”. 
</p><p><a class="sc" id="341"></a><a class="brnum" id="br26"></a><a id="p_18Sn_63" class="ms"></a>
“Puttañca dāraṃ pitarañca mātaraṃ,<br> Dhanāni dhaññāni ca bandhavāni;<br>
Hitvāna kāmāni yathodhikāni,<br>
Eko care khaggavisāṇakappo”. 
</p><p><a class="sc" id="342"></a><a class="brnum" id="br27"></a><a id="p_18Sn_64" class="ms"></a>
“Saṅgo eso parittamettha sokhyaṃ,<br> Appassādo dukkhamettha bhiyyo;<br>
Gaḷo eso iti ñatvā matīmā,<br>
Eko care khaggavisāṇakappo”. 
</p><p><a class="sc" id="343"></a><a class="brnum" id="br28"></a><a id="p_18Sn_65" class="ms"></a>
“Sandālayitvāna saṃyojanāni,<br> Jālaṃva bhetvā salilambucārī;<br>
Aggīva daḍḍhaṃ anivattamāno,<br>
Eko care khaggavisāṇakappo”. 
</p><p><a class="sc" id="344"></a><a class="brnum" id="br29"></a><a id="p_18Sn_66" class="ms"></a>
“Okkhittacakkhu na ca pādalolo,<br> Guttindriyo rakkhitamānasāno;<br>
Anavassuto apariḍayhamāno,<br>
Eko care khaggavisāṇakappo”. 
</p><p><a class="sc" id="345"></a><a class="brnum" id="br30"></a><a id="p_18Sn_67" class="ms"></a>
“Ohārayitvā gihibyañjanāni,<br> Sañchannapatto yathā pārichatto;<br>
Kāsāyavattho abhinikkhamitvā,<br>
Eko care khaggavisāṇakappo”. 
</p><p><a class="sc" id="346"></a><a class="brnum" id="br31"></a><a id="p_18Sn_68" class="ms"></a>
“Rasesu gedhaṃ akaraṃ alolo,<br> Anaññaposī sapadānacārī;<br>
Kule kule appaṭibaddhacitto,<br>
Eko care khaggavisāṇakappo”. 
</p><p><a class="sc" id="347"></a><a class="brnum" id="br32"></a><a id="p_18Sn_69" class="ms"></a>
“Pahāya pañcāvaraṇāni cetaso,<br> Upakkilese byapanujja sabbe;<br>
Anissito chetva sinehadosaṃ,<br>
Eko care khaggavisāṇakappo”. 
</p><p><a class="sc" id="348"></a><a class="brnum" id="br33"></a><a id="p_18Sn_70" class="ms"></a>
“Vipiṭṭhikatvāna sukhaṃ dukhañca,<br> Pubbeva ca somanassadomanassaṃ;<br>
Laddhānupekkhaṃ samathaṃ visuddhaṃ,<br>
Eko care khaggavisāṇakappo”. 
</p><p><a class="sc" id="349"></a><a class="brnum" id="br34"></a><a id="p_18Sn_71" class="ms"></a>
“Āraddhaviriyo paramatthapattiyā,<br> Alīnacitto akusītavutti;<br>
Daḷhanikkamo thāmabalūpapanno,<br>
Eko care khaggavisāṇakappo”. 
</p><p><a class="sc" id="350"></a><a class="brnum" id="br35"></a><a id="p_18Sn_72" class="ms"></a>
“Paṭisallānaṃ jhānamariñcamāno,<br> Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khaggavisāṇakappo”. 
</p><p><a class="sc" id="351"></a><a class="brnum" id="br36"></a><a id="p_18Sn_73" class="ms"></a>
“Taṇhakkhayaṃ patthayamappamatto,<br> Aneḷamūgo sutavā satīmā;<br>
Saṅkhātadhammo niyato padhānavā,<br>
Eko care khaggavisāṇakappo”. 
</p><p><a class="sc" id="352"></a><a class="brnum" id="br37"></a><a id="p_18Sn_74" class="ms"></a>
“Sīhova saddesu asantasanto,<br> Vātova jālamhi asajjamāno;<br>
Padumaṃva toyena alippamāno”,<br>
Eko care khaggavisāṇakappo. 
</p><p><a class="sc" id="353"></a><a class="brnum" id="br38"></a><a id="p_18Sn_75" class="ms"></a>
“Sīho yathā dāṭhabalī pasayha,<br> Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khaggavisāṇakappo”. 
</p><p><a class="sc" id="354"></a><a class="brnum" id="br39"></a><a id="p_18Sn_76" class="ms"></a>
“Mettaṃ upekkhaṃ karuṇaṃ vimuttiṃ,<br> Āsevamāno muditañca kāle;<br>
Sabbena lokena avirujjhamāno,<br>
Eko care khaggavisāṇakappo”. 
</p><p><a class="sc" id="355"></a><a class="brnum" id="br40"></a><a id="p_18Sn_77" class="ms"></a>
“Rāgañca dosañca pahāya mohaṃ,<br> Sandālayitvāna saṃyojanāni;<br>
Asantasaṃ jīvitasaṅkhayamhi,<br>
Eko care khaggavisāṇakappo”. 
</p><p><a class="sc" id="356"></a><a class="brnum" id="br41"></a><a id="p_18Sn_78" class="ms"></a>
“Bhajanti sevanti ca kāraṇatthā,<br> Nikkāraṇā dullabhā ajja mittā;<br>
Attaṭṭhapaññā asucī manussā,<br>
Eko care khaggavisāṇakappo”. 
</p>
</blockquote>
<p class="endsection">Khaggavisāṇasuttaṃ tatiyaṃ.</p>
</article></section><a class="previous" href="/snp1.2/pi/">◀ Sutta Nipāta  1.2</a><a class="top" href="#"> ▲ TOP </a><a class="next" href="/snp1.4/pi/">Sutta Nipāta  1.4 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Uragavagga</div>
<div class="hidden">
Khaggavisāṇasutta</div>
</div>
</body></html>