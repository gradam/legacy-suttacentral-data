<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it93:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it93"><h2><a href="#" id="s">Itivuttaka 93</a></h2>
<h1>Aggisutta</h1></hgroup><p><a id="p_18It_661" class="ms"></a><a class="sc" id="it93.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_662" class="ms"></a><a class="sc" id="it93.2"></a>
“Tayome, bhikkhave, aggī. Katame tayo? Rāgaggi, dosaggi, mohaggi–  ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_663" class="ms"></a><a class="sc" id="it93.3"></a>
“Rāgaggi dahati macce,<br> ratte kāmesu mucchite;<br>
Dosaggi pana byāpanne,<br>
nare pāṇātipātino.
</p><p><a id="p_18It_664" class="ms"></a><a class="sc" id="it93.4"></a>
Mohaggi pana sammūḷhe,<br> ariyadhamme akovide;<br>
Ete aggī ajānantā,<br>
sakkāyābhiratā pajā.
</p><p><a id="p_18It_665" class="ms"></a><a class="sc" id="it93.5"></a>
Te vaḍḍhayanti nirayaṃ,<br> tiracchānañca yoniyo;<br>
Asuraṃ pettivisayaṃ,<br>
amuttā mārabandhanā.
</p><p><a id="p_18It_666" class="ms"></a><a class="sc" id="it93.6"></a>
Ye ca rattindivā yuttā,<br> sammāsambuddhasāsane;<br>
Te nibbāpenti rāgaggiṃ,<br>
niccaṃ asubhasaññino.
</p><p><a id="p_18It_667" class="ms"></a><a class="sc" id="it93.7"></a>
Dosaggiṃ pana mettāya,<br> nibbāpenti naruttamā;<br>
Mohaggiṃ pana paññāya,<br>
yāyaṃ nibbedhagāminī.
</p><p><a id="p_18It_668" class="ms"></a><a class="sc" id="it93.8"></a>
Te nibbāpetvā nipakā,<br> rattindivamatanditā;<br>
Asesaṃ parinibbanti,<br>
asesaṃ dukkhamaccaguṃ.
</p><p><a id="p_18It_669" class="ms"></a><a class="sc" id="it93.9"></a>
Ariyaddasā vedaguno,<br> sammadaññāya paṇḍitā;<br>
Jātikkhayamabhiññāya,<br>
nāgacchanti punabbhavan”ti.
</p>
</blockquote><p><a id="p_18It_670" class="ms"></a><a class="sc" id="it93.10"></a>
Ayampi attho vutto bhagavatā, iti me sutanti.</p>
<p class="endsection">Catutthaṃ.</p><a href="../../it92/pi/" rel="prev" class="previous">◀ Itivuttaka 92</a><a href="#" class="top">▲ TOP</a>
<a href="../../it94/pi/" rel="prefetch" class="next">Itivuttaka 94 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Pañcamavagga</div>
<div class="hidden">
Aggisutta</div>
</div>
</body></html>