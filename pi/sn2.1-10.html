<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn2.1">1. Paṭhamakassapasutta</a></li>
<li><a id="menu2" href="#sn2.2">2. Dutiyakassapasutta</a></li>
<li><a id="menu3" href="#sn2.3">3. Māghasutta</a></li>
<li><a id="menu4" href="#sn2.4">4. Māgadhasutta</a></li>
<li><a id="menu5" href="#sn2.5">5. Dāmalisutta</a></li>
<li><a id="menu6" href="#sn2.6">6. Kāmadasutta</a></li>
<li><a id="menu7" href="#sn2.7">7. Pañcālacaṇḍasutta</a></li>
<li><a id="menu8" href="#sn2.8">8. Tāyanasutta</a></li>
<li><a id="menu9" href="#sn2.9">9. Candimasutta</a></li>
<li><a id="menu10" href="#sn2.10">10. Sūriyasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn2.1"><h2>Saṃyutta Nikāya 2</h2> <h3>1. Paṭhamavagga</h3><h1><a href="#menu">1. Paṭhamakassapasutta</a></h1></hgroup><p><a id="p_12S1_371" class="ms"></a><a class="msdiv" id="msdiv82"></a><a class="sc" id="sn2.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kassapo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho kassapo devaputto bhagavantaṃ etadavoca:  “bhikkhuṃ bhagavā pakāsesi, no ca bhikkhuno anusāsan”ti. “Tena hi, kassapa, taññevettha paṭibhātū”ti.</p><blockquote class="gatha"><p><a id="p_12S1_372" class="ms"></a><a class="sc" id="sn2.1.2"></a>
“Subhāsitassa sikkhetha,<br> samaṇūpāsanassa ca;<br>
Ekāsanassa ca raho,<br>
cittavūpasamassa cā”ti.
</p>
</blockquote><p><a id="p_12S1_373" class="ms"></a><a class="sc" id="sn2.1.3"></a>
Idamavoca kassapo devaputto; samanuñño satthā ahosi. Atha kho kassapo devaputto “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti.</p></article></section><section class="sutta" id="2"><article><hgroup id="sn2.2"><h1><a href="#menu">2. Dutiyakassapasutta</a></h1></hgroup><p><a id="p_12S1_374" class="ms"></a><a class="msdiv" id="msdiv83"></a><a class="sc" id="sn2.2.1"></a>
Sāvatthinidānaṃ. Ekamantaṃ ṭhito kho kassapo devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_375" class="ms"></a><a class="sc" id="sn2.2.2"></a>
“Bhikkhu siyā jhāyī vimuttacitto,<br> Ākaṅkhe ce hadayassānupattiṃ;<br>
Lokassa ñatvā udayabbayañca,<br>
Sucetaso anissito tadānisaṃso”ti.
</p>
</blockquote></article></section><section class="sutta" id="3"><article><hgroup id="sn2.3"><h1><a href="#menu">3. Māghasutta</a></h1></hgroup><p><a id="p_12S1_376" class="ms"></a><a class="msdiv" id="msdiv84"></a><a class="sc" id="sn2.3.1"></a>
Sāvatthinidānaṃ. Atha kho māgho devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho māgho devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_377" class="ms"></a><a class="sc" id="sn2.3.2"></a>
“Kiṃsu chetvā sukhaṃ seti,<br> kiṃsu chetvā na socati;<br>
Kissassu ekadhammassa,<br>
vadhaṃ rocesi gotamā”ti.
</p><p><a id="p_12S1_378" class="ms"></a><a class="sc" id="sn2.3.3"></a>
“Kodhaṃ chetvā sukhaṃ seti,<br> kodhaṃ chetvā na socati;<br>
Kodhassa visamūlassa,<br>
madhuraggassa vatrabhū;<br>
Vadhaṃ ariyā pasaṃsanti,<br>
tañhi chetvā na socatī”ti.
</p>
</blockquote></article></section><section class="sutta" id="4"><article><hgroup id="sn2.4"><h1><a href="#menu">4. Māgadhasutta</a></h1></hgroup><p><a id="p_12S1_379" class="ms"></a><a class="msdiv" id="msdiv85"></a><a class="sc" id="sn2.4.1"></a>
Sāvatthinidānaṃ. Ekamantaṃ ṭhito kho māgadho devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_380" class="ms"></a><a class="sc" id="sn2.4.2"></a>
“Kati lokasmiṃ pajjotā,<br> yehi loko pakāsati;<br>
Bhavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_381" class="ms"></a><a class="sc" id="sn2.4.3"></a>
“Cattāro loke pajjotā,<br> pañcamettha na vijjati;<br>
Divā tapati ādicco,<br>
rattimābhāti candimā.
</p><p><a id="p_12S1_382" class="ms"></a><a class="sc" id="sn2.4.4"></a>
Atha aggi divārattiṃ,<br> tattha tattha pakāsati;<br>
Sambuddho tapataṃ seṭṭho,<br>
esā ābhā anuttarā”ti.
</p>
</blockquote></article></section><section class="sutta" id="5"><article><hgroup id="sn2.5"><h1><a href="#menu">5. Dāmalisutta</a></h1></hgroup><p><a id="p_12S1_383" class="ms"></a><a class="msdiv" id="msdiv86"></a><a class="sc" id="sn2.5.1"></a>
Sāvatthinidānaṃ. Atha kho dāmali devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho dāmali devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_384" class="ms"></a><a class="sc" id="sn2.5.2"></a>
“Karaṇīyametaṃ brāhmaṇena,<br> Padhānaṃ akilāsunā;<br>
Kāmānaṃ vippahānena,<br>
Na tenāsīsate bhavan”ti.
</p><p><a id="p_12S1_385" class="ms"></a><a class="sc" id="sn2.5.3"></a>
“Natthi kiccaṃ brāhmaṇassa, (dāmalīti bhagavā)<br> Katakicco hi brāhmaṇo;<br>
Yāva na gādhaṃ labhati nadīsu,<br>
Āyūhati sabbagattebhi jantu;<br>
Gādhañca laddhāna thale ṭhito yo,<br>
Nāyūhatī pāragato hi sova.
</p><p><a id="p_12S1_386" class="ms"></a><a class="sc" id="sn2.5.4"></a>
Esūpamā dāmali brāhmaṇassa,<br> Khīṇāsavassa nipakassa jhāyino;<br>
Pappuyya jātimaraṇassa antaṃ,<br>
Nāyūhatī pāragato hi so”ti.
</p>
</blockquote></article></section><section class="sutta" id="6"><article><hgroup id="sn2.6"><h1><a href="#menu">6. Kāmadasutta</a></h1></hgroup><p><a id="p_12S1_387" class="ms"></a><a class="msdiv" id="msdiv87"></a><a class="sc" id="sn2.6.1"></a>
Sāvatthinidānaṃ. Ekamantaṃ ṭhito kho kāmado devaputto bhagavantaṃ etadavoca:  “dukkaraṃ, bhagavā, sudukkaraṃ, bhagavā”ti.</p><blockquote class="gatha"><p><a id="p_12S1_388" class="ms"></a><a class="sc" id="sn2.6.2"></a>
“Dukkaraṃ vāpi karonti, (kāmadāti bhagavā)<br> Sekhā sīlasamāhitā;<br>
Ṭhitattā anagāriyupetassa,<br>
Tuṭṭhi hoti sukhāvahā”ti.
</p>
</blockquote><p><a id="p_12S1_389" class="ms"></a><a class="sc" id="sn2.6.3"></a>
“Dullabhā, bhagavā, yadidaṃ tuṭṭhī”ti.</p><blockquote class="gatha"><p><a id="p_12S1_390" class="ms"></a><a class="sc" id="sn2.6.4"></a>
“Dullabhaṃ vāpi labhanti, (kāmadāti bhagavā)<br> Cittavūpasame ratā;<br>
Yesaṃ divā ca ratto ca,<br>
Bhāvanāya rato mano”ti.
</p>
</blockquote><p><a id="p_12S1_391" class="ms"></a><a class="sc" id="sn2.6.5"></a>
“Dussamādahaṃ, bhagavā, yadidaṃ cittan”ti.</p><blockquote class="gatha"><p><a id="p_12S1_392" class="ms"></a><a class="sc" id="sn2.6.6"></a>
“Dussamādahaṃ vāpi samādahanti, (kāmadāti bhagavā)<br> Indriyūpasame ratā;<br>
Te chetvā maccuno jālaṃ,<br>
Ariyā gacchanti kāmadā”ti.
</p>
</blockquote><p><a id="p_12S1_393" class="ms"></a><a class="sc" id="sn2.6.7"></a>
“Duggamo, bhagavā, visamo maggo”ti.</p><blockquote class="gatha"><p><a id="p_12S1_394" class="ms"></a><a class="sc" id="sn2.6.8"></a>
“Duggame visame vāpi,<br> Ariyā gacchanti kāmada;<br>
Anariyā visame magge,<br>
Papatanti avaṃsirā;<br>
Ariyānaṃ samo maggo,<br>
Ariyā hi visame samā”ti.
</p>
</blockquote></article></section><section class="sutta" id="7"><article><hgroup id="sn2.7"><h1><a href="#menu">7. Pañcālacaṇḍasutta</a></h1></hgroup><p><a id="p_12S1_395" class="ms"></a><a class="msdiv" id="msdiv88"></a><a class="sc" id="sn2.7.1"></a>
Sāvatthinidānaṃ. Ekamantaṃ ṭhito kho pañcālacaṇḍo devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_396" class="ms"></a><a class="sc" id="sn2.7.2"></a>
“Sambādhe vata okāsaṃ,<br> Avindi bhūrimedhaso;<br>
Yo jhānamabujjhi buddho,<br>
Paṭilīnanisabho munī”ti.
</p><p><a id="p_12S1_397" class="ms"></a><a class="sc" id="sn2.7.3"></a>
“Sambādhe vāpi vindanti, (pañcālacaṇḍāti bhagavā)<br> Dhammaṃ nibbānapattiyā;<br>
Ye satiṃ paccalatthaṃsu,<br>
Sammā te susamāhitā”ti.
</p>
</blockquote></article></section><section class="sutta" id="8"><article><hgroup id="sn2.8"><h1><a href="#menu">8. Tāyanasutta</a></h1></hgroup><p><a id="p_12S1_398" class="ms"></a><a class="msdiv" id="msdiv89"></a><a class="sc" id="sn2.8.1"></a>
Sāvatthinidānaṃ. Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho tāyano devaputto bhagavato santike imā gāthāyo abhāsi: </p><blockquote class="gatha"><p><a id="p_12S1_399" class="ms"></a><a class="sc" id="sn2.8.2"></a>
“Chinda sotaṃ parakkamma,<br> kāme panuda brāhmaṇa;<br>
Nappahāya munī kāme,<br>
nekattamupapajjati.
</p><p><a id="p_12S1_400" class="ms"></a><a class="sc" id="sn2.8.3"></a>
Kayirā ce kayirāthenaṃ,<br> daḷhamenaṃ parakkame;<br>
Sithilo hi paribbājo,<br>
bhiyyo ākirate rajaṃ.
</p><p><a id="p_12S1_401" class="ms"></a><a class="sc" id="sn2.8.4"></a>
Akataṃ dukkaṭaṃ seyyo,<br> pacchā tapati dukkaṭaṃ;<br>
Katañca sukataṃ seyyo,<br>
yaṃ katvā nānutappati.
</p><p><a id="p_12S1_402" class="ms"></a><a class="sc" id="sn2.8.5"></a>
Kuso yathā duggahito,<br> hatthamevānukantati;<br>
Sāmaññaṃ dupparāmaṭṭhaṃ,<br>
nirayāyūpakaḍḍhati.
</p><p><a id="p_12S1_403" class="ms"></a><a class="sc" id="sn2.8.6"></a>
Yaṃ kiñci sithilaṃ kammaṃ,<br> saṃkiliṭṭhañca yaṃ vataṃ;<br>
Saṅkassaraṃ brahmacariyaṃ,<br>
na taṃ hoti mahapphalan”ti.
</p>
</blockquote><p><a id="p_12S1_404" class="ms"></a><a class="sc" id="sn2.8.7"></a>
Idamavoca tāyano devaputto; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyīti.</p><p><a id="p_12S1_405" class="ms"></a><a class="sc" id="sn2.8.8"></a>
Atha kho bhagavā tassā rattiyā accayena bhikkhū āmantesi:  “imaṃ, bhikkhave, rattiṃ tāyano nāma devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, tāyano devaputto mama santike imā gāthāyo abhāsi: </p><blockquote class="gatha"><p><a id="p_12S1_406" class="ms"></a><a class="sc" id="sn2.8.9"></a>
‘Chinda sotaṃ parakkamma,<br> kāme panuda brāhmaṇa;<br>
Nappahāya munī kāme,<br>
nekattamupapajjati.
</p><p><a id="p_12S1_407" class="ms"></a><a class="sc" id="sn2.8.10"></a>
Kayirā ce kayirāthenaṃ,<br> daḷhamenaṃ parakkame;<br>
Sithilo hi paribbājo,<br>
bhiyyo ākirate rajaṃ.
</p><p><a id="p_12S1_408" class="ms"></a><a class="sc" id="sn2.8.11"></a>
Akataṃ dukkaṭaṃ seyyo,<br> pacchā tapati dukkaṭaṃ;<br>
Katañca sukataṃ seyyo,<br>
yaṃ katvā nānutappati.
</p><p><a id="p_12S1_409" class="ms"></a><a class="sc" id="sn2.8.12"></a>
Kuso yathā duggahito,<br> hatthamevānukantati;<br>
Sāmaññaṃ dupparāmaṭṭhaṃ,<br>
nirayāyūpakaḍḍhati.
</p><p><a id="p_12S1_410" class="ms"></a><a class="sc" id="sn2.8.13"></a>
Yaṃ kiñci sithilaṃ kammaṃ,<br> saṃkiliṭṭhañca yaṃ vataṃ;<br>
Saṅkassaraṃ brahmacariyaṃ,<br>
na taṃ hoti mahapphalan’ti.
</p>
</blockquote><p><a id="p_12S1_411" class="ms"></a><a class="sc" id="sn2.8.14"></a>
Idamavoca, bhikkhave, tāyano devaputto, idaṃ vatvā maṃ abhivādetvā padakkhiṇaṃ katvā tatthevantaradhāyi. Uggaṇhātha, bhikkhave, tāyanagāthā; pariyāpuṇātha, bhikkhave, tāyanagāthā; dhāretha, bhikkhave, tāyanagāthā. Atthasaṃhitā, bhikkhave, tāyanagāthā ādibrahmacariyikā”ti.</p></article></section><section class="sutta" id="9"><article><hgroup id="sn2.9"><h1><a href="#menu">9. Candimasutta</a></h1></hgroup><p><a id="p_12S1_412" class="ms"></a><a class="msdiv" id="msdiv90"></a><a class="sc" id="sn2.9.1"></a>
Sāvatthinidānaṃ. Tena kho pana samayena candimā devaputto rāhunā asurindena gahito hoti. Atha kho candimā devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_413" class="ms"></a><a class="sc" id="sn2.9.2"></a>
“Namo te buddha vīratthu,<br> vippamuttosi sabbadhi;<br>
Sambādhapaṭipannosmi,<br>
tassa me saraṇaṃ bhavā”ti.
</p>
</blockquote><p><a id="p_12S1_414" class="ms"></a><a class="sc" id="sn2.9.3"></a>
Atha kho bhagavā candimaṃ devaputtaṃ ārabbha rāhuṃ asurindaṃ gāthāya ajjhabhāsi: </p><blockquote class="gatha"><p><a id="p_12S1_415" class="ms"></a><a class="sc" id="sn2.9.4"></a>
“Tathāgataṃ arahantaṃ,<br> candimā saraṇaṃ gato;<br>
Rāhu candaṃ pamuñcassu,<br>
buddhā lokānukampakā”ti.
</p>
</blockquote><p><a id="p_12S1_416" class="ms"></a><a class="sc" id="sn2.9.5"></a>
Atha kho rāhu asurindo candimaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi: </p><blockquote class="gatha"><p><a id="p_12S1_417" class="ms"></a><a class="sc" id="sn2.9.6"></a>
“Kiṃ nu santaramānova,<br> rāhu candaṃ pamuñcasi;<br>
Saṃviggarūpo āgamma,<br>
kiṃ nu bhītova tiṭṭhasī”ti.
</p><p><a id="p_12S1_418" class="ms"></a><a class="sc" id="sn2.9.7"></a>
“Sattadhā me phale muddhā,<br> jīvanto na sukhaṃ labhe;<br>
Buddhagāthābhigītomhi,<br>
no ce muñceyya candiman”ti.
</p>
</blockquote></article></section><section class="sutta" id="10"><article><hgroup id="sn2.10"><h1><a href="#menu">10. Sūriyasutta</a></h1></hgroup><p><a id="p_12S1_419" class="ms"></a><a class="msdiv" id="msdiv91"></a><a class="sc" id="sn2.10.1"></a>
Sāvatthinidānaṃ. Tena kho pana samayena sūriyo devaputto rāhunā asurindena gahito hoti. Atha kho sūriyo devaputto bhagavantaṃ anussaramāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_420" class="ms"></a><a class="sc" id="sn2.10.2"></a>
“Namo te buddha vīratthu,<br> vippamuttosi sabbadhi;<br>
Sambādhapaṭipannosmi,<br>
tassa me saraṇaṃ bhavā”ti.
</p>
</blockquote><p><a id="p_12S1_421" class="ms"></a><a class="sc" id="sn2.10.3"></a>
Atha kho bhagavā sūriyaṃ devaputtaṃ ārabbha rāhuṃ asurindaṃ gāthāhi ajjhabhāsi: </p><blockquote class="gatha"><p><a id="p_12S1_422" class="ms"></a><a class="sc" id="sn2.10.4"></a>
“Tathāgataṃ arahantaṃ,<br> sūriyo saraṇaṃ gato;<br>
Rāhu sūriyaṃ pamuñcassu,<br>
buddhā lokānukampakā.
</p><p><a id="p_12S1_423" class="ms"></a><a class="sc" id="sn2.10.5"></a>
Yo andhakāre tamasi pabhaṅkaro,<br> Verocano maṇḍalī uggatejo;<br>
Mā rāhu gilī caramantalikkhe,<br>
Pajaṃ mamaṃ rāhu pamuñca sūriyan”ti.
</p>
</blockquote><p><a id="p_12S1_424" class="ms"></a><a class="sc" id="sn2.10.6"></a>
Atha kho rāhu asurindo sūriyaṃ devaputtaṃ muñcitvā taramānarūpo yena vepacitti asurindo tenupasaṅkami; upasaṅkamitvā saṃviggo lomahaṭṭhajāto ekamantaṃ aṭṭhāsi. Ekamantaṃ ṭhitaṃ kho rāhuṃ asurindaṃ vepacitti asurindo gāthāya ajjhabhāsi: </p><blockquote class="gatha"><p><a id="p_12S1_425" class="ms"></a><a class="sc" id="sn2.10.7"></a>
“Kiṃ nu santaramānova,<br> rāhu sūriyaṃ pamuñcasi;<br>
Saṃviggarūpo āgamma,<br>
kiṃ nu bhītova tiṭṭhasī”ti.
</p><p><a id="p_12S1_426" class="ms"></a><a class="sc" id="sn2.10.8"></a>
“Sattadhā me phale muddhā,<br> jīvanto na sukhaṃ labhe;<br>
Buddhagāthābhigītomhi,<br>
no ce muñceyya sūriyan”ti.
</p>
</blockquote>
<p class="endsection">Paṭhamo vaggo.</p><blockquote class="uddanagatha"><p><a id="p_12S1_429" class="ms"></a><a class="sc" id="sn2.10.9"></a>
Dve kassapā ca māgho ca,<br> Māgadho dāmali kāmado;<br>
Pañcālacaṇḍo tāyano,<br>
Candimasūriyena te dasāti.
</p>
</blockquote><a href="../../sn1.71-81/pi/" rel="prev" class="previous">◀◀ Saṃyutta Nikāya 1.71–​81</a><a href="#" class="top">▲ TOP</a>
<a href="../../sn2.11-20/pi/" rel="prefetch" class="next">Saṃyutta Nikāya 2.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Paṭhamavagga</div>
<div class="hidden">
Paṭhamakassapasutta</div>
</div>
</body></html>