<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu53" href="#sn35.53">53. Avijjāpahānasutta</a></li>
<li><a id="menu54" href="#sn35.54">54. Saṃyojanappahānasutta</a></li>
<li><a id="menu55" href="#sn35.55">55. Saṃyojanasamugghātasutta</a></li>
<li><a id="menu56" href="#sn35.56">56. Āsavapahānasutta</a></li>
<li><a id="menu57" href="#sn35.57">57. Āsavasamugghātasutta</a></li>
<li><a id="menu58" href="#sn35.58">58. Anusayapahānasutta</a></li>
<li><a id="menu59" href="#sn35.59">59. Anusayasamugghātasutta</a></li>
<li><a id="menu60" href="#sn35.60">60. Sabbupādānapariññāsutta</a></li>
<li><a id="menu61" href="#sn35.61">61. Paṭha­masabbu­pādā­napa­riyā­dāna­sutta</a></li>
<li><a id="menu62" href="#sn35.62">62. Dutiya­sabbu­pādā­napa­riyā­dāna­sutta</a></li>
</ul></div>
</div>
<section id="vagga"><section class="sutta" id="53"><article><hgroup id="sn35.53"><h2>Saṃyutta Nikāya 35</h2> <h3>6. Avijjāvagga</h3><h1><a href="#menu">53. Avijjāpahānasutta</a></h1></hgroup><p><a id="p_13S4_164" class="ms"></a><a class="msdiv" id="msdiv53"></a><a class="sc" id="sn35.53.1"></a> Sāvatthinidānaṃ. Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca:  “kathaṃ nu kho, bhante, jānato kathaṃ passato avijjā pahīyati, vijjā uppajjatī”ti?</p><p><a id="p_13S4_165" class="ms"></a><a class="sc" id="sn35.53.2"></a>
“Cakkhuṃ kho, bhikkhu, aniccato jānato passato avijjā pahīyati, vijjā uppajjati. Rūpe aniccato jānato passato avijjā pahīyati, vijjā uppajjati. Cakkhuviññāṇaṃ … cakkhusamphassaṃ … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato avijjā pahīyati, vijjā uppajjati. Sotaṃ … ghānaṃ … jivhaṃ … kāyaṃ … manaṃ aniccato jānato passato avijjā pahīyati, vijjā uppajjati. Dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato avijjā pahīyati, vijjā uppajjati. Evaṃ kho, bhikkhu, jānato evaṃ passato avijjā pahīyati, vijjā uppajjatī”ti.</p>
<p class="endsection">Paṭhamaṃ.</p></article></section><section class="sutta" id="54"><article><hgroup id="sn35.54"><h1><a href="#menu">54. Saṃyojanappahānasutta</a></h1></hgroup><p><a id="p_13S4_167" class="ms"></a><a class="msdiv" id="msdiv54"></a><a class="sc" id="sn35.54.1"></a>
“Kathaṃ nu kho, bhante, jānato, kathaṃ passato, saṃyojanā pahīyantī”ti? “Cakkhuṃ kho, bhikkhu, aniccato jānato passato saṃyojanā pahīyanti. Rūpe … cakkhuviññāṇaṃ … cakkhusamphassaṃ … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato saṃyojanā pahīyanti. Sotaṃ … ghānaṃ … jivhaṃ … kāyaṃ … manaṃ … dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato saṃyojanā pahīyanti. Evaṃ kho, bhikkhu, jānato evaṃ passato saṃyojanā pahīyantī”ti.</p>
<p class="endsection">Dutiyaṃ.</p></article></section><section class="sutta" id="55"><article><hgroup id="sn35.55"><h1><a href="#menu">55. Saṃyojanasamugghātasutta</a></h1></hgroup><p><a id="p_13S4_169" class="ms"></a><a class="msdiv" id="msdiv55"></a><a class="sc" id="sn35.55.1"></a>
“Kathaṃ nu kho, bhante, jānato, kathaṃ passato saṃyojanā samugghātaṃ gacchantī”ti? “Cakkhuṃ kho, bhikkhu, anattato jānato passato saṃyojanā samugghātaṃ gacchanti. Rūpe anattato … cakkhuviññāṇaṃ … cakkhusamphassaṃ … yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattato jānato passato saṃyojanā samugghātaṃ gacchanti. Sotaṃ … ghānaṃ … jivhaṃ … kāyaṃ … manaṃ … dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattato jānato passato saṃyojanā samugghātaṃ gacchanti. Evaṃ kho, bhikkhu, jānato evaṃ passato saṃyojanā samugghātaṃ gacchantī”ti.</p>
<p class="endsection">Tatiyaṃ.</p></article></section><section class="sutta" id="56"><article><hgroup id="sn35.56"><h1><a href="#menu">56. Āsavapahānasutta</a></h1></hgroup><p><a id="p_13S4_171" class="ms"></a><a class="msdiv" id="msdiv56"></a><a class="sc" id="sn35.56.1"></a>
“Kathaṃ nu kho, bhante, jānato, kathaṃ passato āsavā pahīyantī”ti … pe ….</p>
<p class="endsection">Catutthaṃ.</p></article></section><section class="sutta" id="57"><article><hgroup id="sn35.57"><h1><a href="#menu">57. Āsavasamugghātasutta</a></h1></hgroup><p><a id="p_13S4_173" class="ms"></a><a class="msdiv" id="msdiv57"></a><a class="sc" id="sn35.57.1"></a>
“Kathaṃ nu kho, bhante, jānato, kathaṃ passato āsavā samugghātaṃ gacchantī”ti … pe ….</p>
<p class="endsection">Pañcamaṃ.</p></article></section><section class="sutta" id="58"><article><hgroup id="sn35.58"><h1><a href="#menu">58. Anusayapahānasutta</a></h1></hgroup><p><a id="p_13S4_175" class="ms"></a><a class="msdiv" id="msdiv58"></a><a class="sc" id="sn35.58.1"></a>
“Kathaṃ nu kho … pe … anusayā pahīyantī”ti … pe ….</p>
<p class="endsection">Chaṭṭhaṃ.</p></article></section><section class="sutta" id="59"><article><hgroup id="sn35.59"><h1><a href="#menu">59. Anusayasamugghātasutta</a></h1></hgroup><p><a id="p_13S4_177" class="ms"></a><a class="msdiv" id="msdiv59"></a><a class="sc" id="sn35.59.1"></a>
“Kathaṃ nu kho … pe … anusayā samugghātaṃ gacchantī”ti? “Cakkhuṃ kho, bhikkhu, anattato jānato passato anusayā samugghātaṃ gacchanti … pe … sotaṃ … ghānaṃ … jivhaṃ … kāyaṃ … manaṃ … dhamme … manoviññāṇaṃ … manosamphassaṃ … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattato jānato passato anusayā samugghātaṃ gacchanti. Evaṃ kho, bhikkhu, jānato evaṃ passato anusayā samugghātaṃ gacchantī”ti.</p>
<p class="endsection">Sattamaṃ.</p></article></section><section class="sutta" id="60"><article><hgroup id="sn35.60"><h1><a href="#menu">60. Sabbupādānapariññāsutta</a></h1></hgroup><p><a id="p_13S4_179" class="ms"></a><a class="msdiv" id="msdiv60"></a><a class="sc" id="sn35.60.1"></a>
“Sabbupādānapariññāya vo, bhikkhave, dhammaṃ desessāmi. Taṃ suṇātha. Katamo ca, bhikkhave, sabbupādānapariññāya dhammo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā. Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, vedanāyapi nibbindati. Nibbindaṃ virajjati; virāgā vimuccati; vimokkhā ‘pariññātaṃ me upādānan’ti pajānāti. Sotañca paṭicca sadde ca uppajjati … ghānañca paṭicca gandhe ca … jivhañca paṭicca rase ca … kāyañca paṭicca phoṭṭhabbe ca … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā. Evaṃ passaṃ, bhikkhave, sutavā ariyasāvako manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, vedanāyapi nibbindati. Nibbindaṃ virajjati; virāgā vimuccati; vimokkhā ‘pariññātaṃ me upādānan’ti pajānāti. Ayaṃ kho, bhikkhave, sabbupādānapariññāya dhammo”ti.</p>
<p class="endsection">Aṭṭhamaṃ.</p></article></section><section class="sutta" id="61"><article><hgroup id="sn35.61"><h1><a href="#menu">61. Paṭha­masabbu­pādā­napa­riyā­dāna­sutta</a></h1></hgroup><p><a id="p_13S4_181" class="ms"></a><a class="msdiv" id="msdiv61"></a><a class="sc" id="sn35.61.1"></a>
“Sabbupādānapariyādānāya vo, bhikkhave, dhammaṃ desessāmi. Taṃ suṇātha. Katamo ca, bhikkhave, sabbupādānapariyādānāya dhammo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā. Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, vedanāyapi nibbindati. Nibbindaṃ virajjati; virāgā vimuccati; vimokkhā ‘pariyādinnaṃ me upādānan’ti pajānāti … pe … jivhañca paṭicca rase ca uppajjati jivhāviññāṇaṃ … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā. Evaṃ passaṃ, bhikkhave, sutavā ariyasāvako manasmimpi nibbindati, dhammesupi nibbindati, manoviññāṇepi nibbindati manosamphassepi nibbindati, vedanāyapi nibbindati. Nibbindaṃ virajjati; virāgā vimuccati; vimokkhā ‘pariyādinnaṃ me upādānan’ti pajānāti. Ayaṃ kho, bhikkhave, sabbupādānapariyādānāya dhammo”ti.</p>
<p class="endsection">Navamaṃ.</p></article></section><section class="sutta" id="62"><article><hgroup id="sn35.62"><h1><a href="#menu">62. Dutiya­sabbu­pādā­napa­riyā­dāna­sutta</a></h1></hgroup><p><a id="p_13S4_183" class="ms"></a><a class="msdiv" id="msdiv62"></a><a class="sc" id="sn35.62.1"></a>
“Sabbupādānapariyādānāya vo, bhikkhave, dhammaṃ desessāmi. Taṃ suṇātha. Katamo ca, bhikkhave, sabbupādānapariyādānāya dhammo?</p><p><a id="p_13S4_184" class="ms"></a><a class="sc" id="sn35.62.2"></a>
Taṃ kiṃ maññatha, bhikkhave, cakkhu niccaṃ vā aniccaṃ vā”ti?</p><p><a id="p_13S4_185" class="ms"></a><a class="sc" id="sn35.62.3"></a>
“Aniccaṃ, bhante”.</p><p><a id="p_13S4_186" class="ms"></a><a class="sc" id="sn35.62.4"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_187" class="ms"></a><a class="sc" id="sn35.62.5"></a>
“Dukkhaṃ, bhante”.</p><p><a id="p_13S4_188" class="ms"></a><a class="sc" id="sn35.62.6"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_189" class="ms"></a><a class="sc" id="sn35.62.7"></a>
“No hetaṃ, bhante”.</p><p><a id="p_13S4_190" class="ms"></a><a class="sc" id="sn35.62.8"></a>
“Rūpā … pe … cakkhuviññāṇaṃ niccaṃ vā aniccaṃ vā”ti?</p><p><a id="p_13S4_191" class="ms"></a><a class="sc" id="sn35.62.9"></a>
“Aniccaṃ, bhante” … pe ….</p><p><a id="p_13S4_192" class="ms"></a><a class="sc" id="sn35.62.10"></a>
“Cakkhusamphasso nicco vā anicco vā”ti?</p><p><a id="p_13S4_193" class="ms"></a><a class="sc" id="sn35.62.11"></a>
“Anicco, bhante” … pe ….</p><p><a id="p_13S4_194" class="ms"></a><a class="sc" id="sn35.62.12"></a>
“Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti?</p><p><a id="p_13S4_195" class="ms"></a><a class="sc" id="sn35.62.13"></a>
“Aniccaṃ, bhante” … pe ….</p><p><a id="p_13S4_196" class="ms"></a><a class="sc" id="sn35.62.14"></a>
“Sotaṃ … ghānaṃ … jivhā … kāyo … mano … dhammā … manoviññāṇaṃ … manosamphasso … yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi niccaṃ vā aniccaṃ vā”ti?</p><p><a id="p_13S4_197" class="ms"></a><a class="sc" id="sn35.62.15"></a>
“Aniccaṃ, bhante”.</p><p><a id="p_13S4_198" class="ms"></a><a class="sc" id="sn35.62.16"></a>
“Yaṃ panāniccaṃ dukkhaṃ vā taṃ sukhaṃ vā”ti?</p><p><a id="p_13S4_199" class="ms"></a><a class="sc" id="sn35.62.17"></a>
“Dukkhaṃ, bhante”.</p><p><a id="p_13S4_200" class="ms"></a><a class="sc" id="sn35.62.18"></a>
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama, esohamasmi, eso me attā’”ti?</p><p><a id="p_13S4_201" class="ms"></a><a class="sc" id="sn35.62.19"></a>
“No hetaṃ, bhante”.</p><p><a id="p_13S4_202" class="ms"></a><a class="sc" id="sn35.62.20"></a>
“Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati … pe … jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṃ jivhāsamphassapaccayā uppajjati … pe … manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Ayaṃ kho, bhikkhave, sabbupādānapariyādānāya dhammo”ti.</p>
<p class="endsection">Dasamaṃ.</p>
<p class="endsection">Avijjāvaggo paṭhamo.</p><blockquote class="uddanagatha"><p><a id="p_13S4_206" class="ms"></a><a class="sc" id="sn35.62.21"></a>
Avijjā saṃyojanā dve,<br> āsavena duve vuttā;<br>
Anusayā apare dve,<br>
pariññā dve pariyādinnaṃ;<br>
Vaggo tena pavuccatīti.
</p>
</blockquote><a href="../../sn35.43-52/pi/" rel="prev" class="previous">◀ Saṃyutta Nikāya 35.43–​52</a><a href="#" class="top">▲ TOP</a>
<a href="../../sn35.63-73/pi/" rel="prefetch" class="next">Saṃyutta Nikāya 35.63–​73 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Dutiyapaṇṇāsaka</div>
<div class="hidden">
Avijjāvagga</div>
<div class="hidden">
Avijjāpahānasutta</div>
</div>
</body></html>