<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.5:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 4.5</a></h2>
<h1>Paramaṭṭhakasutta</h1></hgroup><blockquote class="gatha"><p><a class="sc" id="sc1070"></a><a id="p_18Sn_968" class="ms"></a> Paramanti diṭṭhīsu paribbasāno,<br> Yaduttari kurute jantu loke;<br>
Hīnāti aññe tato sabbamāha,<br>
Tasmā vivādāni avītivatto. 
</p><p><a class="sc" id="sc1071"></a><a class="brnum" id="br2"></a><a id="p_18Sn_969" class="ms"></a>
Yadattanī passati ānisaṃsaṃ,<br> Diṭṭhe sute sīlavate mute vā;<br>
Tadeva so tattha samuggahāya,<br>
Nihīnato passati sabbamaññaṃ. 
</p><p><a class="sc" id="sc1072"></a><a class="brnum" id="br3"></a><a id="p_18Sn_970" class="ms"></a>
Taṃ vāpi ganthaṃ kusalā vadanti,<br> Yaṃ nissito passati hīnamaññaṃ;<br>
Tasmā hi diṭṭhaṃ va sutaṃ mutaṃ vā,<br>
Sīlabbataṃ bhikkhu na nissayeyya. 
</p><p><a class="sc" id="sc1073"></a><a class="brnum" id="br4"></a><a id="p_18Sn_971" class="ms"></a>
Diṭṭhimpi lokasmiṃ na kappayeyya,<br> Ñāṇena vā sīlavatena vāpi;<br>
Samoti attānamanūpaneyya,<br>
Hīno na maññetha visesi vāpi. 
</p><p><a class="sc" id="sc1074"></a><a class="brnum" id="br5"></a><a id="p_18Sn_972" class="ms"></a>
Attaṃ pahāya anupādiyāno,<br> Ñāṇepi so nissayaṃ no karoti;<br>
Sa ve viyattesu na vaggasārī,<br>
Diṭṭhimpi so na pacceti kiñci. 
</p><p><a class="sc" id="sc1075"></a><a class="brnum" id="br6"></a><a id="p_18Sn_973" class="ms"></a>
Yassūbhayante paṇidhīdha natthi,<br> Bhavābhavāya idha vā huraṃ vā;<br>
Nivesanā tassa na santi keci,<br>
Dhammesu niccheyya samuggahītaṃ. 
</p><p><a class="sc" id="sc1076"></a><a class="brnum" id="br7"></a><a id="p_18Sn_974" class="ms"></a>
Tassīdha diṭṭhe va sute mute vā,<br> Pakappitā natthi aṇūpi saññā;<br>
Taṃ brāhmaṇaṃ diṭṭhimanādiyānaṃ,<br>
Kenīdha lokasmiṃ vikappayeyya. 
</p><p><a class="sc" id="sc1077"></a><a class="brnum" id="br8"></a><a id="p_18Sn_975" class="ms"></a>
Na kappayanti na purekkharonti,<br> Dhammāpi tesaṃ na paṭicchitāse;<br>
Na brāhmaṇo sīlavatena neyyo,<br>
Pāraṅgato na pacceti tādīti. 
</p>
</blockquote>
<p class="endsection">Paramaṭṭhakasuttaṃ pañcamaṃ.</p><a href="../../snp4.4/pi/" rel="prev" class="previous">◀ Sutta Nipāta 4.4</a><a href="#" class="top">▲ TOP</a>
<a href="../../snp4.6/pi/" rel="prefetch" class="next">Sutta Nipāta 4.6 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Paramaṭṭhakasutta</div>
</div>
</body></html>