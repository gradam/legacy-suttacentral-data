<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu75" href="#an6.75">75. Dukkhasutta</a></li>
<li><a id="menu76" href="#an6.76">76. Arahattasutta</a></li>
<li><a id="menu77" href="#an6.77">77. Uttarimanussadhammasutta</a></li>
<li><a id="menu78" href="#an6.78">78. Sukhasomanassasutta</a></li>
<li><a id="menu79" href="#an6.79">79. Adhigamasutta</a></li>
<li><a id="menu80" href="#an6.80">80. Mahantattasutta</a></li>
<li><a id="menu81" href="#an6.81">81. Paṭhamanirayasutta</a></li>
<li><a id="menu82" href="#an6.82">82. Dutiyanirayasutta</a></li>
<li><a id="menu83" href="#an6.83">83. Aggadhammasutta</a></li>
<li><a id="menu84" href="#an6.84">84. Rattidivasasutta</a></li>
</ul></div>
</div>
<section id="vagga"><section class="sutta" id="75"><article><hgroup id="an6.75"><h2>Aṅguttara Nikāya 6</h2> <h3>8. Arahattavagga</h3><h1><a href="#menu">75. Dukkhasutta</a></h1></hgroup><p><a id="p_16A6_653" class="ms"></a><a class="msdiv" id="msdiv75"></a><a class="sc" id="an6.75.1"></a> “Chahi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ, kāyassa bhedā paraṃ maraṇā duggati pāṭikaṅkhā. Katamehi chahi? Kāmavitakkena, byāpādavitakkena, vihiṃsāvitakkena, kāmasaññāya, byāpādasaññāya, vihiṃsāsaññāya–  imehi, kho, bhikkhave, chahi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ, kāyassa bhedā paraṃ maraṇā duggati pāṭikaṅkhā.</p><p><a id="p_16A6_654" class="ms"></a><a class="sc" id="an6.75.2"></a>
Chahi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ, kāyassa bhedā paraṃ maraṇā sugati pāṭikaṅkhā. Katamehi chahi? Nekkhammavitakkena, abyāpādavitakkena, avihiṃsāvitakkena, nekkhammasaññāya, abyāpādasaññāya, avihiṃsāsaññāya–  imehi, kho, bhikkhave, chahi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ, kāyassa bhedā paraṃ maraṇā sugati pāṭikaṅkhā”ti.</p>
<p class="endsection">Paṭhamaṃ.</p></article></section><section class="sutta" id="76"><article><hgroup id="an6.76"><h1><a href="#menu">76. Arahattasutta</a></h1></hgroup><p><a id="p_16A6_656" class="ms"></a><a class="msdiv" id="msdiv76"></a><a class="sc" id="an6.76.1"></a>
“Cha, bhikkhave, dhamme appahāya abhabbo arahattaṃ sacchikātuṃ. Katame cha? Mānaṃ, omānaṃ, atimānaṃ, adhimānaṃ, thambhaṃ, atinipātaṃ. Ime kho, bhikkhave, cha dhamme appahāya abhabbo arahattaṃ sacchikātuṃ.</p><p><a id="p_16A6_657" class="ms"></a><a class="sc" id="an6.76.2"></a>
Cha, bhikkhave, dhamme pahāya bhabbo arahattaṃ sacchikātuṃ. Katame cha? Mānaṃ, omānaṃ, atimānaṃ, adhimānaṃ, thambhaṃ, atinipātaṃ. Ime kho, bhikkhave, cha dhamme pahāya bhabbo arahattaṃ sacchikātun”ti.</p>
<p class="endsection">Dutiyaṃ.</p></article></section><section class="sutta" id="77"><article><hgroup id="an6.77"><h1><a href="#menu">77. Uttarimanussadhammasutta</a></h1></hgroup><p><a id="p_16A6_659" class="ms"></a><a class="msdiv" id="msdiv77"></a><a class="sc" id="an6.77.1"></a>
“Cha, bhikkhave, dhamme appahāya abhabbo uttari manussadhammaṃ alama­riya­ñāṇa­dassa­navi­sesaṃ sacchikātuṃ. Katame cha? Muṭṭhassaccaṃ, asampajaññaṃ, indriyesu aguttadvārataṃ, bhojane amattaññutaṃ, kuhanaṃ, lapanaṃ. Ime kho, bhikkhave, cha dhamme appahāya abhabbo uttari manussadhammaṃ alama­riya­ñāṇa­dassa­navi­sesaṃ sacchikātuṃ.</p><p><a id="p_16A6_660" class="ms"></a><a class="sc" id="an6.77.2"></a>
Cha, bhikkhave, dhamme pahāya bhabbo uttari manussadhammaṃ alama­riya­ñāṇa­dassa­navi­sesaṃ sacchikātuṃ. Katame cha? Muṭṭhassaccaṃ, asampajaññaṃ, indriyesu aguttadvārataṃ, bhojane amattaññutaṃ, kuhanaṃ, lapanaṃ. Ime kho, bhikkhave, cha dhamme pahāya bhabbo uttari manussadhammaṃ alama­riya­ñāṇa­dassa­navi­sesaṃ sacchikātun”ti.</p>
<p class="endsection">Tatiyaṃ.</p></article></section><section class="sutta" id="78"><article><hgroup id="an6.78"><h1><a href="#menu">78. Sukhasomanassasutta</a></h1></hgroup><p><a id="p_16A6_662" class="ms"></a><a class="msdiv" id="msdiv78"></a><a class="sc" id="an6.78.1"></a>
“Chahi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya. Katamehi chahi? Idha, bhikkhave, bhikkhu dhammārāmo hoti, bhāvanārāmo hoti, pahānārāmo hoti, pavivekārāmo hoti, abyāpajjhārāmo hoti, nippapañcārāmo hoti. Imehi kho, bhikkhave, chahi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā”ti.</p>
<p class="endsection">Catutthaṃ.</p></article></section><section class="sutta" id="79"><article><hgroup id="an6.79"><h1><a href="#menu">79. Adhigamasutta</a></h1></hgroup><p><a id="p_16A6_664" class="ms"></a><a class="msdiv" id="msdiv79"></a><a class="sc" id="an6.79.1"></a>
“Chahi, bhikkhave, dhammehi samannāgato bhikkhu abhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ. Katamehi chahi? Idha, bhikkhave, bhikkhu na āyakusalo ca hoti, na apāyakusalo ca hoti, na upāyakusalo ca hoti, anadhigatānaṃ kusalānaṃ dhammānaṃ adhigamāya na chandaṃ janeti, adhigate kusale dhamme na ārakkhati, sātaccakiriyāya na sampādeti. Imehi kho, bhikkhave, chahi dhammehi samannāgato bhikkhu abhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ.</p><p><a id="p_16A6_665" class="ms"></a><a class="sc" id="an6.79.2"></a>
Chahi, bhikkhave, dhammehi samannāgato bhikkhu bhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātuṃ. Katamehi chahi? Idha, bhikkhave, bhikkhu āyakusalo ca hoti, apāyakusalo ca hoti, upāyakusalo ca hoti, anadhigatānaṃ kusalānaṃ dhammānaṃ adhigamāya chandaṃ janeti, adhigate kusale dhamme ārakkhati, sātaccakiriyāya sampādeti. Imehi kho, bhikkhave, chahi dhammehi samannāgato bhikkhu bhabbo anadhigataṃ vā kusalaṃ dhammaṃ adhigantuṃ, adhigataṃ vā kusalaṃ dhammaṃ phātiṃ kātun”ti.</p>
<p class="endsection">Pañcamaṃ.</p></article></section><section class="sutta" id="80"><article><hgroup id="an6.80"><h1><a href="#menu">80. Mahantattasutta</a></h1></hgroup><p><a id="p_16A6_667" class="ms"></a><a class="msdiv" id="msdiv80"></a><a class="sc" id="an6.80.1"></a>
“Chahi, bhikkhave, dhammehi samannāgato bhikkhu nacirasseva mahantattaṃ vepullattaṃ pāpuṇāti dhammesu. Katamehi chahi? Idha, bhikkhave, bhikkhu ālokabahulo ca hoti yogabahulo ca vedabahulo ca asantuṭṭhibahulo ca anikkhittadhuro ca kusalesu dhammesu uttari ca patāreti. Imehi kho, bhikkhave, chahi dhammehi samannāgato bhikkhu nacirasseva mahantattaṃ vepullattaṃ pāpuṇāti dhammesū”ti.</p>
<p class="endsection">Chaṭṭhaṃ.</p></article></section><section class="sutta" id="81"><article><hgroup id="an6.81"><h1><a href="#menu">81. Paṭhamanirayasutta</a></h1></hgroup><p><a id="p_16A6_669" class="ms"></a><a class="msdiv" id="msdiv81"></a><a class="sc" id="an6.81.1"></a>
“Chahi, bhikkhave, dhammehi samannāgato yathābhataṃ nikkhitto evaṃ niraye. Katamehi chahi? Pāṇātipātī hoti, adinnādāyī hoti, kāmesumicchācārī hoti, musāvādī hoti, pāpiccho ca, micchādiṭṭhi ca. Imehi kho, bhikkhave, chahi dhammehi samannāgato yathābhataṃ nikkhitto evaṃ niraye.</p><p><a id="p_16A6_670" class="ms"></a><a class="sc" id="an6.81.2"></a>
Chahi, bhikkhave, dhammehi samannāgato yathābhataṃ nikkhitto evaṃ sagge. Katamehi chahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, appiccho ca, sammādiṭṭhi ca. Imehi kho, bhikkhave, chahi dhammehi samannāgato yathābhataṃ nikkhitto evaṃ sagge”ti.</p>
<p class="endsection">Sattamaṃ.</p></article></section><section class="sutta" id="82"><article><hgroup id="an6.82"><h1><a href="#menu">82. Dutiyanirayasutta</a></h1></hgroup><p><a id="p_16A6_672" class="ms"></a><a class="msdiv" id="msdiv82"></a><a class="sc" id="an6.82.1"></a>
“Chahi, bhikkhave, dhammehi samannāgato yathābhataṃ nikkhitto evaṃ niraye. Katamehi chahi? Pāṇātipātī hoti, adinnādāyī hoti, kāmesumicchācārī hoti, musāvādī hoti, luddho ca, pagabbho ca. Imehi kho, bhikkhave, chahi dhammehi samannāgato yathābhataṃ nikkhitto evaṃ niraye.</p><p><a id="p_16A6_673" class="ms"></a><a class="sc" id="an6.82.2"></a>
Chahi, bhikkhave, dhammehi samannāgato yathābhataṃ nikkhitto evaṃ sagge. Katamehi chahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, aluddho ca, appagabbho ca. Imehi kho, bhikkhave, chahi dhammehi samannāgato yathābhataṃ nikkhitto evaṃ sagge”ti.</p>
<p class="endsection">Aṭṭhamaṃ.</p></article></section><section class="sutta" id="83"><article><hgroup id="an6.83"><h1><a href="#menu">83. Aggadhammasutta</a></h1></hgroup><p><a id="p_16A6_675" class="ms"></a><a class="msdiv" id="msdiv83"></a><a class="sc" id="an6.83.1"></a>
“Chahi, bhikkhave, dhammehi samannāgato bhikkhu abhabbo aggaṃ dhammaṃ arahattaṃ sacchikātuṃ. Katamehi chahi? Idha, bhikkhave, bhikkhu assaddho hoti, ahiriko hoti, anottappī hoti, kusīto hoti, duppañño hoti, kāye ca jīvite ca sāpekkho hoti. Imehi kho, bhikkhave, chahi dhammehi samannāgato bhikkhu abhabbo aggaṃ dhammaṃ arahattaṃ sacchikātuṃ.</p><p><a id="p_16A6_676" class="ms"></a><a class="sc" id="an6.83.2"></a>
Chahi, bhikkhave, dhammehi samannāgato bhikkhu bhabbo aggaṃ dhammaṃ arahattaṃ sacchikātuṃ. Katamehi chahi? Idha, bhikkhave, bhikkhu saddho hoti, hirīmā hoti, ottappī hoti, āraddhavīriyo hoti, paññavā hoti, kāye ca jīvite ca anapekkho hoti. Imehi kho, bhikkhave, chahi dhammehi samannāgato bhikkhu bhabbo aggaṃ dhammaṃ arahattaṃ sacchikātun”ti.</p>
<p class="endsection">Navamaṃ.</p></article></section><section class="sutta" id="84"><article><hgroup id="an6.84"><h1><a href="#menu">84. Rattidivasasutta</a></h1></hgroup><p><a id="p_16A6_678" class="ms"></a><a class="msdiv" id="msdiv84"></a><a class="sc" id="an6.84.1"></a>
“Chahi, bhikkhave, dhammehi samannāgatassa bhikkhuno yā ratti vā divaso vā āgacchati hāniyeva pāṭikaṅkhā kusalesu dhammesu, no vuddhi. Katamehi chahi? Idha, bhikkhave, bhikkhu mahiccho hoti, vighātavā, asantuṭṭho, itarī­tara­cīva­rapiṇḍa­pāta­senā­sana­gilā­nappacca­yabhe­sajja­parikkhā­rena, assaddho hoti, dussīlo hoti, kusīto hoti, muṭṭhassati hoti, duppañño hoti. Imehi kho, bhikkhave, chahi dhammehi samannāgatassa bhikkhuno yā ratti vā divaso vā āgacchati hāniyeva pāṭikaṅkhā kusalesu dhammesu, no vuddhi.</p><p><a id="p_16A6_679" class="ms"></a><a class="sc" id="an6.84.2"></a>
Chahi, bhikkhave, dhammehi samannāgatassa bhikkhuno yā ratti vā divaso vā āgacchati vuddhiyeva pāṭikaṅkhā kusalesu dhammesu, no parihāni. Katamehi chahi? Idha, bhikkhave, bhikkhu na mahiccho hoti, avighātavā, santuṭṭho, itarī­tara­cīva­rapiṇḍa­pāta­senā­sana­gilā­nappacca­yabhe­sajja­parikkhā­rena, saddho hoti, sīlavā hoti, āraddhavīriyo hoti, satimā hoti, paññavā hoti. Imehi kho, bhikkhave, chahi dhammehi samannāgatassa bhikkhuno yā ratti vā divaso vā āgacchati vuddhiyeva pāṭikaṅkhā, kusalesu dhammesu no parihānī”ti.</p>
<p class="endsection">Dasamaṃ.</p>
<p class="endsection">Arahattavaggo aṭṭhamo.</p><blockquote class="uddanagatha"><p><a id="p_16A6_683" class="ms"></a><a class="sc" id="an6.84.3"></a>
Dukkhaṃ arahattaṃ uttari ca,<br> Sukhaṃ adhigamena ca;<br>
Mahantattaṃ dvayaṃ niraye,<br>
Aggadhammañca rattiyoti.
</p>
</blockquote><a href="../../an6.65-74/pi/" rel="prev" class="previous">◀ Aṅguttara Nikāya 6.65–​74</a><a href="#" class="top">▲ TOP</a>
<a href="../../an6.85-95/pi/" rel="prefetch" class="next">Aṅguttara Nikāya 6.85–​95 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Arahattavagga</div>
<div class="hidden">
Dukkhasutta</div>
</div>
</body></html>