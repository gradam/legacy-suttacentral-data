<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn46.11">11. Pāṇasutta</a></li>
<li><a id="menu12" href="#sn46.12">12. Paṭhamasūriyūpamasutta</a></li>
<li><a id="menu13" href="#sn46.13">13. Dutiyasūriyūpamasutta</a></li>
<li><a id="menu14" href="#sn46.14">14. Paṭhamagilānasutta</a></li>
<li><a id="menu15" href="#sn46.15">15. Dutiyagilānasutta</a></li>
<li><a id="menu16" href="#sn46.16">16. Tatiyagilānasutta</a></li>
<li><a id="menu17" href="#sn46.17">17. Pāraṅgamasutta</a></li>
<li><a id="menu18" href="#sn46.18">18. Viraddhasutta</a></li>
<li><a id="menu19" href="#sn46.19">19. Ariyasutta</a></li>
<li><a id="menu20" href="#sn46.20">20. Nibbidāsutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn46.11"><h2>Saṃyutta Nikāya 46</h2> <h3>2. Gilānavagga</h3><h1><a href="#menu">11. Pāṇasutta</a></h1></hgroup><p><a id="p_14S5_423" class="ms"></a><a class="msdiv" id="msdiv192"></a><a class="sc" id="sn46.11.1"></a> “Seyyathāpi, bhikkhave, ye keci pāṇā cattāro iriyāpathe kappenti–  kālena gamanaṃ, kālena ṭhānaṃ, kālena nisajjaṃ, kālena seyyaṃ, sabbe te pathaviṃ nissāya pathaviyaṃ patiṭṭhāya evamete cattāro iriyāpathe kappenti; evameva kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāveti, satta bojjhaṅge bahulīkaroti.</p><p><a id="p_14S5_424" class="ms"></a><a class="sc" id="sn46.11.2"></a>
Kathañca, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāveti satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="sn46.12"><h1><a href="#menu">12. Paṭhamasūriyūpamasutta</a></h1></hgroup><p><a id="p_14S5_426" class="ms"></a><a class="msdiv" id="msdiv193"></a><a class="sc" id="sn46.12.1"></a>
“Sūriyassa, bhikkhave, udayato etaṃ pubbaṅgamaṃ etaṃ pubbanimittaṃ, yadidaṃ–  aruṇuggaṃ; evameva kho, bhikkhave, bhikkhuno sattannaṃ bojjhaṅgānaṃ uppādāya etaṃ pubbaṅgamaṃ etaṃ nimittaṃ, yadidaṃ–  kalyāṇamittatā. Kalyāṇamittassetaṃ, bhikkhave, bhikkhuno pāṭikaṅkhaṃ–  satta bojjhaṅge bhāvessati, satta bojjhaṅge bahulīkarissati.</p><p><a id="p_14S5_427" class="ms"></a><a class="sc" id="sn46.12.2"></a>
Kathañca, bhikkhave, bhikkhu kalyāṇamitto satta bojjhaṅge bhāveti satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu kalyāṇamitto satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="sn46.13"><h1><a href="#menu">13. Dutiyasūriyūpamasutta</a></h1></hgroup><p><a id="p_14S5_429" class="ms"></a><a class="msdiv" id="msdiv194"></a><a class="sc" id="sn46.13.1"></a>
“Sūriyassa, bhikkhave, udayato etaṃ pubbaṅgamaṃ etaṃ pubbanimittaṃ, yadidaṃ–  aruṇuggaṃ; evameva kho, bhikkhave, bhikkhuno sattannaṃ bojjhaṅgānaṃ uppādāya etaṃ pubbaṅgamaṃ etaṃ pubbanimittaṃ, yadidaṃ–  yonisomanasikāro. Yoniso­mana­sikā­rasampannassetaṃ, bhikkhave, bhikkhuno pāṭikaṅkhaṃ–  satta bojjhaṅge bhāvessati, satta bojjhaṅge bahulīkarissati.</p><p><a id="p_14S5_430" class="ms"></a><a class="sc" id="sn46.13.2"></a>
Kathañca, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkaroti? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkarotī”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="sn46.14"><h1><a href="#menu">14. Paṭhamagilānasutta</a></h1></hgroup><p><a id="p_14S5_432" class="ms"></a><a class="msdiv" id="msdiv195"></a><a class="sc" id="sn46.14.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā mahākassapo pippaliguhāyaṃ viharati ābādhiko dukkhito bāḷhagilāno. Atha kho bhagavā sāyanhasamayaṃ paṭisallānā vuṭṭhito yenāyasmā mahākassapo tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṃ mahākassapaṃ etadavoca: </p><p><a id="p_14S5_433" class="ms"></a><a class="sc" id="sn46.14.2"></a>
“Kacci te, kassapa, khamanīyaṃ kacci yāpanīyaṃ? Kacci dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo”ti? “Na me, bhante, khamanīyaṃ, na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo”ti.</p><p><a id="p_14S5_434" class="ms"></a><a class="sc" id="sn46.14.3"></a>
“Sattime, kassapa, bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṃvattanti. Katame satta? Satisambojjhaṅgo kho, kassapa, mayā sammadakkhāto bhāvito bahulīkato abhiññāya sambodhāya nibbānāya saṃvattati … pe … upekkhāsambojjhaṅgo kho, kassapa, mayā sammadakkhāto bhāvito bahulīkato abhiññāya sambodhāya nibbānāya saṃvattati. Ime kho, kassapa, satta bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṃvattantī”ti. “Taggha, bhagavā, bojjhaṅgā; taggha, sugata, bojjhaṅgā”ti.</p><p><a id="p_14S5_435" class="ms"></a><a class="sc" id="sn46.14.4"></a>
Idamavoca bhagavā. Attamano āyasmā mahākassapo bhagavato bhāsitaṃ abhinandi. Vuṭṭhahi cāyasmā mahākassapo tamhā ābādhā. Tathāpahīno cāyasmato mahākassapassa so ābādho ahosīti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="sn46.15"><h1><a href="#menu">15. Dutiyagilānasutta</a></h1></hgroup><p><a id="p_14S5_437" class="ms"></a><a class="msdiv" id="msdiv196"></a><a class="sc" id="sn46.15.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā mahāmoggallāno gijjhakūṭe pabbate viharati ābādhiko dukkhito bāḷhagilāno. Atha kho bhagavā sāyanhasamayaṃ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṃ mahāmoggallānaṃ etadavoca: </p><p><a id="p_14S5_438" class="ms"></a><a class="sc" id="sn46.15.2"></a>
“Kacci te, moggallāna, khamanīyaṃ kacci yāpanīyaṃ? Kacci dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo”ti? “Na me, bhante, khamanīyaṃ, na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo”ti.</p><p><a id="p_14S5_439" class="ms"></a><a class="sc" id="sn46.15.3"></a>
“Sattime, moggallāna, bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṃvattanti. Katame satta? Satisambojjhaṅgo kho, moggallāna, mayā sammadakkhāto bhāvito bahulīkato abhiññāya sambodhāya nibbānāya saṃvattati … pe … upekkhāsambojjhaṅgo kho, moggallāna, mayā sammadakkhāto bhāvito bahulīkato abhiññāya sambodhāya nibbānāya saṃvattati. Ime kho, moggallāna, satta bojjhaṅgā mayā sammadakkhātā bhāvitā bahulīkatā abhiññāya sambodhāya nibbānāya saṃvattantī”ti. “Taggha, bhagavā, bojjhaṅgā; taggha, sugata, bojjhaṅgā”ti.</p><p><a id="p_14S5_440" class="ms"></a><a class="sc" id="sn46.15.4"></a>
Idamavoca bhagavā. Attamano āyasmā mahāmoggallāno bhagavato bhāsitaṃ abhinandi. Vuṭṭhahi cāyasmā mahāmoggallāno tamhā ābādhā. Tathāpahīno cāyasmato mahāmoggallānassa so ābādho ahosīti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="sn46.16"><h1><a href="#menu">16. Tatiyagilānasutta</a></h1></hgroup><p><a id="p_14S5_442" class="ms"></a><a class="msdiv" id="msdiv197"></a><a class="sc" id="sn46.16.1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā ābādhiko hoti dukkhito bāḷhagilāno. Atha kho āyasmā mahācundo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ mahācundaṃ bhagavā etadavoca:  “paṭibhantu taṃ, cunda, bojjhaṅgā”ti.</p><p><a id="p_14S5_443" class="ms"></a><a class="sc" id="sn46.16.2"></a>
“Sattime, bhante, bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattanti. Katame satta? Satisambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati … pe … upekkhāsambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati. Ime kho, bhante, satta bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattantī”ti. “Taggha, cunda, bojjhaṅgā; taggha, cunda, bojjhaṅgā”ti.</p><p><a id="p_14S5_444" class="ms"></a><a class="sc" id="sn46.16.3"></a>
Idamavocāyasmā cundo. Samanuñño satthā ahosi. Vuṭṭhahi ca bhagavā tamhā ābādhā. Tathāpahīno ca bhagavato so ābādho ahosīti.</p>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="sn46.17"><h1><a href="#menu">17. Pāraṅgamasutta</a></h1></hgroup><p><a id="p_14S5_446" class="ms"></a><a class="msdiv" id="msdiv198"></a><a class="sc" id="sn46.17.1"></a>
“Sattime, bhikkhave, bojjhaṅgā bhāvitā bahulīkatā apārā pāraṃ gamanāya saṃvattanti. Katame satta? Satisambojjhaṅgo … pe … upekkhāsambojjhaṅgo–  ime kho, bhikkhave, satta bojjhaṅgā bhāvitā bahulīkatā apārā pāraṃ gamanāya saṃvattantīti.</p><blockquote class="gatha"><p><a id="p_14S5_447" class="ms"></a><a class="sc" id="sn46.17.2"></a>
Appakā te manussesu,<br> ye janā pāragāmino;<br>
Athāyaṃ itarā pajā,<br>
tīramevānudhāvati.
</p><p><a id="p_14S5_448" class="ms"></a><a class="sc" id="sn46.17.3"></a>
Ye ca kho sammadakkhāte,<br> dhamme dhammānuvattino;<br>
Te janā pāramessanti,<br>
maccudheyyaṃ suduttaraṃ.
</p><p><a id="p_14S5_449" class="ms"></a><a class="sc" id="sn46.17.4"></a>
Kaṇhaṃ dhammaṃ vippahāya,<br> sukkaṃ bhāvetha paṇḍito;<br>
Okā anokamāgamma,<br>
viveke yattha dūramaṃ.
</p><p><a id="p_14S5_450" class="ms"></a><a class="sc" id="sn46.17.5"></a>
Tatrābhiratimiccheyya,<br> hitvā kāme akiñcano;<br>
Pariyodapeyya attānaṃ,<br>
cittaklesehi paṇḍito.
</p><p><a id="p_14S5_451" class="ms"></a><a class="sc" id="sn46.17.6"></a>
Yesaṃ sambodhiyaṅgesu,<br> sammā cittaṃ subhāvitaṃ;<br>
Ādānappaṭinissagge,<br>
anupādāya ye ratā;<br>
Khīṇāsavā jutimanto,<br>
te loke parinibbutā”ti.
</p>
</blockquote>
<p class="endsection">Sattamaṃ.</p></article></section><section class="sutta" id="18"><article><hgroup id="sn46.18"><h1><a href="#menu">18. Viraddhasutta</a></h1></hgroup><p><a id="p_14S5_453" class="ms"></a><a class="msdiv" id="msdiv199"></a><a class="sc" id="sn46.18.1"></a>
“Yesaṃ kesañci, bhikkhave, satta bojjhaṅgā viraddhā, viraddho tesaṃ ariyo maggo sammā dukkhakkhayagāmī. Yesaṃ kesañci, bhikkhave, satta bojjhaṅgā āraddhā, āraddho tesaṃ ariyo maggo sammā dukkhakkhayagāmī. Katame satta? Satisambojjhaṅgo … pe … upekkhāsambojjhaṅgo–  yesaṃ kesañci, bhikkhave, ime satta bojjhaṅgā viraddhā, viraddho tesaṃ ariyo maggo sammā dukkhakkhayagāmī. Yesaṃ kesañci, bhikkhave, ime satta bojjhaṅgā āraddhā, āraddho tesaṃ ariyo maggo sammā dukkhakkhayagāmī”ti.</p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="sn46.19"><h1><a href="#menu">19. Ariyasutta</a></h1></hgroup><p><a id="p_14S5_455" class="ms"></a><a class="msdiv" id="msdiv200"></a><a class="sc" id="sn46.19.1"></a>
“Sattime, bhikkhave, bojjhaṅgā bhāvitā bahulīkatā ariyā niyyānikā nīyanti takkarassa sammā dukkhakkhayāya. Katame satta? Satisambojjhaṅgo … pe … upekkhāsambojjhaṅgo–  ime kho, bhikkhave, satta bojjhaṅgā bhāvitā bahulīkatā ariyā niyyānikā nīyanti takkarassa sammā dukkhakkhayāyā”ti.</p>
<p class="endsection">Navamaṃ.</p></article></section><section class="sutta" id="20"><article><hgroup id="sn46.20"><h1><a href="#menu">20. Nibbidāsutta</a></h1></hgroup><p><a id="p_14S5_457" class="ms"></a><a class="msdiv" id="msdiv201"></a><a class="sc" id="sn46.20.1"></a>
“Sattime, bhikkhave, bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti. Katame satta? Satisambojjhaṅgo … pe … upekkhāsambojjhaṅgo–  ime kho, bhikkhave, satta bojjhaṅgā bhāvitā bahulīkatā ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī”ti.</p>
<p class="endsection">Dasamaṃ.</p>
<p class="endsection">Gilānavaggo dutiyo.</p><blockquote class="uddanagatha"><p><a id="p_14S5_461" class="ms"></a><a class="sc" id="sn46.20.2"></a>
Pāṇā sūriyūpamā dve,<br> gilānā apare tayo;<br>
Pāraṅgāmī viraddho ca,<br>
ariyo nibbidāya cāti.
</p>
</blockquote><a href="../../sn46.1-10/pi/" rel="prev" class="previous">◀ Saṃyutta Nikāya 46.1–​10</a><a href="#" class="top">▲ TOP</a>
<a href="../../sn46.21-30/pi/" rel="prefetch" class="next">Saṃyutta Nikāya 46.21–​30 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bojjhaṅgasaṃyutta</div>
<div class="hidden">
Gilānavagga</div>
<div class="hidden">
Pāṇasutta</div>
</div>
</body></html>