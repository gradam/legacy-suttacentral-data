<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu171" href="#sn45.171">171. Oghasutta</a></li>
<li><a id="menu172" href="#sn45.172">172. Yogasutta</a></li>
<li><a id="menu173" href="#sn45.173">173. Upādānasutta</a></li>
<li><a id="menu174" href="#sn45.174">174. Ganthasutta</a></li>
<li><a id="menu175" href="#sn45.175">175. Anusayasutta</a></li>
<li><a id="menu176" href="#sn45.176">176. Kāmaguṇasutta</a></li>
<li><a id="menu177" href="#sn45.177">177. Nīvaraṇasutta</a></li>
<li><a id="menu178" href="#sn45.178">178. Upādānakkhandhasutta</a></li>
<li><a id="menu179" href="#sn45.179">179. Orambhāgiyasutta</a></li>
<li><a id="menu180" href="#sn45.180">180. Uddhambhāgiyasutta</a></li>
</ul></div>
</div>
<section id="vagga"><section class="sutta" id="171"><article><hgroup id="sn45.171"><h2>Saṃyutta Nikāya 45</h2> <h3>14. Oghavagga</h3><h1><a href="#menu">171. Oghasutta</a></h1></hgroup><p><a id="p_14S5_335" class="ms"></a><a class="msdiv" id="msdiv172"></a><a class="sc" id="sn45.171.1"></a> Sāvatthinidānaṃ. “Cattārome, bhikkhave, oghā. Katame cattāro? Kāmogho, bhavogho, diṭṭhogho, avijjogho–  ime kho, bhikkhave, cattāro oghā. Imesaṃ kho, bhikkhave, catunnaṃ oghānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti. (Yathā esanā, evaṃ vitthāretabbaṃ.)</p>
<p class="endsection">Paṭhamaṃ.</p></article></section><section class="sutta" id="172"><article><hgroup id="sn45.172"><h1><a href="#menu">172. Yogasutta</a></h1></hgroup><p><a id="p_14S5_337" class="ms"></a><a class="msdiv" id="msdiv173"></a><a class="sc" id="sn45.172.1"></a>
“Cattārome, bhikkhave, yogā. Katame cattāro? Kāmayogo, bhavayogo, diṭṭhiyogo avijjāyogo–  ime kho, bhikkhave, cattāro yogā. Imesaṃ kho, bhikkhave, catunnaṃ yogānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Dutiyaṃ.</p></article></section><section class="sutta" id="173"><article><hgroup id="sn45.173"><h1><a href="#menu">173. Upādānasutta</a></h1></hgroup><p><a id="p_14S5_339" class="ms"></a><a class="msdiv" id="msdiv174"></a><a class="sc" id="sn45.173.1"></a>
“Cattārimāni, bhikkhave, upādānāni. Katamāni cattāri? Kāmupādānaṃ, diṭṭhupādānaṃ, sīlabbatupādānaṃ, attavādupādānaṃ–  imāni kho, bhikkhave, cattāri upādānāni. Imesaṃ kho, bhikkhave, catunnaṃ upādānānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Tatiyaṃ.</p></article></section><section class="sutta" id="174"><article><hgroup id="sn45.174"><h1><a href="#menu">174. Ganthasutta</a></h1></hgroup><p><a id="p_14S5_341" class="ms"></a><a class="msdiv" id="msdiv175"></a><a class="sc" id="sn45.174.1"></a>
“Cattārome, bhikkhave, ganthā. Katame cattāro? Abhijjhā kāyagantho, byāpādo kāyagantho, sīlabbataparāmāso kāyagantho, idaṃsaccābhiniveso kāyagantho–  ime kho, bhikkhave, cattāro ganthā. Imesaṃ kho, bhikkhave, catunnaṃ ganthānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Catutthaṃ.</p></article></section><section class="sutta" id="175"><article><hgroup id="sn45.175"><h1><a href="#menu">175. Anusayasutta</a></h1></hgroup><p><a id="p_14S5_343" class="ms"></a><a class="msdiv" id="msdiv176"></a><a class="sc" id="sn45.175.1"></a>
“Sattime, bhikkhave, anusayā. Katame satta? Kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo–  ime kho, bhikkhave, sattānusayā. Imesaṃ kho, bhikkhave, sattannaṃ anusayānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Pañcamaṃ.</p></article></section><section class="sutta" id="176"><article><hgroup id="sn45.176"><h1><a href="#menu">176. Kāmaguṇasutta</a></h1></hgroup><p><a id="p_14S5_345" class="ms"></a><a class="msdiv" id="msdiv177"></a><a class="sc" id="sn45.176.1"></a>
“Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … pe … jivhāviññeyyā rasā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā–  ime kho, bhikkhave, pañca kāmaguṇā. Imesaṃ kho, bhikkhave, pañcannaṃ kāmaguṇānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Chaṭṭhaṃ.</p></article></section><section class="sutta" id="177"><article><hgroup id="sn45.177"><h1><a href="#menu">177. Nīvaraṇasutta</a></h1></hgroup><p><a id="p_14S5_347" class="ms"></a><a class="msdiv" id="msdiv178"></a><a class="sc" id="sn45.177.1"></a>
“Pañcimāni, bhikkhave, nīvaraṇāni. Katamāni pañca? Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhacca­kukkucca­nīva­raṇaṃ, vicikicchānīvaraṇaṃ–  imāni kho, bhikkhave, pañca nīvaraṇāni. Imesaṃ kho, bhikkhave, pañcannaṃ nīvaraṇānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Sattamaṃ.</p></article></section><section class="sutta" id="178"><article><hgroup id="sn45.178"><h1><a href="#menu">178. Upādānakkhandhasutta</a></h1></hgroup><p><a id="p_14S5_349" class="ms"></a><a class="msdiv" id="msdiv179"></a><a class="sc" id="sn45.178.1"></a>
“Pañcime, bhikkhave, upādānakkhandhā. Katame pañca? Seyyathidaṃ–  rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. Ime kho, bhikkhave, pañcupādānakkhandhā. Imesaṃ kho, bhikkhave, pañcannaṃ upādānakkhandhānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Aṭṭhamaṃ.</p></article></section><section class="sutta" id="179"><article><hgroup id="sn45.179"><h1><a href="#menu">179. Orambhāgiyasutta</a></h1></hgroup><p><a id="p_14S5_351" class="ms"></a><a class="msdiv" id="msdiv180"></a><a class="sc" id="sn45.179.1"></a>
“Pañcimāni, bhikkhave, orambhāgiyāni saṃyojanāni. Katamāni pañca? Sakkāyadiṭṭhi, vicikicchā, sīlabbataparāmāso, kāmacchando, byāpādo–  imāni kho, bhikkhave, pañcorambhāgiyāni saṃyojanāni. Imesaṃ kho, bhikkhave, pañcannaṃ orambhāgiyānaṃ saṃyojanānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Navamaṃ.</p></article></section><section class="sutta" id="180"><article><hgroup id="sn45.180"><h1><a href="#menu">180. Uddhambhāgiyasutta</a></h1></hgroup><p><a id="p_14S5_353" class="ms"></a><a class="msdiv" id="msdiv181"></a><a class="sc" id="sn45.180.1"></a>
“Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā–  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti vivekanissitaṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabboti.</p><p><a id="p_14S5_354" class="ms"></a><a class="sc" id="sn45.180.2"></a>
Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā–  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ … amatogadhaṃ amataparāyanaṃ amatapariyosānaṃ … nibbānaninnaṃ nibbānapoṇaṃ nibbānapabbhāraṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Dasamaṃ.</p>
<p class="endsection">Oghavaggo aṭṭhamo.</p><blockquote class="uddanagatha"><p><a id="p_14S5_358" class="ms"></a><a class="sc" id="sn45.180.3"></a>
Ogho yogo upādānaṃ,<br> ganthaṃ anusayena ca;<br>
Kāmaguṇā nīvaraṇaṃ,<br>
khandhā oruddhambhāgiyāti.
</p>
</blockquote><blockquote class="uddanagatha"><p><a id="p_14S5_360" class="ms"></a><a class="sc" id="sn45.180.4"></a>
Avijjāvaggo paṭhamo,<br> dutiyaṃ vihāraṃ vuccati;<br>
Micchattaṃ tatiyo vaggo,<br>
catutthaṃ paṭipanneneva.
</p><p><a id="p_14S5_361" class="ms"></a><a class="sc" id="sn45.180.5"></a>
Titthiyaṃ pañcamo vaggo,<br> chaṭṭho sūriyena ca;<br>
Bahukate sattamo vaggo,<br>
uppādo aṭṭhamena ca.
</p><p><a id="p_14S5_362" class="ms"></a><a class="sc" id="sn45.180.6"></a>
Divasavaggo navamo,<br> Dasamo appamādena ca;<br>
Ekādasabalavaggo,<br>
Dvādasa esanā pāḷiyaṃ;<br>
Oghavaggo bhavati terasāti.
</p>
</blockquote>
<p class="endsutta">Maggasaṃyuttaṃ paṭhamaṃ.</p><a href="../../sn45.161-170/pi/" rel="prev" class="previous">◀ Saṃyutta Nikāya 45.161–​170</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Oghavagga</div>
<div class="hidden">
Oghasutta</div>
</div>
</body></html>