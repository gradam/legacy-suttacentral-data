<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp360–​382:Pali</title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#heading1">1. Pañcabhikkhuvatthu</a></li>
<li><a id="menu2" href="#heading2">2. Haṃsa­ghāta­kabhikkhu­vatthu</a></li>
<li><a id="menu3" href="#heading3">3. Kokālikavatthu</a></li>
<li><a id="menu4" href="#heading4">4. Dhammārāmattheravatthu</a></li>
<li><a id="menu5" href="#heading5">5. Vipakkha­seva­kabhikkhu­vatthu</a></li>
<li><a id="menu6" href="#heading6">6. Pañcagga­dāya­kabrāhma­ṇavatthu</a></li>
<li><a id="menu7" href="#heading7">7. Sambahulabhikkhuvatthu</a></li>
<li><a id="menu8" href="#heading8">8. Pañcasatabhikkhuvatthu</a></li>
<li><a id="menu9" href="#heading9">9. Santakāyattheravatthu</a></li>
<li><a id="menu10" href="#heading10">10. Naṅgalakulattheravatthu</a></li>
<li><a id="menu11" href="#heading11">11. Vakkalittheravatthu</a></li>
<li><a id="menu12" href="#heading12">12. Sumanasāmaṇeravatthu</a></li>
</ul></div>
</div><section id="vagga"><section class="sutta" id="360"><article><hgroup><h2><a href="#" id="s">Dhammapada 360–​382.</a></h2>
<h3>Bhikkhuvagga</h3><h1><a id="heading1" href="#menu1">360. Pañcabhikkhuvatthu</a></h1></hgroup><blockquote class="gatha"><p><a id="p_18Dh_387" class="ms"></a><a class="msdiv" id="msdiv360"></a><a class="sc" id="dhp360.1"></a> Cakkhunā saṃvaro sādhu,<br> sādhu sotena saṃvaro;<br>
Ghānena saṃvaro sādhu,<br>
sādhu jivhāya saṃvaro.
</p><p><a id="p_18Dh_388" class="ms"></a><a class="msdiv" id="msdiv361"></a><a class="sc" id="dhp360.2"></a>
Kāyena saṃvaro sādhu,<br> sādhu vācāya saṃvaro;<br>
Manasā saṃvaro sādhu,<br>
sādhu sabbattha saṃvaro;<br>
Sabbattha saṃvuto bhikkhu,<br>
sabbadukkhā pamuccati.
</p>
</blockquote></article></section><section class="sutta" id="361"><article><hgroup><h1><a id="heading2" href="#menu2">361. Haṃsa­ghāta­kabhikkhu­vatthu</a></h1></hgroup><blockquote class="gatha"><p><a id="p_18Dh_389" class="ms"></a><a class="msdiv" id="msdiv362"></a><a class="sc" id="dhp361.1"></a>
Hatthasaṃyato pādasaṃyato,<br> Vācāsaṃyato saṃyatuttamo;<br>
Ajjhattarato samāhito,<br>
Eko santusito tamāhu bhikkhuṃ.
</p>
</blockquote></article></section><section class="sutta" id="362"><article><hgroup><h1><a id="heading3" href="#menu3">362. Kokālikavatthu</a></h1></hgroup><blockquote class="gatha"><p><a id="p_18Dh_390" class="ms"></a><a class="msdiv" id="msdiv363"></a><a class="sc" id="dhp362.1"></a>
Yo mukhasaṃyato bhikkhu,<br> mantabhāṇī anuddhato;<br>
Atthaṃ dhammañca dīpeti,<br>
madhuraṃ tassa bhāsitaṃ.
</p>
</blockquote></article></section><section class="sutta" id="363"><article><hgroup><h1><a id="heading4" href="#menu4">363. Dhammārāmattheravatthu</a></h1></hgroup><blockquote class="gatha"><p><a id="p_18Dh_391" class="ms"></a><a class="msdiv" id="msdiv364"></a><a class="sc" id="dhp363.1"></a>
Dhammārāmo dhammarato,<br> dhammaṃ anuvicintayaṃ;<br>
Dhammaṃ anussaraṃ bhikkhu,<br>
saddhammā na parihāyati.
</p>
</blockquote></article></section><section class="sutta" id="364"><article><hgroup><h1><a id="heading5" href="#menu5">364. Vipakkha­seva­kabhikkhu­vatthu</a></h1></hgroup><blockquote class="gatha"><p><a id="p_18Dh_392" class="ms"></a><a class="msdiv" id="msdiv365"></a><a class="sc" id="dhp364.1"></a>
Salābhaṃ nātimaññeyya,<br> nāññesaṃ pihayaṃ care;<br>
Aññesaṃ pihayaṃ bhikkhu,<br>
samādhiṃ nādhigacchati.
</p><p><a id="p_18Dh_393" class="ms"></a><a class="msdiv" id="msdiv366"></a><a class="sc" id="dhp364.2"></a>
Appalābhopi ce bhikkhu,<br> salābhaṃ nātimaññati;<br>
Taṃ ve devā pasaṃsanti,<br>
suddhājīviṃ atanditaṃ.
</p>
</blockquote></article></section><section class="sutta" id="365"><article><hgroup><h1><a id="heading6" href="#menu6">365. Pañcagga­dāya­kabrāhma­ṇavatthu</a></h1></hgroup><blockquote class="gatha"><p><a id="p_18Dh_394" class="ms"></a><a class="msdiv" id="msdiv367"></a><a class="sc" id="dhp365.1"></a>
Sabbaso nāmarūpasmiṃ,<br> yassa natthi mamāyitaṃ;<br>
Asatā ca na socati,<br>
sa ve “bhikkhū”ti vuccati.
</p>
</blockquote></article></section><section class="sutta" id="366"><article><hgroup><h1><a id="heading7" href="#menu7">366. Sambahulabhikkhuvatthu</a></h1></hgroup><blockquote class="gatha"><p><a id="p_18Dh_395" class="ms"></a><a class="msdiv" id="msdiv368"></a><a class="sc" id="dhp366.1"></a>
Mettāvihārī yo bhikkhu,<br> pasanno buddhasāsane;<br>
Adhigacche padaṃ santaṃ,<br>
saṅkhārūpasamaṃ sukhaṃ.
</p><p><a id="p_18Dh_396" class="ms"></a><a class="msdiv" id="msdiv369"></a><a class="sc" id="dhp366.2"></a>
Siñca bhikkhu imaṃ nāvaṃ,<br> sittā te lahumessati;<br>
Chetvā rāgañca dosañca,<br>
tato nibbānamehisi.
</p><p><a id="p_18Dh_397" class="ms"></a><a class="msdiv" id="msdiv370"></a><a class="sc" id="dhp366.3"></a>
Pañca chinde pañca jahe,<br> pañca cuttari bhāvaye;<br>
Pañca saṅgātigo bhikkhu,
<br><span class="dquo">“</span> oghatiṇṇo”ti vuccati.</p><p><a id="p_18Dh_398" class="ms"></a><a class="msdiv" id="msdiv371"></a><a class="sc" id="dhp366.4"></a>
Jhāya bhikkhu mā pamādo,<br> Mā te kāmaguṇe ramessu cittaṃ;<br>
Mā lohaguḷaṃ gilī pamatto,<br>
Mā kandi “dukkhamidan”ti dayhamāno.
</p><p><a id="p_18Dh_399" class="ms"></a><a class="msdiv" id="msdiv372"></a><a class="sc" id="dhp366.5"></a>
Natthi jhānaṃ apaññassa,<br> paññā natthi ajhāyato;<br>
Yamhi jhānañca paññā ca,<br>
sa ve nibbānasantike.
</p><p><a id="p_18Dh_400" class="ms"></a><a class="msdiv" id="msdiv373"></a><a class="sc" id="dhp366.6"></a>
Suññāgāraṃ paviṭṭhassa,<br> santacittassa bhikkhuno;<br>
Amānusī rati hoti,<br>
sammā dhammaṃ vipassato.
</p><p><a id="p_18Dh_401" class="ms"></a><a class="msdiv" id="msdiv374"></a><a class="sc" id="dhp366.7"></a>
Yato yato sammasati,<br> khandhānaṃ udayabbayaṃ;<br>
Labhatī pītipāmojjaṃ,<br>
amataṃ taṃ vijānataṃ.
</p><p><a id="p_18Dh_402" class="ms"></a><a class="msdiv" id="msdiv375"></a><a class="sc" id="dhp366.8"></a>
Tatrāyamādi bhavati,<br> idha paññassa bhikkhuno;<br>
Indriyagutti santuṭṭhi,<br>
pātimokkhe ca saṃvaro.
</p><p><a id="p_18Dh_403" class="ms"></a><a class="msdiv" id="msdiv376"></a><a class="sc" id="dhp366.9"></a>
Mitte bhajassu kalyāṇe,<br> suddhājīve atandite;<br>
Paṭisanthāravutyassa,<br>
ācārakusalo siyā;<br>
Tato pāmojjabahulo,<br>
dukkhassantaṃ karissati.
</p>
</blockquote></article></section><section class="sutta" id="367"><article><hgroup><h1><a id="heading8" href="#menu8">367. Pañcasatabhikkhuvatthu</a></h1></hgroup><blockquote class="gatha"><p><a id="p_18Dh_404" class="ms"></a><a class="msdiv" id="msdiv377"></a><a class="sc" id="dhp367.1"></a>
Vassikā viya pupphāni,<br> maddavāni pamuñcati;<br>
Evaṃ rāgañca dosañca,<br>
vippamuñcetha bhikkhavo.
</p>
</blockquote></article></section><section class="sutta" id="368"><article><hgroup><h1><a id="heading9" href="#menu9">368. Santakāyattheravatthu</a></h1></hgroup><blockquote class="gatha"><p><a id="p_18Dh_405" class="ms"></a><a class="msdiv" id="msdiv378"></a><a class="sc" id="dhp368.1"></a>
Santakāyo santavāco,<br> santavā susamāhito;<br>
Vantalokāmiso bhikkhu,
<br><span class="dquo">“</span> upasanto”ti vuccati.</p>
</blockquote></article></section><section class="sutta" id="369"><article><hgroup><h1><a id="heading10" href="#menu10">369. Naṅgalakulattheravatthu</a></h1></hgroup><blockquote class="gatha"><p><a id="p_18Dh_406" class="ms"></a><a class="msdiv" id="msdiv379"></a><a class="sc" id="dhp369.1"></a>
Attanā codayattānaṃ,<br> paṭimaṃsetha attanā;<br>
So attagutto satimā,<br>
sukhaṃ bhikkhu vihāhisi.
</p><p><a id="p_18Dh_407" class="ms"></a><a class="msdiv" id="msdiv380"></a><a class="sc" id="dhp369.2"></a>
Attā hi attano nātho,<br> ko hi nātho paro siyā;<br>
Attā hi attano gati,<br>
tasmā saṃyamamattānaṃ;<br>
Assaṃ bhadraṃva vāṇijo.
</p>
</blockquote></article></section><section class="sutta" id="370"><article><hgroup><h1><a id="heading11" href="#menu11">370. Vakkalittheravatthu</a></h1></hgroup><blockquote class="gatha"><p><a id="p_18Dh_408" class="ms"></a><a class="msdiv" id="msdiv381"></a><a class="sc" id="dhp370.1"></a>
Pāmojjabahulo bhikkhu,<br> pasanno buddhasāsane;<br>
Adhigacche padaṃ santaṃ,<br>
saṅkhārūpasamaṃ sukhaṃ.
</p>
</blockquote></article></section><section class="sutta" id="371"><article><hgroup><h1><a id="heading12" href="#menu12">371. Sumanasāmaṇeravatthu</a></h1></hgroup><blockquote class="gatha"><p><a id="p_18Dh_409" class="ms"></a><a class="msdiv" id="msdiv382"></a><a class="sc" id="dhp371.1"></a>
Yo have daharo bhikkhu,<br> yuñjati buddhasāsane;<br>
Somaṃ lokaṃ pabhāseti,<br>
abbhā muttova candimā.
</p>
</blockquote>
<p class="endsection">Bhikkhuvaggo pañcavīsatimo.</p><a href="../../dhp334-359/pi/" rel="prev" class="previous">◀ Dhammapada 334–​359</a><a href="#" class="top">▲ TOP</a>
<a href="../../dhp383-423/pi/" rel="prefetch" class="next">Dhammapada 383–​423 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bhikkhuvagga</div>
<div class="hidden">
Pañcabhikkhuvatthu</div>
</div>
</body></html>