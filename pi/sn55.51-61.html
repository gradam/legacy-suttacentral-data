<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu51" href="#sn55.51">51. Sagāthakasutta</a></li>
<li><a id="menu52" href="#sn55.52">52. Vassaṃvutthasutta</a></li>
<li><a id="menu53" href="#sn55.53">53. Dhammadinnasutta</a></li>
<li><a id="menu54" href="#sn55.54">54. Gilānasutta</a></li>
<li><a id="menu55" href="#sn55.55">55. Sotāpattiphalasutta</a></li>
<li><a id="menu56" href="#sn55.56">56. Sakadāgāmiphalasutta</a></li>
<li><a id="menu57" href="#sn55.57">57. Anāgāmiphalasutta</a></li>
<li><a id="menu58" href="#sn55.58">58. Arahattaphalasutta</a></li>
<li><a id="menu59" href="#sn55.59">59. Paññāpaṭilābhasutta</a></li>
<li><a id="menu60" href="#sn55.60">60. Paññāvuddhisutta</a></li>
<li><a id="menu61" href="#sn55.61">61. Paññāvepullasutta</a></li>
</ul></div>
</div>
<section id="vagga"><section class="sutta" id="51"><article><hgroup id="sn55.51"><h2>Saṃyutta Nikāya 55</h2> <h3>6. Sappaññavagga</h3><h1><a href="#menu">51. Sagāthakasutta</a></h1></hgroup><p><a id="p_14S5_2091" class="ms"></a><a class="msdiv" id="msdiv1047"></a><a class="sc" id="sn55.51.1"></a> “Catūhi, bhikkhave, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.</p><p><a id="p_14S5_2092" class="ms"></a><a class="sc" id="sn55.51.2"></a>
Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti. Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_14S5_2093" class="ms"></a><a class="sc" id="sn55.51.3"></a>
“Yassa saddhā tathāgate,<br> acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.
</p><p><a id="p_14S5_2094" class="ms"></a><a class="sc" id="sn55.51.4"></a>
Saṃghe pasādo yassatthi,<br> ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.
</p><p><a id="p_14S5_2095" class="ms"></a><a class="sc" id="sn55.51.5"></a>
Tasmā saddhañca sīlañca,<br> pasādaṃ dhammadassanaṃ;<br>
Anuyuñjetha medhāvī,<br>
saraṃ buddhānasāsanan”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="52"><article><hgroup id="sn55.52"><h1><a href="#menu">52. Vassaṃvutthasutta</a></h1></hgroup><p><a id="p_14S5_2097" class="ms"></a><a class="msdiv" id="msdiv1048"></a><a class="sc" id="sn55.52.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro bhikkhu sāvatthiyaṃ vassaṃvuttho kapilavatthuṃ anuppatto hoti kenacideva karaṇīyena. Assosuṃ kho kāpilavatthavā sakyā:  “aññataro kira bhikkhu sāvatthiyaṃ vassaṃvuttho kapilavatthuṃ anuppatto”ti.</p><p><a id="p_14S5_2098" class="ms"></a><a class="sc" id="sn55.52.2"></a>
Atha kho kāpilavatthavā sakyā yena so bhikkhu tenupasaṅkamiṃsu; upasaṅkamitvā taṃ bhikkhuṃ abhivādetvā ekamantaṃ nisīdiṃsu. Ekamantaṃ nisinnā kho kāpilavatthavā sakyā taṃ bhikkhuṃ etadavocuṃ:  “kacci, bhante, bhagavā arogo ceva balavā cā”ti? “Arogo cāvuso, bhagavā balavā cā”ti.</p><p><a id="p_14S5_2099" class="ms"></a><a class="sc" id="sn55.52.3"></a>
“Kacci pana, bhante, sāriputtamoggallānā arogā ceva balavanto cā”ti? “Sāriputtamoggallānāpi kho, āvuso, arogā ceva balavanto cā”ti.</p><p><a id="p_14S5_2100" class="ms"></a><a class="sc" id="sn55.52.4"></a>
“Kacci pana, bhante, bhikkhusaṃgho arogo ca balavā cā”ti. “Bhikkhusaṃghopi kho, āvuso, arogo ca balavā cā”ti.</p><p><a id="p_14S5_2101" class="ms"></a><a class="sc" id="sn55.52.5"></a>
“Atthi pana te, bhante, kiñci iminā antaravassena bhagavato sammukhā sutaṃ sammukhā paṭiggahitan”ti? “Sammukhā metaṃ, āvuso, bhagavato sutaṃ sammukhā paṭiggahitaṃ:  ‘appakā te, bhikkhave, bhikkhū ye āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharanti. Atha kho eteva bahutarā bhikkhū ye pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā’ti.</p><p><a id="p_14S5_2102" class="ms"></a><a class="sc" id="sn55.52.6"></a>
Aparampi kho me, āvuso, bhagavato sammukhā sutaṃ sammukhā paṭiggahitaṃ:  ‘appakā te, bhikkhave, bhikkhū ye pañcannaṃ orambhāgiyānaṃ saṃyojanānaṃ parikkhayā opapātikā tattha parinibbāyino anāvattidhammā tasmā lokā. Atha kho eteva bahutarā bhikkhū ye tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmino, sakideva imaṃ lokaṃ āgantvā dukkhassantaṃ karissantī’ti.</p><p><a id="p_14S5_2103" class="ms"></a><a class="sc" id="sn55.52.7"></a>
Aparampi kho me, āvuso, bhagavato sammukhā sutaṃ sammukhā paṭiggahitaṃ:  ‘appakā te, bhikkhave, bhikkhū ye tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmino, sakideva imaṃ lokaṃ āgantvā dukkhassantaṃ karissanti. Atha kho eteva bahutarā bhikkhū ye tiṇṇaṃ saṃyojanānaṃ parikkhayā sotāpannā avinipātadhammā niyatā sambodhiparāyaṇā’”ti.</p>
<p class="endsection">Dutiyaṃ.</p></article></section><section class="sutta" id="53"><article><hgroup id="sn55.53"><h1><a href="#menu">53. Dhammadinnasutta</a></h1></hgroup><p><a id="p_14S5_2105" class="ms"></a><a class="msdiv" id="msdiv1049"></a><a class="sc" id="sn55.53.1"></a>
Ekaṃ samayaṃ bhagavā bārāṇasiyaṃ viharati isipatane migadāye. Atha kho dhammadinno upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammadinno upāsako bhagavantaṃ etadavoca:  “ovadatu no, bhante, bhagavā; anusāsatu no, bhante, bhagavā yaṃ amhākaṃ assa dīgharattaṃ hitāya sukhāyā”ti.</p><p><a id="p_14S5_2106" class="ms"></a><a class="sc" id="sn55.53.2"></a>
“Tasmātiha vo, dhammadinna, evaṃ sikkhitabbaṃ:  ‘ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharissāmā’ti. Evañhi vo, dhammadinna, sikkhitabban”ti. “Na kho netaṃ, bhante, sukaraṃ amhehi puttasambādhasayanaṃ ajjhāvasantehi kāsikacandanaṃ paccanubhontehi mālāgandhavilepanaṃ dhārayantehi jātarūparajataṃ sādiyantehi–  ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharituṃ. Tesaṃ no, bhante, bhagavā amhākaṃ pañcasu sikkhāpadesu ṭhitānaṃ uttaridhammaṃ desetū”ti.</p><p><a id="p_14S5_2107" class="ms"></a><a class="sc" id="sn55.53.3"></a>
“Tasmātiha vo, dhammadinna, evaṃ sikkhitabbaṃ:  ‘buddhe aveccappasādena samannāgatā bhavissāma–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgatā bhavissāma akhaṇḍehi … pe … samādhisaṃvattanikehī’ti. Evañhi vo, dhammadinna, sikkhitabban”ti.</p><p><a id="p_14S5_2108" class="ms"></a><a class="sc" id="sn55.53.4"></a>
“Yānimāni, bhante, bhagavatā cattāri sotāpattiyaṅgāni desitāni, saṃvijjante dhammā amhesu, mayañca tesu dhammesu sandissāma. Mayañhi, bhante, buddhe aveccappasādena samannāgatā–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgatā akhaṇḍehi … pe … samādhisaṃvattanikehī”ti. “Lābhā vo, dhammadinna, suladdhaṃ vo, dhammadinna. Sotāpattiphalaṃ tumhehi byākatan”ti.</p>
<p class="endsection">Tatiyaṃ.</p></article></section><section class="sutta" id="54"><article><hgroup id="sn55.54"><h1><a href="#menu">54. Gilānasutta</a></h1></hgroup><p><a id="p_14S5_2110" class="ms"></a><a class="msdiv" id="msdiv1050"></a><a class="sc" id="sn55.54.1"></a>
Ekaṃ samayaṃ bhagavā sakkesu viharati kapilavatthusmiṃ nigrodhārāme. Tena kho pana samayena sambahulā bhikkhū bhagavato cīvarakammaṃ karonti:  “niṭṭhitacīvaro bhagavā temāsaccayena cārikaṃ pakkamissatī”ti. Assosi kho mahānāmo sakko:  “sambahulā kira bhikkhū bhagavato cīvarakammaṃ karonti:  ‘niṭṭhitacīvaro bhagavā temāsaccayena cārikaṃ pakkamissatī’”ti. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca:  “sutametaṃ, bhante:  ‘sambahulā kira bhikkhū bhagavato cīvarakammaṃ karonti–  niṭṭhitacīvaro bhagavā temāsaccayena cārikaṃ pakkamissatī’ti. Na kho netaṃ, bhante, bhagavato sammukhā sutaṃ sammukhā paṭiggahitaṃ sappaññena upāsakena sappañño upāsako ābādhiko dukkhito bāḷhagilāno ovaditabbo”ti.</p><p><a id="p_14S5_2111" class="ms"></a><a class="sc" id="sn55.54.2"></a>
“Sappaññena, mahānāma, upāsakena sappañño upāsako ābādhiko dukkhito bāḷhagilāno catūhi assāsanīyehi dhammehi assāsetabbo:  ‘assāsatāyasmā–  atthāyasmato buddhe aveccappasādo itipi so bhagavā … pe … satthā devamanussānaṃ buddho bhagavāti. Assāsatāyasmā–  atthāyasmato dhamme … pe … saṃghe … pe … ariyakantāni sīlāni akhaṇḍāni … pe … samādhisaṃvattanikānī’ti.</p><p><a id="p_14S5_2112" class="ms"></a><a class="sc" id="sn55.54.3"></a>
Sappaññena, mahānāma, upāsakena sappañño upāsako ābādhiko dukkhito bāḷhagilāno imehi catūhi assāsanīyehi dhammehi assāsetvā evamassa vacanīyo:  ‘atthāyasmato mātāpitūsu apekkhā’ti? So ce evaṃ vadeyya:  ‘atthi me mātāpitūsu apekkhā’ti, so evamassa vacanīyo:  ‘āyasmā kho māriso maraṇadhammo. Sacepāyasmā mātāpitūsu apekkhaṃ karissati, marissateva; no cepāyasmā mātāpitūsu apekkhaṃ karissati, marissateva. Sādhāyasmā, yā te mātāpitūsu apekkhā taṃ pajahā’ti.</p><p><a id="p_14S5_2113" class="ms"></a><a class="sc" id="sn55.54.4"></a>
So ce evaṃ vadeyya:  ‘yā me mātāpitūsu apekkhā sā pahīnā’ti, so evamassa vacanīyo:  ‘atthi panāyasmato puttadāresu apekkhā’ti? So ce evaṃ vadeyya:  ‘atthi me puttadāresu apekkhā’ti, so evamassa vacanīyo:  ‘āyasmā kho māriso maraṇadhammo. Sacepāyasmā puttadāresu apekkhaṃ karissati, marissateva; no cepāyasmā puttadāresu apekkhaṃ karissati, marissateva. Sādhāyasmā, yā te puttadāresu apekkhā taṃ pajahā’ti.</p><p><a id="p_14S5_2114" class="ms"></a><a class="sc" id="sn55.54.5"></a>
So ce evaṃ vadeyya:  ‘yā me puttadāresu apekkhā sā pahīnā’ti, so evamassa vacanīyo:  ‘atthi panāyasmato mānusakesu pañcasu kāmaguṇesu apekkhā’ti? So ce evaṃ vadeyya:  ‘atthi me mānusakesu pañcasu kāmaguṇesu apekkhā’ti, so evamassa vacanīyo:  ‘mānusakehi kho, āvuso, kāmehi dibbā kāmā abhikkantatarā ca paṇītatarā ca. Sādhāyasmā, mānusakehi kāmehi cittaṃ vuṭṭhāpetvā cātumahārājikesu devesu cittaṃ adhimocehī’ti.</p><p><a id="p_14S5_2115" class="ms"></a><a class="sc" id="sn55.54.6"></a>
So ce evaṃ vadeyya:  ‘mānusakehi me kāmehi cittaṃ vuṭṭhitaṃ, cātumahārājikesu devesu cittaṃ adhimocitan’ti, so evamassa vacanīyo:  ‘cātumahārājikehi kho, āvuso, devehi tāvatiṃsā devā abhikkantatarā ca paṇītatarā ca. Sādhāyasmā, cātumahārājikehi devehi cittaṃ vuṭṭhāpetvā tāvatiṃsesu devesu cittaṃ adhimocehī’ti.</p><p><a id="p_14S5_2116" class="ms"></a><a class="sc" id="sn55.54.7"></a>
So ce evaṃ vadeyya:  ‘cātumahārājikehi me devehi cittaṃ vuṭṭhitaṃ, tāvatiṃsesu devesu cittaṃ adhimocitan’ti, so evamassa vacanīyo:  ‘tāvatiṃsehi kho, āvuso, devehi yāmā devā … pe … tusitā devā … pe … nimmānaratī devā … pe … paranimmitavasavattī devā … pe … paranimmitavasavattīhi kho, āvuso, devehi brahmaloko abhikkantataro ca paṇītataro ca. Sādhāyasmā, paranimmitavasavattīhi devehi cittaṃ vuṭṭhāpetvā brahmaloke cittaṃ adhimocehī’ti. So ce evaṃ vadeyya:  ‘paranimmitavasavattīhi me devehi cittaṃ vuṭṭhitaṃ, brahmaloke cittaṃ adhimocitan’ti, so evamassa vacanīyo:  ‘brahmalokopi kho, āvuso, anicco addhuvo sakkāyapariyāpanno. Sādhāyasmā, brahmalokā cittaṃ vuṭṭhāpetvā sakkāyanirodhe cittaṃ upasaṃharāhī’ti.</p><p><a id="p_14S5_2117" class="ms"></a><a class="sc" id="sn55.54.8"></a>
So ce evaṃ vadeyya:  ‘brahmalokā me cittaṃ vuṭṭhitaṃ, sakkāyanirodhe cittaṃ upasaṃharāmī’ti; evaṃ vimuttacittassa kho, mahānāma, upāsakassa āsavā vimuttacittena bhikkhunā na kiñci nānākaraṇaṃ vadāmi, yadidaṃ–  vimuttiyā vimuttan”ti.</p>
<p class="endsection">Catutthaṃ.</p></article></section><section class="sutta" id="55"><article><hgroup id="sn55.55"><h1><a href="#menu">55. Sotāpattiphalasutta</a></h1></hgroup><p><a id="p_14S5_2119" class="ms"></a><a class="msdiv" id="msdiv1051"></a><a class="sc" id="sn55.55.1"></a>
“Cattārome, bhikkhave, dhammā bhāvitā bahulīkatā sotāpatti­phala­sacchi­kiri­yāya saṃvattanti. Katame cattāro? Sappurisasaṃsevo, saddhammassavanaṃ, yonisomanasikāro, dhammānudhammappaṭipatti–  ime kho, bhikkhave, cattāro dhammā bhāvitā bahulīkatā sotāpatti­phala­sacchi­kiri­yāya saṃvattantī”ti.</p>
<p class="endsection">Pañcamaṃ.</p></article></section><section class="sutta" id="56"><article><hgroup id="sn55.56"><h1><a href="#menu">56. Sakadāgāmiphalasutta</a></h1></hgroup><p><a id="p_14S5_2121" class="ms"></a><a class="msdiv" id="msdiv1052"></a><a class="sc" id="sn55.56.1"></a>
“Cattārome, bhikkhave, dhammā bhāvitā bahulīkatā sakadā­gāmi­phala­sacchi­kiri­yāya saṃvattanti. Katame cattāro? … pe … Saṃvattantī”ti.</p>
<p class="endsection">Chaṭṭhaṃ.</p></article></section><section class="sutta" id="57"><article><hgroup id="sn55.57"><h1><a href="#menu">57. Anāgāmiphalasutta</a></h1></hgroup><p><a id="p_14S5_2123" class="ms"></a><a class="msdiv" id="msdiv1053"></a><a class="sc" id="sn55.57.1"></a>
“ …  Anāgā­mipha­lasacchi­kiri­yāya … saṃvattantī”ti.</p>
<p class="endsection">Sattamaṃ.</p></article></section><section class="sutta" id="58"><article><hgroup id="sn55.58"><h1><a href="#menu">58. Arahattaphalasutta</a></h1></hgroup><p><a id="p_14S5_2125" class="ms"></a><a class="msdiv" id="msdiv1054"></a><a class="sc" id="sn55.58.1"></a>
“ …  Arahatta­phala­sacchi­kiri­yāya … saṃvattantī”ti.</p>
<p class="endsection">Aṭṭhamaṃ.</p></article></section><section class="sutta" id="59"><article><hgroup id="sn55.59"><h1><a href="#menu">59. Paññāpaṭilābhasutta</a></h1></hgroup><p><a id="p_14S5_2127" class="ms"></a><a class="msdiv" id="msdiv1055"></a><a class="sc" id="sn55.59.1"></a>
“ …  Paññāpaṭilābhāya … saṃvattantī”ti.</p>
<p class="endsection">Navamaṃ.</p></article></section><section class="sutta" id="60"><article><hgroup id="sn55.60"><h1><a href="#menu">60. Paññāvuddhisutta</a></h1></hgroup><p><a id="p_14S5_2129" class="ms"></a><a class="msdiv" id="msdiv1056"></a><a class="sc" id="sn55.60.1"></a>
“ …  Paññāvuddhiyā … saṃvattantī”ti.</p>
<p class="endsection">Dasamaṃ.</p></article></section><section class="sutta" id="61"><article><hgroup id="sn55.61"><h1><a href="#menu">61. Paññāvepullasutta</a></h1></hgroup><p><a id="p_14S5_2131" class="ms"></a><a class="msdiv" id="msdiv1057"></a><a class="sc" id="sn55.61.1"></a>
“…. Paññāvepullāya … saṃvattantī”ti.</p>
<p class="endsection">Ekādasamaṃ.</p>
<p class="endsection">Sappaññavaggo chaṭṭho.</p><blockquote class="uddanagatha"><p><a id="p_14S5_2135" class="ms"></a><a class="sc" id="sn55.61.2"></a>
Sagāthakaṃ vassaṃvutthaṃ,<br> dhammadinnañca gilānaṃ;<br>
Caturo phalā paṭilābho,<br>
vuddhi vepullatāya cāti.
</p>
</blockquote><a href="../../sn55.41-50/pi/" rel="prev" class="previous">◀ Saṃyutta Nikāya 55.41–​50</a><a href="#" class="top">▲ TOP</a>
<a href="../../sn55.62-74/pi/" rel="prefetch" class="next">Saṃyutta Nikāya 55.62–​74 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sotāpattisaṃyutta</div>
<div class="hidden">
Sappaññavagga</div>
<div class="hidden">
Sagāthakasutta</div>
</div>
</body></html>