<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn4.21">21. Sambahulasutta</a></li>
<li><a id="menu22" href="#sn4.22">22. Samiddhisutta</a></li>
<li><a id="menu23" href="#sn4.23">23. Godhikasutta</a></li>
<li><a id="menu24" href="#sn4.24">24. Sattavassānubandhasutta</a></li>
<li><a id="menu25" href="#sn4.25">25. Māradhītusutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn4.21"><h2>Saṃyutta Nikāya 4</h2> <h3>3. Tatiyavagga</h3><h1><a href="#menu">21. Sambahulasutta</a></h1></hgroup><p><a id="p_12S1_877" class="ms"></a><a class="msdiv" id="msdiv157"></a><a class="sc" id="sn4.21.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati silāvatiyaṃ. Tena kho pana samayena sambahulā bhikkhū bhagavato avidūre appamattā ātāpino pahitattā viharanti. Atha kho māro pāpimā brāhmaṇavaṇṇaṃ abhinimminitvā mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena te bhikkhū tenupasaṅkami; upasaṅkamitvā te bhikkhū etadavoca:  “daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. Bhuñjantu bhavanto mānusake kāme. Mā sandiṭṭhikaṃ hitvā kālikaṃ anudhāvitthā”ti. “Na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. Kālikañca kho mayaṃ, brāhmaṇa, hitvā sandiṭṭhikaṃ anudhāvāma. Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti. Evaṃ vutte, māro pāpimā sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkāmi.</p><p><a id="p_12S1_878" class="ms"></a><a class="sc" id="sn4.21.2"></a>
Atha kho te bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha mayaṃ, bhante, bhagavato avidūre appamattā ātāpino pahitattā viharāma. Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena mayaṃ tenupasaṅkami; upasaṅkamitvā amhe etadavoca:  ‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. Bhuñjantu bhavanto mānusake kāme. Mā sandiṭṭhikaṃ hitvā kālikaṃ anudhāvitthā’ti. Evaṃ vutte, mayaṃ, bhante, taṃ brāhmaṇaṃ etadavocumha:  ‘na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. Kālikañca kho mayaṃ, brāhmaṇa, hitvā sandiṭṭhikaṃ anudhāvāma. Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti. Evaṃ vutte, bhante, so brāhmaṇo sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkanto”ti.</p><p><a id="p_12S1_879" class="ms"></a><a class="sc" id="sn4.21.3"></a>
“Neso, bhikkhave, brāhmaṇo. Māro eso pāpimā tumhākaṃ vicakkhukammāya āgato”ti. Atha kho bhagavā etamatthaṃ viditvā tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_880" class="ms"></a><a class="sc" id="sn4.21.4"></a>
“Yo dukkhamaddakkhi yatonidānaṃ,<br> Kāmesu so jantu kathaṃ nameyya;<br>
Upadhiṃ viditvā saṅgoti loke,<br>
Tasseva jantu vinayāya sikkhe”ti.
</p>
</blockquote></article></section><section class="sutta" id="22"><article><hgroup id="sn4.22"><h1><a href="#menu">22. Samiddhisutta</a></h1></hgroup><p><a id="p_12S1_881" class="ms"></a><a class="msdiv" id="msdiv158"></a><a class="sc" id="sn4.22.1"></a>
Ekaṃ samayaṃ bhagavā sakkesu viharati silāvatiyaṃ. Tena kho pana samayena āyasmā samiddhi bhagavato avidūre appamatto ātāpī pahitatto viharati. Atha kho āyasmato samiddhissa rahogatassa paṭisallīnassa evaṃ cetaso parivitakko udapādi:  “lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā”ti. Atha kho māro pāpimā āyasmato samiddhissa cetasā cetoparivitakkamaññāya yenāyasmā samiddhi tenupasaṅkami; upasaṅkamitvā āyasmato samiddhissa avidūre mahantaṃ bhayabheravaṃ saddamakāsi, apissudaṃ pathavī maññe undrīyati.</p><p><a id="p_12S1_882" class="ms"></a><a class="sc" id="sn4.22.2"></a>
Atha kho āyasmā samiddhi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno āyasmā samiddhi bhagavantaṃ etadavoca:  “idhāhaṃ, bhante, bhagavato avidūre appamatto ātāpī pahitatto viharāmi. Tassa mayhaṃ, bhante, rahogatassa paṭisallīnassa evaṃ cetaso parivitakko udapādi:  ‘lābhā vata me, suladdhaṃ vata me, yassa me satthā arahaṃ sammāsambuddho. Lābhā vata me, suladdhaṃ vata me, yvāhaṃ evaṃ svākkhāte dhammavinaye pabbajito. Lābhā vata me, suladdhaṃ vata me, yassa me sabrahmacārino sīlavanto kalyāṇadhammā’ti. Tassa mayhaṃ, bhante, avidūre mahābhayabheravasaddo ahosi, apissudaṃ pathavī maññe undrīyatī”ti.</p><p><a id="p_12S1_883" class="ms"></a><a class="sc" id="sn4.22.3"></a>
“Nesā, samiddhi, pathavī undrīyati. Māro eso pāpimā tuyhaṃ vicakkhukammāya āgato. Gaccha tvaṃ, samiddhi, tattheva appamatto ātāpī pahitatto viharāhī”ti. “Evaṃ, bhante”ti kho āyasmā samiddhi bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Dutiyampi kho āyasmā samiddhi tattheva appamatto ātāpī pahitatto vihāsi. Dutiyampi kho āyasmato samiddhissa rahogatassa paṭisallīnassa … pe … dutiyampi kho māro pāpimā āyasmato samiddhissa cetasā cetoparivitakkamaññāya … pe … apissudaṃ pathavī maññe undrīyati. Atha kho āyasmā samiddhi māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_884" class="ms"></a><a class="sc" id="sn4.22.4"></a>
“Saddhāyāhaṃ pabbajito,<br> agārasmā anagāriyaṃ;<br>
Sati paññā ca me buddhā,<br>
cittañca susamāhitaṃ;<br>
Kāmaṃ karassu rūpāni,<br>
neva maṃ byādhayissasī”ti.
</p>
</blockquote><p><a id="p_12S1_885" class="ms"></a><a class="sc" id="sn4.22.5"></a>
Atha kho māro pāpimā “jānāti maṃ samiddhi bhikkhū”ti dukkhī dummano tatthevantaradhāyīti.</p></article></section><section class="sutta" id="23"><article><hgroup id="sn4.23"><h1><a href="#menu">23. Godhikasutta</a></h1></hgroup><p><a id="p_12S1_886" class="ms"></a><a class="msdiv" id="msdiv159"></a><a class="sc" id="sn4.23.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā godhiko isigilipasse viharati kāḷasilāyaṃ. Atha kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Atha kho āyasmā godhiko tamhā sāmayikāya cetovimuttiyā parihāyi. Dutiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Dutiyampi kho āyasmā godhiko tamhā sāmayikāya cetovimuttiyā parihāyi. Tatiyampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Tatiyampi kho āyasmā godhiko tamhā … pe … parihāyi. Catutthampi kho āyasmā godhiko appamatto … pe … vimuttiṃ phusi. Catutthampi kho āyasmā godhiko tamhā … pe … parihāyi. Pañcamampi kho āyasmā godhiko … pe … cetovimuttiṃ phusi. Pañcamampi kho āyasmā … pe … vimuttiyā parihāyi. Chaṭṭhampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi. Chaṭṭhampi kho āyasmā godhiko tamhā sāmayikāya cetovimuttiyā parihāyi. Sattamampi kho āyasmā godhiko appamatto ātāpī pahitatto viharanto sāmayikaṃ cetovimuttiṃ phusi.</p><p><a id="p_12S1_887" class="ms"></a><a class="sc" id="sn4.23.2"></a>
Atha kho āyasmato godhikassa etadahosi:  “yāva chaṭṭhaṃ khvāhaṃ sāmayikāya cetovimuttiyā parihīno. Yannūnāhaṃ satthaṃ āhareyyan”ti. Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāhi ajjhabhāsi: </p><blockquote class="gatha"><p><a id="p_12S1_888" class="ms"></a><a class="sc" id="sn4.23.3"></a>
“Mahāvīra mahāpañña,<br> iddhiyā yasasā jala;<br>
Sabbaverabhayātīta,<br>
pāde vandāmi cakkhuma.
</p><p><a id="p_12S1_889" class="ms"></a><a class="sc" id="sn4.23.4"></a>
Sāvako te mahāvīra,<br> maraṇaṃ maraṇābhibhū;<br>
Ākaṅkhati cetayati,<br>
taṃ nisedha jutindhara.
</p><p><a id="p_12S1_890" class="ms"></a><a class="sc" id="sn4.23.5"></a>
Kathañhi bhagavā tuyhaṃ,<br> Sāvako sāsane rato;<br>
Appattamānaso sekkho,<br>
Kālaṃ kayirā janesutā”ti.
</p>
</blockquote><p><a id="p_12S1_891" class="ms"></a><a class="sc" id="sn4.23.6"></a>
Tena kho pana samayena āyasmatā godhikena satthaṃ āharitaṃ hoti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_892" class="ms"></a><a class="sc" id="sn4.23.7"></a>
“Evañhi dhīrā kubbanti,<br> nāvakaṅkhanti jīvitaṃ;<br>
Samūlaṃ taṇhamabbuyha,<br>
godhiko parinibbuto”ti.
</p>
</blockquote><p><a id="p_12S1_893" class="ms"></a><a class="sc" id="sn4.23.8"></a>
Atha kho bhagavā bhikkhū āmantesi:  “āyāma, bhikkhave, yena isigilipassaṃ kāḷasilā tenupasaṅkamissāma yattha godhikena kulaputtena satthaṃ āharitan”ti. “Evaṃ, bhante”ti kho te bhikkhū bhagavato paccassosuṃ.</p><p><a id="p_12S1_894" class="ms"></a><a class="sc" id="sn4.23.9"></a>
Atha kho bhagavā sambahulehi bhikkhūhi saddhiṃ yena isigilipassaṃ kāḷasilā tenupasaṅkami. Addasā kho bhagavā āyasmantaṃ godhikaṃ dūratova mañcake vivattakkhandhaṃ semānaṃ. Tena kho pana samayena dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisaṃ.</p><p><a id="p_12S1_895" class="ms"></a><a class="sc" id="sn4.23.10"></a>
Atha kho bhagavā bhikkhū āmantesi:  “passatha no tumhe, bhikkhave, etaṃ dhūmāyitattaṃ timirāyitattaṃ gacchateva purimaṃ disaṃ, gacchati pacchimaṃ disaṃ, gacchati uttaraṃ disaṃ, gacchati dakkhiṇaṃ disaṃ, gacchati uddhaṃ, gacchati adho, gacchati anudisan”ti? “Evaṃ, bhante”. “Eso kho, bhikkhave, māro pāpimā godhikassa kulaputtassa viññāṇaṃ samanvesati:  ‘kattha godhikassa kulaputtassa viññāṇaṃ patiṭṭhitan’ti? Appatiṭṭhitena ca, bhikkhave, viññāṇena godhiko kulaputto parinibbuto”ti. Atha kho māro pāpimā beluvapaṇḍuvīṇaṃ ādāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_896" class="ms"></a><a class="sc" id="sn4.23.11"></a>
“Uddhaṃ adho ca tiriyaṃ,<br> disā anudisā svahaṃ;<br>
Anvesaṃ nādhigacchāmi,<br>
godhiko so kuhiṃ gato”ti.
</p><p><a id="p_12S1_897" class="ms"></a><a class="sc" id="sn4.23.12"></a>
“Yo dhīro dhitisampanno,<br> jhāyī jhānarato sadā;<br>
Ahorattaṃ anuyuñjaṃ,<br>
jīvitaṃ anikāmayaṃ.
</p><p><a id="p_12S1_898" class="ms"></a><a class="sc" id="sn4.23.13"></a>
Jetvāna maccuno senaṃ,<br> anāgantvā punabbhavaṃ;<br>
Samūlaṃ taṇhamabbuyha,<br>
godhiko parinibbuto”ti.
</p><p><a id="p_12S1_899" class="ms"></a><a class="sc" id="sn4.23.14"></a>
Tassa sokaparetassa,<br> vīṇā kacchā abhassatha;<br>
Tato so dummano yakkho,<br>
tatthevantaradhāyathāti.
</p>
</blockquote></article></section><section class="sutta" id="24"><article><hgroup id="sn4.24"><h1><a href="#menu">24. Sattavassānubandhasutta</a></h1></hgroup><p><a id="p_12S1_900" class="ms"></a><a class="msdiv" id="msdiv160"></a><a class="sc" id="sn4.24.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe. Tena kho pana samayena māro pāpimā sattavassāni bhagavantaṃ anubandho hoti otārāpekkho otāraṃ alabhamāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_901" class="ms"></a><a class="sc" id="sn4.24.2"></a>
“Sokāvatiṇṇo nu vanamhi jhāyasi,<br> Vittaṃ nu jīno uda patthayāno;<br>
Āguṃ nu gāmasmimakāsi kiñci,<br>
Kasmā janena na karosi sakkhiṃ;<br>
Sakkhī na sampajjati kenaci te”ti.
</p><p><a id="p_12S1_902" class="ms"></a><a class="sc" id="sn4.24.3"></a>
“Sokassa mūlaṃ palikhāya sabbaṃ,<br> Anāgu jhāyāmi asocamāno;<br>
Chetvāna sabbaṃ bhavalobhajappaṃ,<br>
Anāsavo jhāyāmi pamattabandhū”ti.
</p><p><a id="p_12S1_903" class="ms"></a><a class="sc" id="sn4.24.4"></a>
“Yaṃ vadanti mama yidanti,<br> ye vadanti mamanti ca;<br>
Ettha ce te mano atthi,<br>
na me samaṇa mokkhasī”ti.
</p><p><a id="p_12S1_904" class="ms"></a><a class="sc" id="sn4.24.5"></a>
“Yaṃ vadanti na taṃ mayhaṃ,<br> ye vadanti na te ahaṃ;<br>
Evaṃ pāpima jānāhi,<br>
na me maggampi dakkhasī”ti.
</p><p><a id="p_12S1_905" class="ms"></a><a class="sc" id="sn4.24.6"></a>
“Sace maggaṃ anubuddhaṃ,<br> khemaṃ amatagāminaṃ;<br>
Apehi gaccha tvameveko,<br>
kimaññamanusāsasī”ti.
</p><p><a id="p_12S1_906" class="ms"></a><a class="sc" id="sn4.24.7"></a>
“Amaccudheyyaṃ pucchanti,<br> ye janā pāragāmino;<br>
Tesāhaṃ puṭṭho akkhāmi,<br>
yaṃ saccaṃ taṃ nirūpadhin”ti.
</p>
</blockquote><p><a id="p_12S1_907" class="ms"></a><a class="sc" id="sn4.24.8"></a>
“Seyyathāpi, bhante, gāmassa vā nigamassa vā avidūre pokkharaṇī. Tatrassa kakkaṭako. Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṃ; upasaṅkamitvā taṃ kakkaṭakaṃ udakā uddharitvā thale patiṭṭhapeyyuṃ. Yaṃ yadeva hi so, bhante, kakkaṭako aḷaṃ abhininnāmeyya taṃ tadeva te kumārakā vā kumārikāyo vā kaṭṭhena vā kathalāya vā sañchindeyyuṃ sambhañjeyyuṃ sampalibhañjeyyuṃ. Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṃ pokkharaṇiṃ otarituṃ. Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. Abhabbo dānāhaṃ, bhante, puna bhagavantaṃ upasaṅkamituṃ yadidaṃ otārāpekkho”ti. Atha kho māro pāpimā bhagavato santike imā nibbejanīyā gāthāyo abhāsi: </p><blockquote class="gatha"><p><a id="p_12S1_908" class="ms"></a><a class="sc" id="sn4.24.9"></a>
“Medavaṇṇañca pāsāṇaṃ,<br> vāyaso anupariyagā;<br>
Apettha muduṃ vindema,<br>
api assādanā siyā.
</p><p><a id="p_12S1_909" class="ms"></a><a class="sc" id="sn4.24.10"></a>
Aladdhā tattha assādaṃ,<br> vāyasetto apakkame;<br>
Kākova selamāsajja,<br>
nibbijjāpema gotamā”ti.
</p>
</blockquote></article></section><section class="sutta" id="25"><article><hgroup id="sn4.25"><h1><a href="#menu">25. Māradhītusutta</a></h1></hgroup><p><a id="p_12S1_910" class="ms"></a><a class="msdiv" id="msdiv161"></a><a class="sc" id="sn4.25.1"></a>
Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṃ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṃ vilikhanto. Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu; upasaṅkamitvā māraṃ pāpimantaṃ gāthāya ajjhabhāsiṃsu: </p><blockquote class="gatha"><p><a id="p_12S1_911" class="ms"></a><a class="sc" id="sn4.25.2"></a>
“Kenāsi dummano tāta,<br> purisaṃ kaṃ nu socasi;<br>
Mayaṃ taṃ rāgapāsena,<br>
āraññamiva kuñjaraṃ;<br>
Bandhitvā ānayissāma,<br>
vasago te bhavissatī”ti.
</p><p><a id="p_12S1_912" class="ms"></a><a class="sc" id="sn4.25.3"></a>
“Arahaṃ sugato loke,<br> na rāgena suvānayo;<br>
Māradheyyaṃ atikkanto,<br>
tasmā socāmahaṃ bhusan”ti.
</p>
</blockquote><p><a id="p_12S1_913" class="ms"></a><a class="sc" id="sn4.25.4"></a>
Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā bhagavantaṃ etadavocuṃ:  “pāde te, samaṇa, paricāremā”ti. Atha kho bhagavā na manasākāsi, yathā taṃ anuttare upadhisaṅkhaye vimutto.</p><p><a id="p_12S1_914" class="ms"></a><a class="sc" id="sn4.25.5"></a>
Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ:  “uccāvacā kho purisānaṃ adhippāyā. Yannūna mayaṃ ekasataṃ ekasataṃ kumārivaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ kumārivaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ:  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p><p><a id="p_12S1_915" class="ms"></a><a class="sc" id="sn4.25.6"></a>
Atha kho taṇhā ca arati ca ragā ca māradhītaro ekamantaṃ apakkamma evaṃ samacintesuṃ:  “uccāvacā kho purisānaṃ adhippāyā. Yannūna mayaṃ ekasataṃ ekasataṃ avijātavaṇṇasataṃ abhinimmineyyāmā”ti. Atha kho taṇhā ca arati ca ragā ca māradhītaro ekasataṃ ekasataṃ avijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ:  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p><p><a id="p_12S1_916" class="ms"></a><a class="sc" id="sn4.25.7"></a>
Atha kho taṇhā ca … pe … yannūna mayaṃ ekasataṃ ekasataṃ sakiṃ vijātavaṇṇasataṃ abhinimmineyyāmāti. Atha kho taṇhā ca … pe … sakiṃ vijātavaṇṇasataṃ abhinimminitvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ:  “pāde te, samaṇa, paricāremā”ti. Tampi bhagavā na manasākāsi, yathā taṃ anuttare upadhisaṅkhaye vimutto.</p><p><a id="p_12S1_917" class="ms"></a><a class="sc" id="sn4.25.8"></a>
Atha kho taṇhā ca … pe … yannūna mayaṃ ekasataṃ ekasataṃ duvijātavaṇṇasataṃ abhinimmineyyāmāti. Atha kho taṇhā ca … pe … duvijātavaṇṇasataṃ abhinimminitvā yena bhagavā … pe … yathā taṃ anuttare upadhisaṅkhaye vimutto. Atha kho taṇhā ca … pe … majjhimitthivaṇṇasataṃ abhinimmineyyāmā”ti. Atha kho taṇhā ca … pe … majjhimitthivaṇṇasataṃ abhinimminitvā … pe … anuttare upadhisaṅkhaye vimutto.</p><p><a id="p_12S1_918" class="ms"></a><a class="sc" id="sn4.25.9"></a>
Atha kho taṇhā ca … pe … mahitthivaṇṇasataṃ abhinimmineyyāmāti. Atha kho taṇhā ca … pe … mahitthivaṇṇasataṃ abhinimminitvā yena bhagavā … pe … anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṃ apakkamma etadavocuṃ:  “saccaṃ kira no pitā avoca: </p><blockquote class="gatha"><p><a id="p_12S1_919" class="ms"></a><a class="sc" id="sn4.25.10"></a>
‘Arahaṃ sugato loke,<br> na rāgena suvānayo;<br>
Māradheyyaṃ atikkanto,<br>
tasmā socāmahaṃ bhusan’ti.
</p>
</blockquote><p><a id="p_12S1_920" class="ms"></a><a class="sc" id="sn4.25.11"></a>
Yañhi mayaṃ samaṇaṃ vā brāhmaṇaṃ vā avītarāgaṃ iminā upakkamena upakkameyyāma hadayaṃ vāssa phaleyya, uṇhaṃ lohitaṃ vā mukhato uggaccheyya, ummādaṃ vā pāpuṇeyya cittakkhepaṃ vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā”ti.</p><p><a id="p_12S1_921" class="ms"></a><a class="sc" id="sn4.25.12"></a>
Atha kho taṇhā ca arati ca ragā ca māradhītaro yena bhagavā tenupasaṅkamiṃsu; upasaṅkamitvā ekamantaṃ aṭṭhaṃsu. Ekamantaṃ ṭhitā kho taṇhā māradhītā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_922" class="ms"></a><a class="sc" id="sn4.25.13"></a>
“Sokāvatiṇṇo nu vanamhi jhāyasi,<br> Vittaṃ nu jīno uda patthayāno;<br>
Āguṃ nu gāmasmimakāsi kiñci,<br>
Kasmā janena na karosi sakkhiṃ;<br>
Sakkhī na sampajjati kenaci te”ti.
</p><p><a id="p_12S1_923" class="ms"></a><a class="sc" id="sn4.25.14"></a>
“Atthassa pattiṃ hadayassa santiṃ,<br> Jetvāna senaṃ piyasātarūpaṃ;<br>
Ekohaṃ jhāyaṃ sukhamanubodhiṃ,<br>
Tasmā janena na karomi sakkhiṃ;<br>
Sakkhī na sampajjati kenaci me”ti.
</p>
</blockquote><p><a id="p_12S1_924" class="ms"></a><a class="sc" id="sn4.25.15"></a>
Atha kho arati māradhītā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_925" class="ms"></a><a class="sc" id="sn4.25.16"></a>
“Kathaṃvihārībahulodha bhikkhu,<br> Pañcoghatiṇṇo atarīdha chaṭṭhaṃ;<br>
Kathaṃ jhāyiṃ bahulaṃ kāmasaññā,<br>
Paribāhirā honti aladdha yo tan”ti.
</p><p><a id="p_12S1_926" class="ms"></a><a class="sc" id="sn4.25.17"></a>
“Passaddhakāyo suvimuttacitto,<br> Asaṅkharāno satimā anoko;<br>
Aññāya dhammaṃ avitakkajhāyī,<br>
Na kuppati na sarati na thino.
</p><p><a id="p_12S1_927" class="ms"></a><a class="sc" id="sn4.25.18"></a>
Evaṃvihārībahulodha bhikkhu,<br> Pañcoghatiṇṇo atarīdha chaṭṭhaṃ;<br>
Evaṃ jhāyiṃ bahulaṃ kāmasaññā,<br>
Paribāhirā honti aladdha yo tan”ti.
</p>
</blockquote><p><a id="p_12S1_928" class="ms"></a><a class="sc" id="sn4.25.19"></a>
Atha kho ragā māradhītā bhagavato santike gāthāya ajjhabhāsi: </p><blockquote class="gatha"><p><a id="p_12S1_929" class="ms"></a><a class="sc" id="sn4.25.20"></a>
“Acchejja taṇhaṃ gaṇasaṅghacārī,<br> Addhā carissanti bahū ca saddhā;<br>
Bahuṃ vatāyaṃ janataṃ anoko,<br>
Acchejja nessati maccurājassa pāran”ti.
</p><p><a id="p_12S1_930" class="ms"></a><a class="sc" id="sn4.25.21"></a>
“Nayanti ve mahāvīrā,<br> saddhammena tathāgatā;<br>
Dhammena nayamānānaṃ,<br>
kā usūyā vijānatan”ti.
</p>
</blockquote><p><a id="p_12S1_931" class="ms"></a><a class="sc" id="sn4.25.22"></a>
Atha kho taṇhā ca arati ca ragā ca māradhītaro yena māro pāpimā tenupasaṅkamiṃsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi: </p><blockquote class="gatha"><p><a id="p_12S1_932" class="ms"></a><a class="sc" id="sn4.25.23"></a>
“Bālā kumudanāḷehi,<br> pabbataṃ abhimatthatha;<br>
Giriṃ nakhena khanatha,<br>
ayo dantehi khādatha.
</p><p><a id="p_12S1_933" class="ms"></a><a class="sc" id="sn4.25.24"></a>
Selaṃva sirasūhacca,<br> pātāle gādhamesatha;<br>
Khāṇuṃva urasāsajja,<br>
nibbijjāpetha gotamā”ti.
</p><p><a id="p_12S1_934" class="ms"></a><a class="sc" id="sn4.25.25"></a>
“Daddallamānā āgañchuṃ,<br> taṇhā ca aratī ragā;<br>
Tā tattha panudī satthā,<br>
tūlaṃ bhaṭṭhaṃva māluto”ti.
</p>
</blockquote>
<p class="endsection">Tatiyo vaggo.</p><blockquote class="uddanagatha"><p><a id="p_12S1_937" class="ms"></a><a class="sc" id="sn4.25.26"></a>
Sambahulā samiddhi ca,<br> Godhikaṃ sattavassāni;<br>
Dhītaraṃ desitaṃ buddha,<br>
Seṭṭhena imaṃ mārapañcakanti.
</p>
</blockquote>
<p class="endsutta">Mārasaṃyuttaṃ samattaṃ.</p><a href="../../sn4.11-20/pi/" rel="prev" class="previous">◀ Saṃyutta Nikāya 4.11–​20</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mārasaṃyutta</div>
<div class="hidden">
Tatiyavagga</div>
<div class="hidden">
Sambahulasutta</div>
</div>
</body></html>