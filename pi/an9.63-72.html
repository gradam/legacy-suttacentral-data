<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu63" href="#an9.63">63. Sikkhādubbalyasutta</a></li>
<li><a id="menu64" href="#an9.64">64. Nīvaraṇasutta</a></li>
<li><a id="menu65" href="#an9.65">65. Kāmaguṇasutta</a></li>
<li><a id="menu66" href="#an9.66">66. Upādānakkhandhasutta</a></li>
<li><a id="menu67" href="#an9.67">67. Orambhāgiyasutta</a></li>
<li><a id="menu68" href="#an9.68">68. Gatisutta</a></li>
<li><a id="menu69" href="#an9.69">69. Macchariyasutta</a></li>
<li><a id="menu70" href="#an9.70">70. Uddhambhāgiyasutta</a></li>
<li><a id="menu71" href="#an9.71">71. Cetokhilasutta</a></li>
<li><a id="menu72" href="#an9.72">72. Cetasovinibandhasutta</a></li>
</ul></div>
</div>
<section id="vagga"><section class="sutta" id="63"><article><hgroup id="an9.63"><h2>Aṅguttara Nikāya 9</h2> <h3>7. Satipaṭṭhānavagga</h3><h1><a href="#menu">63. Sikkhādubbalyasutta</a></h1></hgroup><p><a id="p_17A9_436" class="ms"></a><a class="msdiv" id="msdiv63"></a><a class="sc" id="an9.63.1"></a> “Pañcimāni, bhikkhave, sikkhādubbalyāni. Katamāni pañca? Pāṇātipāto, adinnādānaṃ, kāmesumicchācāro, musāvādo, surāme­raya­majja­pamā­daṭṭhānaṃ–  imāni kho, bhikkhave, pañca sikkhādubbalyāni.</p><p><a id="p_17A9_437" class="ms"></a><a class="sc" id="an9.63.2"></a>
Imesaṃ kho, bhikkhave, pañcannaṃ sikkhādubbalyānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu … pe … citte … dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ kho, bhikkhave, pañcannaṃ sikkhādubbalyānaṃ pahānāya ime cattāro satipaṭṭhānā bhāvetabbā”ti.</p>
<p class="endsection">Paṭhamaṃ.</p></article></section><section class="sutta" id="64"><article><hgroup id="an9.64"><h1><a href="#menu">64. Nīvaraṇasutta</a></h1></hgroup><p><a id="p_17A9_439" class="ms"></a><a class="msdiv" id="msdiv64"></a><a class="sc" id="an9.64.1"></a>
“Pañcimāni, bhikkhave, nīvaraṇāni. Katamāni pañca? Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhacca­kukkucca­nīva­raṇaṃ, vicikicchānīvaraṇaṃ–  imāni kho, bhikkhave, pañca nīvaraṇāni.</p><p><a id="p_17A9_440" class="ms"></a><a class="sc" id="an9.64.2"></a>
Imesaṃ kho, bhikkhave, pañcannaṃ nīvaraṇānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu … pe … citte … dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ kho, bhikkhave, pañcannaṃ nīvaraṇānaṃ pahānāya ime cattāro satipaṭṭhānā bhāvetabbā”ti.</p>
<p class="endsection">Dutiyaṃ.</p></article></section><section class="sutta" id="65"><article><hgroup id="an9.65"><h1><a href="#menu">65. Kāmaguṇasutta</a></h1></hgroup><p><a id="p_17A9_442" class="ms"></a><a class="msdiv" id="msdiv65"></a><a class="sc" id="an9.65.1"></a>
“Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā … pe … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā.</p><p><a id="p_17A9_443" class="ms"></a><a class="sc" id="an9.65.2"></a>
Imesaṃ kho, bhikkhave, pañcannaṃ kāmaguṇānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Tatiyaṃ.</p></article></section><section class="sutta" id="66"><article><hgroup id="an9.66"><h1><a href="#menu">66. Upādānakkhandhasutta</a></h1></hgroup><p><a id="p_17A9_445" class="ms"></a><a class="msdiv" id="msdiv66"></a><a class="sc" id="an9.66.1"></a>
“Pañcime, bhikkhave, upādānakkhandhā. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho–  ime kho, bhikkhave, pañcupādānakkhandhā.</p><p><a id="p_17A9_446" class="ms"></a><a class="sc" id="an9.66.2"></a>
Imesaṃ kho, bhikkhave, pañcannaṃ upādānakkhandhānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Catutthaṃ.</p></article></section><section class="sutta" id="67"><article><hgroup id="an9.67"><h1><a href="#menu">67. Orambhāgiyasutta</a></h1></hgroup><p><a id="p_17A9_448" class="ms"></a><a class="msdiv" id="msdiv67"></a><a class="sc" id="an9.67.1"></a>
“Pañcimāni, bhikkhave, orambhāgiyāni saṃyojanāni. Katamāni pañca? Sakkāyadiṭṭhi, vicikicchā, sīlabbataparāmāso, kāmacchando, byāpādo–  imāni kho, bhikkhave, pañcorambhāgiyāni saṃyojanāni.</p><p><a id="p_17A9_449" class="ms"></a><a class="sc" id="an9.67.2"></a>
Imesaṃ kho, bhikkhave, pañcannaṃ orambhāgiyānaṃ saṃyojanānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Pañcamaṃ.</p></article></section><section class="sutta" id="68"><article><hgroup id="an9.68"><h1><a href="#menu">68. Gatisutta</a></h1></hgroup><p><a id="p_17A9_451" class="ms"></a><a class="msdiv" id="msdiv68"></a><a class="sc" id="an9.68.1"></a>
“Pañcimā, bhikkhave, gatiyo. Katamā pañca? Nirayo, tiracchānayoni, pettivisayo, manussā, devā–  imā kho, bhikkhave, pañca gatiyo.</p><p><a id="p_17A9_452" class="ms"></a><a class="sc" id="an9.68.2"></a>
Imāsaṃ kho, bhikkhave, pañcannaṃ gatīnaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Chaṭṭhaṃ.</p></article></section><section class="sutta" id="69"><article><hgroup id="an9.69"><h1><a href="#menu">69. Macchariyasutta</a></h1></hgroup><p><a id="p_17A9_454" class="ms"></a><a class="msdiv" id="msdiv69"></a><a class="sc" id="an9.69.1"></a>
“Pañcimāni, bhikkhave, macchariyāni. Katamāni pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ–  imāni kho, bhikkhave, pañca macchariyāni.</p><p><a id="p_17A9_455" class="ms"></a><a class="sc" id="an9.69.2"></a>
Imesaṃ kho, bhikkhave, pañcannaṃ macchariyānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Sattamaṃ.</p></article></section><section class="sutta" id="70"><article><hgroup id="an9.70"><h1><a href="#menu">70. Uddhambhāgiyasutta</a></h1></hgroup><p><a id="p_17A9_457" class="ms"></a><a class="msdiv" id="msdiv70"></a><a class="sc" id="an9.70.1"></a>
“Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā–  imāni kho, bhikkhave, pañcuddhambhāgiyāni saṃyojanāni.</p><p><a id="p_17A9_458" class="ms"></a><a class="sc" id="an9.70.2"></a>
Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Aṭṭhamaṃ.</p></article></section><section class="sutta" id="71"><article><hgroup id="an9.71"><h1><a href="#menu">71. Cetokhilasutta</a></h1></hgroup><p><a id="p_17A9_460" class="ms"></a><a class="msdiv" id="msdiv71"></a><a class="sc" id="an9.71.1"></a>
“Pañcime, bhikkhave, cetokhilā. Katame pañca? Idha, bhikkhave, bhikkhu satthari kaṅkhati vicikicchati nādhimuccati na sampasīdati. Yo so, bhikkhave, bhikkhu satthari kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ paṭhamo cetokhilo.</p><p><a id="p_17A9_461" class="ms"></a><a class="sc" id="an9.71.2"></a>
Puna caparaṃ, bhikkhave, bhikkhu dhamme kaṅkhati … pe … saṃghe kaṅkhati … sikkhāya kaṅkhati … sabrahmacārīsu kupito hoti anattamano āhatacitto khilajāto. Yo so, bhikkhave, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetokhilo.</p><p><a id="p_17A9_462" class="ms"></a><a class="sc" id="an9.71.3"></a>
Imesaṃ kho, bhikkhave, pañcannaṃ cetokhilānaṃ pahānāya … pe … ime cattāro satipaṭṭhānā bhāvetabbā”ti.</p>
<p class="endsection">Navamaṃ.</p></article></section><section class="sutta" id="72"><article><hgroup id="an9.72"><h1><a href="#menu">72. Cetasovinibandhasutta</a></h1></hgroup><p><a id="p_17A9_464" class="ms"></a><a class="msdiv" id="msdiv72"></a><a class="sc" id="an9.72.1"></a>
“Pañcime, bhikkhave, cetasovinibandhā. Katame pañca? Idha, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Yo so, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ paṭhamo cetasovinibandho.</p><p><a id="p_17A9_465" class="ms"></a><a class="sc" id="an9.72.2"></a>
Puna caparaṃ, bhikkhave, bhikkhu kāye avītarāgo hoti … pe … rūpe avītarāgo hoti … yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati … aññataraṃ devanikāyaṃ paṇidhāya brahmacariyaṃ carati:  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, bhikkhave, bhikkhu aññataraṃ devanikāyaṃ paṇidhāya brahmacariyaṃ carati:  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetasovinibandho. Ime kho, bhikkhave, pañca cetasovinibandhā.</p><p><a id="p_17A9_466" class="ms"></a><a class="sc" id="an9.72.3"></a>
Imesaṃ kho, bhikkhave, pañcannaṃ cetasovinibandhānaṃ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ; vedanāsu … pe … citte … dhammesu dhammānupassī viharati ātāpī sampajāno satimā vineyya loke abhijjhādomanassaṃ. Imesaṃ kho, bhikkhave, pañcannaṃ cetasovinibandhānaṃ pahānāya ime cattāro satipaṭṭhānā bhāvetabbā”ti.</p>
<p class="endsection">Dasamaṃ.</p>
<p class="endsection">Satipaṭṭhānavaggo dutiyo.</p><blockquote class="uddanagatha"><p><a id="p_17A9_470" class="ms"></a><a class="sc" id="an9.72.4"></a>
Sikkhā nīvaraṇākāmā,<br> Khandhā ca orambhāgiyā gati;<br>
Maccheraṃ uddhambhāgiyā aṭṭhamaṃ,<br>
Cetokhilā vinibandhāti.
</p>
</blockquote><a href="../../an9.52-62/pi/" rel="prev" class="previous">◀ Aṅguttara Nikāya 9.52–​62</a><a href="#" class="top">▲ TOP</a>
<a href="../../an9.73-82/pi/" rel="prefetch" class="next">Aṅguttara Nikāya 9.73–​82 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Satipaṭṭhānavagga</div>
<div class="hidden">
Sikkhādubbalyasutta</div>
</div>
</body></html>