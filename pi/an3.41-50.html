<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#an3.41">41. Sammukhībhāvasutta</a></li>
<li><a id="menu42" href="#an3.42">42. Tiṭhānasutta</a></li>
<li><a id="menu43" href="#an3.43">43. Atthavasasutta</a></li>
<li><a id="menu44" href="#an3.44">44. Kathāpavattisutta</a></li>
<li><a id="menu45" href="#an3.45">45. Paṇḍitasutta</a></li>
<li><a id="menu46" href="#an3.46">46. Sīlavantasutta</a></li>
<li><a id="menu47" href="#an3.47">47. Saṅkhatalakkhaṇasutta</a></li>
<li><a id="menu48" href="#an3.48">48. Asaṅkhatalakkhaṇasutta</a></li>
<li><a id="menu48" href="#an3.48">48. Pabbatarājasutta</a></li>
<li><a id="menu49" href="#an3.49">49. Ātappakaraṇīyasutta</a></li>
<li><a id="menu50" href="#an3.50">50. Mahācorasutta</a></li>
</ul></div>
</div>
<section id="vagga"><section class="sutta" id="41"><article><hgroup id="an3.41"><h2>Aṅguttara Nikāya 3</h2> <h3>5. Cūḷavagga</h3><h1><a href="#menu">41. Sammukhībhāvasutta</a></h1></hgroup><p><a id="p_15A3_273" class="ms"></a><a class="msdiv" id="msdiv41"></a><a class="sc" id="an3.41.1"></a> “Tiṇṇaṃ, bhikkhave, sammukhībhāvā saddho kulaputto bahuṃ puññaṃ pasavati. Katamesaṃ tiṇṇaṃ? Saddhāya, bhikkhave, sammukhībhāvā saddho kulaputto bahuṃ puññaṃ pasavati. Deyyadhammassa, bhikkhave, sammukhībhāvā saddho kulaputto bahuṃ puññaṃ pasavati. Dakkhiṇeyyānaṃ, bhikkhave, sammukhībhāvā saddho kulaputto bahuṃ puññaṃ pasavati. Imesaṃ kho, bhikkhave, tiṇṇaṃ sammukhībhāvā saddho kulaputto bahuṃ puññaṃ pasavatī”ti.</p>
<p class="endsection">Paṭhamaṃ.</p></article></section><section class="sutta" id="42"><article><hgroup id="an3.42"><h1><a href="#menu">42. Tiṭhānasutta</a></h1></hgroup><p><a id="p_15A3_275" class="ms"></a><a class="msdiv" id="msdiv42"></a><a class="sc" id="an3.42.1"></a>
“Tīhi, bhikkhave, ṭhānehi saddho pasanno veditabbo. Katamehi tīhi? Sīlavantānaṃ dassanakāmo hoti, saddhammaṃ sotukāmo hoti, vigatamalamaccherena cetasā agāraṃ ajjhāvasati muttacāgo payatapāṇi vossaggarato yācayogo dānasaṃvibhāgarato. Imehi kho, bhikkhave, tīhi ṭhānehi saddho pasanno veditabbo.</p><blockquote class="gatha"><p><a id="p_15A3_276" class="ms"></a><a class="sc" id="an3.42.2"></a>
Dassanakāmo sīlavataṃ,<br> saddhammaṃ sotumicchati;<br>
Vinaye maccheramalaṃ,<br>
sa ve saddhoti vuccatī”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="43"><article><hgroup id="an3.43"><h1><a href="#menu">43. Atthavasasutta</a></h1></hgroup><p><a id="p_15A3_278" class="ms"></a><a class="msdiv" id="msdiv43"></a><a class="sc" id="an3.43.1"></a>
“Tayo, bhikkhave, atthavase sampassamānena alameva paresaṃ dhammaṃ desetuṃ. Katame tayo? Yo dhammaṃ deseti so atthappaṭisaṃvedī ca hoti dhammappaṭisaṃvedī ca. Yo dhammaṃ suṇāti so atthappaṭisaṃvedī ca hoti dhammappaṭisaṃvedī ca. Yo ceva dhammaṃ deseti yo ca dhammaṃ suṇāti ubho atthappaṭisaṃvedino ca honti dhammappaṭisaṃvedino ca. Ime kho, bhikkhave, tayo atthavase sampassamānena alameva paresaṃ dhammaṃ desetun”ti.</p>
<p class="endsection">Tatiyaṃ.</p></article></section><section class="sutta" id="44"><article><hgroup id="an3.44"><h1><a href="#menu">44. Kathāpavattisutta</a></h1></hgroup><p><a id="p_15A3_280" class="ms"></a><a class="msdiv" id="msdiv44"></a><a class="sc" id="an3.44.1"></a>
“Tīhi, bhikkhave, ṭhānehi kathā pavattinī hoti. Katamehi tīhi? Yo dhammaṃ deseti so atthappaṭisaṃvedī ca hoti dhammappaṭisaṃvedī ca. Yo dhammaṃ suṇāti so atthappaṭisaṃvedī ca hoti dhammappaṭisaṃvedī ca. Yo ceva dhammaṃ deseti yo ca dhammaṃ suṇāti ubho atthappaṭisaṃvedino ca honti dhammappaṭisaṃvedino ca. Imehi kho, bhikkhave, tīhi ṭhānehi kathā pavattinī hotī”ti.</p>
<p class="endsection">Catutthaṃ.</p></article></section><section class="sutta" id="45"><article><hgroup id="an3.45"><h1><a href="#menu">45. Paṇḍitasutta</a></h1></hgroup><p><a id="p_15A3_282" class="ms"></a><a class="msdiv" id="msdiv45"></a><a class="sc" id="an3.45.1"></a>
“Tīṇimāni, bhikkhave, paṇḍitapaññattāni sappurisapaññattāni. Katamāni tīṇi? Dānaṃ, bhikkhave, paṇḍitapaññattaṃ sappurisapaññattaṃ. Pabbajjā, bhikkhave, paṇḍitapaññattā sappurisapaññattā. Mātāpitūnaṃ, bhikkhave, upaṭṭhānaṃ paṇḍitapaññattaṃ sappurisapaññattaṃ. Imāni kho, bhikkhave, tīṇi paṇḍitapaññattāni sappurisapaññattānīti.</p><blockquote class="gatha"><p><a id="p_15A3_283" class="ms"></a><a class="sc" id="an3.45.2"></a>
Sabbhi dānaṃ upaññattaṃ,<br> ahiṃsā saṃyamo damo;<br>
Mātāpitu upaṭṭhānaṃ,<br>
santānaṃ brahmacārinaṃ.
</p><p><a id="p_15A3_284" class="ms"></a><a class="sc" id="an3.45.3"></a>
Sataṃ etāni ṭhānāni,<br> yāni sevetha paṇḍito;<br>
Ariyo dassanasampanno,<br>
sa lokaṃ bhajate sivan”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="46"><article><hgroup id="an3.46"><h1><a href="#menu">46. Sīlavantasutta</a></h1></hgroup><p><a id="p_15A3_286" class="ms"></a><a class="msdiv" id="msdiv46"></a><a class="sc" id="an3.46.1"></a>
“Yaṃ, bhikkhave, sīlavanto pabbajitā gāmaṃ vā nigamaṃ vā upanissāya viharanti. Tattha manussā tīhi ṭhānehi bahuṃ puññaṃ pasavanti. Katamehi tīhi? Kāyena, vācāya, manasā. Yaṃ, bhikkhave, sīlavanto pabbajitā gāmaṃ vā nigamaṃ vā upanissāya viharanti. Tattha manussā imehi tīhi ṭhānehi bahuṃ puññaṃ pasavantī”ti.</p>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="an3.47"><h1><a href="#menu">47. Saṅkhatalakkhaṇasutta</a></h1></hgroup><p><a id="p_15A3_288" class="ms"></a><a class="msdiv" id="msdiv47"></a><a class="sc" id="an3.47.1"></a>
“Tīṇimāni, bhikkhave, saṅkhatassa saṅkhatalakkhaṇāni. Katamāni tīṇi? Uppādo paññāyati, vayo paññāyati, ṭhitassa aññathattaṃ paññāyati. Imāni kho, bhikkhave, tīṇi saṅkhatassa saṅkhatalakkhaṇānī”ti.</p>
<p class="endsection">Sattamaṃ.</p></article></section><section class="sutta" id="48"><article><hgroup id="an3.48"><h1><a href="#menu">48. Asaṅkhatalakkhaṇasutta</a></h1></hgroup><p><a id="p_15A3_290" class="ms"></a><a class="msdiv" id="msdiv48"></a><a class="sc" id="an3.48.1"></a>
“Tīṇimāni, bhikkhave, asaṅkhatassa asaṅkhatalakkhaṇāni. Katamāni tīṇi? Na uppādo paññāyati, na vayo paññāyati, na ṭhitassa aññathattaṃ paññāyati. Imāni kho, bhikkhave, tīṇi asaṅkhatassa asaṅkhatalakkhaṇānī”ti.</p>
<p class="endsection">Aṭṭhamaṃ.</p></article></section><section class="sutta" id="48"><article><hgroup id="an3.48"><h1><a href="#menu">48. Pabbatarājasutta</a></h1></hgroup><p><a id="p_15A3_292" class="ms"></a><a class="msdiv" id="msdiv49"></a><a class="sc" id="an3.48.1"></a>
“Himavantaṃ, bhikkhave, pabbatarājaṃ nissāya mahāsālā tīhi vaḍḍhīhi vaḍḍhanti. Katamāhi tīhi? Sākhāpattapalāsena vaḍḍhanti, tacapapaṭikāya vaḍḍhanti, pheggusārena vaḍḍhanti. Himavantaṃ, bhikkhave, pabbatarājaṃ nissāya mahāsālā imāhi tīhi vaḍḍhīhi vaḍḍhanti.</p><p><a id="p_15A3_293" class="ms"></a><a class="sc" id="an3.48.2"></a>
Evamevaṃ kho, bhikkhave, saddhaṃ kulapatiṃ nissāya anto jano tīhi vaḍḍhīhi vaḍḍhati. Katamāhi tīhi? Saddhāya vaḍḍhati, sīlena vaḍḍhati, paññāya vaḍḍhati. Saddhaṃ, bhikkhave, kulapatiṃ nissāya anto jano imāhi tīhi vaḍḍhīhi vaḍḍhatīti.</p><blockquote class="gatha"><p><a id="p_15A3_294" class="ms"></a><a class="sc" id="an3.48.3"></a>
Yathāpi pabbato selo,<br> araññasmiṃ brahāvane;<br>
Taṃ rukkhā upanissāya,<br>
vaḍḍhante te vanappatī.
</p><p><a id="p_15A3_295" class="ms"></a><a class="sc" id="an3.48.4"></a>
Tatheva sīlasampannaṃ,<br> saddhaṃ kulapatiṃ idha;<br>
Upanissāya vaḍḍhanti,<br>
puttadārā ca bandhavā;<br>
Amaccā ñātisaṅghā ca,<br>
ye cassa anujīvino.
</p><p><a id="p_15A3_296" class="ms"></a><a class="sc" id="an3.48.5"></a>
Tyāssa sīlavato sīlaṃ,<br> cāgaṃ sucaritāni ca;<br>
Passamānānukubbanti,<br>
attamatthaṃ vicakkhaṇā.
</p><p><a id="p_15A3_297" class="ms"></a><a class="sc" id="an3.48.6"></a>
Idha dhammaṃ caritvāna,<br> maggaṃ sugatigāminaṃ;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Navamaṃ.</p></article></section><section class="sutta" id="49"><article><hgroup id="an3.49"><h1><a href="#menu">49. Ātappakaraṇīyasutta</a></h1></hgroup><p><a id="p_15A3_299" class="ms"></a><a class="msdiv" id="msdiv50"></a><a class="sc" id="an3.49.1"></a>
“Tīhi, bhikkhave, ṭhānehi ātappaṃ karaṇīyaṃ. Katamehi tīhi? Anuppannānaṃ pāpakānaṃ akusalānaṃ dhammānaṃ anuppādāya ātappaṃ karaṇīyaṃ, anuppannānaṃ kusalānaṃ dhammānaṃ uppādāya ātappaṃ karaṇīyaṃ, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsanāya ātappaṃ karaṇīyaṃ. Imehi tīhi, bhikkhave, ṭhānehi ātappaṃ karaṇīyaṃ.</p><p><a id="p_15A3_300" class="ms"></a><a class="sc" id="an3.49.2"></a>
Yato kho, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya ātappaṃ karoti, anuppannānaṃ kusalānaṃ dhammānaṃ uppādāya ātappaṃ karoti, uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ adhivāsanāya ātappaṃ karoti. Ayaṃ vuccati, bhikkhave, bhikkhu ātāpī nipako sato sammā dukkhassa antakiriyāyā”ti.</p>
<p class="endsection">Dasamaṃ.</p></article></section><section class="sutta" id="50"><article><hgroup id="an3.50"><h1><a href="#menu">50. Mahācorasutta</a></h1></hgroup><p><a id="p_15A3_302" class="ms"></a><a class="msdiv" id="msdiv51"></a><a class="sc" id="an3.50.1"></a>
“Tīhi, bhikkhave, aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati. Katamehi tīhi? Idha, bhikkhave, mahācoro visamanissito ca hoti, gahananissito ca hoti, balavanissito ca hoti. Kathañca, bhikkhave, mahācoro visamanissito hoti? Idha, bhikkhave, mahācoro nadīviduggaṃ vā nissito hoti pabbatavisamaṃ vā. Evaṃ kho, bhikkhave, mahācoro visamanissito hoti.</p><p><a id="p_15A3_303" class="ms"></a><a class="sc" id="an3.50.2"></a>
Kathañca, bhikkhave, mahācoro gahananissito hoti? Idha, bhikkhave, mahācoro tiṇagahanaṃ vā nissito hoti, rukkhagahanaṃ vā rodhaṃ vā mahāvanasaṇḍaṃ vā. Evaṃ kho, bhikkhave, mahācoro gahananissito hoti.</p><p><a id="p_15A3_304" class="ms"></a><a class="sc" id="an3.50.3"></a>
Kathañca, bhikkhave, mahācoro balavanissito hoti? Idha, bhikkhave, mahācoro rājānaṃ vā rājamahāmattānaṃ vā nissito hoti. Tassa evaṃ hoti:  ‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyāssa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, mahācoro balavanissito hoti. Ime kho, bhikkhave, tīhi aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati.</p><p><a id="p_15A3_305" class="ms"></a><a class="sc" id="an3.50.4"></a>
Evamevaṃ kho, bhikkhave, tīhi aṅgehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi tīhi? Idha, bhikkhave, pāpabhikkhu visamanissito ca hoti gahananissito ca balavanissito ca.</p><p><a id="p_15A3_306" class="ms"></a><a class="sc" id="an3.50.5"></a>
Kathañca, bhikkhave, pāpabhikkhu visamanissito hoti? Idha, bhikkhave, pāpabhikkhu visamena kāyakammena samannāgato hoti, visamena vacīkammena samannāgato hoti, visamena manokammena samannāgato hoti. Evaṃ kho, bhikkhave, pāpabhikkhu visamanissito hoti.</p><p><a id="p_15A3_307" class="ms"></a><a class="sc" id="an3.50.6"></a>
Kathañca, bhikkhave, pāpabhikkhu gahananissito hoti? Idha, bhikkhave, pāpabhikkhu micchādiṭṭhiko hoti, antaggāhikāya diṭṭhiyā samannāgato hoti. Evaṃ kho, bhikkhave, pāpabhikkhu gahananissito hoti.</p><p><a id="p_15A3_308" class="ms"></a><a class="sc" id="an3.50.7"></a>
Kathañca, bhikkhave, pāpabhikkhu balavanissito hoti? Idha, bhikkhave, pāpabhikkhu rājānaṃ vā rājamahāmattānaṃ vā nissito hoti. Tassa evaṃ hoti:  ‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyāssa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, pāpabhikkhu balavanissito hoti. Imehi kho, bhikkhave, tīhi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatī”ti.</p>
<p class="endsection">Ekādasamaṃ.</p>
<p class="endsection">Cūḷavaggo pañcamo.</p><blockquote class="uddanagatha"><p><a id="p_15A3_312" class="ms"></a><a class="sc" id="an3.50.8"></a>
Sammukhī ṭhānatthavasaṃ,<br> pavatti paṇḍita sīlavaṃ;<br>
Saṅkhataṃ pabbatātappaṃ,<br>
mahācorenekādasāti.
</p>
</blockquote>
<p class="endsutta">Paṭhamo paṇṇāsako samatto.</p><a href="../../an3.31-40/pi/" rel="prev" class="previous">◀ Aṅguttara Nikāya 3.31–​40</a><a href="#" class="top">▲ TOP</a>
<a href="../../an3.51-60/pi/" rel="prefetch" class="next">Aṅguttara Nikāya 3.51–​60 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Cūḷavagga</div>
<div class="hidden">
Sammukhībhāvasutta</div>
</div>
</body></html>