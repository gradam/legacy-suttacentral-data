<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu131" href="#an4.131">131. Saṃyojanasutta</a></li>
<li><a id="menu132" href="#an4.132">132. Paṭibhānasutta</a></li>
<li><a id="menu133" href="#an4.133">133. Ugghaṭitaññūsutta</a></li>
<li><a id="menu134" href="#an4.134">134. Uṭṭhānaphalasutta</a></li>
<li><a id="menu135" href="#an4.135">135. Sāvajjasutta</a></li>
<li><a id="menu136" href="#an4.136">136. Paṭhamasīlasutta</a></li>
<li><a id="menu137" href="#an4.137">137. Dutiyasīlasutta</a></li>
<li><a id="menu138" href="#an4.138">138. Nikaṭṭhasutta</a></li>
<li><a id="menu139" href="#an4.139">139. Dhammakathikasutta</a></li>
<li><a id="menu140" href="#an4.140">140. Vādīsutta</a></li>
</ul></div>
</div>
<section id="vagga"><section class="sutta" id="131"><article><hgroup id="an4.131"><h2>Aṅguttara Nikāya 4</h2> <h3>14. Puggalavagga</h3><h1><a href="#menu">131. Saṃyojanasutta</a></h1></hgroup><p><a id="p_15A4_835" class="ms"></a><a class="msdiv" id="msdiv131"></a><a class="sc" id="an4.131.1"></a> “Cattārome, bhikkhave, puggalā santo saṃvijjamānā lokasmiṃ. Katame cattāro? Idha, bhikkhave, ekaccassa puggalassa orambhāgiyāni saṃyojanāni appahīnāni honti, upapattipaṭilābhiyāni saṃyojanāni appahīnāni honti, bhavapaṭilābhiyāni saṃyojanāni appahīnāni honti.</p><p><a id="p_15A4_836" class="ms"></a><a class="sc" id="an4.131.2"></a>
Idha pana, bhikkhave, ekaccassa puggalassa orambhāgiyāni saṃyojanāni pahīnāni honti, upapattipaṭilābhiyāni saṃyojanāni appahīnāni honti, bhavapaṭilābhiyāni saṃyojanāni appahīnāni honti.</p><p><a id="p_15A4_837" class="ms"></a><a class="sc" id="an4.131.3"></a>
Idha pana, bhikkhave, ekaccassa puggalassa orambhāgiyāni saṃyojanāni pahīnāni honti, upapattipaṭilābhiyāni saṃyojanāni pahīnāni honti, bhavapaṭilābhiyāni saṃyojanāni appahīnāni honti.</p><p><a id="p_15A4_838" class="ms"></a><a class="sc" id="an4.131.4"></a>
Idha pana, bhikkhave, ekaccassa puggalassa orambhāgiyāni saṃyojanāni pahīnāni honti, upapattipaṭilābhiyāni saṃyojanāni pahīnāni honti, bhavapaṭilābhiyāni saṃyojanāni pahīnāni honti.</p><p><a id="p_15A4_839" class="ms"></a><a class="sc" id="an4.131.5"></a>
Katamassa, bhikkhave, puggalassa orambhāgiyāni saṃyojanāni appahīnāni, upapattipaṭilābhiyāni saṃyojanāni appahīnāni, bhavapaṭilābhiyāni saṃyojanāni appahīnāni? Sakadāgāmissa. Imassa kho, bhikkhave, puggalassa orambhāgiyāni saṃyojanāni appahīnāni, upapattipaṭilābhiyāni saṃyojanāni appahīnāni, bhavapaṭilābhiyāni saṃyojanāni appahīnāni.</p><p><a id="p_15A4_840" class="ms"></a><a class="sc" id="an4.131.6"></a>
Katamassa, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni appahīnāni, bhavapaṭilābhiyāni saṃyojanāni appahīnāni? Uddhaṃsotassa akaniṭṭhagāmino. Imassa kho, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni appahīnāni, bhavapaṭilābhiyāni saṃyojanāni appahīnāni.</p><p><a id="p_15A4_841" class="ms"></a><a class="sc" id="an4.131.7"></a>
Katamassa, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni appahīnāni? Antarāparinibbāyissa. Imassa kho, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni appahīnāni.</p><p><a id="p_15A4_842" class="ms"></a><a class="sc" id="an4.131.8"></a>
Katamassa, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni pahīnāni? Arahato. Imassa kho, bhikkhave, puggalassa orambhāgiyāni saṃyojanāni pahīnāni, upapattipaṭilābhiyāni saṃyojanāni pahīnāni, bhavapaṭilābhiyāni saṃyojanāni pahīnāni. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Paṭhamaṃ.</p></article></section><section class="sutta" id="132"><article><hgroup id="an4.132"><h1><a href="#menu">132. Paṭibhānasutta</a></h1></hgroup><p><a id="p_15A4_844" class="ms"></a><a class="msdiv" id="msdiv132"></a><a class="sc" id="an4.132.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Yuttappaṭibhāno, no muttappaṭibhāno; muttappaṭibhāno, no yuttappaṭibhāno; yuttappaṭibhāno ca muttappaṭibhāno ca; neva yuttappaṭibhāno na muttappaṭibhāno–  ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Dutiyaṃ.</p></article></section><section class="sutta" id="133"><article><hgroup id="an4.133"><h1><a href="#menu">133. Ugghaṭitaññūsutta</a></h1></hgroup><p><a id="p_15A4_846" class="ms"></a><a class="msdiv" id="msdiv133"></a><a class="sc" id="an4.133.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Ugghaṭitaññū, vipañcitaññū, neyyo, padaparamo–  ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Tatiyaṃ.</p></article></section><section class="sutta" id="134"><article><hgroup id="an4.134"><h1><a href="#menu">134. Uṭṭhānaphalasutta</a></h1></hgroup><p><a id="p_15A4_848" class="ms"></a><a class="msdiv" id="msdiv134"></a><a class="sc" id="an4.134.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Uṭṭhānaphalūpajīvī na kammaphalūpajīvī, kammaphalūpajīvī na uṭṭhānaphalūpajīvī, uṭṭhānaphalūpajīvī ceva kammaphalūpajīvī ca, neva uṭṭhānaphalūpajīvī na kammaphalūpajīvī–  ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Catutthaṃ.</p></article></section><section class="sutta" id="135"><article><hgroup id="an4.135"><h1><a href="#menu">135. Sāvajjasutta</a></h1></hgroup><p><a id="p_15A4_850" class="ms"></a><a class="msdiv" id="msdiv135"></a><a class="sc" id="an4.135.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Sāvajjo, vajjabahulo, appavajjo, anavajjo.</p><p><a id="p_15A4_851" class="ms"></a><a class="sc" id="an4.135.2"></a>
Kathañca, bhikkhave, puggalo sāvajjo hoti? Idha, bhikkhave, ekacco puggalo sāvajjena kāyakammena samannāgato hoti, sāvajjena vacīkammena samannāgato hoti, sāvajjena manokammena samannāgato hoti. Evaṃ kho, bhikkhave, puggalo sāvajjo hoti.</p><p><a id="p_15A4_852" class="ms"></a><a class="sc" id="an4.135.3"></a>
Kathañca, bhikkhave, puggalo vajjabahulo hoti? Idha, bhikkhave, ekacco puggalo sāvajjena bahulaṃ kāyakammena samannāgato hoti, appaṃ anavajjena; sāvajjena bahulaṃ vacīkammena samannāgato hoti, appaṃ anavajjena; sāvajjena bahulaṃ manokammena samannāgato hoti, appaṃ anavajjena. Evaṃ kho, bhikkhave, puggalo vajjabahulo hoti.</p><p><a id="p_15A4_853" class="ms"></a><a class="sc" id="an4.135.4"></a>
Kathañca, bhikkhave, puggalo appavajjo hoti? Idha, bhikkhave, ekacco puggalo anavajjena bahulaṃ kāyakammena samannāgato hoti, appaṃ sāvajjena; anavajjena bahulaṃ vacīkammena samannāgato hoti, appaṃ sāvajjena; anavajjena bahulaṃ manokammena samannāgato hoti, appaṃ sāvajjena. Evaṃ kho, bhikkhave, puggalo appavajjo hoti.</p><p><a id="p_15A4_854" class="ms"></a><a class="sc" id="an4.135.5"></a>
Kathañca, bhikkhave, puggalo anavajjo hoti? Idha, bhikkhave, ekacco puggalo anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti. Evaṃ kho, bhikkhave, puggalo anavajjo hoti. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Pañcamaṃ.</p></article></section><section class="sutta" id="136"><article><hgroup id="an4.136"><h1><a href="#menu">136. Paṭhamasīlasutta</a></h1></hgroup><p><a id="p_15A4_856" class="ms"></a><a class="msdiv" id="msdiv136"></a><a class="sc" id="an4.136.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Idha, bhikkhave, ekacco puggalo sīlesu na paripūrakārī hoti, samādhismiṃ na paripūrakārī, paññāya na paripūrakārī.</p><p><a id="p_15A4_857" class="ms"></a><a class="sc" id="an4.136.2"></a>
Idha pana, bhikkhave, ekacco puggalo sīlesu paripūrakārī hoti, samādhismiṃ na paripūrakārī, paññāya na paripūrakārī.</p><p><a id="p_15A4_858" class="ms"></a><a class="sc" id="an4.136.3"></a>
Idha pana, bhikkhave, ekacco puggalo sīlesu paripūrakārī hoti, samādhismiṃ paripūrakārī, paññāya na paripūrakārī.</p><p><a id="p_15A4_859" class="ms"></a><a class="sc" id="an4.136.4"></a>
Idha pana, bhikkhave, ekacco puggalo sīlesu paripūrakārī hoti, samādhismiṃ paripūrakārī, paññāya paripūrakārī. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Chaṭṭhaṃ.</p></article></section><section class="sutta" id="137"><article><hgroup id="an4.137"><h1><a href="#menu">137. Dutiyasīlasutta</a></h1></hgroup><p><a id="p_15A4_861" class="ms"></a><a class="msdiv" id="msdiv137"></a><a class="sc" id="an4.137.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Idha, bhikkhave, ekacco puggalo na sīlagaru hoti na sīlādhipateyyo, na samādhigaru hoti na samādhādhipateyyo, na paññāgaru hoti na paññādhipateyyo.</p><p><a id="p_15A4_862" class="ms"></a><a class="sc" id="an4.137.2"></a>
Idha pana, bhikkhave, ekacco puggalo sīlagaru hoti sīlādhipateyyo, na samādhigaru hoti na samādhādhipateyyo, na paññāgaru hoti na paññādhipateyyo.</p><p><a id="p_15A4_863" class="ms"></a><a class="sc" id="an4.137.3"></a>
Idha pana, bhikkhave, ekacco puggalo sīlagaru hoti sīlādhipateyyo, samādhigaru hoti samādhādhipateyyo, na paññāgaru hoti na paññādhipateyyo.</p><p><a id="p_15A4_864" class="ms"></a><a class="sc" id="an4.137.4"></a>
Idha pana, bhikkhave, ekacco puggalo sīlagaru hoti sīlādhipateyyo, samādhigaru hoti samādhādhipateyyo, paññāgaru hoti paññādhipateyyo. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Sattamaṃ.</p></article></section><section class="sutta" id="138"><article><hgroup id="an4.138"><h1><a href="#menu">138. Nikaṭṭhasutta</a></h1></hgroup><p><a id="p_15A4_866" class="ms"></a><a class="msdiv" id="msdiv138"></a><a class="sc" id="an4.138.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Nikaṭṭhakāyo anikaṭṭhacitto, anikaṭṭhakāyo nikaṭṭhacitto, anikaṭṭhakāyo ca anikaṭṭhacitto ca, nikaṭṭhakāyo ca nikaṭṭhacitto ca.</p><p><a id="p_15A4_867" class="ms"></a><a class="sc" id="an4.138.2"></a>
Kathañca, bhikkhave, puggalo nikaṭṭhakāyo hoti anikaṭṭhacitto? Idha, bhikkhave, ekacco puggalo araññavanapatthāni pantāni senāsanāni paṭisevati. So tattha kāmavitakkampi vitakketi byāpādavitakkampi vitakketi vihiṃsāvitakkampi vitakketi. Evaṃ kho, bhikkhave, puggalo nikaṭṭhakāyo hoti anikaṭṭhacitto.</p><p><a id="p_15A4_868" class="ms"></a><a class="sc" id="an4.138.3"></a>
Kathañca, bhikkhave, puggalo anikaṭṭhakāyo hoti nikaṭṭhacitto? Idha, bhikkhave, ekacco puggalo naheva kho araññavanapatthāni pantāni senāsanāni paṭisevati. So tattha nekkhammavitakkampi vitakketi abyāpādavitakkampi vitakketi avihiṃsāvitakkampi vitakketi. Evaṃ kho, bhikkhave, puggalo anikaṭṭhakāyo hoti nikaṭṭhacitto.</p><p><a id="p_15A4_869" class="ms"></a><a class="sc" id="an4.138.4"></a>
Kathañca, bhikkhave, puggalo anikaṭṭhakāyo ca hoti anikaṭṭhacitto ca? Idha, bhikkhave, ekacco puggalo naheva kho araññavanapatthāni pantāni senāsanāni paṭisevati. So tattha kāmavitakkampi vitakketi byāpādavitakkampi vitakketi vihiṃsāvitakkampi vitakketi. Evaṃ kho, bhikkhave, puggalo anikaṭṭhakāyo ca hoti anikaṭṭhacitto ca.</p><p><a id="p_15A4_870" class="ms"></a><a class="sc" id="an4.138.5"></a>
Kathañca, bhikkhave, puggalo nikaṭṭhakāyo ca hoti nikaṭṭhacitto ca? Idha, bhikkhave, ekacco puggalo araññavanapatthāni pantāni senāsanāni paṭisevati. So tattha nekkhammavitakkampi vitakketi abyāpādavitakkampi vitakketi avihiṃsāvitakkampi vitakketi. Evaṃ kho, bhikkhave, puggalo nikaṭṭhakāyo ca hoti nikaṭṭhacitto ca. Ime kho, bhikkhave, cattāro puggalā santo saṃvijjamānā lokasmin”ti.</p>
<p class="endsection">Aṭṭhamaṃ.</p></article></section><section class="sutta" id="139"><article><hgroup id="an4.139"><h1><a href="#menu">139. Dhammakathikasutta</a></h1></hgroup><p><a id="p_15A4_872" class="ms"></a><a class="msdiv" id="msdiv139"></a><a class="sc" id="an4.139.1"></a>
“Cattārome, bhikkhave, dhammakathikā. Katame cattāro? Idha, bhikkhave, ekacco dhammakathiko appañca bhāsati asahitañca; parisā cassa na kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati.</p><p><a id="p_15A4_873" class="ms"></a><a class="sc" id="an4.139.2"></a>
Idha pana, bhikkhave, ekacco dhammakathiko appañca bhāsati sahitañca; parisā cassa kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati.</p><p><a id="p_15A4_874" class="ms"></a><a class="sc" id="an4.139.3"></a>
Idha pana, bhikkhave, ekacco dhammakathiko bahuñca bhāsati asahitañca; parisā cassa na kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati.</p><p><a id="p_15A4_875" class="ms"></a><a class="sc" id="an4.139.4"></a>
Idha pana, bhikkhave, ekacco dhammakathiko bahuñca bhāsati sahitañca; parisā cassa kusalā hoti sahitāsahitassa. Evarūpo, bhikkhave, dhammakathiko evarūpāya parisāya dhammakathikotveva saṅkhaṃ gacchati. Ime kho, bhikkhave, cattāro dhammakathikā”ti.</p>
<p class="endsection">Navamaṃ.</p></article></section><section class="sutta" id="140"><article><hgroup id="an4.140"><h1><a href="#menu">140. Vādīsutta</a></h1></hgroup><p><a id="p_15A4_877" class="ms"></a><a class="msdiv" id="msdiv140"></a><a class="sc" id="an4.140.1"></a>
“Cattārome, bhikkhave, vādī. Katame cattāro? Atthi, bhikkhave, vādī atthato pariyādānaṃ gacchati, no byañjanato; atthi, bhikkhave, vādī byañjanato pariyādānaṃ gacchati, no atthato; atthi, bhikkhave, vādī atthato ca byañjanato ca pariyādānaṃ gacchati; atthi, bhikkhave, vādī nevatthato no byañjanato pariyādānaṃ gacchati. Ime kho, bhikkhave, cattāro vādī. Aṭṭhānametaṃ, bhikkhave, anavakāso yaṃ catūhi paṭisambhidāhi samannāgato atthato vā byañjanato vā pariyādānaṃ gaccheyyā”ti.</p>
<p class="endsection">Dasamaṃ.</p>
<p class="endsection">Puggalavaggo catuttho.</p><blockquote class="uddanagatha"><p><a id="p_15A4_881" class="ms"></a><a class="sc" id="an4.140.2"></a>
Saṃyojanaṃ paṭibhāno,<br> ugghaṭitaññu uṭṭhānaṃ;<br>
Sāvajjo dve ca sīlāni,<br>
nikaṭṭha dhamma vādī cāti.
</p>
</blockquote><a href="../../an4.121-130/pi/" rel="prev" class="previous">◀ Aṅguttara Nikāya 4.121–​130</a><a href="#" class="top">▲ TOP</a>
<a href="../../an4.141-150/pi/" rel="prefetch" class="next">Aṅguttara Nikāya 4.141–​150 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Puggalavagga</div>
<div class="hidden">
Saṃyojanasutta</div>
</div>
</body></html>