<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu101" href="#an10.101">101. Samaṇasaññāsutta</a></li>
<li><a id="menu102" href="#an10.102">102. Bojjhaṅgasutta</a></li>
<li><a id="menu103" href="#an10.103">103. Micchattasutta</a></li>
<li><a id="menu104" href="#an10.104">104. Bījasutta</a></li>
<li><a id="menu105" href="#an10.105">105. Vijjāsutta</a></li>
<li><a id="menu106" href="#an10.106">106. Nijjarasutta</a></li>
<li><a id="menu107" href="#an10.107">107. Dhovanasutta</a></li>
<li><a id="menu108" href="#an10.108">108. Tikicchakasutta</a></li>
<li><a id="menu109" href="#an10.109">109. Vamanasutta</a></li>
<li><a id="menu110" href="#an10.110">110. Niddhamanīyasutta</a></li>
<li><a id="menu111" href="#an10.111">111. Paṭhamaasekhasutta</a></li>
<li><a id="menu112" href="#an10.112">112. Dutiyaasekhasutta</a></li>
</ul></div>
</div>
<section id="vagga"><section class="sutta" id="101"><article><hgroup id="an10.101"><h2>Aṅguttara Nikāya 10</h2> <h3>11. Samaṇasaññāvagga</h3><h1><a href="#menu">101. Samaṇasaññāsutta</a></h1></hgroup><p><a id="p_17A10_925" class="ms"></a><a class="msdiv" id="msdiv101"></a><a class="sc" id="an10.101.1"></a> “Tisso imā, bhikkhave, samaṇasaññā bhāvitā bahulīkatā satta dhamme paripūrenti. Katamā tisso? Vevaṇṇiyamhi ajjhupagato, parapaṭibaddhā me jīvikā, añño me ākappo karaṇīyoti–  imā kho, bhikkhave, tisso samaṇasaññā bhāvitā bahulīkatā satta dhamme paripūrenti.</p><p><a id="p_17A10_926" class="ms"></a><a class="sc" id="an10.101.2"></a>
Katame satta? Santatakārī hoti santatavutti sīlesu, anabhijjhālu hoti, abyāpajjo hoti, anatimānī hoti, sikkhākāmo hoti, “idamatthan”tissa hoti jīvitaparikkhāresu, āraddhavīriyo ca viharati. Imā kho, bhikkhave, tisso samaṇasaññā bhāvitā bahulīkatā ime satta dhamme paripūrentī”ti.</p>
<p class="endsection">Paṭhamaṃ.</p></article></section><section class="sutta" id="102"><article><hgroup id="an10.102"><h1><a href="#menu">102. Bojjhaṅgasutta</a></h1></hgroup><p><a id="p_17A10_928" class="ms"></a><a class="msdiv" id="msdiv102"></a><a class="sc" id="an10.102.1"></a>
“Sattime, bhikkhave, bojjhaṅgā bhāvitā bahulīkatā tisso vijjā paripūrenti. Katame satta? Satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo–  ime kho, bhikkhave, satta bojjhaṅgā bhāvitā bahulīkatā tisso vijjā paripūrenti. Katamā tisso? Idha, bhikkhave, bhikkhu anekavihitaṃ pubbenivāsaṃ anussarati, seyyathidaṃ–  ekampi jātiṃ dvepi jātiyo tissopi jātiyo … pe … iti sākāraṃ sauddesaṃ anekavihitaṃ pubbenivāsaṃ anussarati. Dibbena cakkhunā visuddhena atikkantamānusakena … pe … yathākammūpage satte pajānāti. Āsavānaṃ khayā … pe … sacchikatvā upasampajja viharati. Ime kho, bhikkhave, satta bojjhaṅgā bhāvitā bahulīkatā imā tisso vijjā paripūrentī”ti.</p>
<p class="endsection">Dutiyaṃ.</p></article></section><section class="sutta" id="103"><article><hgroup id="an10.103"><h1><a href="#menu">103. Micchattasutta</a></h1></hgroup><p><a id="p_17A10_930" class="ms"></a><a class="msdiv" id="msdiv103"></a><a class="sc" id="an10.103.1"></a>
“Micchattaṃ, bhikkhave, āgamma virādhanā hoti, no ārādhanā. Kathañca, bhikkhave, micchattaṃ āgamma virādhanā hoti, no ārādhanā? Micchādiṭṭhikassa, bhikkhave, micchāsaṅkappo pahoti, micchāsaṅkappassa micchāvācā pahoti, micchāvācassa micchākammanto pahoti, micchākammantassa micchāājīvo pahoti, micchāājīvassa micchāvāyāmo pahoti, micchāvāyāmassa micchāsati pahoti, micchāsatissa micchāsamādhi pahoti, micchāsamādhissa micchāñāṇaṃ pahoti, micchāñāṇissa micchāvimutti pahoti. Evaṃ kho, bhikkhave, micchattaṃ āgamma virādhanā hoti, no ārādhanā.</p><p><a id="p_17A10_931" class="ms"></a><a class="sc" id="an10.103.2"></a>
Sammattaṃ, bhikkhave, āgamma ārādhanā hoti, no virādhanā. Kathañca, bhikkhave, sammattaṃ āgamma ārādhanā hoti, no virādhanā? Sammādiṭṭhikassa, bhikkhave, sammāsaṅkappo pahoti, sammāsaṅkappassa sammāvācā pahoti, sammāvācassa sammākammanto pahoti, sammākammantassa sammāājīvo pahoti, sammāājīvassa sammāvāyāmo pahoti, sammāvāyāmassa sammāsati pahoti, sammāsatissa sammāsamādhi pahoti, sammāsamādhissa sammāñāṇaṃ pahoti, sammāñāṇissa sammāvimutti pahoti. Evaṃ kho, bhikkhave, sammattaṃ āgamma ārādhanā hoti, no virādhanā”ti.</p>
<p class="endsection">Tatiyaṃ.</p></article></section><section class="sutta" id="104"><article><hgroup id="an10.104"><h1><a href="#menu">104. Bījasutta</a></h1></hgroup><p><a id="p_17A10_933" class="ms"></a><a class="msdiv" id="msdiv104"></a><a class="sc" id="an10.104.1"></a>
“Micchādiṭṭhikassa, bhikkhave, purisapuggalassa micchāsaṅkappassa micchāvācassa micchākammantassa micchāājīvassa micchāvāyāmassa micchāsatissa micchāsamādhissa micchāñāṇissa micchāvimuttissa yañca kāyakammaṃ yathādiṭṭhi samattaṃ samādinnaṃ yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? Diṭṭhi hissa, bhikkhave, pāpikā.</p><p><a id="p_17A10_934" class="ms"></a><a class="sc" id="an10.104.2"></a>
Seyyathāpi, bhikkhave, nimbabījaṃ vā kosātakibījaṃ vā tittakālābubījaṃ vā allāya pathaviyā nikkhittaṃ yañceva pathavirasaṃ upādiyati yañca āporasaṃ upādiyati, sabbaṃ taṃ tittakattāya kaṭukattāya asātattāya saṃvattati. Taṃ kissa hetu? Bījañhi, bhikkhave, pāpakaṃ. Evamevaṃ kho, bhikkhave, micchādiṭṭhikassa purisapuggalassa micchāsaṅkappassa micchāvācassa micchākammantassa micchāājīvassa micchāvāyāmassa micchāsatissa micchāsamādhissa micchāñāṇissa micchāvimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṃvattanti. Taṃ kissa hetu? Diṭṭhi hissa, bhikkhave, pāpikā.</p><p><a id="p_17A10_935" class="ms"></a><a class="sc" id="an10.104.3"></a>
Sammādiṭṭhikassa, bhikkhave, purisapuggalassa sammāsaṅkappassa sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāñāṇissa sammāvimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ yathādiṭṭhi samattaṃ samādinnaṃ yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā iṭṭhāya kantāya manāpāya hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā.</p><p><a id="p_17A10_936" class="ms"></a><a class="sc" id="an10.104.4"></a>
Seyyathāpi, bhikkhave, ucchubījaṃ vā sālibījaṃ vā muddikābījaṃ vā allāya pathaviyā nikkhittaṃ yañca pathavirasaṃ upādiyati yañca āporasaṃ upādiyati sabbaṃ taṃ sātattāya madhurattāya asecanakattāya saṃvattati. Taṃ kissa hetu? Bījañhi, bhikkhave, bhaddakaṃ. Evamevaṃ kho, bhikkhave, sammādiṭṭhikassa … pe … sammāvimuttissa yañceva kāyakammaṃ yathādiṭṭhi samattaṃ samādinnaṃ yañca vacīkammaṃ … yañca manokammaṃ yathādiṭṭhi samattaṃ samādinnaṃ yā ca cetanā yā ca patthanā yo ca paṇidhi ye ca saṅkhārā, sabbe te dhammā iṭṭhāya kantāya manāpāya hitāya sukhāya saṃvattanti. Taṃ kissa hetu? Diṭṭhi hissa, bhikkhave, bhaddikā”ti.</p>
<p class="endsection">Catutthaṃ.</p></article></section><section class="sutta" id="105"><article><hgroup id="an10.105"><h1><a href="#menu">105. Vijjāsutta</a></h1></hgroup><p><a id="p_17A10_938" class="ms"></a><a class="msdiv" id="msdiv105"></a><a class="sc" id="an10.105.1"></a>
“Avijjā, bhikkhave, pubbaṅgamā akusalānaṃ dhammānaṃ samāpattiyā, anvadeva ahirikaṃ anottappaṃ. Avijjāgatassa, bhikkhave, aviddasuno micchādiṭṭhi pahoti, micchādiṭṭhikassa micchāsaṅkappo pahoti, micchāsaṅkappassa micchāvācā pahoti, micchāvācassa micchākammanto pahoti, micchākammantassa micchāājīvo pahoti, micchāājīvassa micchāvāyāmo pahoti, micchāvāyāmassa micchāsati pahoti, micchāsatissa micchāsamādhi pahoti, micchāsamādhissa micchāñāṇaṃ pahoti, micchāñāṇissa micchāvimutti pahoti.</p><p><a id="p_17A10_939" class="ms"></a><a class="sc" id="an10.105.2"></a>
Vijjā, bhikkhave, pubbaṅgamā kusalānaṃ dhammānaṃ samāpattiyā, anvadeva hirottappaṃ. Vijjāgatassa, bhikkhave, viddasuno sammādiṭṭhi pahoti, sammādiṭṭhikassa sammāsaṅkappo pahoti, sammāsaṅkappassa sammāvācā pahoti, sammāvācassa sammākammanto pahoti, sammākammantassa sammāājīvo pahoti, sammāājīvassa sammāvāyāmo pahoti, sammāvāyāmassa sammāsati pahoti, sammāsatissa sammāsamādhi pahoti, sammāsamādhissa sammāñāṇaṃ pahoti, sammāñāṇissa sammāvimutti pahotī”ti.</p>
<p class="endsection">Pañcamaṃ.</p></article></section><section class="sutta" id="106"><article><hgroup id="an10.106"><h1><a href="#menu">106. Nijjarasutta</a></h1></hgroup><p><a id="p_17A10_941" class="ms"></a><a class="msdiv" id="msdiv106"></a><a class="sc" id="an10.106.1"></a>
“Dasayimāni, bhikkhave, nijjaravatthūni. Katamāni dasa? Sammādiṭṭhikassa, bhikkhave, micchādiṭṭhi nijjiṇṇā hoti; ye ca micchādiṭṭhipaccayā aneke pāpakā akusalā dhammā sambhavanti te cassa nijjiṇṇā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti. <span class="brnum">(1)</span></p><p><a id="p_17A10_942" class="ms"></a><a class="sc" id="an10.106.2"></a>
Sammāsaṅkappassa, bhikkhave, micchāsaṅkappo nijjiṇṇo hoti; ye ca micchāsaṅkappapaccayā aneke pāpakā akusalā dhammā sambhavanti te cassa nijjiṇṇā honti; sammāsaṅkappapaccayā ca aneke kusalā dhammā bhāvanāpāripūriṃ gacchanti. <span class="brnum">(2)</span></p><p><a id="p_17A10_943" class="ms"></a><a class="sc" id="an10.106.3"></a>
Sammāvācassa, bhikkhave, micchāvācā nijjiṇṇā hoti; ye ca micchāvācāpaccayā aneke pāpakā akusalā dhammā sambhavanti te cassa nijjiṇṇā honti; sammāvācāpaccayā ca aneke kusalā dhammā bhāvanāpāripūriṃ gacchanti. <span class="brnum">(3)</span></p><p><a id="p_17A10_944" class="ms"></a><a class="sc" id="an10.106.4"></a>
Sammākammantassa, bhikkhave, micchākammanto nijjiṇṇo hoti; ye ca micchākammantapaccayā aneke pāpakā akusalā dhammā sambhavanti te cassa nijjiṇṇā honti; sammākammantapaccayā ca aneke kusalā dhammā bhāvanāpāripūriṃ gacchanti. <span class="brnum">(4)</span></p><p><a id="p_17A10_945" class="ms"></a><a class="sc" id="an10.106.5"></a>
Sammāājīvassa, bhikkhave, micchāājīvo nijjiṇṇo hoti; ye ca micchāājīvapaccayā aneke pāpakā akusalā dhammā sambhavanti te cassa nijjiṇṇā honti; sammāājīvapaccayā ca aneke kusalā dhammā bhāvanāpāripūriṃ gacchanti. <span class="brnum">(5)</span></p><p><a id="p_17A10_946" class="ms"></a><a class="sc" id="an10.106.6"></a>
Sammāvāyāmassa, bhikkhave, micchāvāyāmo nijjiṇṇo hoti; ye ca micchāvāyāmapaccayā aneke pāpakā akusalā dhammā sambhavanti te cassa nijjiṇṇā honti; sammāvāyāmapaccayā ca aneke kusalā dhammā bhāvanāpāripūriṃ gacchanti. <span class="brnum">(6)</span></p><p><a id="p_17A10_947" class="ms"></a><a class="sc" id="an10.106.7"></a>
Sammāsatissa, bhikkhave, micchāsati nijjiṇṇā hoti; ye ca micchāsatipaccayā aneke pāpakā akusalā dhammā sambhavanti te cassa nijjiṇṇā honti; sammāsatipaccayā ca aneke kusalā dhammā bhāvanāpāripūriṃ gacchanti. <span class="brnum">(7)</span></p><p><a id="p_17A10_948" class="ms"></a><a class="sc" id="an10.106.8"></a>
Sammāsamādhissa, bhikkhave, micchāsamādhi nijjiṇṇo hoti; ye ca micchāsamādhipaccayā aneke pāpakā akusalā dhammā sambhavanti te cassa nijjiṇṇā honti; sammāsamādhipaccayā ca aneke kusalā dhammā bhāvanāpāripūriṃ gacchanti. <span class="brnum">(8)</span></p><p><a id="p_17A10_949" class="ms"></a><a class="sc" id="an10.106.9"></a>
Sammāñāṇissa, bhikkhave, micchāñāṇaṃ nijjiṇṇaṃ hoti; ye ca micchāñāṇapaccayā aneke pāpakā akusalā dhammā sambhavanti te cassa nijjiṇṇā honti; sammāñāṇapaccayā ca aneke kusalā dhammā bhāvanāpāripūriṃ gacchanti. <span class="brnum">(9)</span></p><p><a id="p_17A10_950" class="ms"></a><a class="sc" id="an10.106.10"></a>
Sammāvimuttissa, bhikkhave, micchāvimutti nijjiṇṇā hoti; ye ca micchāvimuttipaccayā aneke pāpakā akusalā dhammā sambhavanti te cassa nijjiṇṇā honti; sammāvimuttipaccayā ca aneke kusalā dhammā bhāvanāpāripūriṃ gacchanti. <span class="brnum">(10)</span></p><p><a id="p_17A10_951" class="ms"></a><a class="sc" id="an10.106.11"></a>
Imāni kho, bhikkhave, dasa nijjaravatthūnī”ti.</p>
<p class="endsection">Chaṭṭhaṃ.</p></article></section><section class="sutta" id="107"><article><hgroup id="an10.107"><h1><a href="#menu">107. Dhovanasutta</a></h1></hgroup><p><a id="p_17A10_953" class="ms"></a><a class="msdiv" id="msdiv107"></a><a class="sc" id="an10.107.1"></a>
“Atthi, bhikkhave, dakkhiṇesu janapadesu dhovanaṃ nāma. Tattha hoti annampi pānampi khajjampi bhojjampi leyyampi peyyampi naccampi gītampi vāditampi. Atthetaṃ, bhikkhave, dhovanaṃ; ‘netaṃ natthī’ti vadāmi. Tañca kho etaṃ, bhikkhave, dhovanaṃ hīnaṃ gammaṃ pothujjanikaṃ anariyaṃ anatthasaṃhitaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati.</p><p><a id="p_17A10_954" class="ms"></a><a class="sc" id="an10.107.2"></a>
Ahañca kho, bhikkhave, ariyaṃ dhovanaṃ desessāmi, yaṃ dhovanaṃ ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, yaṃ dhovanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_17A10_955" class="ms"></a><a class="sc" id="an10.107.3"></a>
“Katamañca taṃ, bhikkhave, ariyaṃ dhovanaṃ, yaṃ dhovanaṃ ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, yaṃ dhovanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti?</p><p><a id="p_17A10_956" class="ms"></a><a class="sc" id="an10.107.4"></a>
Sammādiṭṭhikassa, bhikkhave, micchādiṭṭhi niddhotā hoti; ye ca micchādiṭṭhipaccayā aneke pāpakā akusalā dhammā sambhavanti te cassa niddhotā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti.</p><p><a id="p_17A10_957" class="ms"></a><a class="sc" id="an10.107.5"></a>
Sammāsaṅkappassa, bhikkhave, micchāsaṅkappo niddhoto hoti … pe … sammāvācassa, bhikkhave, micchāvācā niddhotā hoti … sammākammantassa, bhikkhave, micchākammanto niddhoto hoti … sammāājīvassa, bhikkhave, micchāājīvo niddhoto hoti … sammāvāyāmassa, bhikkhave, micchāvāyāmo niddhoto hoti … sammāsatissa, bhikkhave, micchāsati niddhotā hoti … sammāsamādhissa, bhikkhave, micchāsamādhi niddhoto hoti … sammāñāṇissa, bhikkhave, micchāñāṇaṃ niddhotaṃ hoti … pe ….</p><p><a id="p_17A10_958" class="ms"></a><a class="sc" id="an10.107.6"></a>
Sammāvimuttissa, bhikkhave, micchāvimutti niddhotā hoti; ye ca micchāvimuttipaccayā aneke pāpakā akusalā dhammā sambhavanti te cassa niddhotā honti; sammāvimuttipaccayā ca aneke kusalā dhammā bhāvanāpāripūriṃ gacchanti. Idaṃ kho taṃ, bhikkhave, ariyaṃ dhovanaṃ ekantanibbidāya virāgāya nirodhāya upasamāya abhiññāya sambodhāya nibbānāya saṃvattati, yaṃ dhovanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccantī”ti.</p>
<p class="endsection">Sattamaṃ.</p></article></section><section class="sutta" id="108"><article><hgroup id="an10.108"><h1><a href="#menu">108. Tikicchakasutta</a></h1></hgroup><p><a id="p_17A10_960" class="ms"></a><a class="msdiv" id="msdiv108"></a><a class="sc" id="an10.108.1"></a>
“Tikicchakā, bhikkhave, virecanaṃ denti pittasamuṭṭhānānampi ābādhānaṃ paṭighātāya, semhasamuṭṭhānānampi ābādhānaṃ paṭighātāya, vātasamuṭṭhānānampi ābādhānaṃ paṭighātāya. Atthetaṃ, bhikkhave, virecanaṃ; ‘netaṃ natthī’ti vadāmi. Tañca kho etaṃ, bhikkhave, virecanaṃ sampajjatipi vipajjatipi.</p><p><a id="p_17A10_961" class="ms"></a><a class="sc" id="an10.108.2"></a>
Ahañca kho, bhikkhave, ariyaṃ virecanaṃ desessāmi, yaṃ virecanaṃ sampajjatiyeva no vipajjati, yaṃ virecanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_17A10_962" class="ms"></a><a class="sc" id="an10.108.3"></a>
“Katamañca taṃ, bhikkhave, ariyaṃ virecanaṃ, yaṃ virecanaṃ sampajjatiyeva no vipajjati, yaṃ virecanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti?</p><p><a id="p_17A10_963" class="ms"></a><a class="sc" id="an10.108.4"></a>
Sammādiṭṭhikassa, bhikkhave, micchādiṭṭhi virittā hoti; ye ca micchādiṭṭhipaccayā aneke pāpakā akusalā dhammā sambhavanti te cassa virittā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti.</p><p><a id="p_17A10_964" class="ms"></a><a class="sc" id="an10.108.5"></a>
Sammāsaṅkappassa, bhikkhave, micchāsaṅkappo viritto hoti … pe … sammāvācassa, bhikkhave, micchāvācā virittā hoti … sammākammantassa, bhikkhave, micchākammanto viritto hoti … sammāājīvassa, bhikkhave, micchāājīvo viritto hoti … sammāvāyāmassa, bhikkhave, micchāvāyāmo viritto hoti … sammāsatissa, bhikkhave, micchāsati virittā hoti … sammāsamādhissa, bhikkhave, micchāsamādhi viritto hoti … sammāñāṇissa, bhikkhave, micchāñāṇaṃ virittaṃ hoti … pe ….</p><p><a id="p_17A10_965" class="ms"></a><a class="sc" id="an10.108.6"></a>
Sammāvimuttissa, bhikkhave, micchāvimutti virittā hoti; ye ca micchāvimuttipaccayā aneke pāpakā akusalā dhammā sambhavanti te cassa virittā honti; sammāvimuttipaccayā ca aneke kusalā dhammā bhāvanāpāripūriṃ gacchanti. Idaṃ kho taṃ, bhikkhave, ariyaṃ virecanaṃ yaṃ virecanaṃ sampajjatiyeva no vipajjati, yaṃ virecanaṃ āgamma jātidhammā sattā jātiyā parimuccanti … pe … sokapa­ride­vadukkha­doma­nassu­pāyā­sehi parimuccantī”ti.</p>
<p class="endsection">Aṭṭhamaṃ.</p></article></section><section class="sutta" id="109"><article><hgroup id="an10.109"><h1><a href="#menu">109. Vamanasutta</a></h1></hgroup><p><a id="p_17A10_967" class="ms"></a><a class="msdiv" id="msdiv109"></a><a class="sc" id="an10.109.1"></a>
“Tikicchakā, bhikkhave, vamanaṃ denti pittasamuṭṭhānānampi ābādhānaṃ paṭighātāya, semhasamuṭṭhānānampi ābādhānaṃ paṭighātāya, vātasamuṭṭhānānampi ābādhānaṃ paṭighātāya. Atthetaṃ, bhikkhave, vamanaṃ; ‘netaṃ natthī’ti vadāmi. Tañca kho etaṃ, bhikkhave, vamanaṃ sampajjatipi vipajjatipi.</p><p><a id="p_17A10_968" class="ms"></a><a class="sc" id="an10.109.2"></a>
Ahañca kho, bhikkhave, ariyaṃ vamanaṃ desessāmi, yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti, jarādhammā sattā jarāya parimuccanti, maraṇadhammā sattā maraṇena parimuccanti, sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti. Taṃ suṇātha … pe ….</p><p><a id="p_17A10_969" class="ms"></a><a class="sc" id="an10.109.3"></a>
Katamañca taṃ, bhikkhave, ariyaṃ vamanaṃ, yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti … pe … sokapa­ride­vadukkha­doma­nassu­pāyā­sadhammā sattā sokapa­ride­vadukkha­doma­nassu­pāyā­sehi parimuccanti?</p><p><a id="p_17A10_970" class="ms"></a><a class="sc" id="an10.109.4"></a>
Sammādiṭṭhikassa, bhikkhave, micchādiṭṭhi vantā hoti; ye ca micchādiṭṭhipaccayā aneke pāpakā akusalā dhammā sambhavanti te cassa vantā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti.</p><p><a id="p_17A10_971" class="ms"></a><a class="sc" id="an10.109.5"></a>
Sammāsaṅkappassa, bhikkhave, micchāsaṅkappo vanto hoti … pe … sammāvācassa, bhikkhave, micchāvācā vantā hoti … sammākammantassa, bhikkhave, micchākammanto vanto hoti … sammāājīvassa, bhikkhave, micchāājīvo vanto hoti … sammāvāyāmassa, bhikkhave, micchāvāyāmo vanto hoti … sammāsatissa, bhikkhave, micchāsati vantā hoti … sammāsamādhissa, bhikkhave, micchāsamādhi vanto hoti … sammāñāṇissa, bhikkhave, micchāñāṇaṃ vantaṃ hoti … pe ….</p><p><a id="p_17A10_972" class="ms"></a><a class="sc" id="an10.109.6"></a>
Sammāvimuttissa, bhikkhave, micchāvimutti vantā hoti; ye ca micchāvimuttipaccayā aneke pāpakā akusalā dhammā sambhavanti te cassa vantā honti; sammāvimuttipaccayā ca aneke kusalā dhammā bhāvanāpāripūriṃ gacchanti. Idaṃ kho taṃ, bhikkhave, ariyaṃ vamanaṃ yaṃ vamanaṃ sampajjatiyeva no vipajjati, yaṃ vamanaṃ āgamma jātidhammā sattā jātiyā parimuccanti … pe … sokapa­ride­vadukkha­doma­nassu­pāyā­sehi parimuccantī”ti.</p>
<p class="endsection">Navamaṃ.</p></article></section><section class="sutta" id="110"><article><hgroup id="an10.110"><h1><a href="#menu">110. Niddhamanīyasutta</a></h1></hgroup><p><a id="p_17A10_974" class="ms"></a><a class="msdiv" id="msdiv110"></a><a class="sc" id="an10.110.1"></a>
“Dasayime, bhikkhave, niddhamanīyā dhammā. Katame dasa? Sammādiṭṭhikassa, bhikkhave, micchādiṭṭhi niddhantā hoti; ye ca micchādiṭṭhipaccayā aneke pāpakā akusalā dhammā sambhavanti te cassa niddhantā honti; sammādiṭṭhipaccayā ca aneke kusalā dhammā bhāvanāpāripūriṃ gacchanti.</p><p><a id="p_17A10_975" class="ms"></a><a class="sc" id="an10.110.2"></a>
Sammāsaṅkappassa, bhikkhave, micchāsaṅkappo niddhanto hoti … pe … sammāvācassa bhikkhave, micchāvācā niddhantā hoti … sammākammantassa, bhikkhave, micchākammanto niddhanto hoti … sammāājīvassa, bhikkhave, micchāājīvo niddhanto hoti … sammāvāyāmassa, bhikkhave, micchāvāyāmo niddhanto hoti … sammāsatissa, bhikkhave, micchāsati niddhantā hoti … sammāsamādhissa, bhikkhave, micchāsamādhi niddhanto hoti … sammāñāṇissa, bhikkhave, micchāñāṇaṃ niddhantaṃ hoti ….</p><p><a id="p_17A10_976" class="ms"></a><a class="sc" id="an10.110.3"></a>
Sammāvimuttissa, bhikkhave, micchāvimutti niddhantā hoti; ye ca micchāvimuttipaccayā aneke pāpakā akusalā dhammā sambhavanti te cassa niddhantā honti; sammāvimuttipaccayā ca aneke kusalā dhammā bhāvanāpāripūriṃ gacchanti. Ime kho, bhikkhave, dasa niddhamanīyā dhammā”ti.</p>
<p class="endsection">Dasamaṃ.</p></article></section><section class="sutta" id="111"><article><hgroup id="an10.111"><h1><a href="#menu">111. Paṭhamaasekhasutta</a></h1></hgroup><p><a id="p_17A10_978" class="ms"></a><a class="msdiv" id="msdiv111"></a><a class="sc" id="an10.111.1"></a>
Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: </p><p><a id="p_17A10_979" class="ms"></a><a class="sc" id="an10.111.2"></a>
“‘Asekho asekho’ti, bhante, vuccati. Kittāvatā bhante, bhikkhu asekho hotī”ti? “Idha, bhikkhu, bhikkhu asekhāya sammādiṭṭhiyā samannāgato hoti, asekhena sammāsaṅkappena samannāgato hoti, asekhāya sammāvācāya samannāgato hoti, asekhena sammākammantena samannāgato hoti, asekhena sammāājīvena samannāgato hoti, asekhena sammāvāyāmena samannāgato hoti, asekhāya sammāsatiyā samannāgato hoti, asekhena sammāsamādhinā samannāgato hoti, asekhena sammāñāṇena samannāgato hoti, asekhāya sammāvimuttiyā samannāgato hoti. Evaṃ kho, bhikkhu, bhikkhu asekho hotī”ti.</p>
<p class="endsection">Ekādasamaṃ.</p></article></section><section class="sutta" id="112"><article><hgroup id="an10.112"><h1><a href="#menu">112. Dutiyaasekhasutta</a></h1></hgroup><p><a id="p_17A10_981" class="ms"></a><a class="msdiv" id="msdiv112"></a><a class="sc" id="an10.112.1"></a>
“Dasayime, bhikkhave, asekhiyā dhammā. Katame dasa? Asekhā sammādiṭṭhi, asekho sammāsaṅkappo, asekhā sammāvācā, asekho sammākammanto, asekho sammāājīvo, asekho sammāvāyāmo, asekhā sammāsati, asekho sammāsamādhi, asekhaṃ sammāñāṇaṃ, asekhā sammāvimutti–  ime kho, bhikkhave, dasa asekhiyā dhammā”ti.</p>
<p class="endsection">Dvādasamaṃ.</p>
<p class="endsection">Samaṇasaññāvaggo paṭhamo.</p><blockquote class="uddanagatha"><p><a id="p_17A10_985" class="ms"></a><a class="sc" id="an10.112.2"></a>
Saññā bojjhaṅgā micchattaṃ,<br> bījaṃ vijjāya nijjaraṃ;<br>
Dhovanaṃ tikicchā vamanaṃ,<br>
niddhamanaṃ dve asekhāti.
</p>
</blockquote><a href="../../an10.91-100/pi/" rel="prev" class="previous">◀ Aṅguttara Nikāya 10.91–​100</a><a href="#" class="top">▲ TOP</a>
<a href="../../an10.113-122/pi/" rel="prefetch" class="next">Aṅguttara Nikāya 10.113–​122 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Samaṇasaññāvagga</div>
<div class="hidden">
Samaṇasaññāsutta</div>
</div>
</body></html>