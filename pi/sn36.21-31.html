<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn36.21">21. Sīvakasutta</a></li>
<li><a id="menu22" href="#sn36.22">22. Aṭṭhasatasutta</a></li>
<li><a id="menu23" href="#sn36.23">23. Aññatarabhikkhusutta</a></li>
<li><a id="menu24" href="#sn36.24">24. Pubbasutta</a></li>
<li><a id="menu25" href="#sn36.25">25. Ñāṇasutta</a></li>
<li><a id="menu26" href="#sn36.26">26. Sambahulabhikkhusutta</a></li>
<li><a id="menu27" href="#sn36.27">27. Paṭha­masa­maṇabrāhma­ṇasutta</a></li>
<li><a id="menu28" href="#sn36.28">28. Dutiya­sama­ṇabrāhma­ṇasutta</a></li>
<li><a id="menu29" href="#sn36.29">29. Tatiya­sama­ṇabrāhma­ṇasutta</a></li>
<li><a id="menu30" href="#sn36.30">30. Suddhikasutta</a></li>
<li><a id="menu31" href="#sn36.31">31. Nirāmisasutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn36.21"><h2>Saṃyutta Nikāya 36</h2> <h3>3. Aṭṭhasatapariyāyavagga</h3><h1><a href="#menu">21. Sīvakasutta</a></h1></hgroup><p><a id="p_13S4_1196" class="ms"></a><a class="msdiv" id="msdiv269"></a><a class="sc" id="sn36.21.1"></a> Ekaṃ samayaṃ bhagavā rājagahe viharati veḷuvane kalandakanivāpe. Atha kho moḷiyasīvako paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho moḷiyasīvako paribbājako bhagavantaṃ etadavoca:  “santi, bho gotama, eke samaṇabrāhmaṇā evaṃvādino evaṃdiṭṭhino:  ‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. Idha bhavaṃ gotamo kimāhā”ti?</p><p><a id="p_13S4_1197" class="ms"></a><a class="sc" id="sn36.21.2"></a>
“Pittasamuṭṭhānānipi kho, sīvaka, idhekaccāni vedayitāni uppajjanti. Sāmampi kho etaṃ, sīvaka, veditabbaṃ yathā pittasamuṭṭhānānipi idhekaccāni vedayitāni uppajjanti. Lokassapi kho etaṃ, sīvaka, saccasammataṃ yathā pittasamuṭṭhānānipi idhekaccāni vedayitāni uppajjanti. Tatra, sīvaka, ye te samaṇabrāhmaṇā evaṃvādino evaṃdiṭṭhino:  ‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. Yañca sāmaṃ ñātaṃ tañca atidhāvanti, yañca loke saccasammataṃ tañca atidhāvanti. Tasmā tesaṃ samaṇabrāhmaṇānaṃ micchāti vadāmi.</p><p><a id="p_13S4_1198" class="ms"></a><a class="sc" id="sn36.21.3"></a>
Semhasamuṭṭhānānipi kho, sīvaka … pe … vātasamuṭṭhānānipi kho, sīvaka … pe … sannipātikānipi kho, sīvaka … pe … utupariṇāmajānipi kho, sīvaka … pe … visamaparihārajānipi kho, sīvaka … pe … opakkamikānipi kho, sīvaka … pe … kammavipākajānipi kho, sīvaka, idhekaccāni vedayitāni uppajjanti. Sāmampi kho etaṃ, sīvaka, veditabbaṃ. Yathā kammavipākajānipi idhekaccāni vedayitāni uppajjanti; lokassapi kho etaṃ, sīvaka, saccasammataṃ. Yathā kammavipākajānipi idhekaccāni vedayitāni uppajjanti; tatra, sīvaka, ye te samaṇabrāhmaṇā evaṃvādino evaṃdiṭṭhino:  ‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. Yañca sāmaṃ ñātaṃ tañca atidhāvanti yañca loke saccasammataṃ tañca atidhāvanti. Tasmā ‘tesaṃ samaṇabrāhmaṇānaṃ micchā’ti vadāmī”ti.</p><p><a id="p_13S4_1199" class="ms"></a><a class="sc" id="sn36.21.4"></a>
Evaṃ vutte, moḷiyasīvako paribbājako bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p><blockquote class="gatha"><p><a id="p_13S4_1200" class="ms"></a><a class="sc" id="sn36.21.5"></a>
“Pittaṃ semhañca vāto ca,<br> Sannipātā utūni ca;<br>
Visamaṃ opakkamikaṃ,<br>
Kammavipākena aṭṭhamī”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="22"><article><hgroup id="sn36.22"><h1><a href="#menu">22. Aṭṭhasatasutta</a></h1></hgroup><p><a id="p_13S4_1202" class="ms"></a><a class="msdiv" id="msdiv270"></a><a class="sc" id="sn36.22.1"></a>
“Aṭṭhasatapariyāyaṃ vo, bhikkhave, dhammapariyāyaṃ desessāmi. Taṃ suṇātha. Katamo ca, bhikkhave, aṭṭhasatapariyāyo, dhammapariyāyo? Dvepi mayā, bhikkhave, vedanā vuttā pariyāyena; tissopi mayā vedanā vuttā pariyāyena; pañcapi mayā vedanā vuttā pariyāyena; chapi mayā vedanā vuttā pariyāyena; aṭṭhārasāpi mayā vedanā vuttā pariyāyena; chattiṃsāpi mayā vedanā vuttā pariyāyena; aṭṭhasatampi mayā vedanā vuttā pariyāyena.</p><p><a id="p_13S4_1203" class="ms"></a><a class="sc" id="sn36.22.2"></a>
Katamā ca, bhikkhave, dve vedanā? Kāyikā ca cetasikā ca–  imā vuccanti, bhikkhave, dve vedanā. Katamā ca, bhikkhave, tisso vedanā? Sukhā vedanā, dukkhā vedanā, adukkhamasukhā vedanā–  imā vuccanti, bhikkhave, tisso vedanā. Katamā ca, bhikkhave, pañca vedanā? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ–  imā vuccanti, bhikkhave, pañca vedanā. Katamā ca, bhikkhave, cha vedanā? Cakkhusamphassajā vedanā … pe … manosamphassajā vedanā–  imā vuccanti, bhikkhave, cha vedanā. Katamā ca, bhikkhave, aṭṭhārasa vedanā? Cha somanassūpavicārā, cha domanassūpavicārā, cha upekkhūpavicārā–  imā vuccanti, bhikkhave, aṭṭhārasa vedanā. Katamā ca, bhikkhave, chattiṃsa vedanā? Cha gehasitāni somanassāni, cha nekkhammasitāni somanassāni, cha gehasitāni domanassāni, cha nekkhammasitāni domanassāni, cha gehasitā upekkhā, cha nekkhammasitā upekkhā–  imā vuccanti, bhikkhave, chattiṃsa vedanā. Katamañca, bhikkhave, aṭṭhasataṃ vedanā? Atītā chattiṃsa vedanā, anāgatā chattiṃsa vedanā, paccuppannā chattiṃsa vedanā–  imā vuccanti, bhikkhave, aṭṭhasataṃ vedanā. Ayaṃ, bhikkhave, aṭṭhasatapariyāyo dhammapariyāyo”ti.</p>
<p class="endsection">Dutiyaṃ.</p></article></section><section class="sutta" id="23"><article><hgroup id="sn36.23"><h1><a href="#menu">23. Aññatarabhikkhusutta</a></h1></hgroup><p><a id="p_13S4_1205" class="ms"></a><a class="msdiv" id="msdiv271"></a><a class="sc" id="sn36.23.1"></a>
Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca:  “katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā? Katamo vedanānirodho, katamā vedanānirodhagāminī paṭipadā? Ko vedanāya assādo, ko ādīnavo, kiṃ nissaraṇan”ti?</p><p><a id="p_13S4_1206" class="ms"></a><a class="sc" id="sn36.23.2"></a>
“Tisso imā, bhikkhu, vedanā–  sukhā vedanā, dukkhā vedanā, adukkhamasukhā vedanā. Imā vuccanti, bhikkhu, vedanā. Phassasamudayā vedanāsamudayo. Taṇhā vedanāsamudayagāminī paṭipadā. Phassanirodhā vedanānirodho. Ayameva ariyo aṭṭhaṅgiko maggo vedanānirodhagāminī paṭipadā, seyyathidaṃ–  sammādiṭṭhi … pe … sammāsamādhi. Yaṃ vedanaṃ paṭicca uppajjati sukhaṃ somanassaṃ, ayaṃ vedanāya assādo; yaṃ vedanā aniccā dukkhā vipariṇāmadhammā, ayaṃ vedanāya ādīnavo; yo vedanāya chandarāgavinayo chandarāgappahānaṃ, idaṃ vedanāya nissaraṇan”ti.</p>
<p class="endsection">Tatiyaṃ.</p></article></section><section class="sutta" id="24"><article><hgroup id="sn36.24"><h1><a href="#menu">24. Pubbasutta</a></h1></hgroup><p><a id="p_13S4_1208" class="ms"></a><a class="msdiv" id="msdiv272"></a><a class="sc" id="sn36.24.1"></a>
“Pubbeva me, bhikkhave, sambodhā anabhisambuddhassa bodhisattasseva sato etadahosi:  ‘katamā nu kho vedanā, katamo vedanāsamudayo, katamā vedanāsamudayagāminī paṭipadā, katamo vedanānirodho, katamā vedanānirodhagāminī paṭipadā? Ko vedanāya assādo, ko ādīnavo, kiṃ nissaraṇan’ti? Tassa mayhaṃ, bhikkhave, etadahosi:  ‘tisso imā vedanā–  sukhā vedanā, dukkhā vedanā, adukkhamasukhā vedanā. Imā vuccanti vedanā. Phassasamudayā vedanāsamudayo. Taṇhā vedanāsamudayagāminī paṭipadā … pe … yo vedanāya chandarāgavinayo chandarāgappahānaṃ. Idaṃ vedanāya nissaraṇan’”ti.</p>
<p class="endsection">Catutthaṃ.</p></article></section><section class="sutta" id="25"><article><hgroup id="sn36.25"><h1><a href="#menu">25. Ñāṇasutta</a></h1></hgroup><p><a id="p_13S4_1210" class="ms"></a><a class="msdiv" id="msdiv273"></a><a class="sc" id="sn36.25.1"></a>
“‘Imā vedanā’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Ayaṃ vedanāsamudayo’ti me, bhikkhave, pubbe ananussutesu dhammesu cakkhuṃ udapādi … pe … āloko udapādi. ‘Ayaṃ vedanāsamudayagāminī paṭipadā’ti me, bhikkhave, pubbe ananussutesu dhammesu cakkhuṃ udapādi … pe … ‘ayaṃ vedanānirodho’ti me, bhikkhave, pubbe ananussutesu dhammesu cakkhuṃ udapādi … pe … ‘ayaṃ vedanānirodhagāminī paṭipadā’ti me, bhikkhave, pubbe ananussutesu dhammesu cakkhuṃ udapādi … pe … ‘ayaṃ vedanāya assādo’ti me, bhikkhave, pubbe ananussutesu dhammesu … pe … ‘ayaṃ vedanāya ādīnavo’ti me, bhikkhave, pubbe ananussutesu dhammesu … pe … ‘idaṃ kho nissaraṇan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti.</p>
<p class="endsection">Pañcamaṃ.</p></article></section><section class="sutta" id="26"><article><hgroup id="sn36.26"><h1><a href="#menu">26. Sambahulabhikkhusutta</a></h1></hgroup><p><a id="p_13S4_1212" class="ms"></a><a class="msdiv" id="msdiv274"></a><a class="sc" id="sn36.26.1"></a>
Atha kho sambahulā bhikkhū yena bhagavā tenupasaṅkamiṃsu; upasaṅkamitvā … pe … ekamantaṃ nisinnā kho te bhikkhū bhagavantaṃ etadavocuṃ:  “katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā? Katamo vedanānirodho, katamā vedanānirodhagāminī paṭipadā? Ko vedanāya assādo, ko ādīnavo, kiṃ nissaraṇan”ti? “Tisso imā, bhikkhave, vedanā–  sukhā vedanā, dukkhā vedanā, adukkhamasukhā vedanā. Imā vuccanti, bhikkhave, vedanā. Phassasamudayā vedanāsamudayo. Taṇhā vedanāsamudayagāminī paṭipadā. Phassanirodhā … pe … yo vedanāya chandarāgavinayo chandarāgappahānaṃ. Idaṃ vedanāya nissaraṇan”ti.</p>
<p class="endsection">Chaṭṭhaṃ.</p></article></section><section class="sutta" id="27"><article><hgroup id="sn36.27"><h1><a href="#menu">27. Paṭha­masa­maṇabrāhma­ṇasutta</a></h1></hgroup><p><a id="p_13S4_1214" class="ms"></a><a class="msdiv" id="msdiv275"></a><a class="sc" id="sn36.27.1"></a>
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Ye hi keci, bhikkhave, samaṇā vā brāhmaṇā vā imāsaṃ tissannaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti. Na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti. Ye ca kho keci, bhikkhave, samaṇā vā brāhmaṇā vā imāsaṃ tissannaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānanti. Te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā. Te ca panāyasmanto sāmaññatthañca brahmaññatthañca, diṭṭheva dhamme sayaṃ abhiññā sacchikatvā upasampajja viharantī”ti.</p>
<p class="endsection">Sattamaṃ.</p></article></section><section class="sutta" id="28"><article><hgroup id="sn36.28"><h1><a href="#menu">28. Dutiya­sama­ṇabrāhma­ṇasutta</a></h1></hgroup><p><a id="p_13S4_1216" class="ms"></a><a class="msdiv" id="msdiv276"></a><a class="sc" id="sn36.28.1"></a>
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Ye hi keci, bhikkhave, samaṇā vā brāhmaṇā vā imāsaṃ tissannaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti … pe … pajānanti … pe … sayaṃ abhiññā sacchikatvā upasampajja viharantī”ti.</p>
<p class="endsection">Aṭṭhamaṃ.</p></article></section><section class="sutta" id="29"><article><hgroup id="sn36.29"><h1><a href="#menu">29. Tatiya­sama­ṇabrāhma­ṇasutta</a></h1></hgroup><p><a id="p_13S4_1218" class="ms"></a><a class="msdiv" id="msdiv277"></a><a class="sc" id="sn36.29.1"></a>
“Ye hi keci, bhikkhave, samaṇā vā brāhmaṇā vā vedanaṃ nappajānanti, vedanāsamudayaṃ nappajānanti, vedanānirodhaṃ nappajānanti, vedanānirodhagāminiṃ paṭipadaṃ nappajānanti … pe … pajānanti … pe … sayaṃ abhiññā sacchikatvā upasampajja viharantī”ti.</p>
<p class="endsection">Navamaṃ.</p></article></section><section class="sutta" id="30"><article><hgroup id="sn36.30"><h1><a href="#menu">30. Suddhikasutta</a></h1></hgroup><p><a id="p_13S4_1220" class="ms"></a><a class="msdiv" id="msdiv278"></a><a class="sc" id="sn36.30.1"></a>
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā–  imā kho, bhikkhave, tisso vedanā”ti.</p>
<p class="endsection">Dasamaṃ.</p></article></section><section class="sutta" id="31"><article><hgroup id="sn36.31"><h1><a href="#menu">31. Nirāmisasutta</a></h1></hgroup><p><a id="p_13S4_1222" class="ms"></a><a class="msdiv" id="msdiv279"></a><a class="sc" id="sn36.31.1"></a>
“Atthi, bhikkhave, sāmisā pīti, atthi nirāmisā pīti, atthi nirāmisā nirāmisatarā pīti; atthi sāmisaṃ sukhaṃ, atthi nirāmisaṃ sukhaṃ, atthi nirāmisā nirāmisataraṃ sukhaṃ; atthi sāmisā upekkhā, atthi nirāmisā upekkhā, atthi nirāmisā nirāmisatarā upekkhā; atthi sāmiso vimokkho, atthi nirāmiso vimokkho, atthi nirāmisā nirāmisataro vimokkho. Katamā ca, bhikkhave, sāmisā pīti? Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yā kho, bhikkhave, ime pañca kāmaguṇe paṭicca uppajjati pīti, ayaṃ vuccati, bhikkhave, sāmisā pīti.</p><p><a id="p_13S4_1223" class="ms"></a><a class="sc" id="sn36.31.2"></a>
Katamā ca, bhikkhave, nirāmisā pīti? Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Ayaṃ vuccati, bhikkhave, nirāmisā pīti.</p><p><a id="p_13S4_1224" class="ms"></a><a class="sc" id="sn36.31.3"></a>
Katamā ca, bhikkhave, nirāmisā nirāmisatarā pīti? Yā kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati pīti, ayaṃ vuccati, bhikkhave, nirāmisā nirāmisatarā pīti.</p><p><a id="p_13S4_1225" class="ms"></a><a class="sc" id="sn36.31.4"></a>
Katamañca, bhikkhave, sāmisaṃ sukhaṃ? Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati, bhikkhave, sāmisaṃ sukhaṃ.</p><p><a id="p_13S4_1226" class="ms"></a><a class="sc" id="sn36.31.5"></a>
Katamañca, bhikkhave, nirāmisaṃ sukhaṃ? Idha, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti:  ‘upekkhako satimā sukhavihārī’ti tatiyaṃ jhānaṃ upasampajja viharati. Idaṃ vuccati, bhikkhave, nirāmisaṃ sukhaṃ.</p><p><a id="p_13S4_1227" class="ms"></a><a class="sc" id="sn36.31.6"></a>
Katamañca, bhikkhave, nirāmisā nirāmisataraṃ sukhaṃ? Yaṃ kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati sukhaṃ somanassaṃ, idaṃ vuccati, bhikkhave, nirāmisā nirāmisataraṃ sukhaṃ.</p><p><a id="p_13S4_1228" class="ms"></a><a class="sc" id="sn36.31.7"></a>
Katamā ca, bhikkhave, sāmisā upekkhā? Pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā … pe … kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yā kho, bhikkhave, ime pañca kāmaguṇe paṭicca uppajjati upekkhā, ayaṃ vuccati, bhikkhave, sāmisā upekkhā.</p><p><a id="p_13S4_1229" class="ms"></a><a class="sc" id="sn36.31.8"></a>
Katamā ca, bhikkhave, nirāmisā upekkhā? Idha, bhikkhave, bhikkhu sukhassa ca pahānā, dukkhassa ca pahānā, pubbeva somanassadomanassānaṃ atthaṅgamā, adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Ayaṃ vuccati, bhikkhave, nirāmisā upekkhā.</p><p><a id="p_13S4_1230" class="ms"></a><a class="sc" id="sn36.31.9"></a>
Katamā ca, bhikkhave, nirāmisā nirāmisatarā upekkhā? Yā kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati upekkhā, ayaṃ vuccati, bhikkhave, nirāmisā nirāmisatarā upekkhā.</p><p><a id="p_13S4_1231" class="ms"></a><a class="sc" id="sn36.31.10"></a>
Katamo ca, bhikkhave, sāmiso vimokkho? Rūpappaṭisaṃyutto vimokkho sāmiso vimokkho.</p><p><a id="p_13S4_1232" class="ms"></a><a class="sc" id="sn36.31.11"></a>
Katamo ca, bhikkhave, nirāmiso vimokkho? Arūpappaṭisaṃyutto vimokkho nirāmiso vimokkho.</p><p><a id="p_13S4_1233" class="ms"></a><a class="sc" id="sn36.31.12"></a>
Katamo ca, bhikkhave, nirāmisā nirāmisataro vimokkho? Yo kho, bhikkhave, khīṇāsavassa bhikkhuno rāgā cittaṃ vimuttaṃ paccavekkhato, dosā cittaṃ vimuttaṃ paccavekkhato, mohā cittaṃ vimuttaṃ paccavekkhato uppajjati vimokkho, ayaṃ vuccati, bhikkhave, nirāmisā nirāmisataro vimokkho”ti.</p>
<p class="endsection">Ekādasamaṃ.</p>
<p class="endsection">Aṭṭhasatapariyāyavaggo tatiyo.</p><blockquote class="uddanagatha"><p><a id="p_13S4_1237" class="ms"></a><a class="sc" id="sn36.31.13"></a>
Sīvakaaṭṭhasataṃ bhikkhu,<br> pubbe ñāṇañca bhikkhunā;<br>
Samaṇabrāhmaṇā tīṇi,<br>
suddhikañca nirāmisanti.
</p>
</blockquote>
<p class="endsutta">Vedanāsaṃyuttaṃ samattaṃ.</p><a href="../../sn36.11-20/pi/" rel="prev" class="previous">◀ Saṃyutta Nikāya 36.11–​20</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Vedanāsaṃyutta</div>
<div class="hidden">
Aṭṭhasatapariyāyavagga</div>
<div class="hidden">
Sīvakasutta</div>
</div>
</body></html>