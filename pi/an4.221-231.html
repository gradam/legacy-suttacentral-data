<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu221" href="#an4.221">221. Duccaritasutta</a></li>
<li><a id="menu222" href="#an4.222">222. Diṭṭhisutta</a></li>
<li><a id="menu223" href="#an4.223">223. Akataññutāsutta</a></li>
<li><a id="menu224" href="#an4.224">224. Pāṇātipātīsutta</a></li>
<li><a id="menu225" href="#an4.225">225. Paṭhamamaggasutta</a></li>
<li><a id="menu226" href="#an4.226">226. Dutiyamaggasutta</a></li>
<li><a id="menu227" href="#an4.227">227. Paṭhamavohārapathasutta</a></li>
<li><a id="menu228" href="#an4.228">228. Dutiyavohārapathasutta</a></li>
<li><a id="menu229" href="#an4.229">229. Ahirikasutta</a></li>
<li><a id="menu230" href="#an4.230">230. Duppaññasutta</a></li>
<li><a id="menu231" href="#an4.231">231. Kavisutta</a></li>
</ul></div>
</div>
<section id="vagga"><section class="sutta" id="221"><article><hgroup id="an4.221"><h2>Aṅguttara Nikāya 4</h2> <h3>23. Duccaritavagga</h3><h1><a href="#menu">221. Duccaritasutta</a></h1></hgroup><p><a id="p_15A4_1400" class="ms"></a><a class="msdiv" id="msdiv221"></a><a class="sc" id="an4.221.1"></a> “Cattārimāni, bhikkhave, vacīduccaritāni. Katamāni cattāri? Musāvādo, pisuṇā vācā, pharusā vācā, samphappalāpo–  imāni kho, bhikkhave, cattāri vacīduccaritāni. Cattārimāni, bhikkhave, vacīsucaritāni. Katamāni cattāri? Saccavācā, apisuṇā vācā, saṇhā vācā, mantavācā–  imāni kho, bhikkhave, cattāri vacīsucaritānī”ti.</p>
<p class="endsection">Paṭhamaṃ.</p></article></section><section class="sutta" id="222"><article><hgroup id="an4.222"><h1><a href="#menu">222. Diṭṭhisutta</a></h1></hgroup><p><a id="p_15A4_1402" class="ms"></a><a class="msdiv" id="msdiv222"></a><a class="sc" id="an4.222.1"></a>
“Catūhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo viññūnaṃ; bahuñca apuññaṃ pasavati. Katamehi catūhi? Kāyaduccaritena, vacīduccaritena, manoduccaritena, micchādiṭṭhiyā–  imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati.</p><p><a id="p_15A4_1403" class="ms"></a><a class="sc" id="an4.222.2"></a>
Catūhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo viññūnaṃ, bahuñca puññaṃ pasavati. Katamehi catūhi? Kāyasucaritena, vacīsucaritena, manosucaritena, sammādiṭṭhiyā–  imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo viññūnaṃ; bahuñca puññaṃ pasavatī”ti.</p>
<p class="endsection">Dutiyaṃ.</p></article></section><section class="sutta" id="223"><article><hgroup id="an4.223"><h1><a href="#menu">223. Akataññutāsutta</a></h1></hgroup><p><a id="p_15A4_1405" class="ms"></a><a class="msdiv" id="msdiv223"></a><a class="sc" id="an4.223.1"></a>
“Catūhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati. Katamehi catūhi? Kāyaduccaritena, vacīduccaritena, manoduccaritena, akataññutā akataveditā–  imehi … pe … kāyasucaritena, vacīsucaritena, manosucaritena kataññutākataveditā … pe ….</p>
<p class="endsection">Tatiyaṃ.</p></article></section><section class="sutta" id="224"><article><hgroup id="an4.224"><h1><a href="#menu">224. Pāṇātipātīsutta</a></h1></hgroup><p><a id="p_15A4_1407" class="ms"></a><a class="msdiv" id="msdiv224"></a><a class="sc" id="an4.224.1"></a>
… pe … Pāṇātipātī hoti, adinnādāyī hoti, kāmesumicchācārī hoti, musāvādī hoti … pe … pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti … pe ….</p>
<p class="endsection">Catutthaṃ.</p></article></section><section class="sutta" id="225"><article><hgroup id="an4.225"><h1><a href="#menu">225. Paṭhamamaggasutta</a></h1></hgroup><p><a id="p_15A4_1409" class="ms"></a><a class="msdiv" id="msdiv225"></a><a class="sc" id="an4.225.1"></a>
… pe … Micchādiṭṭhiko hoti, micchāsaṅkappo hoti, micchāvāco hoti, micchākammanto hoti … pe … sammādiṭṭhiko hoti, sammāsaṅkappo hoti, sammāvāco hoti, sammākammanto hoti … pe ….</p>
<p class="endsection">Pañcamaṃ.</p></article></section><section class="sutta" id="226"><article><hgroup id="an4.226"><h1><a href="#menu">226. Dutiyamaggasutta</a></h1></hgroup><p><a id="p_15A4_1411" class="ms"></a><a class="msdiv" id="msdiv226"></a><a class="sc" id="an4.226.1"></a>
… pe … Micchāājīvo hoti, micchāvāyāmo hoti, micchāsati hoti, micchāsamādhi hoti … pe … sammāājīvo hoti, sammāvāyāmo hoti, sammāsati hoti, sammāsamādhi hoti … pe ….</p>
<p class="endsection">Chaṭṭhaṃ.</p></article></section><section class="sutta" id="227"><article><hgroup id="an4.227"><h1><a href="#menu">227. Paṭhamavohārapathasutta</a></h1></hgroup><p><a id="p_15A4_1413" class="ms"></a><a class="msdiv" id="msdiv227"></a><a class="sc" id="an4.227.1"></a>
… pe … Adiṭṭhe diṭṭhavādī hoti, asute sutavādī hoti, amute mutavādī hoti, aviññāte viññātavādī hoti … pe … adiṭṭhe adiṭṭhavādī hoti, asute asutavādī hoti, amute amutavādī hoti, aviññāte aviññātavādī hoti … pe …. Sattamaṃ.</p></article></section><section class="sutta" id="228"><article><hgroup id="an4.228"><h1><a href="#menu">228. Dutiyavohārapathasutta</a></h1></hgroup><p><a id="p_15A4_1414" class="ms"></a><a class="msdiv" id="msdiv228"></a><a class="sc" id="an4.228.1"></a>
… pe … Diṭṭhe adiṭṭhavādī hoti, sute asutavādī hoti, mute amutavādī hoti, viññāte aviññātavādī hoti … pe … diṭṭhe diṭṭhavādī hoti, sute sutavādī hoti, mute mutavādī hoti, viññāte viññātavādī hoti … pe ….</p>
<p class="endsection">Aṭṭhamaṃ.</p></article></section><section class="sutta" id="229"><article><hgroup id="an4.229"><h1><a href="#menu">229. Ahirikasutta</a></h1></hgroup><p><a id="p_15A4_1416" class="ms"></a><a class="msdiv" id="msdiv229"></a><a class="sc" id="an4.229.1"></a>
… pe … Assaddho hoti, dussīlo hoti, ahiriko hoti, anottappī hoti … pe … saddho hoti, sīlavā hoti, hirimā hoti, ottappī hoti … pe ….</p>
<p class="endsection">Navamaṃ.</p></article></section><section class="sutta" id="230"><article><hgroup id="an4.230"><h1><a href="#menu">230. Duppaññasutta</a></h1></hgroup><p><a id="p_15A4_1418" class="ms"></a><a class="msdiv" id="msdiv230"></a><a class="sc" id="an4.230.1"></a>
… pe … Assaddho hoti, dussīlo hoti, kusīto hoti, duppañño hoti … pe … saddho hoti, sīlavā hoti, āraddhavīriyo hoti, paññavā hoti–  imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo viññūnaṃ, bahuñca puññaṃ pasavatī”ti.</p>
<p class="endsection">Dasamaṃ.</p></article></section><section class="sutta" id="231"><article><hgroup id="an4.231"><h1><a href="#menu">231. Kavisutta</a></h1></hgroup><p><a id="p_15A4_1420" class="ms"></a><a class="msdiv" id="msdiv231"></a><a class="sc" id="an4.231.1"></a>
“Cattārome, bhikkhave, kavī. Katame cattāro? Cintākavi, sutakavi, atthakavi, paṭibhānakavi–  ime kho, bhikkhave, cattāro kavī”ti.</p>
<p class="endsection">Ekādasamaṃ.</p>
<p class="endsection">Duccaritavaggo tatiyo.</p><blockquote class="uddanagatha"><p><a id="p_15A4_1424" class="ms"></a><a class="sc" id="an4.231.2"></a>
Duccaritaṃ diṭṭhi akataññū ca,<br> Pāṇātipātāpi dve maggā;<br>
Dve vohārapathā vuttā,<br>
Ahirikaṃ duppaññakavinā cāti.
</p>
</blockquote><a href="../../an4.211-220/pi/" rel="prev" class="previous">◀ Aṅguttara Nikāya 4.211–​220</a><a href="#" class="top">▲ TOP</a>
<a href="../../an4.232-242/pi/" rel="prefetch" class="next">Aṅguttara Nikāya 4.232–​242 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Duccaritavagga</div>
<div class="hidden">
Duccaritasutta</div>
</div>
</body></html>