<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#an4.41">41. Samādhibhāvanāsutta</a></li>
<li><a id="menu42" href="#an4.42">42. Pañhabyākaraṇasutta</a></li>
<li><a id="menu43" href="#an4.43">43. Paṭhamakodhagarusutta</a></li>
<li><a id="menu44" href="#an4.44">44. Dutiyakodhagarusutta</a></li>
<li><a id="menu45" href="#an4.45">45. Rohitassasutta</a></li>
<li><a id="menu46" href="#an4.46">46. Dutiyarohitassasutta</a></li>
<li><a id="menu47" href="#an4.47">47. Suvidūrasutta</a></li>
<li><a id="menu48" href="#an4.48">48. Visākhasutta</a></li>
<li><a id="menu49" href="#an4.49">49. Vipallāsasutta</a></li>
<li><a id="menu50" href="#an4.50">50. Upakkilesasutta</a></li>
</ul></div>
</div>
<section id="vagga"><section class="sutta" id="41"><article><hgroup id="an4.41"><h2>Aṅguttara Nikāya 4</h2> <h3>5. Rohitassavagga</h3><h1><a href="#menu">41. Samādhibhāvanāsutta</a></h1></hgroup><p><a id="p_15A4_289" class="ms"></a><a class="msdiv" id="msdiv41"></a><a class="sc" id="an4.41.1"></a> “Catasso imā, bhikkhave, samādhibhāvanā. Katamā catasso? Atthi, bhikkhave, samādhibhāvanā bhāvitā bahulīkatā diṭṭha­dhamma­sukha­vihā­rāya saṃvattati; atthi, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati; atthi, bhikkhave, samādhibhāvanā bhāvitā bahulīkatā satisampajaññāya saṃvattati; atthi, bhikkhave, samādhibhāvanā bhāvitā bahulīkatā āsavānaṃ khayāya saṃvattati.</p><p><a id="p_15A4_290" class="ms"></a><a class="sc" id="an4.41.2"></a>
Katamā ca, bhikkhave, samādhibhāvanā bhāvitā bahulīkatā diṭṭha­dhamma­sukha­vihā­rāya saṃvattati? Idha, bhikkhave, bhikkhu vivicceva kāmehi … pe … catutthaṃ jhānaṃ upasampajja viharati. Ayaṃ, bhikkhave, samādhibhāvanā bhāvitā bahulīkatā diṭṭha­dhamma­sukha­vihā­rāya saṃvattati.</p><p><a id="p_15A4_291" class="ms"></a><a class="sc" id="an4.41.3"></a>
Katamā ca, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati? Idha, bhikkhave, bhikkhu ālokasaññaṃ manasi karoti, divāsaññaṃ adhiṭṭhāti–  yathā divā tathā rattiṃ, yathā rattiṃ tathā divā. Iti vivaṭena cetasā apariyonaddhena sappabhāsaṃ cittaṃ bhāveti. Ayaṃ, bhikkhave, samādhibhāvanā bhāvitā bahulīkatā ñāṇadassanappaṭilābhāya saṃvattati.</p><p><a id="p_15A4_292" class="ms"></a><a class="sc" id="an4.41.4"></a>
Katamā ca, bhikkhave, samādhibhāvanā bhāvitā bahulīkatā satisampajaññāya saṃvattati? Idha, bhikkhave, bhikkhuno viditā vedanā uppajjanti, viditā upaṭṭhahanti, viditā abbhatthaṃ gacchanti; viditā saññā … pe … viditā vitakkā uppajjanti, viditā upaṭṭhahanti, viditā abbhatthaṃ gacchanti. Ayaṃ, bhikkhave, samādhibhāvanā bhāvitā bahulīkatā satisampajaññāya saṃvattati.</p><p><a id="p_15A4_293" class="ms"></a><a class="sc" id="an4.41.5"></a>
Katamā ca, bhikkhave, samādhibhāvanā bhāvitā bahulīkatā āsavānaṃ khayāya saṃvattati? Idha, bhikkhave, bhikkhu pañcasu upādānakkhandhesu udayabbayānupassī viharati:  ‘iti rūpaṃ, iti rūpassa samudayo, iti rūpassa atthaṅgamo; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṃ samudayo, iti saṅkhārānaṃ atthaṅgamo; iti viññāṇaṃ, iti viññāṇassa samudayo, iti viññāṇassa atthaṅgamo’ti. Ayaṃ, bhikkhave, samādhibhāvanā bhāvitā bahulīkatā āsavānaṃ khayāya saṃvattati. Imā kho, bhikkhave, catasso samādhibhāvanā. Idañca pana metaṃ, bhikkhave, sandhāya bhāsitaṃ pārāyane puṇṇakapañhe: </p><blockquote class="gatha"><p><a id="p_15A4_294" class="ms"></a><a class="sc" id="an4.41.6"></a>
‘Saṅkhāya lokasmiṃ paroparāni,<br> Yassiñjitaṃ natthi kuhiñci loke;<br>
Santo vidhūmo anīgho nirāso,<br>
Atāri so jātijaranti brūmī’”ti.
</p>
</blockquote>
<p class="endsection">Paṭhamaṃ.</p></article></section><section class="sutta" id="42"><article><hgroup id="an4.42"><h1><a href="#menu">42. Pañhabyākaraṇasutta</a></h1></hgroup><p><a id="p_15A4_296" class="ms"></a><a class="msdiv" id="msdiv42"></a><a class="sc" id="an4.42.1"></a>
“Cattārimāni, bhikkhave, pañhabyākaraṇāni. Katamāni cattāri? Atthi, bhikkhave, pañho ekaṃsabyākaraṇīyo; atthi, bhikkhave, pañho vibhajjabyākaraṇīyo; atthi, bhikkhave, pañho paṭipucchābyākaraṇīyo; atthi, bhikkhave, pañho ṭhapanīyo. Imāni kho, bhikkhave, cattāri pañhabyākaraṇānīti.</p><blockquote class="gatha"><p><a id="p_15A4_297" class="ms"></a><a class="sc" id="an4.42.2"></a>
Ekaṃsavacanaṃ ekaṃ,<br> vibhajjavacanāparaṃ;<br>
Tatiyaṃ paṭipuccheyya,<br>
catutthaṃ pana ṭhāpaye.
</p><p><a id="p_15A4_298" class="ms"></a><a class="sc" id="an4.42.3"></a>
Yo ca tesaṃ tattha tattha,<br> jānāti anudhammataṃ;<br>
Catupañhassa kusalo,<br>
āhu bhikkhuṃ tathāvidhaṃ.
</p><p><a id="p_15A4_299" class="ms"></a><a class="sc" id="an4.42.4"></a>
Durāsado duppasaho,<br> gambhīro duppadhaṃsiyo;<br>
Atho atthe anatthe ca,<br>
ubhayassa hoti kovido.
</p><p><a id="p_15A4_300" class="ms"></a><a class="sc" id="an4.42.5"></a>
Anatthaṃ parivajjeti,<br> atthaṃ gaṇhāti paṇḍito;<br>
Atthābhisamayā dhīro,<br>
paṇḍitoti pavuccatī”ti.
</p>
</blockquote>
<p class="endsection">Dutiyaṃ.</p></article></section><section class="sutta" id="43"><article><hgroup id="an4.43"><h1><a href="#menu">43. Paṭhamakodhagarusutta</a></h1></hgroup><p><a id="p_15A4_302" class="ms"></a><a class="msdiv" id="msdiv43"></a><a class="sc" id="an4.43.1"></a>
“Cattārome, bhikkhave, puggalā santo saṃvijjamānā lokasmiṃ. Katame cattāro? Kodhagaru na saddhammagaru, makkhagaru na saddhammagaru, lābhagaru na saddhammagaru, sakkāragaru na saddhammagaru. Ime kho, bhikkhave, cattāro puggalā santo saṃvijjamānā lokasmiṃ.</p><p><a id="p_15A4_303" class="ms"></a><a class="sc" id="an4.43.2"></a>
Cattārome, bhikkhave, puggalā santo saṃvijjamānā lokasmiṃ. Katame cattāro? Saddhammagaru na kodhagaru, saddhammagaru na makkhagaru, saddhammagaru na lābhagaru, saddhammagaru na sakkāragaru. Ime kho, bhikkhave, cattāro puggalā santo saṃvijjamānā lokasminti.</p><blockquote class="gatha"><p><a id="p_15A4_304" class="ms"></a><a class="sc" id="an4.43.3"></a>
Kodhamakkhagarū bhikkhū,<br> lābhasakkāragāravā;<br>
Na te dhamme virūhanti,<br>
sammāsambuddhadesite.
</p><p><a id="p_15A4_305" class="ms"></a><a class="sc" id="an4.43.4"></a>
Ye ca saddhammagaruno,<br> vihaṃsu viharanti ca;<br>
Te ve dhamme virūhanti,<br>
sammāsambuddhadesite”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="44"><article><hgroup id="an4.44"><h1><a href="#menu">44. Dutiyakodhagarusutta</a></h1></hgroup><p><a id="p_15A4_307" class="ms"></a><a class="msdiv" id="msdiv44"></a><a class="sc" id="an4.44.1"></a>
“Cattārome, bhikkhave, asaddhammā. Katame cattāro? Kodhagarutā na saddhammagarutā, makkhagarutā na saddhammagarutā, lābhagarutā na saddhammagarutā, sakkāragarutā na saddhammagarutā. Ime kho, bhikkhave, cattāro asaddhammā.</p><p><a id="p_15A4_308" class="ms"></a><a class="sc" id="an4.44.2"></a>
Cattārome, bhikkhave, saddhammā. Katame cattāro? Saddhammagarutā na kodhagarutā, saddhammagarutā na makkhagarutā, saddhammagarutā na lābhagarutā, saddhammagarutā na sakkāragarutā. Ime kho, bhikkhave, cattāro saddhammāti.</p><blockquote class="gatha"><p><a id="p_15A4_309" class="ms"></a><a class="sc" id="an4.44.3"></a>
Kodhamakkhagaru bhikkhu,<br> lābhasakkāragāravo;<br>
Sukhette pūtibījaṃva,<br>
saddhamme na virūhati.
</p><p><a id="p_15A4_310" class="ms"></a><a class="sc" id="an4.44.4"></a>
Ye ca saddhammagaruno,<br> vihaṃsu viharanti ca;<br>
Te ve dhamme virūhanti,<br>
snehānvayamivosadhā”ti.
</p>
</blockquote>
<p class="endsection">Catutthaṃ.</p></article></section><section class="sutta" id="45"><article><hgroup id="an4.45"><h1><a href="#menu">45. Rohitassasutta</a></h1></hgroup><p><a id="p_15A4_312" class="ms"></a><a class="msdiv" id="msdiv45"></a><a class="sc" id="an4.45.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho rohitasso devaputto bhagavantaṃ etadavoca: </p><p><a id="p_15A4_313" class="ms"></a><a class="sc" id="an4.45.2"></a>
“Yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā”ti? “Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī”ti.</p><p><a id="p_15A4_314" class="ms"></a><a class="sc" id="an4.45.3"></a>
“Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p><p><a id="p_15A4_315" class="ms"></a><a class="sc" id="an4.45.4"></a>
“Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi, seyyathāpi nāma daḷhadhammā dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji:  ‘ahaṃ gamanena lokassa antaṃ pāpuṇissāmī’ti. So kho ahaṃ, bhante, aññatreva asitapītakhāyitasāyitā aññatra uccārapassāvakammā aññatra niddā­kila­matha­paṭi­vino­danā vassasatāyuko vassasatajīvī vassasataṃ gantvā appatvāva lokassa antaṃ antarāyeva kālaṅkato.</p><p><a id="p_15A4_316" class="ms"></a><a class="sc" id="an4.45.5"></a>
Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p><p><a id="p_15A4_317" class="ms"></a><a class="sc" id="an4.45.6"></a>
“‘Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyan’ti vadāmi. Na cāhaṃ, āvuso, appatvāva lokassa antaṃ dukkhassa antakiriyaṃ vadāmi. Api cāhaṃ, āvuso, imasmiṃyeva byāmamatte kaḷevare sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipadanti.</p><blockquote class="gatha"><p><a id="p_15A4_318" class="ms"></a><a class="sc" id="an4.45.7"></a>
Gamanena na pattabbo,<br> lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p><p><a id="p_15A4_319" class="ms"></a><a class="sc" id="an4.45.8"></a>
Tasmā have lokavidū sumedho,<br> Lokantagū vusitabrahmacariyo;<br>
Lokassa antaṃ samitāvi ñatvā,<br>
Nāsīsatī lokamimaṃ parañcā”ti.
</p>
</blockquote>
<p class="endsection">Pañcamaṃ.</p></article></section><section class="sutta" id="46"><article><hgroup id="an4.46"><h1><a href="#menu">46. Dutiyarohitassasutta</a></h1></hgroup><p><a id="p_15A4_321" class="ms"></a><a class="msdiv" id="msdiv46"></a><a class="sc" id="an4.46.1"></a>
Atha kho bhagavā tassā rattiyā accayena bhikkhū āmantesi:  “imaṃ, bhikkhave, rattiṃ rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, rohitasso devaputto maṃ etadavoca:  ‘yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā’ti? Evaṃ vutte, ahaṃ, bhikkhave, rohitassaṃ devaputtaṃ etadavocaṃ:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Evaṃ vutte, bhikkhave, rohitasso devaputto maṃ etadavoca:  ‘acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā–  yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi’.</p><p><a id="p_15A4_322" class="ms"></a><a class="sc" id="an4.46.2"></a>
Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi, seyyathāpi nāma daḷhadhammā dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji:  ‘ahaṃ gamanena lokassa antaṃ pāpuṇissāmī’ti. So kho ahaṃ, bhante, aññatreva asitapītakhāyitasāyitā aññatra uccārapassāvakammā aññatra niddā­kila­matha­paṭi­vino­danā vassasatāyuko vassasatajīvī vassasataṃ gantvā appatvāva lokassa antaṃ antarāyeva kālaṅkato.</p><p><a id="p_15A4_323" class="ms"></a><a class="sc" id="an4.46.3"></a>
Acchariyaṃ, bhante, abbhutaṃ, bhante. Yāva subhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Evaṃ vutte, ahaṃ, bhikkhave, rohitassaṃ devaputtaṃ etadavocaṃ: </p><p><a id="p_15A4_324" class="ms"></a><a class="sc" id="an4.46.4"></a>
‘Yattha kho, āvuso, na jāyati na jīyati na mīyati na cavati na upapajjati, nāhaṃ, taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. Na cāhaṃ, āvuso, appatvāva lokassa antaṃ dukkhassantakiriyaṃ vadāmi. Api cāhaṃ, āvuso, imasmiṃyeva byāmamatte kaḷevare sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipadanti.</p><blockquote class="gatha"><p><a id="p_15A4_325" class="ms"></a><a class="sc" id="an4.46.5"></a>
Gamanena na pattabbo,<br> lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p><p><a id="p_15A4_326" class="ms"></a><a class="sc" id="an4.46.6"></a>
Tasmā have lokavidū sumedho,<br> Lokantagū vusitabrahmacariyo;<br>
Lokassa antaṃ samitāvi ñatvā,<br>
Nāsīsatī lokamimaṃ parañcā”ti.
</p>
</blockquote>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="an4.47"><h1><a href="#menu">47. Suvidūrasutta</a></h1></hgroup><p><a id="p_15A4_328" class="ms"></a><a class="msdiv" id="msdiv47"></a><a class="sc" id="an4.47.1"></a>
“Cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca; idaṃ paṭhamaṃ suvidūravidūre. Orimañca, bhikkhave, tīraṃ samuddassa pārimañca; idaṃ dutiyaṃ suvidūravidūre. Yato ca, bhikkhave, verocano abbhudeti yattha ca atthameti; idaṃ tatiyaṃ suvidūravidūre. Satañca, bhikkhave, dhammo asatañca dhammo; idaṃ catutthaṃ suvidūravidūre. Imāni kho, bhikkhave, cattāri suvidūravidūrānīti.</p><blockquote class="gatha"><p><a id="p_15A4_329" class="ms"></a><a class="sc" id="an4.47.2"></a>
Nabhañca dūre pathavī ca dūre,<br> Pāraṃ samuddassa tadāhu dūre;<br>
Yato ca verocano abbhudeti,<br>
Pabhaṅkaro yattha ca atthameti;<br>
Tato have dūrataraṃ vadanti,<br>
Satañca dhammaṃ asatañca dhammaṃ.
</p><p><a id="p_15A4_330" class="ms"></a><a class="sc" id="an4.47.3"></a>
Abyāyiko hoti sataṃ samāgamo,<br> Yāvāpi tiṭṭheyya tatheva hoti;<br>
Khippañhi veti asataṃ samāgamo,<br>
Tasmā sataṃ dhammo asabbhi ārakā”ti.
</p>
</blockquote>
<p class="endsection">Sattamaṃ.</p></article></section><section class="sutta" id="48"><article><hgroup id="an4.48"><h1><a href="#menu">48. Visākhasutta</a></h1></hgroup><p><a id="p_15A4_332" class="ms"></a><a class="msdiv" id="msdiv48"></a><a class="sc" id="an4.48.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya. Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi: </p><p><a id="p_15A4_333" class="ms"></a><a class="sc" id="an4.48.2"></a>
“Ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti? “Āyasmā, bhante, visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti.</p><p><a id="p_15A4_334" class="ms"></a><a class="sc" id="an4.48.3"></a>
Atha kho bhagavā āyasmantaṃ visākhaṃ pañcālaputtaṃ etadavoca:  “sādhu sādhu, visākha. Sādhu kho tvaṃ, visākha, bhikkhū dhammiyā kathāya sandassesi samādapesi samuttejesi sampahaṃsesi poriyā vācāya vissaṭṭhāya anelagalāya atthassa viññāpaniyā pariyāpannāya anissitāyāti.</p><blockquote class="gatha"><p><a id="p_15A4_335" class="ms"></a><a class="sc" id="an4.48.4"></a>
Nābhāsamānaṃ jānanti,<br> missaṃ bālehi paṇḍitaṃ;<br>
Bhāsamānañca jānanti,<br>
desentaṃ amataṃ padaṃ.
</p><p><a id="p_15A4_336" class="ms"></a><a class="sc" id="an4.48.5"></a>
Bhāsaye jotaye dhammaṃ,<br> paggaṇhe isinaṃ dhajaṃ;<br>
Subhāsitadhajā isayo,<br>
dhammo hi isinaṃ dhajo”ti.
</p>
</blockquote>
<p class="endsection">Aṭṭhamaṃ.</p></article></section><section class="sutta" id="49"><article><hgroup id="an4.49"><h1><a href="#menu">49. Vipallāsasutta</a></h1></hgroup><p><a id="p_15A4_338" class="ms"></a><a class="msdiv" id="msdiv49"></a><a class="sc" id="an4.49.1"></a>
“Cattārome, bhikkhave, saññāvipallāsā cittavipallāsā diṭṭhivipallāsā. Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso; dukkhe, bhikkhave, sukhanti saññāvipallāso cittavipallāso diṭṭhivipallāso; anattani, bhikkhave, attāti saññāvipallāso cittavipallāso diṭṭhivipallāso; asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā.</p><p><a id="p_15A4_339" class="ms"></a><a class="sc" id="an4.49.2"></a>
Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso; dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso; anattani, bhikkhave, anattāti nasaññāvipallāso nacittavipallāso nadiṭṭhivipallāso; asubhe, bhikkhave, asubhanti nasaññāvipallāso nacittavipallāso nadiṭṭhivipallāso. Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsāti.</p><blockquote class="gatha"><p><a id="p_15A4_340" class="ms"></a><a class="sc" id="an4.49.3"></a>
Anicce niccasaññino,<br> dukkhe ca sukhasaññino;<br>
Anattani ca attāti,<br>
asubhe subhasaññino;<br>
Micchādiṭṭhihatā sattā,<br>
khittacittā visaññino.
</p><p><a id="p_15A4_341" class="ms"></a><a class="sc" id="an4.49.4"></a>
Te yogayuttā mārassa,<br> ayogakkhemino janā;<br>
Sattā gacchanti saṃsāraṃ,<br>
jātimaraṇagāmino.
</p><p><a id="p_15A4_342" class="ms"></a><a class="sc" id="an4.49.5"></a>
Yadā ca buddhā lokasmiṃ,<br> Uppajjanti pabhaṅkarā;<br>
Te imaṃ dhammaṃ pakāsenti,<br>
Dukkhūpasamagāminaṃ.
</p><p><a id="p_15A4_343" class="ms"></a><a class="sc" id="an4.49.6"></a>
Tesaṃ sutvāna sappaññā,<br> sacittaṃ paccaladdhā te;<br>
Aniccaṃ aniccato dakkhuṃ,<br>
dukkhamaddakkhu dukkhato.
</p><p><a id="p_15A4_344" class="ms"></a><a class="sc" id="an4.49.7"></a>
Anattani anattāti,<br> asubhaṃ asubhataddasuṃ;<br>
Sammādiṭṭhisamādānā,<br>
sabbaṃ dukkhaṃ upaccagun”ti.
</p>
</blockquote>
<p class="endsection">Navamaṃ.</p></article></section><section class="sutta" id="50"><article><hgroup id="an4.50"><h1><a href="#menu">50. Upakkilesasutta</a></h1></hgroup><p><a id="p_15A4_346" class="ms"></a><a class="msdiv" id="msdiv50"></a><a class="sc" id="an4.50.1"></a>
“Cattārome, bhikkhave, candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti. Katame cattāro? Abbhā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</p><p><a id="p_15A4_347" class="ms"></a><a class="sc" id="an4.50.2"></a>
Mahikā, bhikkhave, candimasūriyānaṃ upakkilesā, yena upakkilesena upakkiliṭṭhā candimasūriyā na tapanti na bhāsanti na virocanti.</p><p><a id="p_15A4_348" class="ms"></a><a class="sc" id="an4.50.3"></a>
Dhūmo rajo, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti.</p><p><a id="p_15A4_349" class="ms"></a><a class="sc" id="an4.50.4"></a>
Rāhu, bhikkhave, asurindo candimasūriyānaṃ upakkileso, yena upakkilesena upakkiliṭṭhā candimasūriyā na tapanti na bhāsanti na virocanti. Ime kho, bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti na bhāsanti na virocanti.</p><p><a id="p_15A4_350" class="ms"></a><a class="sc" id="an4.50.5"></a>
Evamevaṃ kho, bhikkhave, cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocanti. Katame cattāro? Santi, bhikkhave, eke samaṇabrāhmaṇā suraṃ pivanti merayaṃ, surāmerayapānā appaṭiviratā. Ayaṃ, bhikkhave, paṭhamo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p><p><a id="p_15A4_351" class="ms"></a><a class="sc" id="an4.50.6"></a>
Santi, bhikkhave, eke samaṇabrāhmaṇā methunaṃ dhammaṃ paṭisevanti, methunasmā dhammā appaṭiviratā. Ayaṃ, bhikkhave, dutiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p><p><a id="p_15A4_352" class="ms"></a><a class="sc" id="an4.50.7"></a>
Santi, bhikkhave, eke samaṇabrāhmaṇā jātarūparajataṃ sādiyanti, jātarū­para­jata­paṭigga­haṇā appaṭiviratā. Ayaṃ, bhikkhave, tatiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti.</p><p><a id="p_15A4_353" class="ms"></a><a class="sc" id="an4.50.8"></a>
Santi, bhikkhave, eke samaṇabrāhmaṇā micchājīvena jīvanti, micchājīvā appaṭiviratā. Ayaṃ, bhikkhave, catuttho samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti na bhāsanti na virocanti. Ime kho, bhikkhave, cattāro samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti na bhāsanti na virocantīti.</p><blockquote class="gatha"><p><a id="p_15A4_354" class="ms"></a><a class="sc" id="an4.50.9"></a>
Rāgadosaparikkiṭṭhā,<br> eke samaṇabrāhmaṇā;<br>
Avijjānivutā posā,<br>
piyarūpābhinandino.
</p><p><a id="p_15A4_355" class="ms"></a><a class="sc" id="an4.50.10"></a>
Suraṃ pivanti merayaṃ,<br> paṭisevanti methunaṃ;<br>
Rajataṃ jātarūpañca,<br>
sādiyanti aviddasū;<br>
Micchājīvena jīvanti,<br>
eke samaṇabrāhmaṇā.
</p><p><a id="p_15A4_356" class="ms"></a><a class="sc" id="an4.50.11"></a>
Ete upakkilesā vuttā,<br> buddhenādiccabandhunā;<br>
Yehi upakkilesehi,<br>
eke samaṇabrāhmaṇā;<br>
Na tapanti na bhāsanti,<br>
asuddhā sarajā magā.
</p><p><a id="p_15A4_357" class="ms"></a><a class="sc" id="an4.50.12"></a>
Andhakārena onaddhā,<br> taṇhādāsā sanettikā;<br>
Vaḍḍhenti kaṭasiṃ ghoraṃ,<br>
ādiyanti punabbhavan”ti.
</p>
</blockquote>
<p class="endsection">Dasamaṃ.</p>
<p class="endsection">Rohitassavaggo pañcamo.</p><blockquote class="uddanagatha"><p><a id="p_15A4_361" class="ms"></a><a class="sc" id="an4.50.13"></a>
Samādhipañhā dve kodhā,<br> Rohitassāpare duve;<br>
Suvidūravisākhavipallāsā,<br>
Upakkilesena te dasāti.
</p>
</blockquote>
<p class="endsutta">Paṭhamo paṇṇāsako samatto.</p><a href="../../an4.31-40/pi/" rel="prev" class="previous">◀ Aṅguttara Nikāya 4.31–​40</a><a href="#" class="top">▲ TOP</a>
<a href="../../an4.51-60/pi/" rel="prefetch" class="next">Aṅguttara Nikāya 4.51–​60 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Rohitassavagga</div>
<div class="hidden">
Samādhibhāvanāsutta</div>
</div>
</body></html>