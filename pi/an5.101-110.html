<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu101" href="#an5.101">101. Sārajjasutta</a></li>
<li><a id="menu102" href="#an5.102">102. Ussaṅkitasutta</a></li>
<li><a id="menu103" href="#an5.103">103. Mahācorasutta</a></li>
<li><a id="menu104" href="#an5.104">104. Samaṇasukhumālasutta</a></li>
<li><a id="menu105" href="#an5.105">105. Phāsuvihārasutta</a></li>
<li><a id="menu106" href="#an5.106">106. Ānandasutta</a></li>
<li><a id="menu107" href="#an5.107">107. Sīlasutta</a></li>
<li><a id="menu108" href="#an5.108">108. Asekhasutta</a></li>
<li><a id="menu109" href="#an5.109">109. Cātuddisasutta</a></li>
<li><a id="menu110" href="#an5.110">110. Araññasutta</a></li>
</ul></div>
</div>
<section id="vagga"><section class="sutta" id="101"><article><hgroup id="an5.101"><h2>Aṅguttara Nikāya 5</h2> <h3>11. Phāsuvihāravagga</h3><h1><a href="#menu">101. Sārajjasutta</a></h1></hgroup><p><a id="p_16A5_608" class="ms"></a><a class="msdiv" id="msdiv101"></a><a class="sc" id="an5.101.1"></a> “Pañcime, bhikkhave, sekhavesārajjakaraṇā dhammā. Katame pañca? Idha, bhikkhave, bhikkhu saddho hoti, sīlavā hoti, bahussuto hoti, āraddhavīriyo hoti, paññavā hoti.</p><p><a id="p_16A5_609" class="ms"></a><a class="sc" id="an5.101.2"></a>
Yaṃ, bhikkhave, assaddhassa sārajjaṃ hoti, saddhassa taṃ sārajjaṃ na hoti. Tasmāyaṃ dhammo sekhavesārajjakaraṇo.</p><p><a id="p_16A5_610" class="ms"></a><a class="sc" id="an5.101.3"></a>
Yaṃ, bhikkhave, dussīlassa sārajjaṃ hoti, sīlavato taṃ sārajjaṃ na hoti. Tasmāyaṃ dhammo sekhavesārajjakaraṇo.</p><p><a id="p_16A5_611" class="ms"></a><a class="sc" id="an5.101.4"></a>
Yaṃ, bhikkhave, appassutassa sārajjaṃ hoti, bahussutassa taṃ sārajjaṃ na hoti. Tasmāyaṃ dhammo sekhavesārajjakaraṇo.</p><p><a id="p_16A5_612" class="ms"></a><a class="sc" id="an5.101.5"></a>
Yaṃ, bhikkhave, kusītassa sārajjaṃ hoti, āraddhavīriyassa taṃ sārajjaṃ na hoti. Tasmāyaṃ dhammo sekhavesārajjakaraṇo.</p><p><a id="p_16A5_613" class="ms"></a><a class="sc" id="an5.101.6"></a>
Yaṃ, bhikkhave, duppaññassa sārajjaṃ hoti, paññavato taṃ sārajjaṃ na hoti. Tasmāyaṃ dhammo sekhavesārajjakaraṇo. Ime kho, bhikkhave, pañca sekhavesārajjakaraṇā dhammā”ti.</p>
<p class="endsection">Paṭhamaṃ.</p></article></section><section class="sutta" id="102"><article><hgroup id="an5.102"><h1><a href="#menu">102. Ussaṅkitasutta</a></h1></hgroup><p><a id="p_16A5_615" class="ms"></a><a class="msdiv" id="msdiv102"></a><a class="sc" id="an5.102.1"></a>
“Pañcahi, bhikkhave, dhammehi samannāgato bhikkhu ussaṅkitaparisaṅkito hoti pāpabhikkhūti api akuppadhammopi.</p><p><a id="p_16A5_616" class="ms"></a><a class="sc" id="an5.102.2"></a>
Katamehi pañcahi? Idha, bhikkhave, bhikkhu vesiyāgocaro vā hoti, vidhavāgocaro vā hoti, thullakumārikāgocaro vā hoti, paṇḍakagocaro vā hoti, bhikkhunīgocaro vā hoti.</p><p><a id="p_16A5_617" class="ms"></a><a class="sc" id="an5.102.3"></a>
Imehi kho, bhikkhave, pañcahi dhammehi samannāgato bhikkhu ussaṅkitaparisaṅkito hoti pāpabhikkhūti api akuppadhammopī”ti.</p>
<p class="endsection">Dutiyaṃ.</p></article></section><section class="sutta" id="103"><article><hgroup id="an5.103"><h1><a href="#menu">103. Mahācorasutta</a></h1></hgroup><p><a id="p_16A5_619" class="ms"></a><a class="msdiv" id="msdiv103"></a><a class="sc" id="an5.103.1"></a>
“Pañcahi, bhikkhave, aṅgehi samannāgato mahācoro sandhimpi chindati, nillopampi harati, ekāgārikampi karoti, paripanthepi tiṭṭhati. Katamehi pañcahi? Idha, bhikkhave, mahācoro visamanissito ca hoti, gahananissito ca, balavanissito ca, bhogacāgī ca, ekacārī ca.</p><p><a id="p_16A5_620" class="ms"></a><a class="sc" id="an5.103.2"></a>
Kathañca, bhikkhave, mahācoro visamanissito hoti? Idha, bhikkhave, mahācoro nadīviduggaṃ vā nissito hoti pabbatavisamaṃ vā. Evaṃ kho, bhikkhave, mahācoro visamanissito hoti.</p><p><a id="p_16A5_621" class="ms"></a><a class="sc" id="an5.103.3"></a>
Kathañca, bhikkhave, mahācoro gahananissito hoti? Idha, bhikkhave, mahācoro tiṇagahanaṃ vā nissito hoti rukkhagahanaṃ vā rodhaṃ vā mahāvanasaṇḍaṃ vā. Evaṃ kho, bhikkhave, mahācoro gahananissito hoti.</p><p><a id="p_16A5_622" class="ms"></a><a class="sc" id="an5.103.4"></a>
Kathañca, bhikkhave, mahācoro balavanissito hoti? Idha, bhikkhave, mahācoro rājānaṃ vā rājamahāmattānaṃ vā nissito hoti. Tassa evaṃ hoti:  ‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyassa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, mahācoro balavanissito hoti.</p><p><a id="p_16A5_623" class="ms"></a><a class="sc" id="an5.103.5"></a>
Kathañca, bhikkhave, mahācoro bhogacāgī hoti? Idha, bhikkhave, mahācoro aḍḍho hoti mahaddhano mahābhogo. Tassa evaṃ hoti:  ‘sace maṃ koci kiñci vakkhati, ito bhogena paṭisantharissāmī’ti. Sace naṃ koci kiñci āha, tato bhogena paṭisantharati. Evaṃ kho, bhikkhave, mahācoro bhogacāgī hoti.</p><p><a id="p_16A5_624" class="ms"></a><a class="sc" id="an5.103.6"></a>
Kathañca, bhikkhave, mahācoro ekacārī hoti? Idha, bhikkhave, mahācoro ekakova gahaṇāni kattā hoti. Taṃ kissa hetu? ‘Mā me guyhamantā bahiddhā sambhedaṃ agamaṃsū’ti. Evaṃ kho, bhikkhave, mahācoro ekacārī hoti.</p><p><a id="p_16A5_625" class="ms"></a><a class="sc" id="an5.103.7"></a>
Imehi kho, bhikkhave, pañcahaṅgehi samannāgato mahācoro sandhimpi chindati nillopampi harati ekāgārikampi karoti paripanthepi tiṭṭhati.</p><p><a id="p_16A5_626" class="ms"></a><a class="sc" id="an5.103.8"></a>
Evamevaṃ kho, bhikkhave, pañcahi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavati. Katamehi pañcahi? Idha, bhikkhave, pāpabhikkhu visamanissito ca hoti, gahananissito ca, balavanissito ca, bhogacāgī ca, ekacārī ca.</p><p><a id="p_16A5_627" class="ms"></a><a class="sc" id="an5.103.9"></a>
Kathañca, bhikkhave, pāpabhikkhu visamanissito hoti? Idha, bhikkhave, pāpabhikkhu visamena kāyakammena samannāgato hoti, visamena vacīkammena samannāgato hoti, visamena manokammena samannāgato hoti. Evaṃ kho, bhikkhave, pāpabhikkhu visamanissito hoti.</p><p><a id="p_16A5_628" class="ms"></a><a class="sc" id="an5.103.10"></a>
Kathañca, bhikkhave, pāpabhikkhu gahananissito hoti? Idha, bhikkhave, pāpabhikkhu micchādiṭṭhiko hoti antaggāhikāya diṭṭhiyā samannāgato. Evaṃ kho, bhikkhave, pāpabhikkhu gahananissito hoti.</p><p><a id="p_16A5_629" class="ms"></a><a class="sc" id="an5.103.11"></a>
Kathañca, bhikkhave, pāpabhikkhu balavanissito hoti? Idha, bhikkhave, pāpabhikkhu rājānaṃ vā rājamahāmattānaṃ vā nissito hoti. Tassa evaṃ hoti:  ‘sace maṃ koci kiñci vakkhati, ime me rājāno vā rājamahāmattā vā pariyodhāya atthaṃ bhaṇissantī’ti. Sace naṃ koci kiñci āha, tyassa rājāno vā rājamahāmattā vā pariyodhāya atthaṃ bhaṇanti. Evaṃ kho, bhikkhave, pāpabhikkhu balavanissito hoti.</p><p><a id="p_16A5_630" class="ms"></a><a class="sc" id="an5.103.12"></a>
Kathañca, bhikkhave, pāpabhikkhu bhogacāgī hoti? Idha, bhikkhave, pāpabhikkhu lābhī hoti cīvara­piṇḍa­pāta­senā­sana­gilā­nappacca­yabhe­sajja­parikkhā­rānaṃ. Tassa evaṃ hoti:  ‘sace maṃ koci kiñci vakkhati, ito lābhena paṭisantharissāmī’ti. Sace naṃ koci kiñci āha, tato lābhena paṭisantharati. Evaṃ kho, bhikkhave, pāpabhikkhu bhogacāgī hoti.</p><p><a id="p_16A5_631" class="ms"></a><a class="sc" id="an5.103.13"></a>
Kathañca, bhikkhave, pāpabhikkhu ekacārī hoti? Idha, bhikkhave, pāpabhikkhu ekakova paccantimesu janapadesu nivāsaṃ kappeti. So tattha kulāni upasaṅkamanto lābhaṃ labhati. Evaṃ kho, bhikkhave, pāpabhikkhu ekacārī hoti.</p><p><a id="p_16A5_632" class="ms"></a><a class="sc" id="an5.103.14"></a>
Imehi kho, bhikkhave, pañcahi dhammehi samannāgato pāpabhikkhu khataṃ upahataṃ attānaṃ pariharati, sāvajjo ca hoti sānuvajjo viññūnaṃ, bahuñca apuññaṃ pasavatī”ti.</p>
<p class="endsection">Tatiyaṃ.</p></article></section><section class="sutta" id="104"><article><hgroup id="an5.104"><h1><a href="#menu">104. Samaṇasukhumālasutta</a></h1></hgroup><p><a id="p_16A5_634" class="ms"></a><a class="msdiv" id="msdiv104"></a><a class="sc" id="an5.104.1"></a>
“Pañcahi, bhikkhave, dhammehi samannāgato bhikkhu samaṇesu samaṇasukhumālo hoti.</p><p><a id="p_16A5_635" class="ms"></a><a class="sc" id="an5.104.2"></a>
Katamehi pañcahi? Idha, bhikkhave, bhikkhu yācitova bahulaṃ cīvaraṃ paribhuñjati, appaṃ ayācito; yācitova bahulaṃ piṇḍapātaṃ paribhuñjati, appaṃ ayācito; yācitova bahulaṃ senāsanaṃ paribhuñjati, appaṃ ayācito; yācitova bahulaṃ gilāna­pacca­yabhe­sajja­parikkhāraṃ paribhuñjati, appaṃ ayācito. Yehi kho pana sabrahmacārīhi saddhiṃ viharati, tyassa manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; manāpaṃyeva upahāraṃ upaharanti, appaṃ amanāpaṃ. Yāni kho pana tāni vedayitāni pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā, tānissa na bahudeva uppajjanti. Appābādho hoti, catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, pañcahi dhammehi samannāgato bhikkhu samaṇesu samaṇasukhumālo hoti.</p><p><a id="p_16A5_636" class="ms"></a><a class="sc" id="an5.104.3"></a>
Yañhi taṃ, bhikkhave, sammā vadamāno vadeyya:  ‘samaṇesu samaṇasukhumālo’ti, mameva taṃ, bhikkhave, sammā vadamāno vadeyya:  ‘samaṇesu samaṇasukhumālo’ti. Ahañhi, bhikkhave, yācitova bahulaṃ cīvaraṃ paribhuñjāmi, appaṃ ayācito; yācitova bahulaṃ piṇḍapātaṃ paribhuñjāmi, appaṃ ayācito; yācitova bahulaṃ senāsanaṃ paribhuñjāmi, appaṃ ayācito; yācitova bahulaṃ gilāna­pacca­yabhe­sajja­parikkhāraṃ paribhuñjāmi, appaṃ ayācito. Yehi kho pana bhikkhūhi saddhiṃ viharāmi, te maṃ manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; manāpaṃyeva upahāraṃ upaharanti, appaṃ amanāpaṃ. Yāni kho pana tāni vedayitāni–  pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā–  tāni me na bahudeva uppajjanti. Appābādhohamasmi, catunnaṃ kho panasmi jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī akicchalābhī akasiralābhī, āsavānaṃ khayā … pe … sacchikatvā upasampajja viharāmi.</p><p><a id="p_16A5_637" class="ms"></a><a class="sc" id="an5.104.4"></a>
Yañhi taṃ, bhikkhave, sammā vadamāno vadeyya:  ‘samaṇesu samaṇasukhumālo’ti, mameva taṃ, bhikkhave, sammā vadamāno vadeyya:  ‘samaṇesu samaṇasukhumālo’”ti.</p>
<p class="endsection">Catutthaṃ.</p></article></section><section class="sutta" id="105"><article><hgroup id="an5.105"><h1><a href="#menu">105. Phāsuvihārasutta</a></h1></hgroup><p><a id="p_16A5_639" class="ms"></a><a class="msdiv" id="msdiv105"></a><a class="sc" id="an5.105.1"></a>
“Pañcime, bhikkhave, phāsuvihārā. Katame pañca? Idha, bhikkhave, bhikkhuno mettaṃ kāyakammaṃ paccupaṭṭhitaṃ hoti sabrahmacārīsu āvi ceva raho ca, mettaṃ vacīkammaṃ … mettaṃ manokammaṃ paccupaṭṭhitaṃ hoti sabrahmacārīsu āvi ceva raho ca. Yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni, tathārūpehi sīlehi sīlasāmaññagato viharati sabrahmacārīhi āvi ceva raho ca. Yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca. Ime kho, bhikkhave, pañca phāsuvihārā”ti.</p>
<p class="endsection">Pañcamaṃ.</p></article></section><section class="sutta" id="106"><article><hgroup id="an5.106"><h1><a href="#menu">106. Ānandasutta</a></h1></hgroup><p><a id="p_16A5_641" class="ms"></a><a class="msdiv" id="msdiv106"></a><a class="sc" id="an5.106.1"></a>
Ekaṃ samayaṃ bhagavā kosambiyaṃ viharati ghositārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: </p><p><a id="p_16A5_642" class="ms"></a><a class="sc" id="an5.106.2"></a>
“Kittāvatā nu kho, bhante, bhikkhu saṃghe viharanto phāsuṃ vihareyyā”ti? “Yato kho, ānanda, bhikkhu attanā sīlasampanno hoti, no paraṃ adhisīle sampavattā; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p><p><a id="p_16A5_643" class="ms"></a><a class="sc" id="an5.106.3"></a>
“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p><p><a id="p_16A5_644" class="ms"></a><a class="sc" id="an5.106.4"></a>
“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p><p><a id="p_16A5_645" class="ms"></a><a class="sc" id="an5.106.5"></a>
“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; catunnañca jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī; ettāvatāpi kho, ānanda, bhikkhu saṃghe viharanto phāsuṃ vihareyyā”ti.</p><p><a id="p_16A5_646" class="ms"></a><a class="sc" id="an5.106.6"></a>
“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? “Siyā, ānanda. Yato kho, ānanda, bhikkhu attanā sīlasampanno hoti, no paraṃ adhisīle sampavattā; attānupekkhī ca hoti, no parānupekkhī; apaññāto ca hoti, tena ca apaññātakena no paritassati; catunnañca jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī; āsavānañca khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati; ettāvatāpi kho, ānanda, bhikkhu saṃghe viharanto phāsuṃ vihareyya.</p><p><a id="p_16A5_647" class="ms"></a><a class="sc" id="an5.106.7"></a>
Imamhā cāhaṃ, ānanda, phāsuvihārā añño phāsuvihāro uttaritaro vā paṇītataro vā natthīti vadāmī”ti.</p>
<p class="endsection">Chaṭṭhaṃ.</p></article></section><section class="sutta" id="107"><article><hgroup id="an5.107"><h1><a href="#menu">107. Sīlasutta</a></h1></hgroup><p><a id="p_16A5_649" class="ms"></a><a class="msdiv" id="msdiv107"></a><a class="sc" id="an5.107.1"></a>
“Pañcahi, bhikkhave, dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.</p><p><a id="p_16A5_650" class="ms"></a><a class="sc" id="an5.107.2"></a>
Katamehi pañcahi? Idha, bhikkhave, bhikkhu sīlasampanno hoti, samādhisampanno hoti, paññāsampanno hoti, vimuttisampanno hoti, vimutti­ñāṇa­dassa­nasampanno hoti.</p><p><a id="p_16A5_651" class="ms"></a><a class="sc" id="an5.107.3"></a>
Imehi kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.</p>
<p class="endsection">Sattamaṃ.</p></article></section><section class="sutta" id="108"><article><hgroup id="an5.108"><h1><a href="#menu">108. Asekhasutta</a></h1></hgroup><p><a id="p_16A5_653" class="ms"></a><a class="msdiv" id="msdiv108"></a><a class="sc" id="an5.108.1"></a>
“Pañcahi, bhikkhave, dhammehi samannāgato bhikkhu āhuneyyo hoti pāhuneyyo dakkhiṇeyyo … pe … anuttaraṃ puññakkhettaṃ lokassa.</p><p><a id="p_16A5_654" class="ms"></a><a class="sc" id="an5.108.2"></a>
Katamehi, pañcahi? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti, asekhena vimuttikkhandhena samannāgato hoti, asekhena vimutti­ñāṇa­dassa­nakkhandhena samannāgato hoti. Imehi kho, bhikkhave, pañcahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Aṭṭhamaṃ.</p></article></section><section class="sutta" id="109"><article><hgroup id="an5.109"><h1><a href="#menu">109. Cātuddisasutta</a></h1></hgroup><p><a id="p_16A5_656" class="ms"></a><a class="msdiv" id="msdiv109"></a><a class="sc" id="an5.109.1"></a>
“Pañcahi, bhikkhave, dhammehi samannāgato bhikkhu cātuddiso hoti. Katamehi pañcahi? Idha, bhikkhave, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā; santuṭṭho hoti itarī­tara­cīva­rapiṇḍa­pāta­senā­sana­gilā­nappacca­yabhe­sajja­parikkhā­rena; catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī; āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi, kho, bhikkhave, pañcahi dhammehi samannāgato bhikkhu cātuddiso hotī”ti.</p>
<p class="endsection">Navamaṃ.</p></article></section><section class="sutta" id="110"><article><hgroup id="an5.110"><h1><a href="#menu">110. Araññasutta</a></h1></hgroup><p><a id="p_16A5_658" class="ms"></a><a class="msdiv" id="msdiv110"></a><a class="sc" id="an5.110.1"></a>
“Pañcahi, bhikkhave, dhammehi samannāgato bhikkhu alaṃ araññavanapatthāni pantāni senāsanāni paṭisevituṃ. Katamehi pañcahi? Idha, bhikkhave, bhikkhu sīlavā hoti … pe … samādāya sikkhati sikkhāpadesu; bahussuto hoti … pe … diṭṭhiyā suppaṭividdhā; āraddhavīriyo viharati thāmavā daḷhaparakkamo anikkhittadhuro kusalesu dhammesu; catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī hoti akicchalābhī akasiralābhī; āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, pañcahi dhammehi samannāgato bhikkhu alaṃ araññavanapatthāni pantāni senāsanāni paṭisevitun”ti.</p>
<p class="endsection">Dasamaṃ.</p>
<p class="endsection">Phāsuvihāravaggo paṭhamo.</p><blockquote class="uddanagatha"><p><a id="p_16A5_662" class="ms"></a><a class="sc" id="an5.110.2"></a>
Sārajjaṃ saṅkito coro,<br> Sukhumālaṃ phāsu pañcamaṃ;<br>
Ānanda sīlāsekhā ca,<br>
Cātuddiso araññena cāti.
</p>
</blockquote><a href="../../an5.91-100/pi/" rel="prev" class="previous">◀ Aṅguttara Nikāya 5.91–​100</a><a href="#" class="top">▲ TOP</a>
<a href="../../an5.111-120/pi/" rel="prefetch" class="next">Aṅguttara Nikāya 5.111–​120 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Phāsuvihāravagga</div>
<div class="hidden">
Sārajjasutta</div>
</div>
</body></html>