<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="53"><article><hgroup id="sn55.53"><h2>Saṃyutta Nikāya 55</h2> <h3>6. Sappaññavagga</h3><h1>53. Dhammadinnasutta</h1></hgroup><p><a id="p_14S5_2105" class="ms"></a><a class="msdiv" id="msdiv1049"></a><a class="sc" id="sn55.53.1"></a>
Ekaṃ samayaṃ bhagavā bārāṇasiyaṃ viharati isipatane migadāye. Atha kho dhammadinno upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammadinno upāsako bhagavantaṃ etadavoca:  “ovadatu no, bhante, bhagavā; anusāsatu no, bhante, bhagavā yaṃ amhākaṃ assa dīgharattaṃ hitāya sukhāyā”ti.</p><p><a id="p_14S5_2106" class="ms"></a><a class="sc" id="sn55.53.2"></a>
“Tasmātiha vo, dhammadinna, evaṃ sikkhitabbaṃ:  ‘ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharissāmā’ti. Evañhi vo, dhammadinna, sikkhitabban”ti. “Na kho netaṃ, bhante, sukaraṃ amhehi puttasambādhasayanaṃ ajjhāvasantehi kāsikacandanaṃ paccanubhontehi mālāgandhavilepanaṃ dhārayantehi jātarūparajataṃ sādiyantehi–  ye te suttantā tathāgatabhāsitā gambhīrā gambhīratthā lokuttarā suññatapaṭisaṃyuttā te kālena kālaṃ upasampajja viharituṃ. Tesaṃ no, bhante, bhagavā amhākaṃ pañcasu sikkhāpadesu ṭhitānaṃ uttaridhammaṃ desetū”ti.</p><p><a id="p_14S5_2107" class="ms"></a><a class="sc" id="sn55.53.3"></a>
“Tasmātiha vo, dhammadinna, evaṃ sikkhitabbaṃ:  ‘buddhe aveccappasādena samannāgatā bhavissāma–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgatā bhavissāma akhaṇḍehi … pe … samādhisaṃvattanikehī’ti. Evañhi vo, dhammadinna, sikkhitabban”ti.</p><p><a id="p_14S5_2108" class="ms"></a><a class="sc" id="sn55.53.4"></a>
“Yānimāni, bhante, bhagavatā cattāri sotāpattiyaṅgāni desitāni, saṃvijjante dhammā amhesu, mayañca tesu dhammesu sandissāma. Mayañhi, bhante, buddhe aveccappasādena samannāgatā–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgatā akhaṇḍehi … pe … samādhisaṃvattanikehī”ti. “Lābhā vo, dhammadinna, suladdhaṃ vo, dhammadinna. Sotāpattiphalaṃ tumhehi byākatan”ti.</p>
<p class="endsection">Tatiyaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sotāpattisaṃyutta</div>
<div class="hidden">
Sappaññavagga</div>
<div class="hidden">
Sagāthakasutta</div>
</div>
</section><a class="previous" href="/sn55.52/pi/">◀ Saṃyutta Nikāya  55.52</a><a class="top" href="#"> ▲ TOP </a><a class="next" href="/sn55.54/pi/">Saṃyutta Nikāya  55.54 ▶</a></div>
</body></html>