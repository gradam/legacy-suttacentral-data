<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="4"><article><hgroup id="sn21.4"><h2>Saṃyutta Nikāya 21</h2> <h3>1. Bhikkhuvagga</h3><h1>4. Navasutta</h1></hgroup><p><a id="p_12S2_1267" class="ms"></a><a class="msdiv" id="msdiv238"></a><a class="sc" id="sn21.4.1"></a>
Sāvatthiyaṃ viharati. Tena kho pana samayena aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha, bhante, aññataro navo bhikkhu pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyati, na bhikkhūnaṃ veyyāvaccaṃ karoti cīvarakārasamaye”ti.</p><p><a id="p_12S2_1268" class="ms"></a><a class="sc" id="sn21.4.2"></a>
Atha kho bhagavā aññataraṃ bhikkhuṃ āmantesi:  “ehi tvaṃ, bhikkhu, mama vacanena taṃ bhikkhuṃ āmantehi ‘satthā taṃ, āvuso, āmantetī’”ti. “Evaṃ, bhante”ti kho so bhikkhu bhagavato paṭissutvā yena so bhikkhu tenupasaṅkami; upasaṅkamitvā taṃ bhikkhuṃ etadavoca:  “satthā taṃ, āvuso, āmantetī”ti. “Evamāvuso”ti kho so bhikkhu tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho taṃ bhikkhuṃ bhagavā etadavoca:  “saccaṃ kira tvaṃ, bhikkhu, pacchābhattaṃ piṇḍapātapaṭikkanto vihāraṃ pavisitvā appossukko tuṇhībhūto saṅkasāyasi, na bhikkhūnaṃ veyyāvaccaṃ karosi cīvarakārasamaye”ti? “Ahampi kho, bhante, sakaṃ kiccaṃ karomī”ti.</p><p><a id="p_12S2_1269" class="ms"></a><a class="sc" id="sn21.4.3"></a>
Atha kho bhagavā tassa bhikkhuno cetasā cetoparivitakkamaññāya bhikkhū āmantesi:  “mā kho tumhe, bhikkhave, etassa bhikkhuno ujjhāyittha. Eso kho, bhikkhave, bhikkhu catunnaṃ jhānānaṃ ābhicetasikānaṃ diṭṭha­dhamma­sukha­vihā­rānaṃ nikāmalābhī akicchalābhī akasiralābhī, yassa catthāya kulaputtā sammadeva agārasmā anagāriyaṃ pabbajanti, tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti.</p><p><a id="p_12S2_1270" class="ms"></a><a class="sc" id="sn21.4.4"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S2_1271" class="ms"></a><a class="sc" id="sn21.4.5"></a>
“Nayidaṃ sithilamārabbha,<br> nayidaṃ appena thāmasā;<br>
Nibbānaṃ adhigantabbaṃ,<br>
sabbadukkhappamocanaṃ.
</p><p><a id="p_12S2_1272" class="ms"></a><a class="sc" id="sn21.4.6"></a>
Ayañca daharo bhikkhu,<br> ayamuttamapuriso;<br>
Dhāreti antimaṃ dehaṃ,<br>
jetvā māraṃ savāhinin”ti.
</p>
</blockquote>
<p class="endsection">Catutthaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bhikkhusaṃyutta</div>
<div class="hidden">
Bhikkhuvagga</div>
<div class="hidden">
Kolitasutta</div>
</div>
</section><a class="previous" href="/sn21.3/pi/">◀ Saṃyutta Nikāya  21.3</a><a class="top" href="#"> ▲ TOP </a><a class="next" href="/sn21.5/pi/">Saṃyutta Nikāya  21.5 ▶</a></div>
</body></html>