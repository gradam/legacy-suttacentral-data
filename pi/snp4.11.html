<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.11:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 4.11</a></h2>
<h1>Kalahavivādasutta</h1></hgroup><blockquote class="gatha"><p><a class="sc" id="sc675"></a><a id="p_18Sn_1040" class="ms"></a> “Kutopahūtā kalahā vivādā,<br> Paridevasokā sahamaccharā ca;<br>
Mānātimānā sahapesuṇā ca,<br>
Kutopahūtā te tadiṅgha brūhi”. 
</p><p><a class="sc" id="sc676"></a><a class="brnum" id="br2"></a><a id="p_18Sn_1041" class="ms"></a>
“Piyappahūtā kalahā vivādā,<br> Paridevasokā sahamaccharā ca;<br>
Mānātimānā sahapesuṇā ca,<br>
Maccherayuttā kalahā vivādā;<br>
Vivādajātesu ca pesuṇāni”. 
</p><p><a class="sc" id="sc677"></a><a class="brnum" id="br3"></a><a id="p_18Sn_1042" class="ms"></a>
“Piyā su lokasmiṃ kutonidānā,<br> Ye cāpi lobhā vicaranti loke;<br>
Āsā ca niṭṭhā ca kutonidānā,<br>
Ye samparāyāya narassa honti”. 
</p><p><a class="sc" id="sc678"></a><a class="brnum" id="br4"></a><a id="p_18Sn_1043" class="ms"></a>
“Chandānidānāni piyāni loke,<br> Ye cāpi lobhā vicaranti loke;<br>
Āsā ca niṭṭhā ca itonidānā,<br>
Ye samparāyāya narassa honti”. 
</p><p><a class="sc" id="sc679"></a><a class="brnum" id="br5"></a><a id="p_18Sn_1044" class="ms"></a>
“Chando nu lokasmiṃ kutonidāno,<br> Vinicchayā cāpi kutopahūtā;<br>
Kodho mosavajjañca kathaṃkathā ca,<br>
Ye vāpi dhammā samaṇena vuttā”. 
</p><p><a class="sc" id="sc680"></a><a class="brnum" id="br6"></a><a id="p_18Sn_1045" class="ms"></a>
“Sātaṃ asātanti yamāhu loke,<br> Tamūpanissāya pahoti chando;<br>
Rūpesu disvā vibhavaṃ bhavañca,<br>
Vinicchayaṃ kubbati jantu loke. 
</p><p><a class="sc" id="sc681"></a><a class="brnum" id="br7"></a><a id="p_18Sn_1046" class="ms"></a>
Kodho mosavajjañca kathaṃkathā ca,<br> Etepi dhammā dvayameva sante;<br>
Kathaṃkathī ñāṇapathāya sikkhe,<br>
Ñatvā pavuttā samaṇena dhammā”. 
</p><p><a class="sc" id="sc682"></a><a class="brnum" id="br8"></a><a id="p_18Sn_1047" class="ms"></a>
“Sātaṃ asātañca kutonidānā,<br> Kismiṃ asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ me pabrūhi yatonidānaṃ”. 
</p><p><a class="sc" id="sc683"></a><a class="brnum" id="br9"></a><a id="p_18Sn_1048" class="ms"></a>
“Phassanidānaṃ sātaṃ asātaṃ,<br> Phasse asante na bhavanti hete;<br>
Vibhavaṃ bhavañcāpi yametamatthaṃ,<br>
Etaṃ te pabrūmi itonidānaṃ”. 
</p><p><a class="sc" id="sc684"></a><a class="brnum" id="br10"></a><a id="p_18Sn_1049" class="ms"></a>
“Phasso nu lokasmi kutonidāno,<br> Pariggahā cāpi kutopahūtā;<br>
Kismiṃ asante na mamattamatthi,<br>
Kismiṃ vibhūte na phusanti phassā”. 
</p><p><a class="sc" id="sc685"></a><a class="brnum" id="br11"></a><a id="p_18Sn_1050" class="ms"></a>
“Nāmañca rūpañca paṭicca phasso,<br> Icchānidānāni pariggahāni;<br>
Icchāyasantyā na mamattamatthi,<br>
Rūpe vibhūte na phusanti phassā”. 
</p><p><a class="sc" id="sc686"></a><a class="brnum" id="br12"></a><a id="p_18Sn_1051" class="ms"></a>
“Kathaṃ sametassa vibhoti rūpaṃ,<br> Sukhaṃ dukhañcāpi kathaṃ vibhoti;<br>
Etaṃ me pabrūhi yathā vibhoti,<br>
Taṃ jāniyāmāti me mano ahu”. 
</p><p><a class="sc" id="sc687"></a><a class="brnum" id="br13"></a><a id="p_18Sn_1052" class="ms"></a>
“Na saññasaññī na visaññasaññī,<br> Nopi asaññī na vibhūtasaññī;<br>
Evaṃ sametassa vibhoti rūpaṃ,<br>
Saññānidānā hi papañcasaṅkhā”. 
</p><p><a class="sc" id="sc688"></a><a class="brnum" id="br14"></a><a id="p_18Sn_1053" class="ms"></a>
“Yaṃ taṃ apucchimha akittayī no,<br> Aññaṃ taṃ pucchāma tadiṅgha brūhi;<br>
Ettāvataggaṃ nu vadanti heke,<br>
Yakkhassa suddhiṃ idha paṇḍitāse;<br>
Udāhu aññampi vadanti etto”. 
</p><p><a class="sc" id="sc689"></a><a class="brnum" id="br15"></a><a id="p_18Sn_1054" class="ms"></a>
“Ettāvataggampi vadanti heke,<br> Yakkhassa suddhiṃ idha paṇḍitāse;<br>
Tesaṃ paneke samayaṃ vadanti,<br>
Anupādisese kusalā vadānā. 
</p><p><a class="sc" id="sc690"></a><a class="brnum" id="br16"></a><a id="p_18Sn_1055" class="ms"></a>
Ete ca ñatvā upanissitāti,<br> Ñatvā munī nissaye so vimaṃsī;<br>
Ñatvā vimutto na vivādameti,<br>
Bhavābhavāya na sameti dhīro”ti. 
</p>
</blockquote>
<p class="endsection">Kalahavivādasuttaṃ ekādasamaṃ.</p><a href="../../snp4.10/pi/" rel="prev" class="previous">◀ Sutta Nipāta 4.10</a><a href="#" class="top">▲ TOP</a>
<a href="../../snp4.12/pi/" rel="prefetch" class="next">Sutta Nipāta 4.12 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Kalahavivādasutta</div>
</div>
</body></html>