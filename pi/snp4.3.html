<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.3:Pali</title></head><body>
<div id="text" lang="pi">
<div id="toc">
</div><section class="sutta" id="snp4.3"><article><hgroup><h2><a href="#" id="s">Sutta Nipāta 4.3</a></h2>
<h1>Duṭṭhaṭṭhakasutta</h1></hgroup><blockquote class="gatha"><p><a class="sc" id="sc94"></a><a id="p_18Sn_950" class="ms"></a> Vadanti ve duṭṭhamanāpi eke,<br> Athopi ve saccamanā vadanti;<br>
Vādañca jātaṃ muni no upeti,<br>
Tasmā munī natthi khilo kuhiñci. 
</p><p><a class="sc" id="sc95"></a><a class="brnum" id="br2"></a><a id="p_18Sn_951" class="ms"></a>
Sakañhi diṭṭhiṃ kathamaccayeyya,<br> Chandānunīto ruciyā niviṭṭho;<br>
Sayaṃ samattāni pakubbamāno,<br>
Yathā hi jāneyya tathā vadeyya. 
</p><p><a class="sc" id="sc96"></a><a class="brnum" id="br3"></a><a id="p_18Sn_952" class="ms"></a>
Yo attano sīlavatāni jantu,<br> Anānupuṭṭhova paresa pāva;<br>
Anariyadhammaṃ kusalā tamāhu,<br>
Yo ātumānaṃ sayameva pāva. 
</p><p><a class="sc" id="sc97"></a><a class="brnum" id="br4"></a><a id="p_18Sn_953" class="ms"></a>
Santo ca bhikkhu abhinibbutatto,<br> Itihanti sīlesu akatthamāno;<br>
Tamariyadhammaṃ kusalā vadanti,<br>
Yassussadā natthi kuhiñci loke. 
</p><p><a class="sc" id="sc98"></a><a class="brnum" id="br5"></a><a id="p_18Sn_954" class="ms"></a>
Pakappitā saṅkhatā yassa dhammā,<br> Purakkhatā santi avīvadātā;<br>
Yadattani passati ānisaṃsaṃ,<br>
Taṃ nissito kuppapaṭiccasantiṃ. 
</p><p><a class="sc" id="sc99"></a><a class="brnum" id="br6"></a><a id="p_18Sn_955" class="ms"></a>
Diṭṭhīnivesā na hi svātivattā,<br> Dhammesu niccheyya samuggahītaṃ;<br>
Tasmā naro tesu nivesanesu,<br>
Nirassatī ādiyatī ca dhammaṃ. 
</p><p><a class="sc" id="sc100"></a><a class="brnum" id="br7"></a><a id="p_18Sn_956" class="ms"></a>
Dhonassa hi natthi kuhiñci loke,<br> Pakappitā diṭṭhi bhavābhavesu;<br>
Māyañca mānañca pahāya dhono,<br>
Sa kena gaccheyya anūpayo so. 
</p><p><a class="sc" id="sc101"></a><a class="brnum" id="br8"></a><a id="p_18Sn_957" class="ms"></a>
Upayo hi dhammesu upeti vādaṃ,<br> Anūpayaṃ kena kathaṃ vadeyya;<br>
Attā nirattā na hi tassa atthi,<br>
Adhosi so diṭṭhimidheva sabbanti. 
</p>
</blockquote>
<p class="endsection">Duṭṭhaṭṭhakasuttaṃ tatiyaṃ.</p><a href="../../snp4.2/pi/" rel="prev" class="previous">◀ Sutta Nipāta 4.2</a><a href="#" class="top">▲ TOP</a>
<a href="../../snp4.4/pi/" rel="prefetch" class="next">Sutta Nipāta 4.4 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Duṭṭhaṭṭhakasutta</div>
</div>
</body></html>