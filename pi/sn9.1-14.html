<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn9.1">1. Vivekasutta</a></li>
<li><a id="menu2" href="#sn9.2">2. Upaṭṭhānasutta</a></li>
<li><a id="menu3" href="#sn9.3">3. Kassapagottasutta</a></li>
<li><a id="menu4" href="#sn9.4">4. Sambahulasutta</a></li>
<li><a id="menu5" href="#sn9.5">5. Ānandasutta</a></li>
<li><a id="menu6" href="#sn9.6">6. Anuruddhasutta</a></li>
<li><a id="menu7" href="#sn9.7">7. Nāgadattasutta</a></li>
<li><a id="menu8" href="#sn9.8">8. Kulagharaṇīsutta</a></li>
<li><a id="menu9" href="#sn9.9">9. Vajjiputtasutta</a></li>
<li><a id="menu10" href="#sn9.10">10. Sajjhāyasutta</a></li>
<li><a id="menu11" href="#sn9.11">11. Akusalavitakkasutta</a></li>
<li><a id="menu12" href="#sn9.12">12. Majjhanhikasutta</a></li>
<li><a id="menu13" href="#sn9.13">13. Pākatindriyasutta</a></li>
<li><a id="menu14" href="#sn9.14">14. Gandhatthenasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn9.1"><h2>Saṃyutta Nikāya 9</h2> <h3>1. Vanavagga</h3><h1><a href="#menu">1. Vivekasutta</a></h1></hgroup><p><a id="p_12S1_1378" class="ms"></a><a class="msdiv" id="msdiv221"></a><a class="sc" id="sn9.1.1"></a> <span class="evam">Evaṃ me sutaṃ—​</span>   ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: </p><blockquote class="gatha">
<p><a id="p_12S1_1379" class="ms"></a></p><a class="sc" id="sn9.1.2"></a>
“Vivekakāmosi vanaṃ paviṭṭho,<br> Atha te mano niccharatī bahiddhā;<br>
Jano janasmiṃ vinayassu chandaṃ,<br>
Tato sukhī hohisi vītarāgo.
<br><p><a id="p_12S1_1380" class="ms"></a></p><a class="sc" id="sn9.1.3"></a>
Aratiṃ pajahāsi sato,<br> Bhavāsi sataṃ taṃ sārayāmase;<br>
Pātālarajo hi duttaro,<br>
Mā taṃ kāmarajo avāhari.
<br><p><a id="p_12S1_1381" class="ms"></a></p><a class="sc" id="sn9.1.4"></a>
Sakuṇo yathā paṃsukunthito,<br> Vidhunaṃ pātayati sitaṃ rajaṃ;<br>
Evaṃ bhikkhu padhānavā satimā,<br>
Vidhunaṃ pātayati sitaṃ rajan”ti.<br><p><a id="p_12S1_1382" class="ms"></a><a class="sc" id="sn9.1.5"></a>
Atha kho so bhikkhu tāya devatāya saṃvejito saṃvegamāpādīti.</p>
</blockquote></article></section><section class="sutta" id="2"><article><hgroup id="sn9.2"><h1><a href="#menu">2. Upaṭṭhānasutta</a></h1></hgroup><p><a id="p_12S1_1383" class="ms"></a><a class="msdiv" id="msdiv222"></a><a class="sc" id="sn9.2.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato supati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: </p><blockquote class="gatha"><p><a id="p_12S1_1384" class="ms"></a><a class="sc" id="sn9.2.2"></a>
“Uṭṭhehi bhikkhu kiṃ sesi,<br> ko attho supitena te;<br>
Āturassa hi kā niddā,<br>
sallaviddhassa ruppato.
</p><p><a id="p_12S1_1385" class="ms"></a><a class="sc" id="sn9.2.3"></a>
Yāya saddhāya pabbajito,<br> agārasmānagāriyaṃ;<br>
Tameva saddhaṃ brūhehi,<br>
mā niddāya vasaṃ gamī”ti.
</p><p><a id="p_12S1_1386" class="ms"></a><a class="sc" id="sn9.2.4"></a>
“Aniccā addhuvā kāmā,<br> yesu mandova mucchito;<br>
Baddhesu muttaṃ asitaṃ,<br>
kasmā pabbajitaṃ tape.
</p><p><a id="p_12S1_1387" class="ms"></a><a class="sc" id="sn9.2.5"></a>
Chandarāgassa vinayā,<br> avijjāsamatikkamā;<br>
Taṃ ñāṇaṃ paramodānaṃ,<br>
kasmā pabbajitaṃ tape.
</p><p><a id="p_12S1_1388" class="ms"></a><a class="sc" id="sn9.2.6"></a>
Chetvā avijjaṃ vijjāya,<br> āsavānaṃ parikkhayā;<br>
Asokaṃ anupāyāsaṃ,<br>
kasmā pabbajitaṃ tape.
</p><p><a id="p_12S1_1389" class="ms"></a><a class="sc" id="sn9.2.7"></a>
Āraddhavīriyaṃ pahitattaṃ,<br> Niccaṃ daḷhaparakkamaṃ;<br>
Nibbānaṃ abhikaṅkhantaṃ,<br>
Kasmā pabbajitaṃ tape”ti.
</p>
</blockquote></article></section><section class="sutta" id="3"><article><hgroup id="sn9.3"><h1><a href="#menu">3. Kassapagottasutta</a></h1></hgroup><p><a id="p_12S1_1390" class="ms"></a><a class="msdiv" id="msdiv223"></a><a class="sc" id="sn9.3.1"></a>
Ekaṃ samayaṃ āyasmā kassapagotto kosalesu viharati aññatarasmiṃ vanasaṇḍe. Tena kho pana samayena āyasmā kassapagotto divāvihāragato aññataraṃ chetaṃ ovadati. Atha kho yā tasmiṃ vanasaṇḍe adhivatthā devatā āyasmantaṃ kassapagottaṃ saṃvejetukāmā yenāyasmā kassapagotto tenupasaṅkami; upasaṅkamitvā āyasmantaṃ kassapagottaṃ gāthāhi ajjhabhāsi: </p><blockquote class="gatha"><p><a id="p_12S1_1391" class="ms"></a><a class="sc" id="sn9.3.2"></a>
“Giriduggacaraṃ chetaṃ,<br> appapaññaṃ acetasaṃ;<br>
Akāle ovadaṃ bhikkhu,<br>
mandova paṭibhāti maṃ.
</p><p><a id="p_12S1_1392" class="ms"></a><a class="sc" id="sn9.3.3"></a>
Suṇāti na vijānāti,<br> Āloketi na passati;<br>
Dhammasmiṃ bhaññamānasmiṃ,<br>
Atthaṃ bālo na bujjhati.
</p><p><a id="p_12S1_1393" class="ms"></a><a class="sc" id="sn9.3.4"></a>
Sacepi dasa pajjote,<br> dhārayissasi kassapa;<br>
Neva dakkhati rūpāni,<br>
cakkhu hissa na vijjatī”ti.
</p>
</blockquote><p><a id="p_12S1_1394" class="ms"></a><a class="sc" id="sn9.3.5"></a>
Atha kho āyasmā kassapagotto tāya devatāya saṃvejito saṃvegamāpādīti.</p></article></section><section class="sutta" id="4"><article><hgroup id="sn9.4"><h1><a href="#menu">4. Sambahulasutta</a></h1></hgroup><p><a id="p_12S1_1395" class="ms"></a><a class="msdiv" id="msdiv224"></a><a class="sc" id="sn9.4.1"></a>
Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe. Atha kho te bhikkhū vassaṃvuṭṭhā temāsaccayena cārikaṃ pakkamiṃsu. Atha kho yā tasmiṃ vanasaṇḍe adhivatthā devatā te bhikkhū apassantī paridevamānā tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_1396" class="ms"></a><a class="sc" id="sn9.4.2"></a>
“Arati viya mejja khāyati,<br> Bahuke disvāna vivitte āsane;<br>
Te cittakathā bahussutā,<br>
Kome gotamasāvakā gatā”ti.
</p>
</blockquote><p><a id="p_12S1_1397" class="ms"></a><a class="sc" id="sn9.4.3"></a>
Evaṃ vutte, aññatarā devatā taṃ devataṃ gāthāya paccabhāsi: </p><blockquote class="gatha"><p><a id="p_12S1_1398" class="ms"></a><a class="sc" id="sn9.4.4"></a>
“Māgadhaṃ gatā kosalaṃ gatā,<br> Ekacciyā pana vajjibhūmiyā;<br>
Magā viya asaṅgacārino,<br>
Aniketā viharanti bhikkhavo”ti.
</p>
</blockquote></article></section><section class="sutta" id="5"><article><hgroup id="sn9.5"><h1><a href="#menu">5. Ānandasutta</a></h1></hgroup><p><a id="p_12S1_1399" class="ms"></a><a class="msdiv" id="msdiv225"></a><a class="sc" id="sn9.5.1"></a>
Ekaṃ samayaṃ āyasmā ānando kosalesu viharati aññatarasmiṃ vanasaṇḍe. Tena kho pana samayena āyasmā ānando ativelaṃ gihisaññattibahulo viharati. Atha kho yā tasmiṃ vanasaṇḍe adhivatthā devatā āyasmato ānandassa anukampikā atthakāmā āyasmantaṃ ānandaṃ saṃvejetukāmā yenāyasmā ānando tenupasaṅkami; upasaṅkamitvā āyasmantaṃ ānandaṃ gāthāya ajjhabhāsi: </p><blockquote class="gatha"><p><a id="p_12S1_1400" class="ms"></a><a class="sc" id="sn9.5.2"></a>
“Rukkhamūlagahanaṃ pasakkiya,<br> Nibbānaṃ hadayasmiṃ opiya;<br>
Jhāya gotama mā pamādo,<br>
Kiṃ te biḷibiḷikā karissatī”ti.
</p>
</blockquote><p><a id="p_12S1_1401" class="ms"></a><a class="sc" id="sn9.5.3"></a>
Atha kho āyasmā ānando tāya devatāya saṃvejito saṃvegamāpādīti.</p></article></section><section class="sutta" id="6"><article><hgroup id="sn9.6"><h1><a href="#menu">6. Anuruddhasutta</a></h1></hgroup><p><a id="p_12S1_1402" class="ms"></a><a class="msdiv" id="msdiv226"></a><a class="sc" id="sn9.6.1"></a>
Ekaṃ samayaṃ āyasmā anuruddho kosalesu viharati aññatarasmiṃ vanasaṇḍe. Atha kho aññatarā tāvatiṃsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ gāthāya ajjhabhāsi: </p><blockquote class="gatha"><p><a id="p_12S1_1403" class="ms"></a><a class="sc" id="sn9.6.2"></a>
“Tattha cittaṃ paṇidhehi,<br> yattha te vusitaṃ pure;<br>
Tāvatiṃsesu devesu,<br>
sabbakāmasamiddhisu;<br>
Purakkhato parivuto,<br>
devakaññāhi sobhasī”ti.
</p><p><a id="p_12S1_1404" class="ms"></a><a class="sc" id="sn9.6.3"></a>
“Duggatā devakaññāyo,<br> sakkāyasmiṃ patiṭṭhitā;<br>
Te cāpi duggatā sattā,<br>
devakaññāhi patthitā”ti.
</p><p><a id="p_12S1_1405" class="ms"></a><a class="sc" id="sn9.6.4"></a>
“Na te sukhaṃ pajānanti,<br> ye na passanti nandanaṃ;<br>
Āvāsaṃ naradevānaṃ,<br>
tidasānaṃ yasassinan”ti.
</p><p><a id="p_12S1_1406" class="ms"></a><a class="sc" id="sn9.6.5"></a>
“Na tvaṃ bāle vijānāsi,<br> yathā arahataṃ vaco;<br>
Aniccā sabbasaṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho.
</p><p><a id="p_12S1_1407" class="ms"></a><a class="sc" id="sn9.6.6"></a>
Natthi dāni punāvāso,<br> devakāyasmi jālini;<br>
Vikkhīṇo jātisaṃsāro,<br>
natthi dāni punabbhavo”ti.
</p>
</blockquote></article></section><section class="sutta" id="7"><article><hgroup id="sn9.7"><h1><a href="#menu">7. Nāgadattasutta</a></h1></hgroup><p><a id="p_12S1_1408" class="ms"></a><a class="msdiv" id="msdiv227"></a><a class="sc" id="sn9.7.1"></a>
Ekaṃ samayaṃ āyasmā nāgadatto kosalesu viharati aññatarasmiṃ vanasaṇḍe. Tena kho pana samayena āyasmā nāgadatto atikālena gāmaṃ pavisati, atidivā paṭikkamati. Atha kho yā tasmiṃ vanasaṇḍe adhivatthā devatā āyasmato nāgadattassa anukampikā atthakāmā āyasmantaṃ nāgadattaṃ saṃvejetukāmā yenāyasmā nāgadatto tenupasaṅkami; upasaṅkamitvā āyasmantaṃ nāgadattaṃ gāthāhi ajjhabhāsi: </p><blockquote class="gatha"><p><a id="p_12S1_1409" class="ms"></a><a class="sc" id="sn9.7.2"></a>
“Kāle pavisa nāgadatta,<br> Divā ca āgantvā ativelacārī;<br>
Saṃsaṭṭho gahaṭṭhehi,<br>
Samānasukhadukkho.
</p><p><a id="p_12S1_1410" class="ms"></a><a class="sc" id="sn9.7.3"></a>
Bhāyāmi nāgadattaṃ suppagabbhaṃ,<br> Kulesu vinibaddhaṃ;<br>
Mā heva maccurañño balavato,<br>
Antakassa vasaṃ upesī”ti.
</p>
</blockquote><p><a id="p_12S1_1411" class="ms"></a><a class="sc" id="sn9.7.4"></a>
Atha kho āyasmā nāgadatto tāya devatāya saṃvejito saṃvegamāpādīti.</p></article></section><section class="sutta" id="8"><article><hgroup id="sn9.8"><h1><a href="#menu">8. Kulagharaṇīsutta</a></h1></hgroup><p><a id="p_12S1_1412" class="ms"></a><a class="msdiv" id="msdiv228"></a><a class="sc" id="sn9.8.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu aññatarasmiṃ kule ativelaṃ ajjhogāḷhappatto viharati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yā tasmiṃ kule kulagharaṇī, tassā vaṇṇaṃ abhinimminitvā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: </p><blockquote class="gatha"><p><a id="p_12S1_1413" class="ms"></a><a class="sc" id="sn9.8.2"></a>
“Nadītīresu saṇṭhāne,<br> sabhāsu rathiyāsu ca;<br>
Janā saṅgamma mantenti,<br>
mañca tañca kimantaran”ti.
</p><p><a id="p_12S1_1414" class="ms"></a><a class="sc" id="sn9.8.3"></a>
“Bahūhi saddā paccūhā,<br> khamitabbā tapassinā;<br>
Na tena maṅku hotabbaṃ,<br>
na hi tena kilissati.
</p><p><a id="p_12S1_1415" class="ms"></a><a class="sc" id="sn9.8.4"></a>
Yo ca saddaparittāsī,<br> vane vātamigo yathā;<br>
Lahucittoti taṃ āhu,<br>
nāssa sampajjate vatan”ti.
</p>
</blockquote></article></section><section class="sutta" id="9"><article><hgroup id="sn9.9"><h1><a href="#menu">9. Vajjiputtasutta</a></h1></hgroup><p><a id="p_12S1_1416" class="ms"></a><a class="msdiv" id="msdiv229"></a><a class="sc" id="sn9.9.1"></a>
Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. Tena kho pana samayena vesāliyaṃ vajjiputtako sabbaratticāro hoti. Atha kho so bhikkhu vesāliyā tūriya­tāḷi­tavā­dita­niggho­sasaddaṃ sutvā paridevamāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_1417" class="ms"></a><a class="sc" id="sn9.9.2"></a>
“Ekakā mayaṃ araññe viharāma,<br> Apaviddhaṃva vanasmiṃ dārukaṃ;<br>
Etādisikāya rattiyā,<br>
Ko su nāmamhehi pāpiyo”ti.
</p>
</blockquote><p><a id="p_12S1_1418" class="ms"></a><a class="sc" id="sn9.9.3"></a>
Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: </p><blockquote class="gatha"><p><a id="p_12S1_1419" class="ms"></a><a class="sc" id="sn9.9.4"></a>
“Ekakova tvaṃ araññe viharasi,<br> Apaviddhaṃva vanasmiṃ dārukaṃ;<br>
Tassa te bahukā pihayanti,<br>
Nerayikā viya saggagāminan”ti.
</p>
</blockquote><p><a id="p_12S1_1420" class="ms"></a><a class="sc" id="sn9.9.5"></a>
Atha kho so bhikkhu tāya devatāya saṃvejito saṃvegamāpādīti.</p></article></section><section class="sutta" id="10"><article><hgroup id="sn9.10"><h1><a href="#menu">10. Sajjhāyasutta</a></h1></hgroup><p><a id="p_12S1_1421" class="ms"></a><a class="msdiv" id="msdiv230"></a><a class="sc" id="sn9.10.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu yaṃ sudaṃ pubbe ativelaṃ sajjhāyabahulo viharati so aparena samayena appossukko tuṇhībhūto saṅkasāyati. Atha kho yā tasmiṃ vanasaṇḍe adhivatthā devatā tassa bhikkhuno dhammaṃ asuṇantī yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: </p><blockquote class="gatha"><p><a id="p_12S1_1422" class="ms"></a><a class="sc" id="sn9.10.2"></a>
“Kasmā tuvaṃ dhammapadāni bhikkhu,<br> Nādhīyasi bhikkhuhi saṃvasanto;<br>
Sutvāna dhammaṃ labhatippasādaṃ,<br>
Diṭṭheva dhamme labhatippasaṃsan”ti.
</p><p><a id="p_12S1_1423" class="ms"></a><a class="sc" id="sn9.10.3"></a>
“Ahu pure dhammapadesu chando,<br> Yāva virāgena samāgamimha;<br>
Yato virāgena samāgamimha,<br>
Yaṃ kiñci diṭṭhaṃva sutaṃ mutaṃ vā;<br>
Aññāya nikkhepanamāhu santo”ti.
</p>
</blockquote></article></section><section class="sutta" id="11"><article><hgroup id="sn9.11"><h1><a href="#menu">11. Akusalavitakkasutta</a></h1></hgroup><p><a id="p_12S1_1424" class="ms"></a><a class="msdiv" id="msdiv231"></a><a class="sc" id="sn9.11.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi, seyyathidaṃ–  kāmavitakkaṃ, byāpādavitakkaṃ, vihiṃsāvitakkaṃ. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi: </p><blockquote class="gatha"><p><a id="p_12S1_1425" class="ms"></a><a class="sc" id="sn9.11.2"></a>
“Ayoniso manasikārā,<br> so vitakkehi khajjasi;<br>
Ayoniso paṭinissajja,<br>
yoniso anucintaya.
</p><p><a id="p_12S1_1426" class="ms"></a><a class="sc" id="sn9.11.3"></a>
Satthāraṃ dhammamārabbha,<br> saṃghaṃ sīlāni attano;<br>
Adhigacchasi pāmojjaṃ,<br>
pītisukhamasaṃsayaṃ;<br>
Tato pāmojjabahulo,<br>
dukkhassantaṃ karissasī”ti.
</p>
</blockquote><p><a id="p_12S1_1427" class="ms"></a><a class="sc" id="sn9.11.4"></a>
Atha kho so bhikkhu tāya devatāya saṃvejito saṃvegamāpādīti.</p></article></section><section class="sutta" id="12"><article><hgroup id="sn9.12"><h1><a href="#menu">12. Majjhanhikasutta</a></h1></hgroup><p><a id="p_12S1_1428" class="ms"></a><a class="msdiv" id="msdiv232"></a><a class="sc" id="sn9.12.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Atha kho tasmiṃ vanasaṇḍe adhivatthā devatā yena so bhikkhu tenupasaṅkami; upasaṅkamitvā tassa bhikkhuno santike imaṃ gāthaṃ abhāsi: </p><blockquote class="gatha"><p><a id="p_12S1_1429" class="ms"></a><a class="sc" id="sn9.12.2"></a>
“Ṭhite majjhanhike kāle,<br> sannisīvesu pakkhisu;<br>
Saṇateva brahāraññaṃ,<br>
taṃ bhayaṃ paṭibhāti maṃ.
</p><p><a id="p_12S1_1430" class="ms"></a><a class="sc" id="sn9.12.3"></a>
Ṭhite majjhanhike kāle,<br> sannisīvesu pakkhisu;<br>
Saṇateva brahāraññaṃ,<br>
sā rati paṭibhāti man”ti.
</p>
</blockquote></article></section><section class="sutta" id="13"><article><hgroup id="sn9.13"><h1><a href="#menu">13. Pākatindriyasutta</a></h1></hgroup><p><a id="p_12S1_1431" class="ms"></a><a class="msdiv" id="msdiv233"></a><a class="sc" id="sn9.13.1"></a>
Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. Atha kho yā tasmiṃ vanasaṇḍe adhivatthā devatā tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi: </p><blockquote class="gatha"><p><a id="p_12S1_1432" class="ms"></a><a class="sc" id="sn9.13.2"></a>
“Sukhajīvino pure āsuṃ,<br> bhikkhū gotamasāvakā;<br>
Anicchā piṇḍamesanā,<br>
anicchā sayanāsanaṃ;<br>
Loke aniccataṃ ñatvā,<br>
dukkhassantaṃ akaṃsu te.
</p><p><a id="p_12S1_1433" class="ms"></a><a class="sc" id="sn9.13.3"></a>
Dupposaṃ katvā attānaṃ,<br> gāme gāmaṇikā viya;<br>
Bhutvā bhutvā nipajjanti,<br>
parāgāresu mucchitā.
</p><p><a id="p_12S1_1434" class="ms"></a><a class="sc" id="sn9.13.4"></a>
Saṃghassa añjaliṃ katvā,<br> idhekacce vadāmahaṃ;<br>
Apaviddhā anāthā te,<br>
yathā petā tatheva te.
</p><p><a id="p_12S1_1435" class="ms"></a><a class="sc" id="sn9.13.5"></a>
Ye kho pamattā viharanti,<br> te me sandhāya bhāsitaṃ;<br>
Ye appamattā viharanti,<br>
namo tesaṃ karomahan”ti.
</p>
</blockquote><p><a id="p_12S1_1436" class="ms"></a><a class="sc" id="sn9.13.6"></a>
Atha kho te bhikkhū tāya devatāya saṃvejitā saṃvegamāpādunti.</p></article></section><section class="sutta" id="14"><article><hgroup id="sn9.14"><h1><a href="#menu">14. Gandhatthenasutta</a></h1></hgroup><p><a id="p_12S1_1437" class="ms"></a><a class="msdiv" id="msdiv234"></a><a class="sc" id="sn9.14.1"></a>
Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu pacchābhattaṃ piṇḍapātapaṭikkanto pokkharaṇiṃ ogāhetvā padumaṃ upasiṅghati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: </p><blockquote class="gatha"><p><a id="p_12S1_1438" class="ms"></a><a class="sc" id="sn9.14.2"></a>
“Yametaṃ vārijaṃ pupphaṃ,<br> adinnaṃ upasiṅghasi;<br>
Ekaṅgametaṃ theyyānaṃ,<br>
gandhatthenosi mārisā”ti.
</p><p><a id="p_12S1_1439" class="ms"></a><a class="sc" id="sn9.14.3"></a>
“Na harāmi na bhañjāmi,<br> ārā siṅghāmi vārijaṃ;<br>
Atha kena nu vaṇṇena,<br>
gandhatthenoti vuccati.
</p><p><a id="p_12S1_1440" class="ms"></a><a class="sc" id="sn9.14.4"></a>
Yvāyaṃ bhisāni khanati,<br> puṇḍarīkāni bhañjati;<br>
Evaṃ ākiṇṇakammanto,<br>
kasmā eso na vuccatī”ti.
</p><p><a id="p_12S1_1441" class="ms"></a><a class="sc" id="sn9.14.5"></a>
“Ākiṇṇaluddo puriso,<br> dhāticelaṃva makkhito;<br>
Tasmiṃ me vacanaṃ natthi,<br>
tvañcārahāmi vattave.
</p><p><a id="p_12S1_1442" class="ms"></a><a class="sc" id="sn9.14.6"></a>
Anaṅgaṇassa posassa,<br> niccaṃ sucigavesino;<br>
Vālaggamattaṃ pāpassa,<br>
abbhāmattaṃva khāyatī”ti.
</p><p><a id="p_12S1_1443" class="ms"></a><a class="sc" id="sn9.14.7"></a>
“Addhā maṃ yakkha jānāsi,<br> atho me anukampasi;<br>
Punapi yakkha vajjāsi,<br>
yadā passasi edisan”ti.
</p><p><a id="p_12S1_1444" class="ms"></a><a class="sc" id="sn9.14.8"></a>
“Neva taṃ upajīvāma,<br> napi te bhatakāmhase;<br>
Tvameva bhikkhu jāneyya,<br>
yena gaccheyya suggatin”ti.
</p>
</blockquote><p><a id="p_12S1_1445" class="ms"></a><a class="sc" id="sn9.14.9"></a>
Atha kho so bhikkhu tāya devatāya saṃvejito saṃvegamāpādīti.</p>
<p class="endsection">Vanavaggo paṭhamo.</p><blockquote class="uddanagatha"><p><a id="p_12S1_1448" class="ms"></a><a class="sc" id="sn9.14.10"></a>
Vivekaṃ upaṭṭhānañca,<br> Kassapagottena sambahulā;<br>
Ānando anuruddho ca,<br>
Nāgadattañca kulagharaṇī.
</p><p><a id="p_12S1_1449" class="ms"></a><a class="sc" id="sn9.14.11"></a>
Vajjiputto ca vesālī,<br> Sajjhāyena ayoniso;<br>
Majjhanhikālamhi pākatindriya—​<br>
Padumapupphena cuddasa bhaveti.
</p>
</blockquote>
<p class="endsutta">Vanasaṃyuttaṃ samattaṃ.</p><a href="../../sn8.1-12/pi/" rel="prev" class="previous">◀◀ Saṃyutta Nikāya 8.1–​12</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Vanasaṃyutta</div>
<div class="hidden">
Vanavagga</div>
<div class="hidden">
Vivekasutta</div>
</div>
</body></html>