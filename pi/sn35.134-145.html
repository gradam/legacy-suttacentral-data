<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu134" href="#sn35.134">134. Devadahasutta</a></li>
<li><a id="menu135" href="#sn35.135">135. Khaṇasutta</a></li>
<li><a id="menu136" href="#sn35.136">136. Paṭhamarūpārāmasutta</a></li>
<li><a id="menu137" href="#sn35.137">137. Dutiyarūpārāmasutta</a></li>
<li><a id="menu138" href="#sn35.138">138. Paṭhamanatumhākasutta</a></li>
<li><a id="menu139" href="#sn35.139">139. Dutiyanatumhākasutta</a></li>
<li><a id="menu140" href="#sn35.140">140. Ajjhattaaniccahetusutta</a></li>
<li><a id="menu141" href="#sn35.141">141. Ajjhattadukkhahetusutta</a></li>
<li><a id="menu142" href="#sn35.142">142. Ajjhattānattahetusutta</a></li>
<li><a id="menu143" href="#sn35.143">143. Bāhirāniccahetusutta</a></li>
<li><a id="menu144" href="#sn35.144">144. Bāhiradukkhahetusutta</a></li>
<li><a id="menu145" href="#sn35.145">145. Bāhirānattahetusutta</a></li>
</ul></div>
</div>
<section id="vagga"><section class="sutta" id="134"><article><hgroup id="sn35.134"><h2>Saṃyutta Nikāya 35</h2> <h3>14. Devadahavagga</h3><h1><a href="#menu">134. Devadahasutta</a></h1></hgroup><p><a id="p_13S4_775" class="ms"></a><a class="msdiv" id="msdiv134"></a><a class="sc" id="sn35.134.1"></a> Ekaṃ samayaṃ bhagavā sakkesu viharati devadahaṃ nāma sakyānaṃ nigamo. Tatra kho bhagavā bhikkhū āmantesi:  “nāhaṃ, bhikkhave, sabbesaṃyeva bhikkhūnaṃ chasu phassāyatanesu appamādena karaṇīyanti vadāmi, na ca panāhaṃ, bhikkhave, sabbesaṃyeva bhikkhūnaṃ chasu phassāyatanesu nāppamādena karaṇīyanti vadāmi. Ye te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesāhaṃ, bhikkhave, bhikkhūnaṃ chasu phassāyatanesu nāppamādena karaṇīyanti vadāmi. Taṃ kissa hetu? Kataṃ tesaṃ appamādena, abhabbā te pamajjituṃ. Ye ca kho te, bhikkhave, bhikkhū sekkhā appattamānasā anuttaraṃ yogakkhemaṃ patthayamānā viharanti, tesāhaṃ, bhikkhave, bhikkhūnaṃ chasu phassāyatanesu appamādena karaṇīyanti vadāmi. Taṃ kissa hetu? Santi, bhikkhave, cakkhuviññeyyā rūpā manoramāpi, amanoramāpi. Tyāssa phussa phussa cittaṃ na pariyādāya tiṭṭhanti. Cetaso apariyādānā āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Imaṃ khvāhaṃ, bhikkhave, appamādaphalaṃ sampassamāno tesaṃ bhikkhūnaṃ chasu phassāyatanesu appamādena karaṇīyanti vadāmi … pe … santi, bhikkhave, manoviññeyyā dhammā manoramāpi amanoramāpi. Tyāssa phussa phussa cittaṃ na pariyādāya tiṭṭhanti. Cetaso apariyādānā āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Imaṃ khvāhaṃ, bhikkhave, appamādaphalaṃ sampassamāno tesaṃ bhikkhūnaṃ chasu phassāyatanesu appamādena karaṇīyanti vadāmī”ti.</p>
<p class="endsection">Paṭhamaṃ.</p></article></section><section class="sutta" id="135"><article><hgroup id="sn35.135"><h1><a href="#menu">135. Khaṇasutta</a></h1></hgroup><p><a id="p_13S4_777" class="ms"></a><a class="msdiv" id="msdiv135"></a><a class="sc" id="sn35.135.1"></a>
“Lābhā vo, bhikkhave, suladdhaṃ vo, bhikkhave, khaṇo vo paṭiladdho brahmacariyavāsāya. Diṭṭhā mayā, bhikkhave, chaphassāyatanikā nāma nirayā. Tattha yaṃ kiñci cakkhunā rūpaṃ passati aniṭṭharūpaṃyeva passati, no iṭṭharūpaṃ; akantarūpaṃyeva passati, no kantarūpaṃ; amanāparūpaṃyeva passati, no manāparūpaṃ. Yaṃ kiñci sotena saddaṃ suṇāti … pe … yaṃ kiñci ghānena gandhaṃ ghāyati … pe … yaṃ kiñci jivhāya rasaṃ sāyati … pe … yaṃ kiñci kāyena phoṭṭhabbaṃ phusati … pe … yaṃ kiñci manasā dhammaṃ vijānāti aniṭṭharūpaṃyeva vijānāti, no iṭṭharūpaṃ; akantarūpaṃyeva vijānāti, no kantarūpaṃ; amanāparūpaṃyeva vijānāti, no manāparūpaṃ. Lābhā vo, bhikkhave, suladdhaṃ vo, bhikkhave, khaṇo vo paṭiladdho brahmacariyavāsāya. Diṭṭhā mayā, bhikkhave, chaphassāyatanikā nāma saggā. Tattha yaṃ kiñci cakkhunā rūpaṃ passati iṭṭharūpaṃyeva passati, no aniṭṭharūpaṃ; kantarūpaṃyeva passati, no akantarūpaṃ; manāparūpaṃyeva passati, no amanāparūpaṃ … pe … yaṃ kiñci jivhāya rasaṃ sāyati … pe … yaṃ kiñci manasā dhammaṃ vijānāti iṭṭharūpaṃyeva vijānāti, no aniṭṭharūpaṃ; kantarūpaṃyeva vijānāti, no akantarūpaṃ; manāparūpaṃyeva vijānāti, no amanāparūpaṃ. Lābhā vo, bhikkhave, suladdhaṃ vo, bhikkhave, khaṇo vo paṭiladdho brahmacariyavāsāyā”ti.</p>
<p class="endsection">Dutiyaṃ.</p></article></section><section class="sutta" id="136"><article><hgroup id="sn35.136"><h1><a href="#menu">136. Paṭhamarūpārāmasutta</a></h1></hgroup><p><a id="p_13S4_779" class="ms"></a><a class="msdiv" id="msdiv136"></a><a class="sc" id="sn35.136.1"></a>
“Rūpārāmā, bhikkhave, devamanussā rūparatā rūpasammuditā. Rūpavi­pari­ṇāma­virā­gani­rodhā dukkhā, bhikkhave, devamanussā viharanti. Saddārāmā, bhikkhave, devamanussā saddaratā saddasammuditā. Sadda­vipa­riṇā­mavi­rāga­nirodhā dukkhā, bhikkhave, devamanussā viharanti. Gandhārāmā … rasārāmā … phoṭṭhabbārāmā … dhammārāmā, bhikkhave, devamanussā dhammaratā dhammasammuditā. Dhamma­vipa­riṇā­mavi­rāga­nirodhā dukkhā, bhikkhave, devamanussā viharanti. Tathāgato ca kho, bhikkhave, arahaṃ sammāsambuddho rūpānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na rūpārāmo na rūparato na rūpasammudito. Rūpavi­pari­ṇāma­virā­gani­rodhā sukho, bhikkhave, tathāgato viharati. Saddānaṃ … gandhānaṃ … rasānaṃ … phoṭṭhabbānaṃ … dhammānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na dhammārāmo, na dhammarato, na dhammasammudito. Dhamma­vipa­riṇā­mavi­rāga­nirodhā sukho, bhikkhave, tathāgato viharati”. Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_13S4_780" class="ms"></a><a class="sc" id="sn35.136.2"></a>
“Rūpā saddā rasā gandhā,<br> phassā dhammā ca kevalā;<br>
Iṭṭhā kantā manāpā ca,<br>
yāvatatthīti vuccati.
</p><p><a id="p_13S4_781" class="ms"></a><a class="sc" id="sn35.136.3"></a>
Sadevakassa lokassa,<br> ete vo sukhasammatā;<br>
Yattha cete nirujjhanti,<br>
taṃ tesaṃ dukkhasammataṃ.
</p><p><a id="p_13S4_782" class="ms"></a><a class="sc" id="sn35.136.4"></a>
Sukhaṃ diṭṭhamariyebhi,<br> sakkāyassa nirodhanaṃ;<br>
Paccanīkamidaṃ hoti,<br>
sabbalokena passataṃ.
</p><p><a id="p_13S4_783" class="ms"></a><a class="sc" id="sn35.136.5"></a>
Yaṃ pare sukhato āhu,<br> tadariyā āhu dukkhato;<br>
Yaṃ pare dukkhato āhu,<br>
tadariyā sukhato vidū.
</p><p><a id="p_13S4_784" class="ms"></a><a class="sc" id="sn35.136.6"></a>
Passa dhammaṃ durājānaṃ,<br> sammūḷhettha aviddasu;<br>
Nivutānaṃ tamo hoti,<br>
andhakāro apassataṃ.
</p><p><a id="p_13S4_785" class="ms"></a><a class="sc" id="sn35.136.7"></a>
Satañca vivaṭaṃ hoti,<br> āloko passatāmiva;<br>
Santike na vijānanti,<br>
maggā dhammassa akovidā.
</p><p><a id="p_13S4_786" class="ms"></a><a class="sc" id="sn35.136.8"></a>
Bhavarāgaparetebhi,<br> bhavarāgānusārībhi;<br>
Māradheyyānupannehi,<br>
nāyaṃ dhammo susambudho.
</p><p><a id="p_13S4_787" class="ms"></a><a class="sc" id="sn35.136.9"></a>
Ko nu aññatra mariyebhi,<br> Padaṃ sambuddhumarahati;<br>
Yaṃ padaṃ sammadaññāya,<br>
Parinibbanti anāsavā”ti.
</p>
</blockquote>
<p class="endsection">Tatiyaṃ.</p></article></section><section class="sutta" id="137"><article><hgroup id="sn35.137"><h1><a href="#menu">137. Dutiyarūpārāmasutta</a></h1></hgroup><p><a id="p_13S4_789" class="ms"></a><a class="msdiv" id="msdiv137"></a><a class="sc" id="sn35.137.1"></a>
“Rūpārāmā, bhikkhave, devamanussā rūparatā rūpasammuditā. Rūpavi­pari­ṇāma­virā­gani­rodhā dukkhā, bhikkhave, devamanussā viharanti. Saddārāmā … gandhārāmā … rasārāmā … phoṭṭhabbārāmā … dhammārāmā, bhikkhave, devamanussā dhammaratā dhammasammuditā. Dhamma­vipa­riṇā­mavi­rāga­nirodhā dukkhā, bhikkhave, devamanussā viharanti. Tathāgato ca, bhikkhave, arahaṃ sammāsambuddho rūpānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na rūpārāmo na rūparato na rūpasammudito. Rūpavi­pari­ṇāma­virā­gani­rodhā sukho, bhikkhave, tathāgato viharati. Saddānaṃ … gandhānaṃ … rasānaṃ … phoṭṭhabbānaṃ … dhammānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na dhammārāmo na dhammarato na dhammasammudito. Dhamma­vipa­riṇā­mavi­rāga­nirodhā sukho, bhikkhave, tathāgato viharatī”ti.</p>
<p class="endsection">Catutthaṃ.</p></article></section><section class="sutta" id="138"><article><hgroup id="sn35.138"><h1><a href="#menu">138. Paṭhamanatumhākasutta</a></h1></hgroup><p><a id="p_13S4_791" class="ms"></a><a class="msdiv" id="msdiv138"></a><a class="sc" id="sn35.138.1"></a>
“Yaṃ, bhikkhave, na tumhākaṃ taṃ pajahatha. Taṃ vo pahīnaṃ hitāya sukhāya bhavissati. Kiñca, bhikkhave, na tumhākaṃ? Cakkhu, bhikkhave, na tumhākaṃ; taṃ pajahatha. Taṃ vo pahīnaṃ hitāya sukhāya bhavissati … pe … jivhā na tumhākaṃ; taṃ pajahatha. Sā vo pahīnā hitāya sukhāya bhavissati … pe … mano na tumhākaṃ; taṃ pajahatha. So vo pahīno hitāya sukhāya bhavissati. Seyyathāpi, bhikkhave, yaṃ imasmiṃ jetavane tiṇakaṭṭhasākhāpalāsaṃ taṃ jano hareyya vā ḍaheyya vā yathāpaccayaṃ vā kareyya, api nu tumhākaṃ evamassa:  ‘amhe jano harati vā ḍahati vā yathāpaccayaṃ vā karotī’”ti? “No hetaṃ, bhante”. “Taṃ kissa hetu”? “Na hi no etaṃ, bhante, attā vā attaniyaṃ vā”ti. “Evameva kho, bhikkhave, cakkhu na tumhākaṃ; taṃ pajahatha. Taṃ vo pahīnaṃ hitāya sukhāya bhavissati … pe … jivhā na tumhākaṃ; taṃ pajahatha. Sā vo pahīnā hitāya sukhāya bhavissati … pe … mano na tumhākaṃ; taṃ pajahatha. So vo pahīno hitāya sukhāya bhavissatī”ti.</p>
<p class="endsection">Pañcamaṃ.</p></article></section><section class="sutta" id="139"><article><hgroup id="sn35.139"><h1><a href="#menu">139. Dutiyanatumhākasutta</a></h1></hgroup><p><a id="p_13S4_793" class="ms"></a><a class="msdiv" id="msdiv139"></a><a class="sc" id="sn35.139.1"></a>
“Yaṃ, bhikkhave, na tumhākaṃ, taṃ pajahatha. Taṃ vo pahīnaṃ hitāya sukhāya bhavissati. Kiñca, bhikkhave, na tumhākaṃ? Rūpā, bhikkhave, na tumhākaṃ; te pajahatha. Te vo pahīnā hitāya sukhāya bhavissanti. Saddā … gandhā … rasā … phoṭṭhabbā … dhammā na tumhākaṃ; te pajahatha. Te vo pahīnā hitāya sukhāya bhavissanti. Seyyathāpi, bhikkhave, yaṃ imasmiṃ jetavane tiṇakaṭṭha … pe … evameva kho, bhikkhave, rūpā na tumhākaṃ; te pajahatha. Te vo pahīnā hitāya sukhāya bhavissantī”ti ….</p>
<p class="endsection">Chaṭṭhaṃ.</p></article></section><section class="sutta" id="140"><article><hgroup id="sn35.140"><h1><a href="#menu">140. Ajjhattaaniccahetusutta</a></h1></hgroup><p><a id="p_13S4_795" class="ms"></a><a class="msdiv" id="msdiv140"></a><a class="sc" id="sn35.140.1"></a>
“Cakkhuṃ, bhikkhave, aniccaṃ. Yopi hetu, yopi paccayo cakkhussa uppādāya, sopi anicco. Aniccasambhūtaṃ, bhikkhave, cakkhu kuto niccaṃ bhavissati … pe … jivhā aniccā. Yopi hetu, yopi paccayo jivhāya uppādāya sopi anicco. Aniccasambhūtā, bhikkhave, jivhā kuto niccā bhavissati … pe … mano anicco. Yopi, bhikkhave, hetu yopi paccayo manassa uppādāya, sopi anicco. Aniccasambhūto, bhikkhave, mano kuto nicco bhavissati. Evaṃ passaṃ, bhikkhave, sutavā ariyasāvako cakkhusmimpi nibbindati … pe … jivhāyapi nibbindati … pe … manasmimpi nibbindati, nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Sattamaṃ.</p></article></section><section class="sutta" id="141"><article><hgroup id="sn35.141"><h1><a href="#menu">141. Ajjhattadukkhahetusutta</a></h1></hgroup><p><a id="p_13S4_797" class="ms"></a><a class="msdiv" id="msdiv141"></a><a class="sc" id="sn35.141.1"></a>
“Cakkhuṃ, bhikkhave, dukkhaṃ. Yopi hetu yopi paccayo cakkhussa uppādāya, sopi dukkho. Dukkhasambhūtaṃ, bhikkhave, cakkhu kuto sukhaṃ bhavissati … pe … jivhā dukkhā. Yopi hetu, yopi paccayo jivhāya uppādāya, sopi dukkho. Dukkhasambhūtā, bhikkhave, jivhā kuto sukhā bhavissati … pe … mano dukkho. Yopi hetu yopi paccayo manassa uppādāya, sopi dukkho. Dukkhasambhūto, bhikkhave, mano kuto sukho bhavissati. Evaṃ passaṃ … pe … nāparaṃ itthattāyā’ti pajānātī”ti.</p>
<p class="endsection">Aṭṭhamaṃ.</p></article></section><section class="sutta" id="142"><article><hgroup id="sn35.142"><h1><a href="#menu">142. Ajjhattānattahetusutta</a></h1></hgroup><p><a id="p_13S4_799" class="ms"></a><a class="msdiv" id="msdiv142"></a><a class="sc" id="sn35.142.1"></a>
“Cakkhuṃ, bhikkhave, anattā. Yopi hetu, yopi paccayo cakkhussa uppādāya, sopi anattā. Anattasambhūtaṃ, bhikkhave, cakkhu kuto attā bhavissati … pe … jivhā anattā. Yopi hetu yopi paccayo jivhāya uppādāya, sopi anattā. Anattasambhūtā, bhikkhave, jivhā kuto attā bhavissati … pe … mano anattā. Yopi hetu yopi paccayo manassa uppādāya, sopi anattā. Anattasambhūto, bhikkhave, mano kuto attā bhavissati. Evaṃ passaṃ … pe … nāparaṃ itthattāyā’ti pajānātī”ti.</p>
<p class="endsection">Navamaṃ.</p></article></section><section class="sutta" id="143"><article><hgroup id="sn35.143"><h1><a href="#menu">143. Bāhirāniccahetusutta</a></h1></hgroup><p><a id="p_13S4_801" class="ms"></a><a class="msdiv" id="msdiv143"></a><a class="sc" id="sn35.143.1"></a>
“Rūpā, bhikkhave, aniccā. Yopi hetu, yopi paccayo rūpānaṃ uppādāya, sopi anicco. Aniccasambhūtā, bhikkhave, rūpā kuto niccā bhavissanti. Saddā … gandhā … rasā … phoṭṭhabbā … dhammā aniccā. Yopi hetu, yopi paccayo dhammānaṃ uppādāya, sopi anicco. Aniccasambhūtā, bhikkhave, dhammā kuto niccā bhavissanti. Evaṃ passaṃ … pe … nāparaṃ itthattāyā’ti pajānātī”ti.</p>
<p class="endsection">Dasamaṃ.</p></article></section><section class="sutta" id="144"><article><hgroup id="sn35.144"><h1><a href="#menu">144. Bāhiradukkhahetusutta</a></h1></hgroup><p><a id="p_13S4_803" class="ms"></a><a class="msdiv" id="msdiv144"></a><a class="sc" id="sn35.144.1"></a>
“Rūpā, bhikkhave, dukkhā. Yopi hetu, yopi paccayo rūpānaṃ uppādāya, sopi dukkho. Dukkhasambhūtā, bhikkhave, rūpā kuto sukhā bhavissanti. Saddā … gandhā … rasā … phoṭṭhabbā … dhammā dukkhā. Yopi hetu, yopi paccayo dhammānaṃ uppādāya, sopi dukkho. Dukkhasambhūtā, bhikkhave, dhammā kuto sukhā bhavissanti. Evaṃ passaṃ … pe … nāparaṃ itthattāyā’ti pajānātī”ti.</p>
<p class="endsection">Ekādasamaṃ.</p></article></section><section class="sutta" id="145"><article><hgroup id="sn35.145"><h1><a href="#menu">145. Bāhirānattahetusutta</a></h1></hgroup><p><a id="p_13S4_805" class="ms"></a><a class="msdiv" id="msdiv145"></a><a class="sc" id="sn35.145.1"></a>
“Rūpā, bhikkhave, anattā. Yopi hetu, yopi paccayo rūpānaṃ uppādāya, sopi anattā. Anattasambhūtā, bhikkhave, rūpā kuto attā bhavissanti. Saddā … gandhā … rasā … phoṭṭhabbā … dhammā anattā. Yopi hetu, yopi paccayo dhammānaṃ uppādāya, sopi anattā. Anattasambhūtā, bhikkhave, dhammā kuto attā bhavissanti. Evaṃ passaṃ, bhikkhave, sutavā ariyasāvako rūpesupi nibbindati, saddesupi … gandhesupi … rasesupi … phoṭṭhabbesupi … dhammesupi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p class="endsection">Dvādasamaṃ.</p>
<p class="endsection">Devadahavaggo catuttho.</p><blockquote class="uddanagatha"><p><a id="p_13S4_809" class="ms"></a><a class="sc" id="sn35.145.2"></a>
Devadaho khaṇo rūpā,<br> dve natumhākameva ca;<br>
Hetunāpi tayo vuttā,<br>
duve ajjhattabāhirāti.
</p>
</blockquote><a href="../../sn35.124-133/pi/" rel="prev" class="previous">◀ Saṃyutta Nikāya 35.124–​133</a><a href="#" class="top">▲ TOP</a>
<a href="../../sn35.146-155/pi/" rel="prefetch" class="next">Saṃyutta Nikāya 35.146–​155 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Saḷāyatanasaṃyutta</div>
<div class="hidden">
Tatiyapaṇṇāsaka</div>
<div class="hidden">
Devadahavagga</div>
<div class="hidden">
Devadahasutta</div>
</div>
</body></html>