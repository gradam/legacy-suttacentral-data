<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="29"><article><hgroup id="an4.29"><h2>Aṅguttara Nikāya 4</h2> <h3>3. Uruvelavagga</h3><h1>29. Dhammapadasutta</h1></hgroup><p><a id="p_15A4_196" class="ms"></a><a class="msdiv" id="msdiv_29"></a><a class="sc" id="1"></a>
“Cattārimāni, bhikkhave, dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. Katamāni cattāri? Anabhijjhā, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_197" class="ms"></a><a class="sc" id="2"></a>
Abyāpādo, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_198" class="ms"></a><a class="sc" id="3"></a>
Sammāsati, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi.</p><p><a id="p_15A4_199" class="ms"></a><a class="sc" id="4"></a>
Sammāsamādhi, bhikkhave, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. Imāni kho, bhikkhave, cattāri dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhīti.</p><blockquote class="gatha"><p><a id="p_15A4_200" class="ms"></a><a class="sc" id="5"></a>
Anabhijjhālu vihareyya,<br> abyāpannena cetasā;<br>
Sato ekaggacittassa,<br>
ajjhattaṃ susamāhito”ti.
</p>
</blockquote>
<p class="endsection">Navamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Uruvelavagga</div>
<div class="hidden">
Paṭhamauruvelasutta</div>
</div>
</section><a class="previous" href="/an4.28/pi/">◀ Aṅguttara Nikāya  4.28</a><a class="top" href="#"> ▲ TOP </a><a class="next" href="/an4.30/pi/">Aṅguttara Nikāya  4.30 ▶</a></div>
</body></html>