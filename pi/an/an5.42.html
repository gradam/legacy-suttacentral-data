<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="42"><article><hgroup id="an5.42"><h2>Aṅguttara Nikāya 5</h2> <h3>5. Muṇḍarājavagga</h3><h1>42. Sappurisasutta</h1></hgroup><p><a id="p_16A5_230" class="ms"></a><a class="msdiv" id="msdiv_42"></a><a class="sc" id="1"></a>
“Sappuriso, bhikkhave, kule jāyamāno bahuno janassa atthāya hitāya sukhāya hoti; mātāpitūnaṃ atthāya hitāya sukhāya hoti; puttadārassa atthāya hitāya sukhāya hoti; dāsakammakaraporisassa atthāya hitāya sukhāya hoti; mittāmaccānaṃ atthāya hitāya sukhāya hoti; samaṇabrāhmaṇānaṃ atthāya hitāya sukhāya hoti.</p><p><a id="p_16A5_231" class="ms"></a><a class="sc" id="2"></a>
Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṃ kho, bhikkhave, sappuriso kule jāyamāno bahuno janassa atthāya hitāya sukhāya hoti; mātāpitūnaṃ atthāya hitāya sukhāya hoti; puttadārassa atthāya hitāya sukhāya hoti; dāsakammakaraporisassa atthāya hitāya sukhāya hoti; mittāmaccānaṃ atthāya hitāya sukhāya hoti; samaṇabrāhmaṇānaṃ atthāya hitāya sukhāya hotīti.</p><blockquote class="gatha"><p><a id="p_16A5_232" class="ms"></a><a class="sc" id="3"></a>
Hito bahunnaṃ paṭipajja bhoge,<br> Taṃ devatā rakkhati dhammaguttaṃ;<br>
Bahussutaṃ sīlavatūpapannaṃ,<br>
Dhamme ṭhitaṃ na vijahati kitti.
</p><p><a id="p_16A5_233" class="ms"></a><a class="sc" id="4"></a>
Dhammaṭṭhaṃ sīlasampannaṃ,<br> saccavādiṃ hirīmanaṃ;<br>
Nekkhaṃ jambonadasseva,<br>
ko taṃ ninditumarahati;<br>
Devāpi naṃ pasaṃsanti,<br>
brahmunāpi pasaṃsito”ti.
</p>
</blockquote>
<p class="endsection">Dutiyaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Muṇḍarājavagga</div>
<div class="hidden">
Ādiyasutta</div>
</div>
</section><a class="previous" href="/an5.41/pi/">◀ Aṅguttara Nikāya  5.41</a><a class="top" href="#"> ▲ TOP </a><a class="next" href="/an5.43/pi/">Aṅguttara Nikāya  5.43 ▶</a></div>
</body></html>