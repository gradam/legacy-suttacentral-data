<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu201" href="#an5.201">201. Kimilasutta</a></li>
<li><a id="menu202" href="#an5.202">202. Dhammassavanasutta</a></li>
<li><a id="menu203" href="#an5.203">203. Assājānīyasutta</a></li>
<li><a id="menu204" href="#an5.204">204. Balasutta</a></li>
<li><a id="menu205" href="#an5.205">205. Cetokhilasutta</a></li>
<li><a id="menu206" href="#an5.206">206. Vinibandhasutta</a></li>
<li><a id="menu207" href="#an5.207">207. Yāgusutta</a></li>
<li><a id="menu208" href="#an5.208">208. Dantakaṭṭhasutta</a></li>
<li><a id="menu209" href="#an5.209">209. Gītassarasutta</a></li>
<li><a id="menu210" href="#an5.210">210. Muṭṭhassatisutta</a></li>
</ul></div>
</div>
<section id="vagga"><section class="sutta" id="201"><article><hgroup id="an5.201"><h2>Aṅguttara Nikāya 5</h2> <h3>21. Kimilavagga</h3><h1><a href="#menu">201. Kimilasutta</a></h1></hgroup><p><a id="p_16A5_1191" class="ms"></a><a class="msdiv" id="msdiv201"></a><a class="sc" id="an5.201.1"></a> Ekaṃ samayaṃ bhagavā kimilāyaṃ viharati veḷuvane. Atha kho āyasmā kimilo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā kimilo bhagavantaṃ etadavoca:  “ko nu kho, bhante, hetu ko paccayo, yena tathāgate parinibbute saddhammo na ciraṭṭhitiko hotī”ti? “Idha, kimila, tathāgate parinibbute bhikkhū bhikkhuniyo upāsakā upāsikāyo satthari agāravā viharanti appatissā, dhamme agāravā viharanti appatissā, saṃghe agāravā viharanti appatissā, sikkhāya agāravā viharanti appatissā, aññamaññaṃ agāravā viharanti appatissā. Ayaṃ kho, kimila, hetu ayaṃ paccayo, yena tathāgate parinibbute saddhammo na ciraṭṭhitiko hotī”ti.</p><p><a id="p_16A5_1192" class="ms"></a><a class="sc" id="an5.201.2"></a>
“Ko pana, bhante, hetu ko paccayo, yena tathāgate parinibbute saddhammo ciraṭṭhitiko hotī”ti? “Idha, kimila, tathāgate parinibbute bhikkhū bhikkhuniyo upāsakā upāsikāyo satthari sagāravā viharanti sappatissā, dhamme sagāravā viharanti sappatissā, saṃghe sagāravā viharanti sappatissā, sikkhāya sagāravā viharanti sappatissā, aññamaññaṃ sagāravā viharanti sappatissā. Ayaṃ kho, kimila, hetu ayaṃ paccayo, yena tathāgate parinibbute saddhammo ciraṭṭhitiko hotī”ti.</p>
<p class="endsection">Paṭhamaṃ.</p></article></section><section class="sutta" id="202"><article><hgroup id="an5.202"><h1><a href="#menu">202. Dhammassavanasutta</a></h1></hgroup><p><a id="p_16A5_1194" class="ms"></a><a class="msdiv" id="msdiv202"></a><a class="sc" id="an5.202.1"></a>
“Pañcime, bhikkhave, ānisaṃsā dhammassavane. Katame pañca? Assutaṃ suṇāti, sutaṃ pariyodāpeti, kaṅkhaṃ vitarati, diṭṭhiṃ ujuṃ karoti, cittamassa pasīdati. Ime kho, bhikkhave, pañca ānisaṃsā dhammassavane”ti.</p>
<p class="endsection">Dutiyaṃ.</p></article></section><section class="sutta" id="203"><article><hgroup id="an5.203"><h1><a href="#menu">203. Assājānīyasutta</a></h1></hgroup><p><a id="p_16A5_1196" class="ms"></a><a class="msdiv" id="msdiv203"></a><a class="sc" id="an5.203.1"></a>
“Pañcahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.</p><p><a id="p_16A5_1197" class="ms"></a><a class="sc" id="an5.203.2"></a>
Katamehi pañcahi? Ajjavena, javena, maddavena, khantiyā, soraccena–  imehi kho, bhikkhave, pañcahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.</p><p><a id="p_16A5_1198" class="ms"></a><a class="sc" id="an5.203.3"></a>
Katamehi pañcahi? Ajjavena, javena, maddavena, khantiyā, soraccena–  imehi kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.</p>
<p class="endsection">Tatiyaṃ.</p></article></section><section class="sutta" id="204"><article><hgroup id="an5.204"><h1><a href="#menu">204. Balasutta</a></h1></hgroup><p><a id="p_16A5_1200" class="ms"></a><a class="msdiv" id="msdiv204"></a><a class="sc" id="an5.204.1"></a>
“Pañcimāni, bhikkhave, balāni. Katamāni pañca? Saddhābalaṃ, hiribalaṃ, ottappabalaṃ, vīriyabalaṃ, paññābalaṃ–  imāni kho, bhikkhave, pañca balānī”ti.</p>
<p class="endsection">Catutthaṃ.</p></article></section><section class="sutta" id="205"><article><hgroup id="an5.205"><h1><a href="#menu">205. Cetokhilasutta</a></h1></hgroup><p><a id="p_16A5_1202" class="ms"></a><a class="msdiv" id="msdiv205"></a><a class="sc" id="an5.205.1"></a>
“Pañcime, bhikkhave, cetokhilā. Katame pañca? Idha, bhikkhave, bhikkhu satthari kaṅkhati vicikicchati nādhimuccati na sampasīdati. Yo so, bhikkhave, bhikkhu satthari kaṅkhati vicikicchati nādhimuccati na sampasīdati, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ paṭhamo cetokhilo.</p><p><a id="p_16A5_1203" class="ms"></a><a class="sc" id="an5.205.2"></a>
Puna caparaṃ, bhikkhave, bhikkhu dhamme kaṅkhati … pe … saṃghe kaṅkhati … pe … sikkhāya kaṅkhati … pe … sabrahmacārīsu kupito hoti anattamano āhatacitto khilajāto. Yo so, bhikkhave, bhikkhu sabrahmacārīsu kupito hoti anattamano āhatacitto khilajāto, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetokhilo. Ime kho, bhikkhave, pañca cetokhilā”ti.</p>
<p class="endsection">Pañcamaṃ.</p></article></section><section class="sutta" id="206"><article><hgroup id="an5.206"><h1><a href="#menu">206. Vinibandhasutta</a></h1></hgroup><p><a id="p_16A5_1205" class="ms"></a><a class="msdiv" id="msdiv206"></a><a class="sc" id="an5.206.1"></a>
“Pañcime, bhikkhave, cetasovinibandhā. Katame pañca? Idha, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Yo so, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ paṭhamo cetasovinibandho.</p><p><a id="p_16A5_1206" class="ms"></a><a class="sc" id="an5.206.2"></a>
Puna caparaṃ, bhikkhave, bhikkhu kāye avītarāgo hoti … pe … rūpe avītarāgo hoti … pe … yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati … pe … aññataraṃ devanikāyaṃ paṇidhāya brahmacariyaṃ carati:  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, bhikkhave, bhikkhu aññataraṃ devanikāyaṃ paṇidhāya brahmacariyaṃ carati:  ‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṃ na namati ātappāya anuyogāya sātaccāya padhānāya. Yassa cittaṃ na namati ātappāya anuyogāya sātaccāya padhānāya, ayaṃ pañcamo cetasovinibandho. Ime kho, bhikkhave, pañca cetasovinibandhā”ti.</p>
<p class="endsection">Chaṭṭhaṃ.</p></article></section><section class="sutta" id="207"><article><hgroup id="an5.207"><h1><a href="#menu">207. Yāgusutta</a></h1></hgroup><p><a id="p_16A5_1208" class="ms"></a><a class="msdiv" id="msdiv207"></a><a class="sc" id="an5.207.1"></a>
“Pañcime, bhikkhave, ānisaṃsā yāguyā. Katame pañca? Khuddaṃ paṭihanati, pipāsaṃ paṭivineti, vātaṃ anulometi, vatthiṃ sodheti, āmāvasesaṃ pāceti. Ime kho, bhikkhave, pañca ānisaṃsā yāguyā”ti.</p>
<p class="endsection">Sattamaṃ.</p></article></section><section class="sutta" id="208"><article><hgroup id="an5.208"><h1><a href="#menu">208. Dantakaṭṭhasutta</a></h1></hgroup><p><a id="p_16A5_1210" class="ms"></a><a class="msdiv" id="msdiv208"></a><a class="sc" id="an5.208.1"></a>
“Pañcime, bhikkhave, ādīnavā dantakaṭṭhassa akhādane. Katame pañca? Acakkhussaṃ, mukhaṃ duggandhaṃ hoti, rasaharaṇiyo na visujjhanti, pittaṃ semhaṃ bhattaṃ pariyonandhati, bhattamassa nacchādeti. Ime kho, bhikkhave, pañca ādīnavā dantakaṭṭhassa akhādane.</p><p><a id="p_16A5_1211" class="ms"></a><a class="sc" id="an5.208.2"></a>
Pañcime, bhikkhave, ānisaṃsā dantakaṭṭhassa khādane. Katame pañca? Cakkhussaṃ, mukhaṃ na duggandhaṃ hoti, rasaharaṇiyo visujjhanti, pittaṃ semhaṃ bhattaṃ na pariyonandhati, bhattamassa chādeti. Ime kho, bhikkhave, pañca ānisaṃsā dantakaṭṭhassa khādane”ti.</p>
<p class="endsection">Aṭṭhamaṃ.</p></article></section><section class="sutta" id="209"><article><hgroup id="an5.209"><h1><a href="#menu">209. Gītassarasutta</a></h1></hgroup><p><a id="p_16A5_1213" class="ms"></a><a class="msdiv" id="msdiv209"></a><a class="sc" id="an5.209.1"></a>
“Pañcime, bhikkhave, ādīnavā āyatakena gītassarena dhammaṃ bhaṇantassa. Katame pañca? Attanāpi tasmiṃ sare sārajjati, parepi tasmiṃ sare sārajjanti, gahapatikāpi ujjhāyanti:  ‘yatheva mayaṃ gāyāma, evamevaṃ kho samaṇā sakyaputtiyā gāyantī’ti, sarakuttimpi nikāmayamānassa samādhissa bhaṅgo hoti, pacchimā janatā diṭṭhānugatiṃ āpajjati. Ime kho, bhikkhave, pañca ādīnavā āyatakena gītassarena dhammaṃ bhaṇantassā”ti.</p>
<p class="endsection">Navamaṃ.</p></article></section><section class="sutta" id="210"><article><hgroup id="an5.210"><h1><a href="#menu">210. Muṭṭhassatisutta</a></h1></hgroup><p><a id="p_16A5_1215" class="ms"></a><a class="msdiv" id="msdiv210"></a><a class="sc" id="an5.210.1"></a>
“Pañcime, bhikkhave, ādīnavā muṭṭhassatissa asampajānassa niddaṃ okkamayato. Katame pañca? Dukkhaṃ supati, dukkhaṃ paṭibujjhati, pāpakaṃ supinaṃ passati, devatā na rakkhanti, asuci muccati. Ime kho, bhikkhave, pañca ādīnavā muṭṭhassatissa asampajānassa niddaṃ okkamayato.</p><p><a id="p_16A5_1216" class="ms"></a><a class="sc" id="an5.210.2"></a>
Pañcime, bhikkhave, ānisaṃsā upaṭṭhitassatissa sampajānassa niddaṃ okkamayato. Katame pañca? Sukhaṃ supati, sukhaṃ paṭibujjhati, na pāpakaṃ supinaṃ passati, devatā rakkhanti, asuci na muccati. Ime kho, bhikkhave, pañca ānisaṃsā upaṭṭhitassatissa sampajānassa niddaṃ okkamayato”ti.</p>
<p class="endsection">Dasamaṃ.</p>
<p class="endsection">Kimilavaggo paṭhamo.</p><blockquote class="uddanagatha"><p><a id="p_16A5_1220" class="ms"></a><a class="sc" id="an5.210.3"></a>
Kimilo dhammassavanaṃ,<br> ājānīyo balaṃ khilaṃ;<br>
Vinibandhaṃ yāgu kaṭṭhaṃ,<br>
gītaṃ muṭṭhassatinā cāti.
</p>
</blockquote><a href="../../an5.191-200/pi/" rel="prev" class="previous">◀ Aṅguttara Nikāya 5.191–​200</a><a href="#" class="top">▲ TOP</a>
<a href="../../an5.211-220/pi/" rel="prefetch" class="next">Aṅguttara Nikāya 5.211–​220 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Kimilavagga</div>
<div class="hidden">
Kimilasutta</div>
</div>
</body></html>