<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn48.11">11. Paṭilābhasutta</a></li>
<li><a id="menu12" href="#sn48.12">12. Paṭhamasaṃkhittasutta</a></li>
<li><a id="menu13" href="#sn48.13">13. Dutiyasaṃkhittasutta</a></li>
<li><a id="menu14" href="#sn48.14">14. Tatiyasaṃkhittasutta</a></li>
<li><a id="menu15" href="#sn48.15">15. Paṭhamavitthārasutta</a></li>
<li><a id="menu16" href="#sn48.16">16. Dutiyavitthārasutta</a></li>
<li><a id="menu17" href="#sn48.17">17. Tatiyavitthārasutta</a></li>
<li><a id="menu18" href="#sn48.18">18. Paṭipannasutta</a></li>
<li><a id="menu19" href="#sn48.19">19. Sampannasutta</a></li>
<li><a id="menu20" href="#sn48.20">20. Āsavakkhayasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn48.11"><h2>Saṃyutta Nikāya 48</h2> <h3>2. Mudutaravagga</h3><h1><a href="#menu">11. Paṭilābhasutta</a></h1></hgroup><p><a id="p_14S5_1033" class="ms"></a><a class="msdiv" id="msdiv481"></a><a class="sc" id="sn48.11.1"></a> “Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ … pe …. Katamañca, bhikkhave, saddhindriyaṃ? Idha, bhikkhave, ariyasāvako saddho hoti, saddahati tathāgatassa bodhiṃ:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti–  idaṃ vuccati, bhikkhave, saddhindriyaṃ.</p><p><a id="p_14S5_1034" class="ms"></a><a class="sc" id="sn48.11.2"></a>
Katamañca, bhikkhave, vīriyindriyaṃ? Yaṃ kho, bhikkhave, cattāro sammappadhāne ārabbha vīriyaṃ paṭilabhati–  idaṃ vuccati, bhikkhave, vīriyindriyaṃ.</p><p><a id="p_14S5_1035" class="ms"></a><a class="sc" id="sn48.11.3"></a>
Katamañca, bhikkhave, satindriyaṃ? Yaṃ kho, bhikkhave, cattāro satipaṭṭhāne ārabbha satiṃ paṭilabhati–  idaṃ vuccati, bhikkhave, satindriyaṃ.</p><p><a id="p_14S5_1036" class="ms"></a><a class="sc" id="sn48.11.4"></a>
Katamañca, bhikkhave, samādhindriyaṃ? Idha, bhikkhave, ariyasāvako vossaggārammaṇaṃ karitvā labhati samādhiṃ, labhati cittassa ekaggataṃ–  idaṃ vuccati, bhikkhave, samādhindriyaṃ.</p><p><a id="p_14S5_1037" class="ms"></a><a class="sc" id="sn48.11.5"></a>
Katamañca, bhikkhave, paññindriyaṃ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā–  idaṃ vuccati, bhikkhave, paññindriyaṃ. Imāni kho, bhikkhave, pañcindriyānī”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="sn48.12"><h1><a href="#menu">12. Paṭhamasaṃkhittasutta</a></h1></hgroup><p><a id="p_14S5_1039" class="ms"></a><a class="msdiv" id="msdiv482"></a><a class="sc" id="sn48.12.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hotī”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="sn48.13"><h1><a href="#menu">13. Dutiyasaṃkhittasutta</a></h1></hgroup><p><a id="p_14S5_1041" class="ms"></a><a class="msdiv" id="msdiv483"></a><a class="sc" id="sn48.13.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, indriyavemattatā phalavemattatā hoti, phalavemattatā puggalavemattatā”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="sn48.14"><h1><a href="#menu">14. Tatiyasaṃkhittasutta</a></h1></hgroup><p><a id="p_14S5_1043" class="ms"></a><a class="msdiv" id="msdiv484"></a><a class="sc" id="sn48.14.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, paripūraṃ paripūrakārī ārādheti, padesaṃ padesakārī ārādheti. ‘Avañjhāni tvevāhaṃ, bhikkhave, pañcindriyānī’ti vadāmī”ti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="sn48.15"><h1><a href="#menu">15. Paṭhamavitthārasutta</a></h1></hgroup><p><a id="p_14S5_1045" class="ms"></a><a class="msdiv" id="msdiv485"></a><a class="sc" id="sn48.15.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṃsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hotī”ti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="sn48.16"><h1><a href="#menu">16. Dutiyavitthārasutta</a></h1></hgroup><p><a id="p_14S5_1047" class="ms"></a><a class="msdiv" id="msdiv486"></a><a class="sc" id="sn48.16.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṃsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, indriyavemattatā phalavemattatā hoti, phalavemattatā puggalavemattatā hotī”ti.</p>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="sn48.17"><h1><a href="#menu">17. Tatiyavitthārasutta</a></h1></hgroup><p><a id="p_14S5_1049" class="ms"></a><a class="msdiv" id="msdiv487"></a><a class="sc" id="sn48.17.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṃsoto hoti akaniṭṭhagāmī, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, paripūraṃ paripūrakārī ārādheti, padesaṃ padesakārī ārādheti. ‘Avañjhāni tvevāhaṃ, bhikkhave, pañcindriyānī’ti vadāmī”ti.</p>
<p class="endsection">Sattamaṃ.</p></article></section><section class="sutta" id="18"><article><hgroup id="sn48.18"><h1><a href="#menu">18. Paṭipannasutta</a></h1></hgroup><p><a id="p_14S5_1051" class="ms"></a><a class="msdiv" id="msdiv488"></a><a class="sc" id="sn48.18.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi arahatta­phala­sacchi­kiri­yāya paṭipanno hoti, tato mudutarehi anāgāmī hoti, tato mudutarehi anāgā­mipha­lasacchi­kiri­yāya paṭipanno hoti, tato mudutarehi sakadāgāmī hoti, tato mudutarehi sakadā­gāmi­phala­sacchi­kiri­yāya paṭipanno hoti, tato mudutarehi sotāpanno hoti, tato mudutarehi sotāpatti­phala­sacchi­kiri­yāya paṭipanno hoti. Yassa kho, bhikkhave, imāni pañcindriyāni sabbena sabbaṃ sabbathā sabbaṃ natthi, tamahaṃ ‘bāhiro puthujjanapakkhe ṭhito’ti vadāmī”ti.</p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="sn48.19"><h1><a href="#menu">19. Sampannasutta</a></h1></hgroup><p><a id="p_14S5_1053" class="ms"></a><a class="msdiv" id="msdiv489"></a><a class="sc" id="sn48.19.1"></a>
Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: </p><p><a id="p_14S5_1054" class="ms"></a><a class="sc" id="sn48.19.2"></a>
“‘Indriyasampanno, indriyasampanno’ti, bhante, vuccati. Kittāvatā nu kho, bhante, indriyasampanno hotī”ti? “Idha, bhikkhu, bhikkhu saddhindriyaṃ bhāveti upasamagāmiṃ sambodhagāmiṃ, vīriyindriyaṃ bhāveti upasamagāmiṃ sambodhagāmiṃ, satindriyaṃ bhāveti upasamagāmiṃ sambodhagāmiṃ, samādhindriyaṃ bhāveti upasamagāmiṃ sambodhagāmiṃ, paññindriyaṃ bhāveti upasamagāmiṃ sambodhagāmiṃ. Ettāvatā kho, bhikkhu, bhikkhu indriyasampanno hotī”ti.</p>
<p class="endsection">Navamaṃ.</p></article></section><section class="sutta" id="20"><article><hgroup id="sn48.20"><h1><a href="#menu">20. Āsavakkhayasutta</a></h1></hgroup><p><a id="p_14S5_1056" class="ms"></a><a class="msdiv" id="msdiv490"></a><a class="sc" id="sn48.20.1"></a>
“Pañcimāni, bhikkhave, indriyāni. Katamāni pañca? Saddhindriyaṃ … pe … paññindriyaṃ–  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti.</p>
<p class="endsection">Dasamaṃ.</p>
<p class="endsection">Mudutaravaggo dutiyo.</p><blockquote class="uddanagatha"><p><a id="p_14S5_1060" class="ms"></a><a class="sc" id="sn48.20.2"></a>
Paṭilābho tayo saṃkhittā,<br> vitthārā apare tayo;<br>
Paṭipanno ca sampanno,<br>
dasamaṃ āsavakkhayanti.
</p>
</blockquote><a href="../../sn48.1-10/pi/" rel="prev" class="previous">◀ Saṃyutta Nikāya 48.1–​10</a><a href="#" class="top">▲ TOP</a>
<a href="../../sn48.21-30/pi/" rel="prefetch" class="next">Saṃyutta Nikāya 48.21–​30 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Indriyasaṃyutta</div>
<div class="hidden">
Mudutaravagga</div>
<div class="hidden">
Paṭilābhasutta</div>
</div>
</body></html>