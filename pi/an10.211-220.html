<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu211" href="#an10.211">211. Paṭhamanirayasaggasutta</a></li>
<li><a id="menu212" href="#an10.212">212. Dutiyanirayasaggasutta</a></li>
<li><a id="menu213" href="#an10.213">213. Mātugāmasutta</a></li>
<li><a id="menu214" href="#an10.214">214. Upāsikāsutta</a></li>
<li><a id="menu215" href="#an10.215">215. Visāradasutta</a></li>
<li><a id="menu216" href="#an10.216">216. Saṃsappanīyasutta</a></li>
<li><a id="menu217" href="#an10.217">217. Paṭhamasañcetanikasutta</a></li>
<li><a id="menu218" href="#an10.218">218. Dutiyasañcetanikasutta</a></li>
<li><a id="menu219" href="#an10.219">219. Karajakāyasutta</a></li>
<li><a id="menu220" href="#an10.220">220. Adhammacariyāsutta</a></li>
</ul></div>
</div>
<section id="vagga"><section class="sutta" id="211"><article><hgroup id="an10.211"><h2>Aṅguttara Nikāya 10</h2> <h3>21. Karajakāyavagga</h3><h1><a href="#menu">211. Paṭhamanirayasaggasutta</a></h1></hgroup><p><a id="p_17A10_1392" class="ms"></a><a class="msdiv" id="msdiv211"></a><a class="sc" id="an10.211.1"></a> “Dasahi, bhikkhave, dhammehi samannāgato yathābhataṃ nikkhitto evaṃ niraye. Katamehi dasahi? Idha, bhikkhave, ekacco pāṇātipātī hoti, luddo lohitapāṇi hatapahate niviṭṭho adayāpanno sabbapāṇabhūtesu. <span class="brnum">(1)</span></p><p><a id="p_17A10_1393" class="ms"></a><a class="sc" id="an10.211.2"></a>
Adinnādāyī hoti, yaṃ taṃ parassa paravittūpakaraṇaṃ gāmagataṃ vā araññagataṃ vā, taṃ adinnaṃ theyyasaṅkhātaṃ ādātā hoti. <span class="brnum">(2)</span></p><p><a id="p_17A10_1394" class="ms"></a><a class="sc" id="an10.211.3"></a>
Kāmesu micchācārī hoti, yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sasāmikā saparidaṇḍā antamaso mālāguḷaparikkhittāpi, tathārūpāsu cārittaṃ āpajjitā hoti. <span class="brnum">(3)</span></p><p><a id="p_17A10_1395" class="ms"></a><a class="sc" id="an10.211.4"></a>
Musāvādī hoti, sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho:  ‘ehambho purisa, yaṃ jānāsi taṃ vadehī’ti, so ajānaṃ vā āha:  ‘jānāmī’ti, jānaṃ vā āha:  ‘na jānāmī’ti, apassaṃ vā āha:  ‘passāmī’ti, passaṃ vā āha:  ‘na passāmī’ti. Iti attahetu vā parahetu vā āmisakiñcikkhahetu vā sampajānamusā bhāsitā hoti. <span class="brnum">(4)</span></p><p><a id="p_17A10_1396" class="ms"></a><a class="sc" id="an10.211.5"></a>
Pisuṇavāco hoti, ito sutvā amutra akkhātā imesaṃ bhedāya, amutra vā sutvā imesaṃ akkhātā amūsaṃ bhedāya. Iti samaggānaṃ vā bhettā bhinnānaṃ vā anuppadātā vaggārāmo vaggarato vagganandī, vaggakaraṇiṃ vācaṃ bhāsitā hoti. <span class="brnum">(5)</span></p><p><a id="p_17A10_1397" class="ms"></a><a class="sc" id="an10.211.6"></a>
Pharusavāco hoti, yā sā vācā aṇḍakā kakkasā parakaṭukā parābhisajjanī kodhasāmantā asamādhisaṃvattanikā, tathārūpiṃ vācaṃ bhāsitā hoti. <span class="brnum">(6)</span></p><p><a id="p_17A10_1398" class="ms"></a><a class="sc" id="an10.211.7"></a>
Samphappalāpī hoti, akālavādī abhūtavādī anatthavādī adhammavādī avinayavādī, anidhānavatiṃ vācaṃ bhāsitā hoti akālena anapadesaṃ apariyantavatiṃ anatthasaṃhitaṃ. <span class="brnum">(7)</span></p><p><a id="p_17A10_1399" class="ms"></a><a class="sc" id="an10.211.8"></a>
Abhijjhālu hoti, yaṃ taṃ parassa paravittūpakaraṇaṃ taṃ abhijjhātā hoti:  ‘aho vata yaṃ parassa taṃ mama assā’ti. <span class="brnum">(8)</span></p><p><a id="p_17A10_1400" class="ms"></a><a class="sc" id="an10.211.9"></a>
Byāpannacitto hoti, paduṭṭhamanasaṅkappo:  ‘ime sattā haññantu vā bajjhantu vā ucchijjantu vā vinassantu vā mā vā ahesun’ti. <span class="brnum">(9)</span></p><p><a id="p_17A10_1401" class="ms"></a><a class="sc" id="an10.211.10"></a>
Micchādiṭṭhiko hoti, viparītadassano:  ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā <span class="brnum">(10)</span></p><p><a id="p_17A10_1402" class="ms"></a><a class="sc" id="an10.211.11"></a>
Sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. Imehi kho, bhikkhave, dasahi dhammehi samannāgato yathābhataṃ nikkhitto evaṃ niraye.</p><p><a id="p_17A10_1403" class="ms"></a><a class="sc" id="an10.211.12"></a>
Dasahi, bhikkhave, dhammehi samannāgato yathābhataṃ nikkhitto evaṃ sagge. Katamehi dasahi? Idha, bhikkhave, ekacco pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī dayāpanno, sabba­pāṇa­bhūta­hitā­nukampī viharati. <span class="brnum">(1)</span></p><p><a id="p_17A10_1404" class="ms"></a><a class="sc" id="an10.211.13"></a>
Adinnādānaṃ pahāya adinnādānā paṭivirato hoti. Yaṃ taṃ parassa paravittūpakaraṇaṃ gāmagataṃ vā araññagataṃ vā, na taṃ adinnaṃ theyyasaṅkhātaṃ ādātā hoti. <span class="brnum">(2)</span></p><p><a id="p_17A10_1405" class="ms"></a><a class="sc" id="an10.211.14"></a>
Kāmesumicchācāraṃ pahāya kāmesumicchācārā paṭivirato hoti. Yā tā māturakkhitā … pe … antamaso mālāguḷaparikkhittāpi, tathārūpāsu na cārittaṃ āpajjitā hoti. <span class="brnum">(3)</span></p><p><a id="p_17A10_1406" class="ms"></a><a class="sc" id="an10.211.15"></a>
Musāvādaṃ pahāya musāvādā paṭivirato hoti. Sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho:  ‘ehambho purisa, yaṃ jānāsi taṃ vadehī’ti, so ajānaṃ vā āha:  ‘na jānāmī’ti, jānaṃ vā āha:  ‘jānāmī’ti, apassaṃ vā āha:  ‘na passāmī’ti, passaṃ vā āha:  ‘passāmī’ti. Iti attahetu vā parahetu vā āmisakiñcikkhahetu vā na sampajānamusā bhāsitā hoti. <span class="brnum">(4)</span></p><p><a id="p_17A10_1407" class="ms"></a><a class="sc" id="an10.211.16"></a>
Pisuṇavācaṃ pahāya pisuṇāya vācāya paṭivirato hoti–  na ito sutvā amutra akkhātā imesaṃ bhedāya, amutra vā sutvā imesaṃ akkhātā amūsaṃ bhedāya. Iti bhinnānaṃ vā sandhātā sahitānaṃ vā anuppadātā samaggārāmo samaggarato samagganandī, samaggakaraṇiṃ vācaṃ bhāsitā hoti. <span class="brnum">(5)</span></p><p><a id="p_17A10_1408" class="ms"></a><a class="sc" id="an10.211.17"></a>
Pharusavācaṃ pahāya pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. <span class="brnum">(6)</span></p><p><a id="p_17A10_1409" class="ms"></a><a class="sc" id="an10.211.18"></a>
Samphappalāpaṃ pahāya samphappalāpā paṭivirato hoti kālavādī bhūtavādī, atthavādī dhammavādī vinayavādī, nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. <span class="brnum">(7)</span></p><p><a id="p_17A10_1410" class="ms"></a><a class="sc" id="an10.211.19"></a>
Anabhijjhālu hoti. Yaṃ taṃ parassa paravittūpakaraṇaṃ taṃ anabhijjhātā hoti:  ‘aho vata yaṃ parassa taṃ mama assā’ti. <span class="brnum">(8)</span></p><p><a id="p_17A10_1411" class="ms"></a><a class="sc" id="an10.211.20"></a>
Abyāpannacitto hoti appaduṭṭhamanasaṅkappo:  ‘ime sattā averā hontu abyāpajjā anīghā, sukhī attānaṃ pariharantū’ti. <span class="brnum">(9)</span></p><p><a id="p_17A10_1412" class="ms"></a><a class="sc" id="an10.211.21"></a>
Sammādiṭṭhiko hoti aviparītadassano:  ‘atthi dinnaṃ, atthi yiṭṭhaṃ, atthi hutaṃ, atthi sukaṭadukkaṭānaṃ kammānaṃ phalaṃ vipāko, atthi ayaṃ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti. <span class="brnum">(10)</span></p><p><a id="p_17A10_1413" class="ms"></a><a class="sc" id="an10.211.22"></a>
Imehi kho, bhikkhave, dasahi dhammehi samannāgato yathābhataṃ nikkhitto evaṃ sagge”ti.</p>
<p class="endsection">Paṭhamaṃ.</p></article></section><section class="sutta" id="212"><article><hgroup id="an10.212"><h1><a href="#menu">212. Dutiyanirayasaggasutta</a></h1></hgroup><p><a id="p_17A10_1415" class="ms"></a><a class="msdiv" id="msdiv212"></a><a class="sc" id="an10.212.1"></a>
“Dasahi, bhikkhave, dhammehi samannāgato yathābhataṃ nikkhitto evaṃ niraye. Katamehi dasahi? Idha, bhikkhave, ekacco pāṇātipātī hoti luddo lohitapāṇi hatapahate niviṭṭho adayāpanno sabbapāṇabhūtesu.</p><p><a id="p_17A10_1416" class="ms"></a><a class="sc" id="an10.212.2"></a>
Adinnādāyī hoti … kāmesumicchācārī hoti … musāvādī hoti … pisuṇavāco hoti … pharusavāco hoti … samphappalāpī hoti … abhijjhālu hoti … byāpannacitto hoti … micchādiṭṭhiko hoti viparītadassano:  ‘natthi dinnaṃ … pe … sayaṃ abhiññā sacchikatvā pavedentī’ti. Imehi kho, bhikkhave, dasahi dhammehi samannāgato yathābhataṃ nikkhitto evaṃ niraye.</p><p><a id="p_17A10_1417" class="ms"></a><a class="sc" id="an10.212.3"></a>
Dasahi, bhikkhave, dhammehi samannāgato yathābhataṃ nikkhitto evaṃ sagge. Katamehi dasahi? Idha, bhikkhave, ekacco pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī dayāpanno, sabba­pāṇa­bhūta­hitā­nukampī viharati.</p><p><a id="p_17A10_1418" class="ms"></a><a class="sc" id="an10.212.4"></a>
Adinnādānaṃ pahāya adinnādānā paṭivirato hoti … kāmesumicchācāraṃ pahāya kāmesumicchācārā paṭivirato hoti … musāvādaṃ pahāya musāvādā paṭivirato hoti … pisuṇaṃ vācaṃ pahāya pisuṇāya vācāya paṭivirato hoti … pharusaṃ vācaṃ pahāya pharusāya vācāya paṭivirato hoti … samphappalāpaṃ pahāya samphappalāpā paṭivirato hoti … anabhijjhālu hoti … abyāpannacitto hoti … sammādiṭṭhiko hoti aviparītadassano:  ‘atthi dinnaṃ … pe … ye imañca lokaṃ parañca lokaṃ sayaṃ abhiññā sacchikatvā pavedentī’ti. Imehi kho, bhikkhave, dasahi dhammehi samannāgato yathābhataṃ nikkhitto evaṃ sagge”ti.</p>
<p class="endsection">Dutiyaṃ.</p></article></section><section class="sutta" id="213"><article><hgroup id="an10.213"><h1><a href="#menu">213. Mātugāmasutta</a></h1></hgroup><p><a id="p_17A10_1420" class="ms"></a><a class="msdiv" id="msdiv213"></a><a class="sc" id="an10.213.1"></a>
“Dasahi, bhikkhave, dhammehi samannāgato mātugāmo yathābhataṃ nikkhitto evaṃ niraye. Katamehi dasahi? Pāṇātipātī hoti … pe … adinnādāyī hoti … kāmesumicchācārī hoti … musāvādī hoti … pisuṇavāco hoti … pharusavāco hoti … samphappalāpī hoti … abhijjhālu hoti … byāpannacitto hoti … micchādiṭṭhiko hoti …. Imehi kho, bhikkhave, dasahi dhammehi samannāgato mātugāmo yathābhataṃ nikkhitto evaṃ niraye.</p><p><a id="p_17A10_1421" class="ms"></a><a class="sc" id="an10.213.2"></a>
Dasahi, bhikkhave, dhammehi samannāgato mātugāmo yathābhataṃ nikkhitto evaṃ sagge. Katamehi dasahi? Pāṇātipātā paṭivirato hoti … pe … adinnādānā paṭivirato hoti … kāmesumicchācārā paṭivirato hoti … musāvādā paṭivirato hoti … pisuṇāya vācāya paṭivirato hoti … pharusāya vācāya paṭivirato hoti … samphappalāpā paṭivirato hoti … anabhijjhālu hoti … abyāpannacitto hoti … sammādiṭṭhiko hoti …. Imehi kho, bhikkhave, dasahi dhammehi samannāgato mātugāmo yathābhataṃ nikkhitto evaṃ sagge”ti.</p>
<p class="endsection">Tatiyaṃ.</p></article></section><section class="sutta" id="214"><article><hgroup id="an10.214"><h1><a href="#menu">214. Upāsikāsutta</a></h1></hgroup><p><a id="p_17A10_1423" class="ms"></a><a class="msdiv" id="msdiv214"></a><a class="sc" id="an10.214.1"></a>
“Dasahi, bhikkhave, dhammehi samannāgatā upāsikā yathābhataṃ nikkhittā evaṃ niraye. Katamehi dasahi? Pāṇātipātinī hoti … pe … micchādiṭṭhikā hoti …. Imehi kho, bhikkhave, dasahi dhammehi samannāgatā upāsikā yathābhataṃ nikkhittā evaṃ niraye.</p><p><a id="p_17A10_1424" class="ms"></a><a class="sc" id="an10.214.2"></a>
Dasahi, bhikkhave, dhammehi samannāgatā upāsikā yathābhataṃ nikkhittā evaṃ sagge. Katamehi dasahi? Pāṇātipātā paṭiviratā hoti … pe … sammādiṭṭhikā hoti …. Imehi kho, bhikkhave, dasahi dhammehi samannāgatā upāsikā yathābhataṃ nikkhittā evaṃ sagge”.</p>
<p class="endsection">Catutthaṃ.</p></article></section><section class="sutta" id="215"><article><hgroup id="an10.215"><h1><a href="#menu">215. Visāradasutta</a></h1></hgroup><p><a id="p_17A10_1426" class="ms"></a><a class="msdiv" id="msdiv215"></a><a class="sc" id="an10.215.1"></a>
“Dasahi, bhikkhave, dhammehi samannāgatā upāsikā avisāradā agāraṃ ajjhāvasati. Katamehi dasahi? Pāṇātipātinī hoti … adinnādāyinī hoti … kāmesumicchācārinī hoti … musāvādinī hoti … pisuṇavācā hoti … pharusavācā hoti … samphappalāpinī hoti … abhijjhālunī hoti … byāpannacittā hoti … micchādiṭṭhikā hoti …. Imehi kho, bhikkhave, dasahi dhammehi samannāgatā upāsikā avisāradā agāraṃ ajjhāvasati.</p><p><a id="p_17A10_1427" class="ms"></a><a class="sc" id="an10.215.2"></a>
Dasahi, bhikkhave, dhammehi samannāgatā upāsikā visāradā agāraṃ ajjhāvasati. Katamehi dasahi? Pāṇātipātā paṭiviratā hoti … adinnādānā paṭiviratā hoti … kāmesumicchācārā paṭiviratā hoti … musāvādā paṭiviratā hoti … pisuṇāya vācāya paṭiviratā hoti … pharusāya vācāya paṭiviratā hoti … samphappalāpā paṭiviratā hoti … anabhijjhālunī hoti … abyāpannacittā hoti … sammādiṭṭhikā hoti …. Imehi kho, bhikkhave, dasahi dhammehi samannāgatā upāsikā visāradā agāraṃ ajjhāvasatī”ti.</p>
<p class="endsection">Pañcamaṃ.</p></article></section><section class="sutta" id="216"><article><hgroup id="an10.216"><h1><a href="#menu">216. Saṃsappanīyasutta</a></h1></hgroup><p><a id="p_17A10_1429" class="ms"></a><a class="msdiv" id="msdiv216"></a><a class="sc" id="an10.216.1"></a>
“Saṃsappanīyapariyāyaṃ vo, bhikkhave, dhammapariyāyaṃ desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_17A10_1430" class="ms"></a><a class="sc" id="an10.216.2"></a>
“Katamo ca, bhikkhave, saṃsappanīyapariyāyo dhammapariyāyo? Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti–  kalyāṇaṃ vā pāpakaṃ vā–  tassa dāyādā bhavanti.</p><p><a id="p_17A10_1431" class="ms"></a><a class="sc" id="an10.216.3"></a>
Idha, bhikkhave, ekacco pāṇātipātī hoti luddo lohitapāṇi hatapahate niviṭṭho, adayāpanno sabbapāṇabhūtesu. So saṃsappati kāyena, saṃsappati vācāya, saṃsappati manasā. Tassa jimhaṃ kāyakammaṃ hoti, jimhaṃ vacīkammaṃ, jimhaṃ manokammaṃ, jimhā gati, jimhupapatti.</p><p><a id="p_17A10_1432" class="ms"></a><a class="sc" id="an10.216.4"></a>
Jimhagatikassa kho panāhaṃ, bhikkhave, jimhupapattikassa dvinnaṃ gatīnaṃ aññataraṃ gatiṃ vadāmi–  ye vā ekantadukkhā nirayā yā vā saṃsappajātikā tiracchānayoni. Katamā ca sā, bhikkhave, saṃsappajātikā tiracchānayoni? Ahi vicchikā satapadī nakulā biḷārā mūsikā ulūkā, ye vā panaññepi keci tiracchānayonikā sattā manusse disvā saṃsappanti. Iti kho, bhikkhave, bhūtā bhūtassa upapatti hoti. Yaṃ karoti tena upapajjati. Upapannamenaṃ phassā phusanti. Evamahaṃ, bhikkhave, ‘kammadāyādā sattā’ti vadāmi.</p><p><a id="p_17A10_1433" class="ms"></a><a class="sc" id="an10.216.5"></a>
Idha pana, bhikkhave, ekacco adinnādāyī hoti … pe … kāmesumicchācārī hoti … musāvādī hoti … pisuṇavāco hoti … pharusavāco hoti … samphappalāpī hoti … abhijjhālu hoti … byāpannacitto hoti … micchādiṭṭhiko hoti viparītadassano:  ‘natthi dinnaṃ … pe … sayaṃ abhiññā sacchikatvā pavedentī’ti. So saṃsappati kāyena, saṃsappati vācāya, saṃsappati manasā. Tassa jimhaṃ kāyakammaṃ hoti, jimhaṃ vacīkammaṃ, jimhaṃ manokammaṃ, jimhā gati, jimhupapatti.</p><p><a id="p_17A10_1434" class="ms"></a><a class="sc" id="an10.216.6"></a>
Jimhagatikassa kho panāhaṃ, bhikkhave, jimhupapattikassa dvinnaṃ gatīnaṃ aññataraṃ gatiṃ vadāmi–  ye vā ekantadukkhā nirayā yā vā saṃsappajātikā tiracchānayoni. Katamā ca sā, bhikkhave, saṃsappajātikā tiracchānayoni? Ahi vicchikā satapadī nakulā biḷārā mūsikā ulūkā, ye vā panaññepi keci tiracchānayonikā sattā manusse disvā saṃsappanti. Iti kho, bhikkhave, bhūtā bhūtassa upapatti hoti, yaṃ karoti tena upapajjati. Upapannamenaṃ phassā phusanti. Evamahaṃ, bhikkhave, ‘kammadāyādā sattā’ti vadāmi. Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti–  kalyāṇaṃ vā pāpakaṃ vā–  tassa dāyādā bhavanti.</p><p><a id="p_17A10_1435" class="ms"></a><a class="sc" id="an10.216.7"></a>
Idha, bhikkhave, ekacco pāṇātipātaṃ pahāya pāṇātipātā paṭivirato hoti nihitadaṇḍo nihitasattho, lajjī dayāpanno sabba­pāṇa­bhūta­hitā­nukampī viharati. So na saṃsappati kāyena, na saṃsappati vācāya, na saṃsappati manasā. Tassa uju kāyakammaṃ hoti, uju vacīkammaṃ, uju manokammaṃ, uju gati, ujupapatti.</p><p><a id="p_17A10_1436" class="ms"></a><a class="sc" id="an10.216.8"></a>
Ujugatikassa kho panāhaṃ, bhikkhave, ujupapattikassa dvinnaṃ gatīnaṃ aññataraṃ gatiṃ vadāmi–  ye vā ekantasukhā saggā yāni vā pana tāni uccākulāni khattiyamahāsālakulāni vā brāhmaṇamahāsālakulāni vā gahapatimahāsālakulāni vā aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni. Iti kho, bhikkhave, bhūtā bhūtassa upapatti hoti. Yaṃ karoti tena upapajjati. Upapannamenaṃ phassā phusanti. Evamahaṃ, bhikkhave, ‘kammadāyādā sattā’ti vadāmi.</p><p><a id="p_17A10_1437" class="ms"></a><a class="sc" id="an10.216.9"></a>
Idha pana, bhikkhave, ekacco adinnādānaṃ pahāya adinnādānā paṭivirato hoti … pe … kāmesumicchācārā paṭivirato hoti … musāvādaṃ pahāya musāvādā paṭivirato hoti … pisuṇaṃ vācaṃ pahāya pisuṇāya vācāya paṭivirato hoti … pharusaṃ vācaṃ pahāya pharusāya vācāya paṭivirato hoti … samphappalāpaṃ pahāya samphappalāpā paṭivirato hoti … anabhijjhālu hoti … abyāpannacitto hoti … sammādiṭṭhiko hoti aviparītadassano:  ‘atthi dinnaṃ … pe … ye imañca lokaṃ parañca lokaṃ sayaṃ abhiññā sacchikatvā pavedentī’ti. So na saṃsappati kāyena, na saṃsappati vācāya, na saṃsappati manasā. Tassa uju kāyakammaṃ hoti, uju vacīkammaṃ, uju manokammaṃ, uju gati, ujupapatti.</p><p><a id="p_17A10_1438" class="ms"></a><a class="sc" id="an10.216.10"></a>
Ujugatikassa kho pana ahaṃ, bhikkhave, ujupapattikassa dvinnaṃ gatīnaṃ aññataraṃ gatiṃ vadāmi–  ye vā ekantasukhā saggā yāni vā pana tāni uccākulāni khattiyamahāsālakulāni vā brāhmaṇamahāsālakulāni vā gahapatimahāsālakulāni vā aḍḍhāni mahaddhanāni mahābhogāni pahūtajātarūparajatāni pahūtavittūpakaraṇāni pahūtadhanadhaññāni. Iti kho, bhikkhave, bhūtā bhūtassa upapatti hoti. Yaṃ karoti tena upapajjati. Upapannamenaṃ phassā phusanti. Evamahaṃ, bhikkhave, ‘kammadāyādā sattā’ti vadāmi.</p><p><a id="p_17A10_1439" class="ms"></a><a class="sc" id="an10.216.11"></a>
Kammassakā, bhikkhave, sattā kammadāyādā kammayonī kammabandhū kammapaṭisaraṇā, yaṃ kammaṃ karonti–  kalyāṇaṃ vā pāpakaṃ vā–  tassa dāyādā bhavanti. Ayaṃ kho so, bhikkhave, saṃsappanīyapariyāyo dhammapariyāyo”ti.</p>
<p class="endsection">Chaṭṭhaṃ.</p></article></section><section class="sutta" id="217"><article><hgroup id="an10.217"><h1><a href="#menu">217. Paṭhamasañcetanikasutta</a></h1></hgroup><p><a id="p_17A10_1441" class="ms"></a><a class="msdiv" id="msdiv217"></a><a class="sc" id="an10.217.1"></a>
“Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi. Tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmi.</p><p><a id="p_17A10_1442" class="ms"></a><a class="sc" id="an10.217.2"></a>
Tatra, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti; catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti; tividhā manokammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1443" class="ms"></a><a class="sc" id="an10.217.3"></a>
Kathañca, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti? Idha, bhikkhave, ekacco pāṇātipātī hoti, luddo lohitapāṇi hatapahate niviṭṭho adayāpanno sabbapāṇabhūtesu. <span class="brnum">(1)</span></p><p><a id="p_17A10_1444" class="ms"></a><a class="sc" id="an10.217.4"></a>
Adinnādāyī hoti, yaṃ taṃ parassa paravittūpakaraṇaṃ gāmagataṃ vā araññagataṃ vā, taṃ adinnaṃ theyyasaṅkhātaṃ ādātā hoti. <span class="brnum">(2)</span></p><p><a id="p_17A10_1445" class="ms"></a><a class="sc" id="an10.217.5"></a>
Kāmesumicchācārī hoti, yā tā māturakkhitā … pe … antamaso mālāguḷaparikkhittāpi, tathārūpāsu cārittaṃ āpajjitā hoti. <span class="brnum">(3)</span></p><p><a id="p_17A10_1446" class="ms"></a><a class="sc" id="an10.217.6"></a>
Evaṃ kho, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1447" class="ms"></a><a class="sc" id="an10.217.7"></a>
Kathañca, bhikkhave, catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti? Idha, bhikkhave, ekacco musāvādī hoti. Sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho ‘ehambho purisa, yaṃ jānāsi taṃ vadehī’ti, so ajānaṃ vā āha:  ‘jānāmī’ti, jānaṃ vā āha:  ‘na jānāmī’ti, apassaṃ vā āha:  ‘passāmī’ti, passaṃ vā āha:  ‘na passāmī’ti, iti attahetu vā parahetu vā āmisakiñcikkhahetu vā sampajānamusā bhāsitā hoti. <span class="brnum">(4)</span></p><p><a id="p_17A10_1448" class="ms"></a><a class="sc" id="an10.217.8"></a>
Pisuṇavāco hoti, ito sutvā amutra akkhātā imesaṃ bhedāya, amutra vā sutvā imesaṃ akkhātā amūsaṃ bhedāya. Iti samaggānaṃ vā bhettā bhinnānaṃ vā anuppadātā vaggārāmo vaggarato vagganandī, vaggakaraṇiṃ vācaṃ bhāsitā hoti. <span class="brnum">(5)</span></p><p><a id="p_17A10_1449" class="ms"></a><a class="sc" id="an10.217.9"></a>
Pharusavāco hoti, yā sā vācā aṇḍakā kakkasā parakaṭukā parābhisajjanī kodhasāmantā. Asamādhisaṃvattanikā, tathārūpiṃ vācaṃ bhāsitā hoti. <span class="brnum">(6)</span></p><p><a id="p_17A10_1450" class="ms"></a><a class="sc" id="an10.217.10"></a>
Samphappalāpī hoti, akālavādī abhūtavādī anatthavādī adhammavādī avinayavādī, anidhānavatiṃ vācaṃ bhāsitā hoti akālena anapadesaṃ apariyantavatiṃ anatthasaṃhitaṃ. <span class="brnum">(7)</span></p><p><a id="p_17A10_1451" class="ms"></a><a class="sc" id="an10.217.11"></a>
Evaṃ kho, bhikkhave, catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1452" class="ms"></a><a class="sc" id="an10.217.12"></a>
Kathañca, bhikkhave, tividhā manokammanta­sando­sabyā­patti akusalasañcetanikā dukkhudrayā dukkhavipākā hoti? Idha, bhikkhave, ekacco abhijjhālu hoti. Yaṃ taṃ parassa paravittūpakaraṇaṃ, taṃ abhijjhātā hoti:  ‘aho vata, yaṃ parassa taṃ mama assā’ti. <span class="brnum">(8)</span></p><p><a id="p_17A10_1453" class="ms"></a><a class="sc" id="an10.217.13"></a>
Byāpannacitto hoti, paduṭṭhamanasaṅkappo:  ‘ime sattā haññantu vā bajjhantu vā ucchijjantu vā vinassantu vā mā vā ahesun’ti. <span class="brnum">(9)</span></p><p><a id="p_17A10_1454" class="ms"></a><a class="sc" id="an10.217.14"></a>
Micchādiṭṭhiko hoti, viparītadassano:  ‘natthi dinnaṃ … pe … ye imañca lokaṃ parañca lokaṃ sayaṃ abhiññā sacchikatvā pavedentī’ti. <span class="brnum">(10)</span></p><p><a id="p_17A10_1455" class="ms"></a><a class="sc" id="an10.217.15"></a>
Evaṃ kho, bhikkhave, tividhā manokammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1456" class="ms"></a><a class="sc" id="an10.217.16"></a>
Tividha­kāya­kammanta­sando­sabyā­patti­aku­sala­sañce­tani­kāhetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; catubbi­dhava­cīkammanta­sando­sabyā­patti­aku­sala­sañce­tani­kāhetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; tividha­mano­kammanta­sando­sabyā­patti akusalasañcetanikāhetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p><p><a id="p_17A10_1457" class="ms"></a><a class="sc" id="an10.217.17"></a>
Seyyathāpi, bhikkhave, apaṇṇako maṇi uddhaṅkhitto yena yeneva patiṭṭhāti suppatiṭṭhitaṃyeva patiṭṭhāti; evamevaṃ kho, bhikkhave, tividha­kāya­kammanta­sando­sabyā­patti­aku­sala­sañce­tani­kāhetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; catubbi­dhava­cīkammanta­sando­sabyā­patti­aku­sala­sañce­tani­kāhetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti; tividha­mano­kammanta­sando­sabyā­patti­aku­sala­sañce­tani­kāhetu vā sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantīti.</p><p><a id="p_17A10_1458" class="ms"></a><a class="sc" id="an10.217.18"></a>
Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi, tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmi.</p><p><a id="p_17A10_1459" class="ms"></a><a class="sc" id="an10.217.19"></a>
Tatra, bhikkhave, tividhā kāyakammantasampatti kusalasañcetanikā sukhudrayā sukhavipākā hoti; catubbidhā vacīkammantasampatti kusalasañcetanikā sukhudrayā sukhavipākā hoti; tividhā manokammantasampatti kusalasañcetanikā sukhudrayā sukhavipākā hoti.</p><p><a id="p_17A10_1460" class="ms"></a><a class="sc" id="an10.217.20"></a>
Kathañca, bhikkhave, tividhā kāyakammantasampatti kusalasañcetanikā sukhudrayā sukhavipākā hoti? Idha, bhikkhave, ekacco pāṇātipātā paṭivirato hoti nihitadaṇḍo nihitasattho lajjī dayāpanno, sabba­pāṇa­bhūta­hitā­nukampī viharati … pe …. <span class="brnum">(1)</span></p><p><a id="p_17A10_1461" class="ms"></a><a class="sc" id="an10.217.21"></a>
Adinnādānā paṭivirato hoti, yaṃ taṃ parassa paravittūpakaraṇaṃ gāmagataṃ vā araññagataṃ vā, na taṃ adinnaṃ theyyasaṅkhātaṃ ādātā hoti. <span class="brnum">(2)</span></p><p><a id="p_17A10_1462" class="ms"></a><a class="sc" id="an10.217.22"></a>
Kāmesumicchācāraṃ pahāya, kāmesumicchācārā paṭivirato hoti. Yā tā māturakkhitā … pe … antamaso mālāguḷaparikkhittāpi, tathārūpāsu na cārittaṃ āpajjitā hoti. <span class="brnum">(3)</span></p><p><a id="p_17A10_1463" class="ms"></a><a class="sc" id="an10.217.23"></a>
Evaṃ kho, bhikkhave, tividhā kāyakammantasampatti kusalasañcetanikā sukhudrayā sukhavipākā hoti.</p><p><a id="p_17A10_1464" class="ms"></a><a class="sc" id="an10.217.24"></a>
Kathañca, bhikkhave, catubbidhā vacīkammantasampatti kusalasañcetanikā sukhudrayā sukhavipākā hoti? Idha, bhikkhave, ekacco musāvādaṃ pahāya musāvādā paṭivirato hoti. Sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho ‘ehambho purisa, yaṃ jānāsi taṃ vadehī’ti, so ajānaṃ vā āha:  ‘na jānāmī’ti, jānaṃ vā āha:  ‘jānāmī’ti, apassaṃ vā āha:  ‘na passāmī’ti, passaṃ vā āha:  ‘passāmī’ti, iti attahetu vā parahetu vā āmisakiñcikkhahetu vā na sampajānamusā bhāsitā hoti. <span class="brnum">(4)</span></p><p><a id="p_17A10_1465" class="ms"></a><a class="sc" id="an10.217.25"></a>
Pisuṇaṃ vācaṃ pahāya, pisuṇāya vācāya paṭivirato hoti–  na ito sutvā amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya. Iti bhinnānaṃ vā sandhātā sahitānaṃ vā anuppadātā samaggārāmo samaggarato samagganandiṃ, samaggakaraṇiṃ vācaṃ bhāsitā hoti. <span class="brnum">(5)</span></p><p><a id="p_17A10_1466" class="ms"></a><a class="sc" id="an10.217.26"></a>
Pharusaṃ vācaṃ pahāya, pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṃ vācaṃ bhāsitā hoti. <span class="brnum">(6)</span></p><p><a id="p_17A10_1467" class="ms"></a><a class="sc" id="an10.217.27"></a>
Samphappalāpaṃ pahāya, samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṃ vācaṃ bhāsitā hoti kālena sāpadesaṃ pariyantavatiṃ atthasaṃhitaṃ. <span class="brnum">(7)</span></p><p><a id="p_17A10_1468" class="ms"></a><a class="sc" id="an10.217.28"></a>
Evaṃ kho, bhikkhave, catubbidhā vacīkammantasampatti kusalasañcetanikā sukhudrayā sukhavipākā hoti.</p><p><a id="p_17A10_1469" class="ms"></a><a class="sc" id="an10.217.29"></a>
Kathañca, bhikkhave, tividhā manokammantasampatti kusalasañcetanikā sukhudrayā sukhavipākā hoti? Idha, bhikkhave, ekacco anabhijjhālu hoti. Yaṃ taṃ parassa paravittūpakaraṇaṃ taṃ anabhijjhātā hoti:  ‘aho vata, yaṃ parassa taṃ mamassā’ti. <span class="brnum">(8)</span></p><p><a id="p_17A10_1470" class="ms"></a><a class="sc" id="an10.217.30"></a>
Abyāpannacitto hoti appaduṭṭhamanasaṅkappo:  ‘ime sattā averā hontu abyāpajjā anīghā, sukhī attānaṃ pariharantū’ti. <span class="brnum">(9)</span></p><p><a id="p_17A10_1471" class="ms"></a><a class="sc" id="an10.217.31"></a>
Sammādiṭṭhiko hoti aviparītadassano:  ‘atthi dinnaṃ, atthi yiṭṭhaṃ … pe … ye imañca lokaṃ parañca lokaṃ sayaṃ abhiññā sacchikatvā pavedentī’ti. <span class="brnum">(10)</span></p><p><a id="p_17A10_1472" class="ms"></a><a class="sc" id="an10.217.32"></a>
Evaṃ kho, bhikkhave, tividhā manokammantasampatti kusalasañcetanikā sukhudrayā sukhavipākā hoti.</p><p><a id="p_17A10_1473" class="ms"></a><a class="sc" id="an10.217.33"></a>
Tividha­kāya­kammanta­sampatti­kusa­lasañce­tani­kāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti; catubbi­dhava­cīkammanta­sampatti­kusa­lasañce­tani­kāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti; tividha­mano­kammanta­sampatti­kusa­lasañce­tani­kāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_17A10_1474" class="ms"></a><a class="sc" id="an10.217.34"></a>
Seyyathāpi, bhikkhave, apaṇṇako maṇi uddhaṅkhitto yena yeneva patiṭṭhāti suppatiṭṭhitaṃyeva patiṭṭhāti; evamevaṃ kho, bhikkhave, tividha­kāya­kammanta­sampatti­kusa­lasañce­tani­kāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti; catubbi­dhava­cīkammanta­sampatti­kusa­lasañce­tani­kāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti; tividha­mano­kammanta­sampatti­kusa­lasañce­tani­kāhetu vā sattā kāyassa bhedā paraṃ maraṇā sugatiṃ saggaṃ lokaṃ upapajjanti. Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi. Tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmī”ti. Sattamaṃ.</p></article></section><section class="sutta" id="218"><article><hgroup id="an10.218"><h1><a href="#menu">218. Dutiyasañcetanikasutta</a></h1></hgroup><p><a id="p_17A10_1475" class="ms"></a><a class="msdiv" id="msdiv218"></a><a class="sc" id="an10.218.1"></a>
“Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi, tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmi.</p><p><a id="p_17A10_1476" class="ms"></a><a class="sc" id="an10.218.2"></a>
Tatra, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti; catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti; tividhā manokammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1477" class="ms"></a><a class="sc" id="an10.218.3"></a>
Kathañca, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti … pe … evaṃ kho, bhikkhave, tividhā kāyakammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1478" class="ms"></a><a class="sc" id="an10.218.4"></a>
Kathañca, bhikkhave, catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti … pe … evaṃ kho, bhikkhave, catubbidhā vacīkammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1479" class="ms"></a><a class="sc" id="an10.218.5"></a>
Kathañca, bhikkhave, tividhā manokammanta­sando­sabyā­patti akusalasañcetanikā dukkhudrayā dukkhavipākā hoti … pe … evaṃ kho, bhikkhave, tividhā manokammanta­sando­sabyā­patti akusalasañcetanikā dukkhudrayā dukkhavipākā hoti.</p><p><a id="p_17A10_1480" class="ms"></a><a class="sc" id="an10.218.6"></a>
Tividha­kāya­kammanta­sando­sabyā­patti­aku­sala­sañce­tani­kāhetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti, catubbidhavacīkammanta … pe … tividha­mano­kammanta­sando­sabyā­patti­aku­sala­sañce­tani­kāhetu vā, bhikkhave, sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p><p><a id="p_17A10_1481" class="ms"></a><a class="sc" id="an10.218.7"></a>
Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi, tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmi.</p><p><a id="p_17A10_1482" class="ms"></a><a class="sc" id="an10.218.8"></a>
Tatra kho, bhikkhave, tividhā kāyakammantasampatti kusalasañcetanikā sukhudrayā sukhavipākā hoti; catubbidhā vacīkammantasampatti kusalasañcetanikā sukhudrayā sukhavipākā hoti; tividhā manokammantasampatti kusalasañcetanikā sukhudrayā sukhavipākā hoti.</p><p><a id="p_17A10_1483" class="ms"></a><a class="sc" id="an10.218.9"></a>
Kathañca, bhikkhave, tividhā kāyakammantasampatti kusalasañcetanikā sukhudrayā sukhavipākā hoti … pe … evaṃ kho, bhikkhave, tividhā kāyakammantasampatti kusalasañcetanikā sukhudrayā sukhavipākā hoti.</p><p><a id="p_17A10_1484" class="ms"></a><a class="sc" id="an10.218.10"></a>
Kathañca, bhikkhave, catubbidhā vacīkammantasampatti kusalasañcetanikā sukhudrayā sukhavipākā hoti … pe … evaṃ kho, bhikkhave, catubbidhā vacīkammantasampatti kusalasañcetanikā sukhudrayā sukhavipākā hoti.</p><p><a id="p_17A10_1485" class="ms"></a><a class="sc" id="an10.218.11"></a>
Kathañca, bhikkhave, tividhā manokammantasampatti kusalasañcetanikā sukhudrayā sukhavipākā hoti … pe … evaṃ kho, bhikkhave, tividhā manokammantasampatti kusalasañcetanikā sukhudrayā sukhavipākā hoti.</p><p><a id="p_17A10_1486" class="ms"></a><a class="sc" id="an10.218.12"></a>
Tividha­kāya­kammanta­sampatti­kusa­lasañce­tani­kāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti; catubbi­dhava­cīkammanta­sampatti … pe … tividha­mano­kammanta­sampatti­kusa­lasañce­tani­kāhetu vā, bhikkhave, sattā kāyassa bhedā paraṃ maraṇā sugatiṃ saggaṃ lokaṃ upapajjanti … pe ….</p>
<p class="endsection">Aṭṭhamaṃ.</p></article></section><section class="sutta" id="219"><article><hgroup id="an10.219"><h1><a href="#menu">219. Karajakāyasutta</a></h1></hgroup><p><a id="p_17A10_1488" class="ms"></a><a class="msdiv" id="msdiv219"></a><a class="sc" id="an10.219.1"></a>
“Nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi, tañca kho diṭṭheva dhamme upapajje vā apare vā pariyāye. Na tvevāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā dukkhassantakiriyaṃ vadāmi.</p><p><a id="p_17A10_1489" class="ms"></a><a class="sc" id="an10.219.2"></a>
Sa kho so, bhikkhave, ariyasāvako evaṃ vigatābhijjho vigatabyāpādo asammūḷho sampajāno paṭissato mettāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati.</p><p><a id="p_17A10_1490" class="ms"></a><a class="sc" id="an10.219.3"></a>
So evaṃ pajānāti:  ‘pubbe kho me idaṃ cittaṃ parittaṃ ahosi abhāvitaṃ, etarahi pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ kammaṃ, na taṃ tatrāvasissati na taṃ tatrāvatiṭṭhatī’ti.</p><p><a id="p_17A10_1491" class="ms"></a><a class="sc" id="an10.219.4"></a>
Taṃ kiṃ maññatha, bhikkhave, daharatagge ce so ayaṃ kumāro mettaṃ cetovimuttiṃ bhāveyya, api nu kho pāpakammaṃ kareyyā”ti? “No hetaṃ, bhante”.</p><p><a id="p_17A10_1492" class="ms"></a><a class="sc" id="an10.219.5"></a>
“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ, bhante. Akarontañhi, bhante, pāpakammaṃ kuto dukkhaṃ phusissatī”ti.</p><p><a id="p_17A10_1493" class="ms"></a><a class="sc" id="an10.219.6"></a>
“Bhāvetabbā kho panāyaṃ, bhikkhave, mettācetovimutti itthiyā vā purisena vā. Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ, bhikkhave, macco. So evaṃ pajānāti:  ‘yaṃ kho me idaṃ kiñci pubbe iminā karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ bhavissatī’ti. Evaṃ bhāvitā kho, bhikkhave, mettā cetovimutti anāgāmitāya saṃvattati, idha paññassa bhikkhuno uttari vimuttiṃ appaṭivijjhato.</p><p><a id="p_17A10_1494" class="ms"></a><a class="sc" id="an10.219.7"></a>
Karuṇāsahagatena cetasā … muditāsahagatena cetasā … upekkhāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyāpajjena pharitvā viharati.</p><p><a id="p_17A10_1495" class="ms"></a><a class="sc" id="an10.219.8"></a>
So evaṃ pajānāti:  ‘pubbe kho me idaṃ cittaṃ parittaṃ ahosi abhāvitaṃ, etarahi pana me idaṃ cittaṃ appamāṇaṃ subhāvitaṃ. Yaṃ kho pana kiñci pamāṇakataṃ kammaṃ, na taṃ tatrāvasissati na taṃ tatrāvatiṭṭhatī’ti.</p><p><a id="p_17A10_1496" class="ms"></a><a class="sc" id="an10.219.9"></a>
Taṃ kiṃ maññatha, bhikkhave, daharatagge ce so ayaṃ kumāro upekkhaṃ cetovimuttiṃ bhāveyya, api nu kho pāpakammaṃ kareyyā”ti? “No hetaṃ, bhante”.</p><p><a id="p_17A10_1497" class="ms"></a><a class="sc" id="an10.219.10"></a>
“Akarontaṃ kho pana pāpakammaṃ api nu kho dukkhaṃ phuseyyā”ti? “No hetaṃ, bhante. Akarontañhi, bhante, pāpakammaṃ kuto dukkhaṃ phusissatī”ti.</p><p><a id="p_17A10_1498" class="ms"></a><a class="sc" id="an10.219.11"></a>
“Bhāvetabbā kho panāyaṃ, bhikkhave, upekkhā cetovimutti itthiyā vā purisena vā. Itthiyā vā, bhikkhave, purisassa vā nāyaṃ kāyo ādāya gamanīyo. Cittantaro ayaṃ, bhikkhave, macco. So evaṃ pajānāti:  ‘yaṃ kho me idaṃ kiñci pubbe iminā karajakāyena pāpakammaṃ kataṃ, sabbaṃ taṃ idha vedanīyaṃ; na taṃ anugaṃ bhavissatī’ti. Evaṃ bhāvitā kho, bhikkhave, upekkhā cetovimutti anāgāmitāya saṃvattati, idha paññassa bhikkhuno uttari vimuttiṃ appaṭivijjhato”ti.</p>
<p class="endsection">Navamaṃ.</p></article></section><section class="sutta" id="220"><article><hgroup id="an10.220"><h1><a href="#menu">220. Adhammacariyāsutta</a></h1></hgroup><p><a id="p_17A10_1500" class="ms"></a><a class="msdiv" id="msdiv220"></a><a class="sc" id="an10.220.1"></a>
Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca:  “ko nu kho, bho gotama, hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti? “Adhamma­cari­yāvi­sama­cari­yāhetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti.</p><p><a id="p_17A10_1501" class="ms"></a><a class="sc" id="an10.220.2"></a>
“Ko pana, bho gotama, hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti? “Dhamma­cari­yāsa­maca­riyā­hetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_17A10_1502" class="ms"></a><a class="sc" id="an10.220.3"></a>
“Na kho ahaṃ imassa bhoto gotamassa saṃkhittena bhāsitassa vitthārena atthaṃ ājānāmi. Sādhu me bhavaṃ gotamo tathā dhammaṃ desetu yathāhaṃ imassa bhoto gotamassa saṃkhittena bhāsitassa vitthārena atthaṃ ājāneyyan”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho so brāhmaṇo bhagavato paccassosi. Bhagavā etadavoca: </p><p><a id="p_17A10_1503" class="ms"></a><a class="sc" id="an10.220.4"></a>
“Tividhā kho, brāhmaṇa, kāyena adhamma­cari­yāvi­sama­cariyā hoti; catubbidhā vācāya adhamma­cari­yāvi­sama­cariyā hoti; tividhā manasā adhamma­cari­yāvi­sama­cariyā hoti.</p><p><a id="p_17A10_1504" class="ms"></a><a class="sc" id="an10.220.5"></a>
Kathañca, brāhmaṇa, tividhā kāyena adhamma­cari­yāvi­sama­cariyā hoti … pe … evaṃ kho, brāhmaṇa, tividhā kāyena adhammacariyā visamacariyā hoti.</p><p><a id="p_17A10_1505" class="ms"></a><a class="sc" id="an10.220.6"></a>
Kathañca, brāhmaṇa, catubbidhā vācāya adhamma­cari­yāvi­sama­cariyā hoti … pe … evaṃ kho, brāhmaṇa, catubbidhā vācāya adhamma­cari­yāvi­sama­cariyā hoti.</p><p><a id="p_17A10_1506" class="ms"></a><a class="sc" id="an10.220.7"></a>
Kathañca, brāhmaṇa, tividhā manasā adhamma­cari­yāvi­sama­cariyā hoti … pe … evaṃ kho, brāhmaṇa, tividhā manasā adhamma­cari­yāvi­sama­cariyā hoti. Evaṃ adhamma­cari­yāvi­sama­cari­yāhetu kho, brāhmaṇa, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.</p><p><a id="p_17A10_1507" class="ms"></a><a class="sc" id="an10.220.8"></a>
Tividhā, brāhmaṇa, kāyena dhammacariyāsamacariyā hoti; catubbidhā vācāya dhammacariyāsamacariyā hoti; tividhā manasā dhammacariyāsamacariyā hoti.</p><p><a id="p_17A10_1508" class="ms"></a><a class="sc" id="an10.220.9"></a>
Kathañca, brāhmaṇa, tividhā kāyena dhammacariyāsamacariyā hoti … pe … evaṃ kho, brāhmaṇa, tividhā kāyena dhammacariyāsamacariyā hoti.</p><p><a id="p_17A10_1509" class="ms"></a><a class="sc" id="an10.220.10"></a>
Kathañca, brāhmaṇa, catubbidhā vācāya dhammacariyāsamacariyā hoti … pe … evaṃ kho, brāhmaṇa, catubbidhā vācāya dhammacariyāsamacariyā hoti.</p><p><a id="p_17A10_1510" class="ms"></a><a class="sc" id="an10.220.11"></a>
Kathañca, brāhmaṇa, tividhā manasā dhammacariyāsamacariyā hoti … pe … evaṃ kho, brāhmaṇa, tividhā manasā dhammacariyāsamacariyā hoti. Evaṃ dhamma­cari­yāsa­maca­riyā­hetu kho, brāhmaṇa, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_17A10_1511" class="ms"></a><a class="sc" id="an10.220.12"></a>
“Abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Dasamaṃ.</p>
<p class="endsection">Karajakāyavaggo paṭhamo.</p><a href="../../an10.199-210/pi/" rel="prev" class="previous">◀ Aṅguttara Nikāya 10.199–​210</a><a href="#" class="top">▲ TOP</a>
<a href="../../an10.221-236/pi/" rel="prefetch" class="next">Aṅguttara Nikāya 10.221–​236 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Karajakāyavagga</div>
<div class="hidden">
Paṭhamanirayasaggasutta</div>
</div>
</body></html>