<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu111" href="#an5.111">111. Kulūpakasutta</a></li>
<li><a id="menu112" href="#an5.112">112. Pacchāsamaṇasutta</a></li>
<li><a id="menu113" href="#an5.113">113. Sammāsamādhisutta</a></li>
<li><a id="menu114" href="#an5.114">114. Andhakavindasutta</a></li>
<li><a id="menu115" href="#an5.115">115. Maccharinīsutta</a></li>
<li><a id="menu116" href="#an5.116">116. Vaṇṇanāsutta</a></li>
<li><a id="menu117" href="#an5.117">117. Issukinīsutta</a></li>
<li><a id="menu118" href="#an5.118">118. Micchādiṭṭhikasutta</a></li>
<li><a id="menu119" href="#an5.119">119. Micchāvācāsutta</a></li>
<li><a id="menu120" href="#an5.120">120. Micchāvāyāmasutta</a></li>
</ul></div>
</div>
<section id="vagga"><section class="sutta" id="111"><article><hgroup id="an5.111"><h2>Aṅguttara Nikāya 5</h2> <h3>12. Andhakavindavagga</h3><h1><a href="#menu">111. Kulūpakasutta</a></h1></hgroup><p><a id="p_16A5_663" class="ms"></a><a class="msdiv" id="msdiv111"></a><a class="sc" id="an5.111.1"></a> “Pañcahi, bhikkhave, dhammehi samannāgato kulūpako bhikkhu kulesu appiyo ca hoti amanāpo ca agaru ca abhāvanīyo ca. Katamehi pañcahi? Asanthavavissāsī ca hoti, anissaravikappī ca, vissaṭṭhupasevī ca, upakaṇṇakajappī ca, atiyācanako ca. Imehi kho, bhikkhave, pañcahi dhammehi samannāgato kulūpako bhikkhu kulesu appiyo ca hoti amanāpo ca agaru ca abhāvanīyo ca.</p><p><a id="p_16A5_664" class="ms"></a><a class="sc" id="an5.111.2"></a>
Pañcahi, bhikkhave, dhammehi samannāgato kulūpako bhikkhu kulesu piyo ca hoti manāpo ca garu ca bhāvanīyo ca. Katamehi pañcahi? Na asanthavavissāsī ca hoti, na anissaravikappī ca, na vissaṭṭhupasevī ca, na upakaṇṇakajappī ca, na atiyācanako ca. Imehi kho, bhikkhave, pañcahi dhammehi samannāgato kulūpako bhikkhu kulesu piyo ca hoti manāpo ca garu ca bhāvanīyo cā”ti.</p>
<p class="endsection">Paṭhamaṃ.</p></article></section><section class="sutta" id="112"><article><hgroup id="an5.112"><h1><a href="#menu">112. Pacchāsamaṇasutta</a></h1></hgroup><p><a id="p_16A5_666" class="ms"></a><a class="msdiv" id="msdiv112"></a><a class="sc" id="an5.112.1"></a>
“Pañcahi, bhikkhave, dhammehi samannāgato pacchāsamaṇo na ādātabbo. Katamehi pañcahi? Atidūre vā gacchati accāsanne vā, na pattapariyāpannaṃ gaṇhati, āpattisāmantā bhaṇamānaṃ na nivāreti, bhaṇamānassa antarantarā kathaṃ opāteti, duppañño hoti jaḷo eḷamūgo. Imehi kho, bhikkhave, pañcahi dhammehi samannāgato pacchāsamaṇo na ādātabbo.</p><p><a id="p_16A5_667" class="ms"></a><a class="sc" id="an5.112.2"></a>
Pañcahi, bhikkhave, dhammehi samannāgato pacchāsamaṇo ādātabbo. Katamehi pañcahi? Nātidūre gacchati na accāsanne, pattapariyāpannaṃ gaṇhati, āpattisāmantā bhaṇamānaṃ nivāreti, bhaṇamānassa na antarantarā kathaṃ opāteti, paññavā hoti ajaḷo aneḷamūgo. Imehi kho, bhikkhave, pañcahi dhammehi samannāgato pacchāsamaṇo ādātabbo”ti.</p>
<p class="endsection">Dutiyaṃ.</p></article></section><section class="sutta" id="113"><article><hgroup id="an5.113"><h1><a href="#menu">113. Sammāsamādhisutta</a></h1></hgroup><p><a id="p_16A5_669" class="ms"></a><a class="msdiv" id="msdiv113"></a><a class="sc" id="an5.113.1"></a>
“Pañcahi, bhikkhave, dhammehi samannāgato bhikkhu abhabbo sammāsamādhiṃ upasampajja viharituṃ. Katamehi pañcahi? Idha, bhikkhave, bhikkhu akkhamo hoti rūpānaṃ, akkhamo saddānaṃ, akkhamo gandhānaṃ, akkhamo rasānaṃ, akkhamo phoṭṭhabbānaṃ. Imehi kho, bhikkhave, pañcahi dhammehi samannāgato bhikkhu abhabbo sammāsamādhiṃ upasampajja viharituṃ.</p><p><a id="p_16A5_670" class="ms"></a><a class="sc" id="an5.113.2"></a>
Pañcahi, bhikkhave, dhammehi samannāgato bhikkhu bhabbo sammāsamādhiṃ upasampajja viharituṃ. Katamehi pañcahi? Idha, bhikkhave, bhikkhu khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ. Imehi kho, bhikkhave, pañcahi dhammehi samannāgato bhikkhu bhabbo sammāsamādhiṃ upasampajja viharitun”ti.</p>
<p class="endsection">Tatiyaṃ.</p></article></section><section class="sutta" id="114"><article><hgroup id="an5.114"><h1><a href="#menu">114. Andhakavindasutta</a></h1></hgroup><p><a id="p_16A5_672" class="ms"></a><a class="msdiv" id="msdiv114"></a><a class="sc" id="an5.114.1"></a>
Ekaṃ samayaṃ bhagavā magadhesu viharati andhakavinde. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: </p><p><a id="p_16A5_673" class="ms"></a><a class="sc" id="an5.114.2"></a>
“Ye te, ānanda, bhikkhū navā acirapabbajitā adhunāgatā imaṃ dhammavinayaṃ, te vo, ānanda, bhikkhū pañcasu dhammesu samādapetabbā nivesetabbā patiṭṭhāpetabbā. Katamesu pañcasu? ‘Etha tumhe, āvuso, sīlavā hotha, pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino, samādāya sikkhatha sikkhāpadesū’ti–  iti pātimokkhasaṃvare samādapetabbā nivesetabbā patiṭṭhāpetabbā.</p><p><a id="p_16A5_674" class="ms"></a><a class="sc" id="an5.114.3"></a>
‘Etha tumhe, āvuso, indriyesu guttadvārā viharatha ārakkhasatino nipakkasatino, sārakkhitamānasā satārakkhena cetasā samannāgatā’ti–  iti indriyasaṃvare samādapetabbā nivesetabbā patiṭṭhāpetabbā.</p><p><a id="p_16A5_675" class="ms"></a><a class="sc" id="an5.114.4"></a>
‘Etha tumhe, āvuso, appabhassā hotha, bhasse pariyantakārino’ti–  iti bhassapariyante samādapetabbā nivesetabbā patiṭṭhāpetabbā.</p><p><a id="p_16A5_676" class="ms"></a><a class="sc" id="an5.114.5"></a>
‘Etha tumhe, āvuso, āraññikā hotha, araññavanapatthāni pantāni senāsanāni paṭisevathā’ti–  iti kāyavūpakāse samādapetabbā nivesetabbā patiṭṭhāpetabbā.</p><p><a id="p_16A5_677" class="ms"></a><a class="sc" id="an5.114.6"></a>
‘Etha tumhe, āvuso, sammādiṭṭhikā hotha sammādassanena samannāgatā’ti–  iti sammādassane samādapetabbā nivesetabbā patiṭṭhāpetabbā. Ye te, ānanda, bhikkhū navā acirapabbajitā adhunāgatā imaṃ dhammavinayaṃ, te vo, ānanda, bhikkhū imesu pañcasu dhammesu samādapetabbā nivesetabbā patiṭṭhāpetabbā”ti.</p>
<p class="endsection">Catutthaṃ.</p></article></section><section class="sutta" id="115"><article><hgroup id="an5.115"><h1><a href="#menu">115. Maccharinīsutta</a></h1></hgroup><p><a id="p_16A5_679" class="ms"></a><a class="msdiv" id="msdiv115"></a><a class="sc" id="an5.115.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Āvāsamaccharinī hoti, kulamaccharinī hoti, lābhamaccharinī hoti, vaṇṇamaccharinī hoti, dhammamaccharinī hoti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_680" class="ms"></a><a class="sc" id="an5.115.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Na āvāsamaccharinī hoti, na kulamaccharinī hoti, na lābhamaccharinī hoti, na vaṇṇamaccharinī hoti, na dhammamaccharinī hoti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Pañcamaṃ.</p></article></section><section class="sutta" id="116"><article><hgroup id="an5.116"><h1><a href="#menu">116. Vaṇṇanāsutta</a></h1></hgroup><p><a id="p_16A5_682" class="ms"></a><a class="msdiv" id="msdiv116"></a><a class="sc" id="an5.116.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, ananuvicca apariyogāhetvā appasādanīye ṭhāne pasādaṃ upadaṃseti, ananuvicca apariyogāhetvā pasādanīye ṭhāne appasādaṃ upadaṃseti, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_683" class="ms"></a><a class="sc" id="an5.116.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, anuvicca pariyogāhetvā appasādanīye ṭhāne appasādaṃ upadaṃseti, anuvicca pariyogāhetvā pasādanīye ṭhāne pasādaṃ upadaṃseti, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Chaṭṭhaṃ.</p></article></section><section class="sutta" id="117"><article><hgroup id="an5.117"><h1><a href="#menu">117. Issukinīsutta</a></h1></hgroup><p><a id="p_16A5_685" class="ms"></a><a class="msdiv" id="msdiv117"></a><a class="sc" id="an5.117.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, issukinī ca hoti, maccharinī ca, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_686" class="ms"></a><a class="sc" id="an5.117.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, anissukinī ca hoti, amaccharinī ca, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Sattamaṃ.</p></article></section><section class="sutta" id="118"><article><hgroup id="an5.118"><h1><a href="#menu">118. Micchādiṭṭhikasutta</a></h1></hgroup><p><a id="p_16A5_688" class="ms"></a><a class="msdiv" id="msdiv118"></a><a class="sc" id="an5.118.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, micchādiṭṭhikā ca hoti, micchāsaṅkappā ca, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_689" class="ms"></a><a class="sc" id="an5.118.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, sammādiṭṭhikā ca, hoti, sammāsaṅkappā ca, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Aṭṭhamaṃ.</p></article></section><section class="sutta" id="119"><article><hgroup id="an5.119"><h1><a href="#menu">119. Micchāvācāsutta</a></h1></hgroup><p><a id="p_16A5_691" class="ms"></a><a class="msdiv" id="msdiv119"></a><a class="sc" id="an5.119.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, micchāvācā ca hoti, micchākammantā ca, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_692" class="ms"></a><a class="sc" id="an5.119.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, sammāvācā ca hoti, sammākammantā ca, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Navamaṃ.</p></article></section><section class="sutta" id="120"><article><hgroup id="an5.120"><h1><a href="#menu">120. Micchāvāyāmasutta</a></h1></hgroup><p><a id="p_16A5_694" class="ms"></a><a class="msdiv" id="msdiv120"></a><a class="sc" id="an5.120.1"></a>
“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, micchāvāyāmā ca hoti, micchāsatinī ca, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.</p><p><a id="p_16A5_695" class="ms"></a><a class="sc" id="an5.120.2"></a>
Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, sammāvāyāmā ca hoti, sammāsatinī ca, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.</p>
<p class="endsection">Dasamaṃ.</p>
<p class="endsection">Andhakavindavaggo dutiyo.</p><blockquote class="uddanagatha"><p><a id="p_16A5_699" class="ms"></a><a class="sc" id="an5.120.3"></a>
Kulūpako pacchāsamaṇo,<br> samādhiandhakavindaṃ;<br>
Maccharī vaṇṇanā issā,<br>
diṭṭhivācāya vāyamāti.
</p>
</blockquote><a href="../../an5.101-110/pi/" rel="prev" class="previous">◀ Aṅguttara Nikāya 5.101–​110</a><a href="#" class="top">▲ TOP</a>
<a href="../../an5.121-130/pi/" rel="prefetch" class="next">Aṅguttara Nikāya 5.121–​130 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tatiyapaṇṇāsaka</div>
<div class="hidden">
Andhakavindavagga</div>
<div class="hidden">
Kulūpakasutta</div>
</div>
</body></html>