<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#sn1.41">41. Ādittasutta</a></li>
<li><a id="menu42" href="#sn1.42">42. Kiṃdadasutta</a></li>
<li><a id="menu43" href="#sn1.43">43. Annasutta</a></li>
<li><a id="menu44" href="#sn1.44">44. Ekamūlasutta</a></li>
<li><a id="menu45" href="#sn1.45">45. Anomasutta</a></li>
<li><a id="menu46" href="#sn1.46">46. Accharāsutta</a></li>
<li><a id="menu47" href="#sn1.47">47. Vanaropasutta</a></li>
<li><a id="menu48" href="#sn1.48">48. Jetavanasutta</a></li>
<li><a id="menu49" href="#sn1.49">49. Maccharisutta</a></li>
<li><a id="menu50" href="#sn1.50">50. Ghaṭīkārasutta</a></li>
</ul></div>
</div>
<section id="vagga"><section class="sutta" id="41"><article><hgroup id="sn1.41"><h2>Saṃyutta Nikāya 1</h2> <h3>5. Ādittavagga</h3><h1><a href="#menu">41. Ādittasutta</a></h1></hgroup><p><a id="p_12S1_238" class="ms"></a><a class="msdiv" id="msdiv41"></a><a class="sc" id="sn1.41.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_239" class="ms"></a><a class="sc" id="sn1.41.2"></a>
“Ādittasmiṃ agārasmiṃ,<br> yaṃ nīharati bhājanaṃ;<br>
Taṃ tassa hoti atthāya,<br>
no ca yaṃ tattha ḍayhati.
</p><p><a id="p_12S1_240" class="ms"></a><a class="sc" id="sn1.41.3"></a>
Evaṃ ādittako loko,<br> jarāya maraṇena ca;<br>
Nīharetheva dānena,<br>
dinnaṃ hoti sunīhataṃ.
</p><p><a id="p_12S1_241" class="ms"></a><a class="sc" id="sn1.41.4"></a>
Dinnaṃ sukhaphalaṃ hoti,<br> nādinnaṃ hoti taṃ tathā;<br>
Corā haranti rājāno,<br>
aggi ḍahati nassati.
</p><p><a id="p_12S1_242" class="ms"></a><a class="sc" id="sn1.41.5"></a>
Atha antena jahati,<br> Sarīraṃ sapariggahaṃ;<br>
Etadaññāya medhāvī,<br>
Bhuñjetha ca dadetha ca;<br>
Datvā ca bhutvā ca yathānubhāvaṃ,<br>
Anindito saggamupeti ṭhānan”ti.
</p>
</blockquote></article></section><section class="sutta" id="42"><article><hgroup id="sn1.42"><h1><a href="#menu">42. Kiṃdadasutta</a></h1></hgroup><blockquote class="gatha"><p><a id="p_12S1_243" class="ms"></a><a class="msdiv" id="msdiv42"></a><a class="sc" id="sn1.42.1"></a>
“Kiṃdado balado hoti,<br> kiṃdado hoti vaṇṇado;<br>
Kiṃdado sukhado hoti,<br>
kiṃdado hoti cakkhudo;<br>
Ko ca sabbadado hoti,<br>
taṃ me akkhāhi pucchito”ti.
</p><p><a id="p_12S1_244" class="ms"></a><a class="sc" id="sn1.42.2"></a>
“Annado balado hoti,<br> vatthado hoti vaṇṇado;<br>
Yānado sukhado hoti,<br>
dīpado hoti cakkhudo.
</p><p><a id="p_12S1_245" class="ms"></a><a class="sc" id="sn1.42.3"></a>
So ca sabbadado hoti,<br> yo dadāti upassayaṃ;<br>
Amataṃ dado ca so hoti,<br>
yo dhammamanusāsatī”ti.
</p>
</blockquote></article></section><section class="sutta" id="43"><article><hgroup id="sn1.43"><h1><a href="#menu">43. Annasutta</a></h1></hgroup><blockquote class="gatha"><p><a id="p_12S1_246" class="ms"></a><a class="msdiv" id="msdiv43"></a><a class="sc" id="sn1.43.1"></a>
“Annamevābhinandanti,<br> ubhaye devamānusā;<br>
Atha ko nāma so yakkho,<br>
yaṃ annaṃ nābhinandatī”ti.
</p><p><a id="p_12S1_247" class="ms"></a><a class="sc" id="sn1.43.2"></a>
“Ye naṃ dadanti saddhāya,<br> vippasannena cetasā;<br>
Tameva annaṃ bhajati,<br>
asmiṃ loke paramhi ca.
</p><p><a id="p_12S1_248" class="ms"></a><a class="sc" id="sn1.43.3"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote></article></section><section class="sutta" id="44"><article><hgroup id="sn1.44"><h1><a href="#menu">44. Ekamūlasutta</a></h1></hgroup><blockquote class="gatha"><p><a id="p_12S1_249" class="ms"></a><a class="msdiv" id="msdiv44"></a><a class="sc" id="sn1.44.1"></a>
“Ekamūlaṃ dvirāvaṭṭaṃ,<br> timalaṃ pañcapattharaṃ;<br>
Samuddaṃ dvādasāvaṭṭaṃ,<br>
pātālaṃ atarī isī”ti.
</p>
</blockquote></article></section><section class="sutta" id="45"><article><hgroup id="sn1.45"><h1><a href="#menu">45. Anomasutta</a></h1></hgroup><blockquote class="gatha"><p><a id="p_12S1_250" class="ms"></a><a class="msdiv" id="msdiv45"></a><a class="sc" id="sn1.45.1"></a>
“Anomanāmaṃ nipuṇatthadassiṃ,<br> Paññādadaṃ kāmālaye asattaṃ;<br>
Taṃ passatha sabbaviduṃ sumedhaṃ,<br>
Ariye pathe kamamānaṃ mahesin”ti.
</p>
</blockquote></article></section><section class="sutta" id="46"><article><hgroup id="sn1.46"><h1><a href="#menu">46. Accharāsutta</a></h1></hgroup><blockquote class="gatha"><p><a id="p_12S1_251" class="ms"></a><a class="msdiv" id="msdiv46"></a><a class="sc" id="sn1.46.1"></a>
“Accharāgaṇasaṅghuṭṭhaṃ,<br> pisācagaṇasevitaṃ;<br>
Vanantaṃ mohanaṃ nāma,<br>
kathaṃ yātrā bhavissatī”ti.
</p><p><a id="p_12S1_252" class="ms"></a><a class="sc" id="sn1.46.2"></a>
“Ujuko nāma so maggo,<br> abhayā nāma sā disā;<br>
Ratho akūjano nāma,<br>
dhammacakkehi saṃyuto.
</p><p><a id="p_12S1_253" class="ms"></a><a class="sc" id="sn1.46.3"></a>
Hirī tassa apālambo,<br> satyassa parivāraṇaṃ;<br>
Dhammāhaṃ sārathiṃ brūmi,<br>
sammādiṭṭhipurejavaṃ.
</p><p><a id="p_12S1_254" class="ms"></a><a class="sc" id="sn1.46.4"></a>
Yassa etādisaṃ yānaṃ,<br> itthiyā purisassa vā;<br>
Sa ve etena yānena,<br>
nibbānasseva santike”ti.
</p>
</blockquote></article></section><section class="sutta" id="47"><article><hgroup id="sn1.47"><h1><a href="#menu">47. Vanaropasutta</a></h1></hgroup><blockquote class="gatha"><p><a id="p_12S1_255" class="ms"></a><a class="msdiv" id="msdiv47"></a><a class="sc" id="sn1.47.1"></a>
“Kesaṃ divā ca ratto ca,<br> sadā puññaṃ pavaḍḍhati;<br>
Dhammaṭṭhā sīlasampannā,<br>
ke janā saggagāmino”ti.
</p><p><a id="p_12S1_256" class="ms"></a><a class="sc" id="sn1.47.2"></a>
“Ārāmaropā vanaropā,<br> ye janā setukārakā;<br>
Papañca udapānañca,<br>
ye dadanti upassayaṃ.
</p><p><a id="p_12S1_257" class="ms"></a><a class="sc" id="sn1.47.3"></a>
Tesaṃ divā ca ratto ca,<br> sadā puññaṃ pavaḍḍhati;<br>
Dhammaṭṭhā sīlasampannā,<br>
te janā saggagāmino”ti.
</p>
</blockquote></article></section><section class="sutta" id="48"><article><hgroup id="sn1.48"><h1><a href="#menu">48. Jetavanasutta</a></h1></hgroup><blockquote class="gatha"><p><a id="p_12S1_258" class="ms"></a><a class="msdiv" id="msdiv48"></a><a class="sc" id="sn1.48.1"></a>
“Idañhi taṃ jetavanaṃ,<br> isisaṃghanisevitaṃ;<br>
Āvutthaṃ dhammarājena,<br>
pītisañjananaṃ mama.
</p><p><a id="p_12S1_259" class="ms"></a><a class="sc" id="sn1.48.2"></a>
Kammaṃ vijjā ca dhammo ca,<br> sīlaṃ jīvitamuttamaṃ;<br>
Etena maccā sujjhanti,<br>
na gottena dhanena vā.
</p><p><a id="p_12S1_260" class="ms"></a><a class="sc" id="sn1.48.3"></a>
Tasmā hi paṇḍito poso,<br> sampassaṃ atthamattano;<br>
Yoniso vicine dhammaṃ,<br>
evaṃ tattha visujjhati.
</p><p><a id="p_12S1_261" class="ms"></a><a class="sc" id="sn1.48.4"></a>
Sāriputtova paññāya,<br> sīlena upasamena ca;<br>
Yopi pāraṅgato bhikkhu,<br>
etāvaparamo siyā”ti.
</p>
</blockquote></article></section><section class="sutta" id="49"><article><hgroup id="sn1.49"><h1><a href="#menu">49. Maccharisutta</a></h1></hgroup><blockquote class="gatha"><p><a id="p_12S1_262" class="ms"></a><a class="msdiv" id="msdiv49"></a><a class="sc" id="sn1.49.1"></a>
“Yedha maccharino loke,<br> kadariyā paribhāsakā;<br>
Aññesaṃ dadamānānaṃ,<br>
antarāyakarā narā.
</p><p><a id="p_12S1_263" class="ms"></a><a class="sc" id="sn1.49.2"></a>
Kīdiso tesaṃ vipāko,<br> samparāyo ca kīdiso;<br>
Bhagavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_264" class="ms"></a><a class="sc" id="sn1.49.3"></a>
“Yedha maccharino loke,<br> kadariyā paribhāsakā;<br>
Aññesaṃ dadamānānaṃ,<br>
antarāyakarā narā.
</p><p><a id="p_12S1_265" class="ms"></a><a class="sc" id="sn1.49.4"></a>
Nirayaṃ tiracchānayoniṃ,<br> yamalokaṃ upapajjare;<br>
Sace enti manussattaṃ,<br>
dalidde jāyare kule.
</p><p><a id="p_12S1_266" class="ms"></a><a class="sc" id="sn1.49.5"></a>
Coḷaṃ piṇḍo ratī khiḍḍā,<br> yattha kicchena labbhati;<br>
Parato āsīsare bālā,<br>
tampi tesaṃ na labbhati;<br>
Diṭṭhe dhammesa vipāko,<br>
samparāye ca duggatī”ti.
</p><p><a id="p_12S1_267" class="ms"></a><a class="sc" id="sn1.49.6"></a>
“Itihetaṃ vijānāma,<br> aññaṃ pucchāma gotama;<br>
Yedha laddhā manussattaṃ,<br>
vadaññū vītamaccharā.
</p><p><a id="p_12S1_268" class="ms"></a><a class="sc" id="sn1.49.7"></a>
Buddhe pasannā dhamme ca,<br> saṃghe ca tibbagāravā;<br>
Kīdiso tesaṃ vipāko,<br>
samparāyo ca kīdiso;<br>
Bhagavantaṃ puṭṭhumāgamma,<br>
kathaṃ jānemu taṃ mayan”ti.
</p><p><a id="p_12S1_269" class="ms"></a><a class="sc" id="sn1.49.8"></a>
“Yedha laddhā manussattaṃ,<br> vadaññū vītamaccharā;<br>
Buddhe pasannā dhamme ca,<br>
saṃghe ca tibbagāravā;<br>
Ete saggā pakāsanti,<br>
yattha te upapajjare.
</p><p><a id="p_12S1_270" class="ms"></a><a class="sc" id="sn1.49.9"></a>
Sace enti manussattaṃ,<br> aḍḍhe ājāyare kule;<br>
Coḷaṃ piṇḍo ratī khiḍḍā,<br>
yatthākicchena labbhati.
</p><p><a id="p_12S1_271" class="ms"></a><a class="sc" id="sn1.49.10"></a>
Parasambhatesu bhogesu,<br> vasavattīva modare;<br>
Diṭṭhe dhammesa vipāko,<br>
samparāye ca suggatī”ti.
</p>
</blockquote></article></section><section class="sutta" id="50"><article><hgroup id="sn1.50"><h1><a href="#menu">50. Ghaṭīkārasutta</a></h1></hgroup><blockquote class="gatha"><p><a id="p_12S1_272" class="ms"></a><a class="msdiv" id="msdiv50"></a><a class="sc" id="sn1.50.1"></a>
“Avihaṃ upapannāse,<br> vimuttā satta bhikkhavo;<br>
Rāgadosaparikkhīṇā,<br>
tiṇṇā loke visattikan”ti.
</p><p><a id="p_12S1_273" class="ms"></a><a class="sc" id="sn1.50.2"></a>
“Ke ca te ataruṃ paṅkaṃ,<br> maccudheyyaṃ suduttaraṃ;<br>
Ke hitvā mānusaṃ dehaṃ,<br>
dibbayogaṃ upaccagun”ti.
</p><p><a id="p_12S1_274" class="ms"></a><a class="sc" id="sn1.50.3"></a>
“Upako palagaṇḍo ca,<br> pukkusāti ca te tayo;<br>
Bhaddiyo khaṇḍadevo ca,<br>
bāhuraggi ca siṅgiyo;<br>
Te hitvā mānusaṃ dehaṃ,<br>
dibbayogaṃ upaccagun”ti.
</p><p><a id="p_12S1_275" class="ms"></a><a class="sc" id="sn1.50.4"></a>
“Kusalī bhāsasī tesaṃ,<br> mārapāsappahāyinaṃ;<br>
Kassa te dhammamaññāya,<br>
acchiduṃ bhavabandhanan”ti.
</p><p><a id="p_12S1_276" class="ms"></a><a class="sc" id="sn1.50.5"></a>
“Na aññatra bhagavatā,<br> nāññatra tava sāsanā;<br>
Yassa te dhammamaññāya,<br>
acchiduṃ bhavabandhanaṃ.
</p><p><a id="p_12S1_277" class="ms"></a><a class="sc" id="sn1.50.6"></a>
Yattha nāmañca rūpañca,<br> asesaṃ uparujjhati;<br>
Taṃ te dhammaṃ idhaññāya,<br>
acchiduṃ bhavabandhanan”ti.
</p><p><a id="p_12S1_278" class="ms"></a><a class="sc" id="sn1.50.7"></a>
“Gambhīraṃ bhāsasī vācaṃ,<br> dubbijānaṃ sudubbudhaṃ;<br>
Kassa tvaṃ dhammamaññāya,<br>
vācaṃ bhāsasi īdisan”ti.
</p><p><a id="p_12S1_279" class="ms"></a><a class="sc" id="sn1.50.8"></a>
“Kumbhakāro pure āsiṃ,<br> vekaḷiṅge ghaṭīkaro;<br>
Mātāpettibharo āsiṃ,<br>
kassapassa upāsako.
</p><p><a id="p_12S1_280" class="ms"></a><a class="sc" id="sn1.50.9"></a>
Virato methunā dhammā,<br> brahmacārī nirāmiso;<br>
Ahuvā te sagāmeyyo,<br>
ahuvā te pure sakhā.
</p><p><a id="p_12S1_281" class="ms"></a><a class="sc" id="sn1.50.10"></a>
Sohamete pajānāmi,<br> vimutte satta bhikkhavo;<br>
Rāgadosaparikkhīṇe,<br>
tiṇṇe loke visattikan”ti.
</p><p><a id="p_12S1_282" class="ms"></a><a class="sc" id="sn1.50.11"></a>
“Evametaṃ tadā āsi,<br> yathā bhāsasi bhaggava;<br>
Kumbhakāro pure āsi,<br>
vekaḷiṅge ghaṭīkaro;<br>
Mātāpettibharo āsi,<br>
kassapassa upāsako.
</p><p><a id="p_12S1_283" class="ms"></a><a class="sc" id="sn1.50.12"></a>
Virato methunā dhammā,<br> brahmacārī nirāmiso;<br>
Ahuvā me sagāmeyyo,<br>
ahuvā me pure sakhā”ti.
</p><p><a id="p_12S1_284" class="ms"></a><a class="sc" id="sn1.50.13"></a>
“Evametaṃ purāṇānaṃ,<br> sahāyānaṃ ahu saṅgamo;<br>
Ubhinnaṃ bhāvitattānaṃ,<br>
sarīrantimadhārinan”ti.
</p>
</blockquote>
<p class="endsection">Ādittavaggo pañcamo.</p><blockquote class="uddanagatha"><p><a id="p_12S1_287" class="ms"></a><a class="sc" id="sn1.50.14"></a>
Ādittaṃ kiṃdadaṃ annaṃ,<br> ekamūlaanomiyaṃ;<br>
Accharāvanaropajetaṃ,<br>
maccharena ghaṭīkaroti.
</p>
</blockquote><a href="../../sn1.31-40/pi/" rel="prev" class="previous">◀ Saṃyutta Nikāya 1.31–​40</a><a href="#" class="top">▲ TOP</a>
<a href="../../sn1.51-60/pi/" rel="prefetch" class="next">Saṃyutta Nikāya 1.51–​60 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Ādittavagga</div>
<div class="hidden">
Ādittasutta</div>
</div>
</body></html>