<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn24.1">1. Vātasutta</a></li>
<li><a id="menu2" href="#sn24.2">2. Etaṃmamasutta</a></li>
<li><a id="menu3" href="#sn24.3">3. Soattāsutta</a></li>
<li><a id="menu4" href="#sn24.4">4. Nocamesiyāsutta</a></li>
<li><a id="menu5" href="#sn24.5">5. Natthidinnasutta</a></li>
<li><a id="menu6" href="#sn24.6">6. Karotosutta</a></li>
<li><a id="menu7" href="#sn24.7">7. Hetusutta</a></li>
<li><a id="menu8" href="#sn24.8">8. Mahādiṭṭhisutta</a></li>
<li><a id="menu9" href="#sn24.9">9. Sassatadiṭṭhisutta</a></li>
<li><a id="menu10" href="#sn24.10">10. Asassatadiṭṭhisutta</a></li>
<li><a id="menu11" href="#sn24.11">11. Antavāsutta</a></li>
<li><a id="menu12" href="#sn24.12">12. Anantavāsutta</a></li>
<li><a id="menu13" href="#sn24.13">13. Taṃjīvaṃtaṃsarīraṃsutta</a></li>
<li><a id="menu14" href="#sn24.14">14. Aññaṃjī­vaṃaññaṃsa­rīraṃsutta</a></li>
<li><a id="menu15" href="#sn24.15">15. Hotitathāgatosutta</a></li>
<li><a id="menu16" href="#sn24.16">16. Nahotitathāgatosutta</a></li>
<li><a id="menu17" href="#sn24.17">17. Hotica­naca­hoti­tathā­gato­sutta</a></li>
<li><a id="menu18" href="#sn24.18">18. Nevaho­tina­naho­tita­thāga­tosutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn24.1"><h2>Saṃyutta Nikāya 24</h2> <h3>1. Sotāpattivagga</h3><h1><a href="#menu">1. Vātasutta</a></h1></hgroup><p><a id="p_13S3_908" class="ms"></a><a class="msdiv" id="msdiv206"></a><a class="sc" id="sn24.1.1"></a> Ekaṃ samayaṃ bhagavā sāvatthiyaṃ viharati jetavane. Bhagavā etadavoca:  “kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti?</p><p><a id="p_13S3_909" class="ms"></a><a class="sc" id="sn24.1.2"></a>
“Bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā. Sādhu vata, bhante, bhagavantaññeva paṭibhātu etassa bhāsitassa attho. Bhagavato sutvā bhikkhū dhāressantī”ti. “Tena hi, bhikkhave, suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_13S3_910" class="ms"></a><a class="sc" id="sn24.1.3"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’ti. Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? “No hetaṃ, bhante”.</p><p><a id="p_13S3_911" class="ms"></a><a class="sc" id="sn24.1.4"></a>
“Vedanā niccā vā aniccā vā”ti … “saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? “No hetaṃ, bhante”.</p><p><a id="p_13S3_912" class="ms"></a><a class="sc" id="sn24.1.5"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti, dukkhasamudayepissa kaṅkhā pahīnā hoti, dukkhanirodhepissa kaṅkhā pahīnā hoti, dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn24.2"><h1><a href="#menu">2. Etaṃmamasutta</a></h1></hgroup><p><a id="p_13S3_914" class="ms"></a><a class="msdiv" id="msdiv207"></a><a class="sc" id="sn24.2.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘etaṃ mama, esohamasmi, eso me attā’”ti? “Bhagavaṃmūlakā no, bhante, dhammā … pe … “rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘etaṃ mama, esohamasmi, eso me attā’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘etaṃ mama, esohamasmi, eso me attā’ti.</p><p><a id="p_13S3_915" class="ms"></a><a class="sc" id="sn24.2.2"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … “vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante” … pe … api nu taṃ anupādāya evaṃ diṭṭhi uppajjeyya:  ‘etaṃ mama, esohamasmi, eso me attā’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘etaṃ mama, esohamasmi, eso me attā’”ti? “No hetaṃ, bhante”.</p><p><a id="p_13S3_916" class="ms"></a><a class="sc" id="sn24.2.3"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn24.3"><h1><a href="#menu">3. Soattāsutta</a></h1></hgroup><p><a id="p_13S3_918" class="ms"></a><a class="msdiv" id="msdiv208"></a><a class="sc" id="sn24.3.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘so attā, so loko, so pecca bhavissāmi nicco dhuvo sassato avipariṇāmadhammo’”ti? “Bhagavaṃmūlakā no, bhante, dhammā … pe ….</p><p><a id="p_13S3_919" class="ms"></a><a class="sc" id="sn24.3.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘so attā, so loko, so pecca bhavissāmi nicco dhuvo sassato avipariṇāmadhammo’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘so attā, so loko, so pecca bhavissāmi nicco dhuvo sassato avipariṇāmadhammo’ti.</p><p><a id="p_13S3_920" class="ms"></a><a class="sc" id="sn24.3.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … api nu taṃ anupādāya evaṃ diṭṭhi uppajjeyya:  ‘so attā … pe … avipariṇāmadhammo’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ bhante … pe … api nu taṃ anupādāya evaṃ diṭṭhi uppajjeyya:  ‘so attā … pe … avipariṇāmadhammo’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘so attā, so loko, so pecca bhavissāmi nicco dhuvo sassato avipariṇāmadhammo’”ti? “No hetaṃ, bhante”.</p><p><a id="p_13S3_921" class="ms"></a><a class="sc" id="sn24.3.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn24.4"><h1><a href="#menu">4. Nocamesiyāsutta</a></h1></hgroup><p><a id="p_13S3_923" class="ms"></a><a class="msdiv" id="msdiv209"></a><a class="sc" id="sn24.4.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘no cassaṃ, no ca me siyā, nābhavissa, na me bhavissatī’”ti? “Bhagavaṃmūlakā no, bhante, dhammā … pe ….</p><p><a id="p_13S3_924" class="ms"></a><a class="sc" id="sn24.4.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘no cassaṃ, no ca me siyā, nābhavissa, na me bhavissatī’ti. Vedanāya sati … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘no cassaṃ, no ca me siyā, nābhavissa, na me bhavissatī’ti.</p><p><a id="p_13S3_925" class="ms"></a><a class="sc" id="sn24.4.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … api nu taṃ anupādāya evaṃ diṭṭhi uppajjeyya:  ‘no cassaṃ, no ca me siyā, nābhavissa, na me bhavissatī’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘no cassaṃ, no ca me siyā, nābhavissa, na me bhavissatī’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘no cassaṃ, no ca me siyā, nābhavissa, na me bhavissatī’”ti? “No hetaṃ, bhante”.</p><p><a id="p_13S3_926" class="ms"></a><a class="sc" id="sn24.4.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn24.5"><h1><a href="#menu">5. Natthidinnasutta</a></h1></hgroup><p><a id="p_13S3_928" class="ms"></a><a class="msdiv" id="msdiv210"></a><a class="sc" id="sn24.5.1"></a>
Sāvatthinidānaṃ. “Kismiṃ nu kho, bhikkhave, sati kiṃ upādāya, kiṃ abhinivissa evaṃ diṭṭhi uppajjati:  ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko; natthi ayaṃ loko, natthi paro loko, natthi mātā, natthi pitā, natthi sattā opapātikā; natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedenti. Cātumahābhūtiko ayaṃ puriso yadā kālaṃ karoti pathavī pathavīkāyaṃ anupeti anupagacchati, āpo āpokāyaṃ anupeti anupagacchati, tejo tejokāyaṃ anupeti anupagacchati, vāyo vāyokāyaṃ anupeti anupagacchati. Ākāsaṃ indriyāni saṅkamanti. Āsandipañcamā purisā mataṃ ādāya gacchanti. Yāva āḷāhanā padāni paññāyanti. Kāpotakāni aṭṭhīni bhavanti. Bhassantā āhutiyo. Dattupaññattaṃ yadidaṃ dānaṃ. Tesaṃ tucchaṃ musā vilāpo ye keci atthikavādaṃ vadanti. Bāle ca paṇḍite ca kāyassa bhedā ucchijjanti vinassanti na honti paraṃ maraṇā’”ti? “Bhagavaṃmūlakā no, bhante, dhammā … pe …</p><p><a id="p_13S3_929" class="ms"></a><a class="sc" id="sn24.5.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘natthi dinnaṃ, natthi yiṭṭhaṃ … pe … kāyassa bhedā ucchijjanti vinassanti na honti paraṃ maraṇā’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘natthi dinnaṃ, natthi yiṭṭhaṃ … pe … kāyassa bhedā ucchijjanti vinassanti na honti paraṃ maraṇā’ti.</p><p><a id="p_13S3_930" class="ms"></a><a class="sc" id="sn24.5.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘natthi dinnaṃ, natthi yiṭṭhaṃ … pe … kāyassa bhedā ucchijjanti vinassanti na honti paraṃ maraṇā’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘natthi dinnaṃ, natthi yiṭṭhaṃ … pe … kāyassa bhedā ucchijjanti vinassanti na honti paraṃ maraṇā’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘natthi dinnaṃ, natthi yiṭṭhaṃ … pe … ye keci atthikavādaṃ vadanti; bāle ca paṇḍite ca kāyassa bhedā ucchijjanti vinassanti na honti paraṃ maraṇā’”ti? “No hetaṃ, bhante”.</p><p><a id="p_13S3_931" class="ms"></a><a class="sc" id="sn24.5.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn24.6"><h1><a href="#menu">6. Karotosutta</a></h1></hgroup><p><a id="p_13S3_933" class="ms"></a><a class="msdiv" id="msdiv211"></a><a class="sc" id="sn24.6.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘karoto kārayato chindato chedāpayato pacato pācāpayato socato socāpayato kilamato kilamāpayato phandato phandāpayato pāṇamatipātayato adinnaṃ ādiyato sandhiṃ chindato nillopaṃ harato ekāgārikaṃ karoto paripanthe tiṭṭhato paradāraṃ gacchato musā bhaṇato karoto na karīyati pāpaṃ. Khurapariyantena cepi cakkena yo imissā pathaviyā pāṇe ekamaṃsakhalaṃ ekamaṃsapuñjaṃ kareyya, natthi tatonidānaṃ pāpaṃ, natthi pāpassa āgamo. Dakkhiṇañcepi gaṅgāya tīraṃ gaccheyya; hananto ghātento chindanto chedāpento pacanto pācento, natthi tatonidānaṃ pāpaṃ, natthi pāpassa āgamo. Uttarañcepi gaṅgāya tīraṃ gaccheyya; dadanto dāpento yajanto yajāpento, natthi tatonidānaṃ puññaṃ, natthi puññassa āgamo. Dānena damena saṃyamena saccavajjena natthi puññaṃ natthi puññassa āgamo’”ti. “Bhagavaṃmūlakā no, bhante, dhammā … pe …</p><p><a id="p_13S3_934" class="ms"></a><a class="sc" id="sn24.6.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘karoto kārayato … pe … natthi puññaṃ natthi puññassa āgamo’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘karoto kārayato … pe … natthi puññaṃ natthi puññassa āgamo’ti.</p><p><a id="p_13S3_935" class="ms"></a><a class="sc" id="sn24.6.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … api nu taṃ anupādāya evaṃ diṭṭhi uppajjeyya:  ‘karoto … pe … natthi puññaṃ natthi puññassa āgamo”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘karoto kārayato … pe … natthi puññaṃ natthi puññassa āgamo’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘karoto kārayato … pe … natthi puññaṃ natthi puññassa āgamo’”ti? “No hetaṃ, bhante”.</p><p><a id="p_13S3_936" class="ms"></a><a class="sc" id="sn24.6.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn24.7"><h1><a href="#menu">7. Hetusutta</a></h1></hgroup><p><a id="p_13S3_938" class="ms"></a><a class="msdiv" id="msdiv212"></a><a class="sc" id="sn24.7.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘natthi hetu, natthi paccayo sattānaṃ saṃkilesāya. Ahetū appaccayā sattā saṅkilissanti. Natthi hetu, natthi paccayo sattānaṃ visuddhiyā. Ahetū appaccayā sattā visujjhanti. Natthi balaṃ natthi vīriyaṃ natthi purisathāmo natthi purisaparakkamo. Sabbe sattā sabbe pāṇā sabbe bhūtā sabbe jīvā avasā abalā avīriyā niyati­saṅga­tibhā­vapa­riṇatā chasvevābhijātīsu sukhadukkhaṃ paṭisaṃvedentī’”ti? “Bhagavaṃmūlakā no, bhante, dhammā … pe …</p><p><a id="p_13S3_939" class="ms"></a><a class="sc" id="sn24.7.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘natthi hetu, natthi paccayo … pe … sukhadukkhaṃ paṭisaṃvedentī’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘natthi hetu, natthi paccayo … pe … sukhadukkhaṃ paṭisaṃvedentī’ti.</p><p><a id="p_13S3_940" class="ms"></a><a class="sc" id="sn24.7.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante … pe … vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘natthi hetu, natthi paccayo … pe … sukhadukkhaṃ paṭisaṃvedentī’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘natthi hetu, natthi paccayo … pe … sukhadukkhaṃ paṭisaṃvedentī’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘natthi hetu natthi paccayo … pe … sukhadukkhaṃ paṭisaṃvedentī’”ti? “No hetaṃ, bhante”.</p><p><a id="p_13S3_941" class="ms"></a><a class="sc" id="sn24.7.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn24.8"><h1><a href="#menu">8. Mahādiṭṭhisutta</a></h1></hgroup><p><a id="p_13S3_943" class="ms"></a><a class="msdiv" id="msdiv213"></a><a class="sc" id="sn24.8.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘sattime kāyā akaṭā, akaṭavidhā, animmitā, animmātā, vañjhā, kūṭaṭṭhā, esikaṭṭhāyiṭṭhitā; te na iñjanti, na vipariṇamanti, na aññamaññaṃ byābādhenti; nālaṃ aññamaññassa sukhāya vā dukkhāya vā sukhadukkhāya vā. Katame satta? Pathavīkāyo, āpokāyo, tejokāyo, vāyokāyo, sukhe, dukkhe, jīve sattame. Ime satta kāyā akaṭā, akaṭavidhā, animmitā, animmātā, vañjhā, kūṭaṭṭhā esikaṭṭhāyiṭṭhitā; te na iñjanti, na vipariṇamanti, na aññamaññaṃ byābādhenti; nālaṃ aññamaññassa sukhāya vā dukkhāya vā sukhadukkhāya vā. Yopi tiṇhena satthena sīsaṃ chindati, na sopi kañci jīvitā voropeti; sattannaṃ tveva kāyānamantarena satthaṃ vivaramanupavisati. Cuddasa kho panimāni yonipamukhasatasahassāni saṭṭhi ca satāni cha ca satāni pañca ca kammuno satāni pañca ca kammāni, tīṇi ca kammāni, kamme ca aḍḍhakamme ca dvaṭṭhipaṭipadā, dvaṭṭhantarakappā, chaḷābhijātiyo, aṭṭha purisabhūmiyo, ekūnapaññāsa ājīvakasate, ekūnapaññāsa paribbājakasate, ekūnapaññāsa nāgavāsasate, vīse indriyasate, tiṃse nirayasate, chattiṃsarajodhātuyo, satta saññīgabbhā, satta asaññīgabbhā, satta nigaṇṭhigabbhā, satta devā, satta mānusā, satta pesācā, satta sarā, satta pavuṭā, satta papātā, satta ca papātasatāni, satta supinā, satta supinasatāni, cullāsīti mahākappino satasahassāni, yāni bāle ca paṇḍite ca sandhāvitvā saṃsaritvā dukkhassantaṃ karissanti. Tattha natthi imināhaṃ sīlena vā vatena vā tapena vā brahmacariyena vā aparipakkaṃ vā kammaṃ paripācessāmi; paripakkaṃ vā kammaṃ phussa phussa byantīkarissāmīti hevaṃ natthi doṇamite sukhadukkhe pariyantakate saṃsāre, natthi hāyanavaḍḍhane, natthi ukkaṃsāvakaṃse. Seyyathāpi nāma suttaguḷe khitte nibbeṭhiyamānameva paleti; evameva bāle ca paṇḍite ca nibbeṭhiyamānā sukhadukkhaṃ palentī’”ti? “Bhagavaṃmūlakā no, bhante, dhammā … pe …</p><p><a id="p_13S3_944" class="ms"></a><a class="sc" id="sn24.8.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘sattime kāyā akaṭā, akaṭavidhā … pe … sukhadukkhaṃ palentī’ti. Vedanāya sati … pe … saññāya sati … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘sattime kāyā akaṭā, akaṭavidhā … pe … sukhadukkhaṃ palentī’ti.</p><p><a id="p_13S3_945" class="ms"></a><a class="sc" id="sn24.8.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … “yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘sattime kāyā akaṭā akaṭavidhā … pe … sukhadukkhaṃ palentī’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘sattime kāyā akaṭā akaṭavidhā … pe … nibbeṭhiyamānā sukhadukkhaṃ palentī’”ti? “No hetaṃ, bhante”.</p><p><a id="p_13S3_946" class="ms"></a><a class="sc" id="sn24.8.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn24.9"><h1><a href="#menu">9. Sassatadiṭṭhisutta</a></h1></hgroup><p><a id="p_13S3_948" class="ms"></a><a class="msdiv" id="msdiv214"></a><a class="sc" id="sn24.9.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘sassato loko’”ti? “Bhagavaṃmūlakā no, bhante, dhammā … pe …</p><p><a id="p_13S3_949" class="ms"></a><a class="sc" id="sn24.9.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘sassato loko’ti. Vedanāya sati … pe … saṅkhāresu sati … viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati:  ‘sassato loko’ti.</p><p><a id="p_13S3_950" class="ms"></a><a class="sc" id="sn24.9.3"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘sassato loko’”ti? “No hetaṃ, bhante”. “Vedanā … saññā … saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘sassato loko’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘sassato loko’”ti? “No hetaṃ, bhante”.</p><p><a id="p_13S3_951" class="ms"></a><a class="sc" id="sn24.9.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn24.10"><h1><a href="#menu">10. Asassatadiṭṭhisutta</a></h1></hgroup><p><a id="p_13S3_953" class="ms"></a><a class="msdiv" id="msdiv215"></a><a class="sc" id="sn24.10.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘asassato loko’”ti? “Bhagavaṃmūlakā no, bhante, dhammā … pe …</p><p><a id="p_13S3_954" class="ms"></a><a class="sc" id="sn24.10.2"></a>
“Rūpe kho, bhikkhave, sati … pe … viññāṇaṃ niccaṃ vā aniccaṃ vā”ti? “Aniccaṃ, bhante” … pe … api nu taṃ anupādāya evaṃ diṭṭhi uppajjeyya:  ‘asassato loko’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante … pe … api nu taṃ anupādāya evaṃ diṭṭhi uppajjeyya:  ‘asassato loko’”ti? “No hetaṃ, bhante”.</p><p><a id="p_13S3_955" class="ms"></a><a class="sc" id="sn24.10.3"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti … pe … dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.</p>
<p class="endsection">Dasamaṃ.</p></article></section><section class="sutta" id="11"><article><hgroup id="sn24.11"><h1><a href="#menu">11. Antavāsutta</a></h1></hgroup><p><a id="p_13S3_957" class="ms"></a><a class="msdiv" id="msdiv216"></a><a class="sc" id="sn24.11.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘antavā loko’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Ekādasamaṃ.</p></article></section><section class="sutta" id="12"><article><hgroup id="sn24.12"><h1><a href="#menu">12. Anantavāsutta</a></h1></hgroup><p><a id="p_13S3_959" class="ms"></a><a class="msdiv" id="msdiv217"></a><a class="sc" id="sn24.12.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘anantavā loko’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Dvādasamaṃ.</p></article></section><section class="sutta" id="13"><article><hgroup id="sn24.13"><h1><a href="#menu">13. Taṃjīvaṃtaṃsarīraṃsutta</a></h1></hgroup><p><a id="p_13S3_961" class="ms"></a><a class="msdiv" id="msdiv218"></a><a class="sc" id="sn24.13.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘taṃ jīvaṃ taṃ sarīran’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Terasamaṃ.</p></article></section><section class="sutta" id="14"><article><hgroup id="sn24.14"><h1><a href="#menu">14. Aññaṃjī­vaṃaññaṃsa­rīraṃsutta</a></h1></hgroup><p><a id="p_13S3_963" class="ms"></a><a class="msdiv" id="msdiv219"></a><a class="sc" id="sn24.14.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘aññaṃ jīvaṃ aññaṃ sarīran’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Cuddasamaṃ.</p></article></section><section class="sutta" id="15"><article><hgroup id="sn24.15"><h1><a href="#menu">15. Hotitathāgatosutta</a></h1></hgroup><p><a id="p_13S3_965" class="ms"></a><a class="msdiv" id="msdiv220"></a><a class="sc" id="sn24.15.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘hoti tathāgato paraṃ maraṇā’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Pannarasamaṃ.</p></article></section><section class="sutta" id="16"><article><hgroup id="sn24.16"><h1><a href="#menu">16. Nahotitathāgatosutta</a></h1></hgroup><p><a id="p_13S3_967" class="ms"></a><a class="msdiv" id="msdiv221"></a><a class="sc" id="sn24.16.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘na hoti tathāgato paraṃ maraṇā’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Soḷasamaṃ.</p></article></section><section class="sutta" id="17"><article><hgroup id="sn24.17"><h1><a href="#menu">17. Hotica­naca­hoti­tathā­gato­sutta</a></h1></hgroup><p><a id="p_13S3_969" class="ms"></a><a class="msdiv" id="msdiv222"></a><a class="sc" id="sn24.17.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘hoti ca na ca hoti tathāgato paraṃ maraṇā’”ti? “Bhagavaṃmūlakā no, bhante, dhammā … pe … niyato sambodhiparāyano”ti.</p>
<p class="endsection">Sattarasamaṃ.</p></article></section><section class="sutta" id="18"><article><hgroup id="sn24.18"><h1><a href="#menu">18. Nevaho­tina­naho­tita­thāga­tosutta</a></h1></hgroup><p><a id="p_13S3_971" class="ms"></a><a class="msdiv" id="msdiv223"></a><a class="sc" id="sn24.18.1"></a>
Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati:  ‘neva hoti, na na hoti tathāgato paraṃ maraṇā’”ti? “Bhagavaṃmūlakā no, bhante, dhammā … pe …</p><p><a id="p_13S3_972" class="ms"></a><a class="sc" id="sn24.18.2"></a>
“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati:  ‘neva hoti, na na hoti tathāgato paraṃ maraṇā’”ti … pe ….</p><p><a id="p_13S3_973" class="ms"></a><a class="sc" id="sn24.18.3"></a>
“Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” … pe … vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘neva hoti, na na hoti tathāgato paraṃ maraṇā’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya evaṃ diṭṭhi uppajjeyya:  ‘neva hoti, na na hoti tathāgato paraṃ maraṇā’”ti? “No hetaṃ, bhante”.</p><p><a id="p_13S3_974" class="ms"></a><a class="sc" id="sn24.18.4"></a>
“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti, dukkhasamudayepissa kaṅkhā pahīnā hoti, dukkhanirodhepissa kaṅkhā pahīnā hoti, dukkhanirodhagāminiyā paṭipadāyapissa kaṅkhā pahīnā hoti–  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. Aṭṭhārasamaṃ.</p>
<p class="endsection">Sotāpattivaggo.<br> Aṭṭhārasaveyyākaraṇaṃ niṭṭhitaṃ.
</p><blockquote class="uddanagatha"><p><a id="p_13S3_977" class="ms"></a><a class="sc" id="sn24.18.5"></a>
Vātaṃ etaṃ mama,<br> so attā no ca me siyā;<br>
Natthi karoto hetu ca,<br>
mahādiṭṭhena aṭṭhamaṃ.
</p><p><a id="p_13S3_978" class="ms"></a><a class="sc" id="sn24.18.6"></a>
Sassato loko ca,<br> Asassato ca antavā ca;<br>
Anantavā ca taṃ jīvaṃ taṃ sarīranti,<br>
Aññaṃ jīvaṃ aññaṃ sarīranti ca.
</p><p><a id="p_13S3_979" class="ms"></a><a class="sc" id="sn24.18.7"></a>
Hoti tathāgato paraṃ maraṇāti,<br> Na hoti tathāgato paraṃ maraṇāti;<br>
Neva hoti na na hoti tathāgato paraṃ maraṇāti.
</p>
</blockquote><a href="../../sn23.35-46/pi/" rel="prev" class="previous">◀◀ Saṃyutta Nikāya 23.35–​46</a><a href="#" class="top">▲ TOP</a>
<a href="../../sn24.19-44/pi/" rel="prefetch" class="next">Saṃyutta Nikāya 24.19–​44 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Diṭṭhisaṃyutta</div>
<div class="hidden">
Sotāpattivagga</div>
<div class="hidden">
Vātasutta</div>
</div>
</body></html>