<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp3.11:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 3.11</a></h2>
<h1>Nālakasutta</h1></hgroup><blockquote class="gatha"><p><a class="sc" id="sc542"></a><a id="p_18Sn_817" class="ms"></a> Ānandajāte tidasagaṇe patīte,<br> Sakkañca indaṃ sucivasane ca deve;<br>
Dussaṃ gahetvā atiriva thomayante,<br>
Asito isi addasa divāvihāre. 
</p><p><a class="sc" id="sc543"></a><a class="brnum" id="br2"></a><a id="p_18Sn_818" class="ms"></a>
Disvāna deve muditamane udagge,<br> Cittiṃ karitvāna idamavoca tattha;
<br><span class="dquo">“</span> Kiṃ devasaṅgho atiriva kalyarūpo,<br> Dussaṃ gahetvā ramayatha kiṃ paṭicca. 
</p><p><a class="sc" id="sc544"></a><a class="brnum" id="br3"></a><a id="p_18Sn_819" class="ms"></a>
Yadāpi āsī asurehi saṅgamo,<br> Jayo surānaṃ asurā parājitā;<br>
Tadāpi netādiso lomahaṃsano,<br>
Kimabbhutaṃ daṭṭhu marū pamoditā. 
</p><p><a class="sc" id="sc545"></a><a class="brnum" id="br4"></a><a id="p_18Sn_820" class="ms"></a>
Seḷenti gāyanti ca vādayanti ca,<br> Bhujāni phoṭenti ca naccayanti ca;<br>
Pucchāmi vohaṃ merumuddhavāsine,<br>
Dhunātha me saṃsayaṃ khippa mārisā”. 
</p><p><a class="sc" id="sc546"></a><a class="brnum" id="br5"></a><a id="p_18Sn_821" class="ms"></a>
“So bodhisatto ratanavaro atulyo,<br> Manussaloke hitasukhatthāya jāto;<br>
Sakyāna gāme janapade lumbineyye,<br>
Tenamha tuṭṭhā atiriva kalyarūpā. 
</p><p><a class="sc" id="sc547"></a><a class="brnum" id="br6"></a><a id="p_18Sn_822" class="ms"></a>
So sabbasattuttamo aggapuggalo,<br> Narāsabho sabbapajānamuttamo;<br>
Vattessati cakkamisivhaye vane,<br>
Nadaṃva sīho balavā migābhibhū”. 
</p><p><a class="sc" id="sc548"></a><a class="brnum" id="br7"></a><a id="p_18Sn_823" class="ms"></a>
Taṃ saddaṃ sutvā turitamavasarī so,<br> Suddhodanassa tada bhavanaṃ upāvisi;<br>
Nisajja tattha idamavocāsi sakye,
<br><span class="dquo">“</span> Kuhiṃ kumāro ahamapi daṭṭhukāmo”. </p><p><a class="sc" id="sc549"></a><a class="brnum" id="br8"></a><a id="p_18Sn_824" class="ms"></a>
Tato kumāraṃ jalitamiva suvaṇṇaṃ,<br> Ukkāmukheva sukusalasampahaṭṭhaṃ;<br>
Daddallamānaṃ siriyā anomavaṇṇaṃ,<br>
Dassesu puttaṃ asitavhayassa sakyā. 
</p><p><a class="sc" id="sc550"></a><a class="brnum" id="br9"></a><a id="p_18Sn_825" class="ms"></a>
Disvā kumāraṃ sikhimiva pajjalantaṃ,<br> Tārāsabhaṃva nabhasigamaṃ visuddhaṃ;<br>
Suriyaṃ tapantaṃ saradarivabbhamuttaṃ,<br>
Ānandajāto vipulamalattha pītiṃ. 
</p><p><a class="sc" id="sc551"></a><a class="brnum" id="br10"></a><a id="p_18Sn_826" class="ms"></a>
Anekasākhañca sahassamaṇḍalaṃ,<br> Chattaṃ marū dhārayumantalikkhe;<br>
Suvaṇṇadaṇḍā vītipatanti cāmarā,<br>
Na dissare cāmarachattagāhakā. 
</p><p><a class="sc" id="sc552"></a><a class="brnum" id="br11"></a><a id="p_18Sn_827" class="ms"></a>
Disvā jaṭī kaṇhasirivhayo isi,<br> Suvaṇṇanikkhaṃ viya paṇḍukambale;<br>
Setañca chattaṃ dhariyanta muddhani,<br>
Udaggacitto sumano paṭiggahe. 
</p><p><a class="sc" id="sc553"></a><a class="brnum" id="br12"></a><a id="p_18Sn_828" class="ms"></a>
Paṭiggahetvā pana sakyapuṅgavaṃ,<br> Jigīsako lakkhaṇamantapāragū;<br>
Pasannacitto giramabbhudīrayi,
<br><span class="dquo">“</span> Anuttarāyaṃ dvipadānamuttamo”. </p><p><a class="sc" id="sc554"></a><a class="brnum" id="br13"></a><a id="p_18Sn_829" class="ms"></a>
Athattano gamanamanussaranto,<br> Akalyarūpo gaḷayati assukāni;<br>
Disvāna sakyā isimavocuṃ rudantaṃ,
<br><span class="dquo">“</span> No ce kumāre bhavissati antarāyo”. </p><p><a class="sc" id="sc555"></a><a class="brnum" id="br14"></a><a id="p_18Sn_830" class="ms"></a>
Disvāna sakye isimavoca akalye,<br><span class="dquo"> “</span> Nāhaṃ kumāre ahitamanussarāmi;<br> Na cāpimassa bhavissati antarāyo,<br>
Na orakāyaṃ adhimānasā bhavātha. 
</p><p><a class="sc" id="sc556"></a><a class="brnum" id="br15"></a><a id="p_18Sn_831" class="ms"></a>
Sambodhiyaggaṃ phusissatāyaṃ kumāro,<br> So dhammacakkaṃ paramavisuddhadassī;<br>
Vattessatāyaṃ bahujanahitānukampī,<br>
Vitthārikassa bhavissati brahmacariyaṃ. 
</p><p><a class="sc" id="sc557"></a><a class="brnum" id="br16"></a><a id="p_18Sn_832" class="ms"></a>
Mamañca āyu na ciramidhāvaseso,<br> Athantarā me bhavissati kālakiriyā;<br>
Sohaṃ na sossaṃ asamadhurassa dhammaṃ,<br>
Tenamhi aṭṭo byasanaṅgato aghāvī”. 
</p><p><a class="sc" id="sc558"></a><a class="brnum" id="br17"></a><a id="p_18Sn_833" class="ms"></a>
So sākiyānaṃ vipulaṃ janetvā pītiṃ,<br> Antepuramhā niggamā brahmacārī;<br>
So bhāgineyyaṃ sayaṃ anukampamāno,<br>
Samādapesi asamadhurassa dhamme. 
</p><p><a class="sc" id="sc559"></a><a class="brnum" id="br18"></a><a id="p_18Sn_834" class="ms"></a>
“Buddhoti ghosaṃ yada parato suṇāsi,<br> Sambodhipatto vivarati dhammamaggaṃ;<br>
Gantvāna tattha samayaṃ paripucchamāno,<br>
Carassu tasmiṃ bhagavati brahmacariyaṃ”. 
</p><p><a class="sc" id="sc560"></a><a class="brnum" id="br19"></a><a id="p_18Sn_835" class="ms"></a>
Tenānusiṭṭho hitamanena tādinā,<br> Anāgate paramavisuddhadassinā;<br>
So nālako upacitapuññasañcayo,<br>
Jinaṃ patikkhaṃ parivasi rakkhitindriyo. 
</p><p><a class="sc" id="sc561"></a><a class="brnum" id="br20"></a><a id="p_18Sn_836" class="ms"></a>
Sutvāna ghosaṃ jinavaracakkavattane,<br> Gantvāna disvā isinisabhaṃ pasanno;<br>
Moneyyaseṭṭhaṃ munipavaraṃ apucchi,<br>
Samāgate asitāvhayassa sāsaneti. 
</p>
</blockquote>
<p class="endsection">Vatthugāthā niṭṭhitā.</p><blockquote class="gatha"><p><a class="sc" id="sc562"></a><a class="brnum" id="br21"></a><a id="p_18Sn_838" class="ms"></a>
“Aññātametaṃ vacanaṃ,<br> Asitassa yathātathaṃ;<br>
Taṃ taṃ gotama pucchāmi,<br>
Sabbadhammāna pāraguṃ. 
</p><p><a class="sc" id="sc563"></a><a class="brnum" id="br22"></a><a id="p_18Sn_839" class="ms"></a>
Anagāriyupetassa,<br> Bhikkhācariyaṃ jigīsato;<br>
Muni pabrūhi me puṭṭho,<br>
Moneyyaṃ uttamaṃ padaṃ”. 
</p>
<span class="speaker">(iti bhagavā):</span><p><a class="sc" id="sc564"></a><a class="brnum" id="br23"></a><a id="p_18Sn_840" class="ms"></a> “Moneyyaṃ te upaññissaṃ,<br> Dukkaraṃ durabhisambhavaṃ;<br>
Handa te naṃ pavakkhāmi,<br>
Santhambhassu daḷho bhava. 
</p><p><a class="sc" id="sc565"></a><a class="brnum" id="br24"></a><a id="p_18Sn_841" class="ms"></a>
Samānabhāgaṃ kubbetha,<br> Gāme akkuṭṭhavanditaṃ;<br>
Manopadosaṃ rakkheyya,<br>
Santo anuṇṇato care. 
</p><p><a class="sc" id="sc566"></a><a class="brnum" id="br25"></a><a id="p_18Sn_842" class="ms"></a>
Uccāvacā niccharanti,<br> Dāye aggisikhūpamā;<br>
Nāriyo muniṃ palobhenti,<br>
Tā su taṃ mā palobhayuṃ. 
</p><p><a class="sc" id="sc567"></a><a class="brnum" id="br26"></a><a id="p_18Sn_843" class="ms"></a>
Virato methunā dhammā,<br> Hitvā kāme paropare;<br>
Aviruddho asāratto,<br>
Pāṇesu tasathāvare. 
</p><p><a class="sc" id="sc568"></a><a class="brnum" id="br27"></a><a id="p_18Sn_844" class="ms"></a>
Yathā ahaṃ tathā ete,<br> Yathā ete tathā ahaṃ;<br>
Attānaṃ upamaṃ katvā,<br>
Na haneyya na ghātaye. 
</p><p><a class="sc" id="sc569"></a><a class="brnum" id="br28"></a><a id="p_18Sn_845" class="ms"></a>
Hitvā icchañca lobhañca,<br> Yattha satto puthujjano;<br>
Cakkhumā paṭipajjeyya,<br>
Tareyya narakaṃ imaṃ. 
</p><p><a class="sc" id="sc570"></a><a class="brnum" id="br29"></a><a id="p_18Sn_846" class="ms"></a>
Ūnūdaro mitāhāro,<br> Appicchassa alolupo;<br>
Sadā icchāya nicchāto,<br>
Aniccho hoti nibbuto. 
</p><p><a class="sc" id="sc571"></a><a class="brnum" id="br30"></a><a id="p_18Sn_847" class="ms"></a>
Sa piṇḍacāraṃ caritvā,<br> Vanantamabhihāraye;<br>
Upaṭṭhito rukkhamūlasmiṃ,<br>
Āsanūpagato muni. 
</p><p><a class="sc" id="sc572"></a><a class="brnum" id="br31"></a><a id="p_18Sn_848" class="ms"></a>
Sa jhānapasuto dhīro,<br> Vanante ramito siyā;<br>
Jhāyetha rukkhamūlasmiṃ,<br>
Attānamabhitosayaṃ. 
</p><p><a class="sc" id="sc573"></a><a class="brnum" id="br32"></a><a id="p_18Sn_849" class="ms"></a>
Tato ratyā vivasāne,<br> Gāmantamabhihāraye;<br>
Avhānaṃ nābhinandeyya,<br>
Abhihārañca gāmato. 
</p><p><a class="sc" id="sc574"></a><a class="brnum" id="br33"></a><a id="p_18Sn_850" class="ms"></a>
Na munī gāmamāgamma,<br> Kulesu sahasā care;<br>
Ghāsesanaṃ chinnakatho,<br>
Na vācaṃ payutaṃ bhaṇe. 
</p><p><a class="sc" id="sc575"></a><a class="brnum" id="br34"></a><a id="p_18Sn_851" class="ms"></a>
Alatthaṃ yadidaṃ sādhu,<br> Nālatthaṃ kusalaṃ iti;<br>
Ubhayeneva so tādī,<br>
Rukkhaṃvupanivattati. 
</p><p><a class="sc" id="sc576"></a><a class="brnum" id="br35"></a><a id="p_18Sn_852" class="ms"></a>
Sa pattapāṇi vicaranto,<br> Amūgo mūgasammato;<br>
Appaṃ dānaṃ na hīḷeyya,<br>
Dātāraṃ nāvajāniyā. 
</p><p><a class="sc" id="sc577"></a><a class="brnum" id="br36"></a><a id="p_18Sn_853" class="ms"></a>
Uccāvacā hi paṭipadā,<br> Samaṇena pakāsitā;<br>
Na pāraṃ diguṇaṃ yanti,<br>
Nayidaṃ ekaguṇaṃ mutaṃ. 
</p><p><a class="sc" id="sc578"></a><a class="brnum" id="br37"></a><a id="p_18Sn_854" class="ms"></a>
Yassa ca visatā natthi,<br> Chinnasotassa bhikkhuno;<br>
Kiccākiccappahīnassa,<br>
Pariḷāho na vijjati. 
</p><p><a class="sc" id="sc579"></a><a class="brnum" id="br38"></a><a id="p_18Sn_855" class="ms"></a>
Moneyyaṃ te upaññissaṃ,<br> Khuradhārūpamo bhave;<br>
Jivhāya tālumāhacca,<br>
Udare saññato siyā. 
</p><p><a class="sc" id="sc580"></a><a class="brnum" id="br39"></a><a id="p_18Sn_856" class="ms"></a>
Alīnacitto ca siyā,<br> Na cāpi bahu cintaye;<br>
Nirāmagandho asito,<br>
Brahmacariyaparāyaṇo. 
</p><p><a class="sc" id="sc581"></a><a class="brnum" id="br40"></a><a id="p_18Sn_857" class="ms"></a>
Ekāsanassa sikkhetha,<br> Samaṇūpāsanassa ca;<br>
Ekattaṃ monamakkhātaṃ,<br>
Eko ce abhiramissasi;<br>
Atha bhāhisi dasadisā. 
</p><p><a class="sc" id="sc582"></a><a class="brnum" id="br41"></a><a id="p_18Sn_858" class="ms"></a>
Sutvā dhīrānaṃ nighosaṃ,<br> Jhāyīnaṃ kāmacāginaṃ;<br>
Tato hiriñca saddhañca,<br>
Bhiyyo kubbetha māmako. 
</p><p><a class="sc" id="sc583"></a><a class="brnum" id="br42"></a><a id="p_18Sn_859" class="ms"></a>
Taṃ nadīhi vijānātha,<br> Sobbhesu padaresu ca;<br>
Saṇantā yanti kusobbhā,<br>
Tuṇhī yanti mahodadhī. 
</p><p><a class="sc" id="sc584"></a><a class="brnum" id="br43"></a><a id="p_18Sn_860" class="ms"></a>
Yadūnakaṃ taṃ saṇati,<br> Yaṃ pūraṃ santameva taṃ;<br>
Aḍḍhakumbhūpamo bālo,<br>
Rahado pūrova paṇḍito. 
</p><p><a class="sc" id="sc585"></a><a class="brnum" id="br44"></a><a id="p_18Sn_861" class="ms"></a>
Yaṃ samaṇo bahuṃ bhāsati,<br> Upetaṃ atthasañhitaṃ;<br>
Jānaṃ so dhammaṃ deseti,<br>
Jānaṃ so bahu bhāsati. 
</p><p><a class="sc" id="sc586"></a><a class="brnum" id="br45"></a><a id="p_18Sn_862" class="ms"></a>
Yo ca jānaṃ saṃyatatto,<br> Jānaṃ na bahu bhāsati;<br>
Sa munī monamarahati,<br>
Sa munī monamajjhagā”ti. 
</p>
</blockquote>
<p class="endsection">Nālakasuttaṃ ekādasamaṃ.</p><a href="../../snp3.10/pi/" rel="prev" class="previous">◀ Sutta Nipāta 3.10</a><a href="#" class="top">▲ TOP</a>
<a href="../../snp3.12/pi/" rel="prefetch" class="next">Sutta Nipāta 3.12 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mahāvagga</div>
<div class="hidden">
Nālakasutta</div>
</div>
</body></html>