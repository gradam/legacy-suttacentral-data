<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.4:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 4.4</a></h2>
<h1>Suddhaṭṭhakasutta</h1></hgroup><blockquote class="gatha"><p><a class="sc" id="sc959"></a><a id="p_18Sn_959" class="ms"></a> Passāmi suddhaṃ paramaṃ arogaṃ,<br> Diṭṭhena saṃsuddhi narassa hoti;<br>
Evābhijānaṃ paramanti ñatvā,<br>
Suddhānupassīti pacceti ñāṇaṃ. 
</p><p><a class="sc" id="sc960"></a><a class="brnum" id="br2"></a><a id="p_18Sn_960" class="ms"></a>
Diṭṭhena ce suddhi narassa hoti,<br> Ñāṇena vā so pajahāti dukkhaṃ;<br>
Aññena so sujjhati sopadhīko,<br>
Diṭṭhī hi naṃ pāva tathā vadānaṃ. 
</p><p><a class="sc" id="sc961"></a><a class="brnum" id="br3"></a><a id="p_18Sn_961" class="ms"></a>
Na brāhmaṇo aññato suddhimāha,<br> Diṭṭhe sute sīlavate mute vā;<br>
Puññe ca pāpe ca anūpalitto,<br>
Attañjaho nayidha pakubbamāno. 
</p><p><a class="sc" id="sc962"></a><a class="brnum" id="br4"></a><a id="p_18Sn_962" class="ms"></a>
Purimaṃ pahāya aparaṃ sitāse,<br> Ejānugā te na taranti saṅgaṃ;<br>
Te uggahāyanti nirassajanti,<br>
Kapīva sākhaṃ pamuñcaṃ gahāyaṃ. 
</p><p><a class="sc" id="sc963"></a><a class="brnum" id="br5"></a><a id="p_18Sn_963" class="ms"></a>
Sayaṃ samādāya vatāni jantu,<br> Uccāvacaṃ gacchati saññasatto;<br>
Vidvā ca vedehi samecca dhammaṃ,<br>
Na uccāvacaṃ gacchati bhūripañño. 
</p><p><a class="sc" id="sc964"></a><a class="brnum" id="br6"></a><a id="p_18Sn_964" class="ms"></a>
Sa sabbadhammesu visenibhūto,<br> Yaṃ kiñci diṭṭhaṃ va sutaṃ mutaṃ vā;<br>
Tameva dassiṃ vivaṭaṃ carantaṃ,<br>
Kenīdha lokasmi vikappayeyya. 
</p><p><a class="sc" id="sc965"></a><a class="brnum" id="br7"></a><a id="p_18Sn_965" class="ms"></a>
Na kappayanti na purekkharonti,<br> Accantasuddhīti na te vadanti;<br>
Ādānaganthaṃ gathitaṃ visajja,<br>
Āsaṃ na kubbanti kuhiñci loke. 
</p><p><a class="sc" id="sc966"></a><a class="brnum" id="br8"></a><a id="p_18Sn_966" class="ms"></a>
Sīmātigo brāhmaṇo tassa natthi,<br> Ñatvā va disvā va samuggahītaṃ;<br>
Na rāgarāgī na virāgaratto,<br>
Tassīdha natthi paramuggahītanti. 
</p>
</blockquote>
<p class="endsection">Suddhaṭṭhakasuttaṃ catutthaṃ.</p><a href="../../snp4.3/pi/" rel="prev" class="previous">◀ Sutta Nipāta 4.3</a><a href="#" class="top">▲ TOP</a>
<a href="../../snp4.5/pi/" rel="prefetch" class="next">Sutta Nipāta 4.5 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Suddhaṭṭhakasutta</div>
</div>
</body></html>