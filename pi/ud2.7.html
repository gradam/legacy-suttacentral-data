<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>ud2.7:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Udāna 2.7</a></h2>
<h1>Ekaputtakasutta</h1></hgroup><p><a id="p_18Ud_109" class="ms"></a><a class="msdiv" id="msdiv17"></a><a class="sc" id="ud2.7.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa upāsakassa ekaputtako piyo manāpo kālaṅkato hoti.</p><p><a id="p_18Ud_110" class="ms"></a><a class="sc" id="ud2.7.2"></a>
Atha kho sambahulā upāsakā allavatthā allakesā divā divassa yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te upāsake bhagavā etadavoca:  “kiṃ nu kho tumhe, upāsakā, allavatthā allakesā idhūpasaṅkamantā divā divassā”ti?</p><p><a id="p_18Ud_111" class="ms"></a><a class="sc" id="ud2.7.3"></a>
Evaṃ vutte, so upāsako bhagavantaṃ etadavoca:  “mayhaṃ kho, bhante, ekaputtako piyo manāpo kālaṅkato. Tena mayaṃ allavatthā allakesā idhūpasaṅkamantā divā divassā”ti.</p><p><a id="p_18Ud_112" class="ms"></a><a class="sc" id="ud2.7.4"></a>
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi: </p><blockquote class="gatha"><p><a class="brnum" id="br20"></a><a id="p_18Ud_113" class="ms"></a><a class="sc" id="ud2.7.5"></a>
“Piyarūpassādagadhitāse,<br> Devakāyā puthu manussā ca;<br>
Aghāvino parijunnā,<br>
Maccurājassa vasaṃ gacchanti. 
</p><p><a class="brnum" id="br21"></a><a id="p_18Ud_114" class="ms"></a><a class="sc" id="ud2.7.6"></a>
Ye ve divā ca ratto ca,<br> Appamattā jahanti piyarūpaṃ;<br>
Te ve khaṇanti aghamūlaṃ,<br>
Maccuno āmisaṃ durativattan”ti. 
</p>
</blockquote>
<p class="endsection">Sattamaṃ.</p><a href="../../ud2.6/pi/" rel="prev" class="previous">◀ Udāna 2.6</a><a href="#" class="top">▲ TOP</a>
<a href="../../ud2.8/pi/" rel="prefetch" class="next">Udāna 2.8 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mucalindavagga</div>
<div class="hidden">
Ekaputtakasutta</div>
</div>
</body></html>