<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#an9.21">21. Tiṭhānasutta</a></li>
<li><a id="menu22" href="#an9.22">22. Assakhaḷuṅkasutta</a></li>
<li><a id="menu23" href="#an9.23">23. Taṇhāmūlakasutta</a></li>
<li><a id="menu24" href="#an9.24">24. Sattāvāsasutta</a></li>
<li><a id="menu25" href="#an9.25">25. Paññāsutta</a></li>
<li><a id="menu26" href="#an9.26">26. Silāyūpasutta</a></li>
<li><a id="menu27" href="#an9.27">27. Paṭhamaverasutta</a></li>
<li><a id="menu28" href="#an9.28">28. Dutiyaverasutta</a></li>
<li><a id="menu29" href="#an9.29">29. Āghātavatthusutta</a></li>
<li><a id="menu30" href="#an9.30">30. Āghātapaṭivinayasutta</a></li>
<li><a id="menu31" href="#an9.31">31. Anupubbanirodhasutta</a></li>
</ul></div>
</div>
<section id="vagga"><section class="sutta" id="21"><article><hgroup id="an9.21"><h2>Aṅguttara Nikāya 9</h2> <h3>3. Sattāvāsavagga</h3><h1><a href="#menu">21. Tiṭhānasutta</a></h1></hgroup><p><a id="p_17A9_179" class="ms"></a><a class="msdiv" id="msdiv21"></a><a class="sc" id="an9.21.1"></a> “Tīhi, bhikkhave, ṭhānehi uttarakurukā manussā deve ca tāvatiṃse adhiggaṇhanti jambudīpake ca manusse. Katamehi tīhi? Amamā, apariggahā, niyatāyukā, visesaguṇā–  imehi kho, bhikkhave, tīhi ṭhānehi uttarakurukā manussā deve ca tāvatiṃse adhiggaṇhanti jambudīpake ca manusse.</p><p><a id="p_17A9_180" class="ms"></a><a class="sc" id="an9.21.2"></a>
Tīhi, bhikkhave, ṭhānehi devā tāvatiṃsā uttarakuruke ca manusse adhiggaṇhanti jambudīpake ca manusse. Katamehi tīhi? Dibbena āyunā, dibbena vaṇṇena, dibbena sukhena–  imehi kho, bhikkhave, tīhi ṭhānehi devā tāvatiṃsā uttarakuruke ca manusse adhiggaṇhanti jambudīpake ca manusse.</p><p><a id="p_17A9_181" class="ms"></a><a class="sc" id="an9.21.3"></a>
Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse. Katamehi tīhi? Sūrā, satimanto, idha brahmacariyavāso–  imehi kho, bhikkhave, tīhi ṭhānehi jambudīpakā manussā uttarakuruke ca manusse adhiggaṇhanti deve ca tāvatiṃse”ti.</p>
<p class="endsection">Paṭhamaṃ.</p></article></section><section class="sutta" id="22"><article><hgroup id="an9.22"><h1><a href="#menu">22. Assakhaḷuṅkasutta</a></h1></hgroup><p><a id="p_17A9_183" class="ms"></a><a class="msdiv" id="msdiv22"></a><a class="sc" id="an9.22.1"></a>
“Tayo ca, bhikkhave, assakhaḷuṅke desessāmi tayo ca purisakhaḷuṅke tayo ca assaparasse tayo ca purisaparasse tayo ca bhadde assājānīye tayo ca bhadde purisājānīye. Taṃ suṇātha. ()</p><p><a id="p_17A9_184" class="ms"></a><a class="sc" id="an9.22.2"></a>
Katame ca, bhikkhave, tayo assakhaḷuṅkā? Idha, bhikkhave, ekacco assakhaḷuṅko javasampanno hoti, na vaṇṇasampanno, na ārohapariṇāhasampanno. Idha pana, bhikkhave, ekacco assakhaḷuṅko javasampanno ca hoti vaṇṇasampanno ca, na ārohapariṇāhasampanno. Idha pana, bhikkhave, ekacco assakhaḷuṅko javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo assakhaḷuṅkā.</p><p><a id="p_17A9_185" class="ms"></a><a class="sc" id="an9.22.3"></a>
Katame ca, bhikkhave, tayo purisakhaḷuṅkā? Idha, bhikkhave, ekacco purisakhaḷuṅko javasampanno hoti, na vaṇṇasampanno, na ārohapariṇāhasampanno. Idha pana, bhikkhave, ekacco purisakhaḷuṅko javasampanno ca hoti vaṇṇasampanno ca, na ārohapariṇāhasampanno. Idha pana, bhikkhave, ekacco purisakhaḷuṅko javasampanno ca hoti vaṇṇasampanno ca ārohapariṇāhasampanno ca.</p><p><a id="p_17A9_186" class="ms"></a><a class="sc" id="an9.22.4"></a>
Kathañca, bhikkhave, purisakhaḷuṅko javasampanno hoti, na vaṇṇasampanno na ārohapariṇāhasampanno? Idha, bhikkhave, bhikkhu ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. Idamassa javasmiṃ vadāmi. Abhidhamme kho pana abhivinaye pañhaṃ puṭṭho saṃsādeti, no vissajjeti. Idamassa na vaṇṇasmiṃ vadāmi. Na kho pana lābhī hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Idamassa na ārohapariṇāhasmiṃ vadāmi. Evaṃ kho, bhikkhave, purisakhaḷuṅko javasampanno hoti, na vaṇṇasampanno na ārohapariṇāhasampanno.</p><p><a id="p_17A9_187" class="ms"></a><a class="sc" id="an9.22.5"></a>
Kathañca, bhikkhave, purisakhaḷuṅko javasampanno ca hoti vaṇṇasampanno ca, na ārohapariṇāhasampanno? Idha, bhikkhave, bhikkhu ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti. Idamassa javasmiṃ vadāmi. Abhidhamme kho pana abhivinaye pañhaṃ puṭṭho vissajjeti, no saṃsādeti. Idamassa vaṇṇasmiṃ vadāmi. Na kho pana lābhī hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Idamassa na ārohapariṇāhasmiṃ vadāmi. Evaṃ kho, bhikkhave, purisakhaḷuṅko javasampanno ca hoti vaṇṇasampanno ca, na ārohapariṇāhasampanno.</p><p><a id="p_17A9_188" class="ms"></a><a class="sc" id="an9.22.6"></a>
Kathañca, bhikkhave, purisakhaḷuṅko javasampanno ca hoti vaṇṇasampanno ca ārohapariṇāhasampanno ca? Idha, bhikkhave, bhikkhu ‘idaṃ dukkhan’ti yathābhūtaṃ pajānāti … pe … ‘ayaṃ dukkhanirodhagāminī paṭipadā’ti yathābhūtaṃ pajānāti. Idamassa javasmiṃ vadāmi. Abhidhamme kho pana abhivinaye pañhaṃ puṭṭho vissajjeti, no saṃsādeti. Idamassa vaṇṇasmiṃ vadāmi. Lābhī kho pana hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Idamassa ārohapariṇāhasmiṃ vadāmi. Evaṃ kho, bhikkhave, purisakhaḷuṅko javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo purisakhaḷuṅkā.</p><p><a id="p_17A9_189" class="ms"></a><a class="sc" id="an9.22.7"></a>
Katame ca, bhikkhave, tayo assaparassā? Idha, bhikkhave, ekacco assaparasso … pe … javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo assaparassā.</p><p><a id="p_17A9_190" class="ms"></a><a class="sc" id="an9.22.8"></a>
Katame ca, bhikkhave, tayo purisaparassā? Idha, bhikkhave, ekacco purisaparasso … pe … javasampanno ca hoti vaṇṇasampanno ca ārohapariṇāhasampanno ca.</p><p><a id="p_17A9_191" class="ms"></a><a class="sc" id="an9.22.9"></a>
Kathañca, bhikkhave, purisaparasso … pe … javasampanno ca hoti vaṇṇasampanno ca ārohapariṇāhasampanno ca? Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā. Idamassa javasmiṃ vadāmi. Abhidhamme kho pana abhivinaye pañhaṃ puṭṭho vissajjeti, no saṃsādeti. Idamassa vaṇṇasmiṃ vadāmi. Lābhī kho pana hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Idamassa ārohapariṇāhasmiṃ vadāmi. Evaṃ kho, bhikkhave, purisaparasso javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo purisaparassā.</p><p><a id="p_17A9_192" class="ms"></a><a class="sc" id="an9.22.10"></a>
Katame ca, bhikkhave, tayo bhaddā assājānīyā? Idha, bhikkhave, ekacco bhaddo assājānīyo … pe … javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo bhaddā assājānīyā.</p><p><a id="p_17A9_193" class="ms"></a><a class="sc" id="an9.22.11"></a>
Katame ca, bhikkhave, tayo bhaddā purisājānīyā? Idha, bhikkhave, ekacco bhaddo purisājānīyo … pe … javasampanno ca hoti vaṇṇasampanno ca ārohapariṇāhasampanno ca.</p><p><a id="p_17A9_194" class="ms"></a><a class="sc" id="an9.22.12"></a>
Kathañca, bhikkhave, bhaddo purisājānīyo … pe … javasampanno ca hoti vaṇṇasampanno ca ārohapariṇāhasampanno ca? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Idamassa javasmiṃ vadāmi. Abhidhamme kho pana abhivinaye pañhaṃ puṭṭho vissajjeti, no saṃsādeti. Idamassa vaṇṇasmiṃ vadāmi. Lābhī kho pana hoti cīvara­piṇḍa­pāta­senā­sana­gilā­napacca­yabhe­sajja­parikkhā­rānaṃ. Idamassa ārohapariṇāhasmiṃ vadāmi. Evaṃ kho, bhikkhave, bhaddo purisājānīyo javasampanno ca hoti vaṇṇasampanno ca ārohapariṇāhasampanno ca. Ime kho, bhikkhave, tayo bhaddā purisājānīyā”ti.</p>
<p class="endsection">Dutiyaṃ.</p></article></section><section class="sutta" id="23"><article><hgroup id="an9.23"><h1><a href="#menu">23. Taṇhāmūlakasutta</a></h1></hgroup><p><a id="p_17A9_196" class="ms"></a><a class="msdiv" id="msdiv23"></a><a class="sc" id="an9.23.1"></a>
“Nava, bhikkhave, taṇhāmūlake dhamme desessāmi, taṃ suṇātha. Katame ca, bhikkhave, nava taṇhāmūlakā dhammā? Taṇhaṃ paṭicca pariyesanā, pariyesanaṃ paṭicca lābho, lābhaṃ paṭicca vinicchayo, vinicchayaṃ paṭicca chandarāgo, chandarāgaṃ paṭicca ajjhosānaṃ, ajjhosānaṃ paṭicca pariggaho, pariggahaṃ paṭicca macchariyaṃ, macchariyaṃ paṭicca ārakkho, ārakkhādhikaraṇaṃ daṇḍādānaṃ satthādānaṃ kalaha­vigga­havi­vāda­tuvaṃtu­vaṃpe­suñña­musā­vādā aneke pāpakā akusalā dhammā sambhavanti. Ime kho, bhikkhave, nava taṇhāmūlakā dhammā”ti.</p>
<p class="endsection">Tatiyaṃ.</p></article></section><section class="sutta" id="24"><article><hgroup id="an9.24"><h1><a href="#menu">24. Sattāvāsasutta</a></h1></hgroup><p><a id="p_17A9_198" class="ms"></a><a class="msdiv" id="msdiv24"></a><a class="sc" id="an9.24.1"></a>
“Navayime, bhikkhave, sattāvāsā. Katame nava? Santi, bhikkhave, sattā nānattakāyā nānattasaññino, seyyathāpi manussā, ekacce ca devā, ekacce ca vinipātikā. Ayaṃ paṭhamo sattāvāso. <span class="brnum">(1)</span></p><p><a id="p_17A9_199" class="ms"></a><a class="sc" id="an9.24.2"></a>
Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṃ dutiyo sattāvāso. <span class="brnum">(2)</span></p><p><a id="p_17A9_200" class="ms"></a><a class="sc" id="an9.24.3"></a>
Santi, bhikkhave, sattā ekattakāyā nānattasaññino, seyyathāpi devā ābhassarā. Ayaṃ tatiyo sattāvāso. <span class="brnum">(3)</span></p><p><a id="p_17A9_201" class="ms"></a><a class="sc" id="an9.24.4"></a>
Santi, bhikkhave, sattā ekattakāyā ekattasaññino, seyyathāpi devā subhakiṇhā. Ayaṃ catuttho sattāvāso. <span class="brnum">(4)</span></p><p><a id="p_17A9_202" class="ms"></a><a class="sc" id="an9.24.5"></a>
Santi, bhikkhave, sattā asaññino appaṭisaṃvedino, seyyathāpi devā asaññasattā. Ayaṃ pañcamo sattāvāso. <span class="brnum">(5)</span></p><p><a id="p_17A9_203" class="ms"></a><a class="sc" id="an9.24.6"></a>
Santi, bhikkhave, sattā sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanūpagā. Ayaṃ chaṭṭho sattāvāso. <span class="brnum">(6)</span></p><p><a id="p_17A9_204" class="ms"></a><a class="sc" id="an9.24.7"></a>
Santi, bhikkhave, sattā sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanūpagā. Ayaṃ sattamo sattāvāso. <span class="brnum">(7)</span></p><p><a id="p_17A9_205" class="ms"></a><a class="sc" id="an9.24.8"></a>
Santi, bhikkhave, sattā sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanūpagā. Ayaṃ aṭṭhamo sattāvāso. <span class="brnum">(8)</span></p><p><a id="p_17A9_206" class="ms"></a><a class="sc" id="an9.24.9"></a>
Santi, bhikkhave, sattā sabbaso ākiñcaññāyatanaṃ samatikkamma nevasaññā­nāsaññā­yata­nūpagā. Ayaṃ navamo sattāvāso. <span class="brnum">(9)</span></p><p><a id="p_17A9_207" class="ms"></a><a class="sc" id="an9.24.10"></a>
Ime kho, bhikkhave, nava sattāvāsā”ti.</p>
<p class="endsection">Catutthaṃ.</p></article></section><section class="sutta" id="25"><article><hgroup id="an9.25"><h1><a href="#menu">25. Paññāsutta</a></h1></hgroup><p><a id="p_17A9_209" class="ms"></a><a class="msdiv" id="msdiv25"></a><a class="sc" id="an9.25.1"></a>
“Yato kho, bhikkhave, bhikkhuno paññāya cittaṃ suparicitaṃ hoti, tassetaṃ, bhikkhave, bhikkhuno kallaṃ vacanāya:  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.</p><p><a id="p_17A9_210" class="ms"></a><a class="sc" id="an9.25.2"></a>
Kathañca, bhikkhave, bhikkhuno paññāya cittaṃ suparicitaṃ hoti? ‘Vītarāgaṃ me cittan’ti paññāya cittaṃ suparicitaṃ hoti; ‘vītadosaṃ me cittan’ti paññāya cittaṃ suparicitaṃ hoti; ‘vītamohaṃ me cittan’ti paññāya cittaṃ suparicitaṃ hoti; ‘asarāgadhammaṃ me cittan’ti paññāya cittaṃ suparicitaṃ hoti; ‘asadosadhammaṃ me cittan’ti paññāya cittaṃ suparicitaṃ hoti; ‘asamohadhammaṃ me cittan’ti paññāya cittaṃ suparicitaṃ hoti; ‘anāvattidhammaṃ me cittaṃ kāmabhavāyā’ti paññāya cittaṃ suparicitaṃ hoti; ‘anāvattidhammaṃ me cittaṃ rūpabhavāyā’ti paññāya cittaṃ suparicitaṃ hoti; ‘anāvattidhammaṃ me cittaṃ arūpabhavāyā’ti paññāya cittaṃ suparicitaṃ hoti. Yato kho, bhikkhave, bhikkhuno paññāya cittaṃ suparicitaṃ hoti, tassetaṃ, bhikkhave, bhikkhuno kallaṃ vacanāya:  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti.</p>
<p class="endsection">Pañcamaṃ.</p></article></section><section class="sutta" id="26"><article><hgroup id="an9.26"><h1><a href="#menu">26. Silāyūpasutta</a></h1></hgroup><p><a id="p_17A9_212" class="ms"></a><a class="msdiv" id="msdiv26"></a><a class="sc" id="an9.26.1"></a>
() Ekaṃ samayaṃ āyasmā ca sāriputto āyasmā ca candikāputto rājagahe viharanti veḷuvane kalandakanivāpe. Tatra kho āyasmā candikāputto bhikkhū āmantesi ():  “devadatto, āvuso, bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti.</p><p><a id="p_17A9_213" class="ms"></a><a class="sc" id="an9.26.2"></a>
Evaṃ vutte, āyasmā sāriputto āyasmantaṃ candikāputtaṃ etadavoca:  “na kho, āvuso candikāputta, devadatto bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. Evañca kho, āvuso, candikāputta, devadatto bhikkhūnaṃ dhammaṃ deseti:  ‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti.</p><p><a id="p_17A9_214" class="ms"></a><a class="sc" id="an9.26.3"></a>
Dutiyampi kho āyasmā candikāputto bhikkhū āmantesi:  “devadatto, āvuso, bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. Dutiyampi kho āyasmā sāriputto āyasmantaṃ candikāputtaṃ etadavoca:  “na kho, āvuso candikāputta, devadatto bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. Evañca kho, āvuso candikāputta, devadatto bhikkhūnaṃ dhammaṃ deseti:  ‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti.</p><p><a id="p_17A9_215" class="ms"></a><a class="sc" id="an9.26.4"></a>
Tatiyampi kho āyasmā candikāputto bhikkhū āmantesi:  “devadatto, āvuso, bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. Tatiyampi kho āyasmā sāriputto āyasmantaṃ candikāputtaṃ etadavoca:  “na kho, āvuso candikāputta, devadatto bhikkhūnaṃ evaṃ dhammaṃ deseti:  ‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. Evañca kho, āvuso candikāputta, devadatto bhikkhūnaṃ dhammaṃ deseti:  ‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya–  khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti.</p><p><a id="p_17A9_216" class="ms"></a><a class="sc" id="an9.26.5"></a>
Kathañca, āvuso, bhikkhuno cetasā cittaṃ suparicitaṃ hoti? ‘Vītarāgaṃ me cittan’ti cetasā cittaṃ suparicitaṃ hoti; ‘vītadosaṃ me cittan’ti cetasā cittaṃ suparicitaṃ hoti; ‘vītamohaṃ me cittan’ti cetasā cittaṃ suparicitaṃ hoti; ‘asarāgadhammaṃ me cittan’ti cetasā cittaṃ suparicitaṃ hoti; ‘asadosadhammaṃ me cittan’ti cetasā cittaṃ suparicitaṃ hoti; ‘asamohadhammaṃ me cittan’ti cetasā cittaṃ suparicitaṃ hoti; ‘anāvattidhammaṃ me cittaṃ kāmabhavāyā’ti cetasā cittaṃ suparicitaṃ hoti; ‘anāvattidhammaṃ me cittaṃ rūpabhavāyā’ti cetasā cittaṃ suparicitaṃ hoti; ‘anāvattidhammaṃ me cittaṃ arūpabhavāyā’ti cetasā cittaṃ suparicitaṃ hoti. Evaṃ sammā vimuttacittassa kho, āvuso, bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti; amissīkatamevassa cittaṃ hoti ṭhitaṃ āneñjappattaṃ, vayaṃ cassānupassati.</p><p><a id="p_17A9_217" class="ms"></a><a class="sc" id="an9.26.6"></a>
Seyyathāpi, āvuso, silāyūpo soḷasakukkuko. Tassassu aṭṭha kukkū heṭṭhā nemaṅgamā, aṭṭha kukkū upari nemassa. Atha puratthimāya cepi disāya āgaccheyya bhusā vātavuṭṭhi, neva naṃ saṅkampeyya na sampavedheyya; atha pacchimāya … atha uttarāya … atha dakkhiṇāya cepi disāya āgaccheyya bhusā vātavuṭṭhi, neva naṃ saṅkampeyya na sampavedheyya. Taṃ kissa hetu? Gambhīrattā, āvuso, nemassa, sunikhātattā silāyūpassa. Evamevaṃ kho, āvuso, sammā vimuttacittassa bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti; amissīkatamevassa cittaṃ hoti ṭhitaṃ āneñjappattaṃ, vayaṃ cassānupassati.</p><p><a id="p_17A9_218" class="ms"></a><a class="sc" id="an9.26.7"></a>
Bhusā cepi sotaviññeyyā saddā … ghānaviññeyyā gandhā … jivhāviññeyyā rasā … kāyaviññeyyā phoṭṭhabbā … manoviññeyyā dhammā manassa āpāthaṃ āgacchanti, nevassa cittaṃ pariyādiyanti; amissīkatamevassa cittaṃ hoti ṭhitaṃ āneñjappattaṃ, vayaṃ cassānupassatī”ti.</p>
<p class="endsection">Chaṭṭhaṃ.</p></article></section><section class="sutta" id="27"><article><hgroup id="an9.27"><h1><a href="#menu">27. Paṭhamaverasutta</a></h1></hgroup><p><a id="p_17A9_220" class="ms"></a><a class="msdiv" id="msdiv27"></a><a class="sc" id="an9.27.1"></a>
Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_17A9_221" class="ms"></a><a class="sc" id="an9.27.2"></a>
“Yato kho, gahapati, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti.</p><p><a id="p_17A9_222" class="ms"></a><a class="sc" id="an9.27.3"></a>
Katamāni pañca bhayāni verāni vūpasantāni honti? Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato neva diṭṭhadhammikampi bhayaṃ veraṃ pasavati, na samparāyikampi bhayaṃ veraṃ pasavati, na cetasikampi dukkhaṃ domanassaṃ paṭisaṃvedeti. Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti. <span class="brnum">(1)</span></p><p><a id="p_17A9_223" class="ms"></a><a class="sc" id="an9.27.4"></a>
Yaṃ, gahapati, adinnādāyī … pe … kāmesumicchācārī … musāvādī … surāme­raya­majja­pamā­daṭṭhāyī surāme­raya­majja­pamā­daṭṭhā­napaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surāme­raya­majja­pamā­daṭṭhānā paṭivirato neva diṭṭhadhammikampi bhayaṃ veraṃ pasavati, na samparāyikampi bhayaṃ veraṃ pasavati, na cetasikampi dukkhaṃ domanassaṃ paṭisaṃvedeti. Surāme­raya­majja­pamā­daṭṭhānā paṭiviratassa evaṃ taṃ bhayaṃ veraṃ vūpasantaṃ hoti. (4–5.)</p><p><a id="p_17A9_224" class="ms"></a><a class="sc" id="an9.27.5"></a>
Imāni pañca bhayāni verāni vūpasantāni honti.</p><p><a id="p_17A9_225" class="ms"></a><a class="sc" id="an9.27.6"></a>
“Katamehi catūhi sotāpattiyaṅgehi samannāgato hoti? Idha, gahapati, ariyasāvako buddhe aveccappasādena samannāgato hoti:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. <span class="brnum">(6)</span></p><p><a id="p_17A9_226" class="ms"></a><a class="sc" id="an9.27.7"></a>
Dhamme aveccappasādena samannāgato hoti:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. <span class="brnum">(7)</span></p><p><a id="p_17A9_227" class="ms"></a><a class="sc" id="an9.27.8"></a>
Saṃghe aveccappasādena samannāgato hoti:  ‘suppaṭipanno bhagavato sāvakasaṃgho ujuppaṭipanno bhagavato sāvakasaṃgho ñāyappaṭipanno bhagavato sāvakasaṃgho sāmīcippaṭipanno bhagavato sāvakasaṃgho; yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. <span class="brnum">(8)</span></p><p><a id="p_17A9_228" class="ms"></a><a class="sc" id="an9.27.9"></a>
Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Imehi catūhi sotāpattiyaṅgehi samannāgato hoti. <span class="brnum">(9)</span></p><p><a id="p_17A9_229" class="ms"></a><a class="sc" id="an9.27.10"></a>
Yato kho, gahapati, ariyasāvakassa imāni pañca bhayāni verāni vūpasantāni honti, imehi ca catūhi sotāpattiyaṅgehi samannāgato hoti, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto; sotāpannohamasmi avinipātadhammo niyato sambodhiparāyaṇo’”ti.</p>
<p class="endsection">Sattamaṃ.</p></article></section><section class="sutta" id="28"><article><hgroup id="an9.28"><h1><a href="#menu">28. Dutiyaverasutta</a></h1></hgroup><p><a id="p_17A9_231" class="ms"></a><a class="msdiv" id="msdiv28"></a><a class="sc" id="an9.28.1"></a>
“Yato kho, bhikkhave, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto; sotāpannohamasmi avinipātadhammo niyato sambodhiparāyaṇo’”ti.</p><p><a id="p_17A9_232" class="ms"></a><a class="sc" id="an9.28.2"></a>
Katamāni pañca bhayāni verāni vūpasantāni honti? Yaṃ, bhikkhave, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, pāṇātipātā paṭivirato … pe … evaṃ taṃ bhayaṃ veraṃ vūpasantaṃ hoti.</p><p><a id="p_17A9_233" class="ms"></a><a class="sc" id="an9.28.3"></a>
Yaṃ, bhikkhave, adinnādāyī … pe … surāme­raya­majja­pamā­daṭṭhāyī surāme­raya­majja­pamā­daṭṭhā­napaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedeti, surāme­raya­majja­pamā­daṭṭhānā paṭivirato neva diṭṭhadhammikampi bhayaṃ veraṃ pasavati, na samparāyikampi bhayaṃ veraṃ pasavati, na cetasikampi dukkhaṃ domanassaṃ paṭisaṃvedeti. Surāme­raya­majja­pamā­daṭṭhānā paṭiviratassa evaṃ taṃ bhayaṃ veraṃ vūpasantaṃ hoti. Imāni pañca bhayāni verāni vūpasantāni honti.</p><p><a id="p_17A9_234" class="ms"></a><a class="sc" id="an9.28.4"></a>
Katamehi catūhi sotāpattiyaṅgehi samannāgato hoti? Idha, bhikkhave, ariyasāvako buddhe aveccappasādena samannāgato hoti:  ‘itipi so bhagavā … pe … satthā devamanussānaṃ buddho bhagavā’ti. Dhamme … pe … saṃghe … ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Imehi catūhi sotāpattiyaṅgehi samannāgato hoti.</p><p><a id="p_17A9_235" class="ms"></a><a class="sc" id="an9.28.5"></a>
Yato kho, bhikkhave, ariyasāvakassa imāni pañca bhayāni verāni vūpasantāni honti, imehi ca catūhi sotāpattiyaṅgehi samannāgato hoti, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto; sotāpannohamasmi avinipātadhammo niyato sambodhiparāyaṇo’”ti.</p>
<p class="endsection">Aṭṭhamaṃ.</p></article></section><section class="sutta" id="29"><article><hgroup id="an9.29"><h1><a href="#menu">29. Āghātavatthusutta</a></h1></hgroup><p><a id="p_17A9_237" class="ms"></a><a class="msdiv" id="msdiv29"></a><a class="sc" id="an9.29.1"></a>
“Navayimāni, bhikkhave, āghātavatthūni. Katamāni nava? ‘Anatthaṃ me acarī’ti āghātaṃ bandhati; ‘anatthaṃ me caratī’ti āghātaṃ bandhati; ‘anatthaṃ me carissatī’ti āghātaṃ bandhati; ‘piyassa me manāpassa anatthaṃ acarī’ti … pe … ‘anatthaṃ caratī’ti … pe … ‘anatthaṃ carissatī’ti āghātaṃ bandhati; ‘appiyassa me amanāpassa atthaṃ acarī’ti … pe … ‘atthaṃ caratī’ti … pe … ‘atthaṃ carissatī’ti āghātaṃ bandhati. Imāni kho, bhikkhave, nava āghātavatthūnī”ti.</p>
<p class="endsection">Navamaṃ.</p></article></section><section class="sutta" id="30"><article><hgroup id="an9.30"><h1><a href="#menu">30. Āghātapaṭivinayasutta</a></h1></hgroup><p><a id="p_17A9_239" class="ms"></a><a class="msdiv" id="msdiv30"></a><a class="sc" id="an9.30.1"></a>
“Navayime, bhikkhave, āghātapaṭivinayā. Katame nava? ‘Anatthaṃ me acari, taṃ kutettha labbhā’ti āghātaṃ paṭivineti; ‘anatthaṃ me carati, taṃ kutettha labbhā’ti āghātaṃ paṭivineti; ‘anatthaṃ me carissati, taṃ kutettha labbhā’ti āghātaṃ paṭivineti; piyassa me manāpassa anatthaṃ acari … pe … anatthaṃ carati … pe … ‘anatthaṃ carissati, taṃ kutettha labbhā’ti āghātaṃ paṭivineti; appiyassa me amanāpassa atthaṃ acari … pe … atthaṃ carati … pe … ‘atthaṃ carissati, taṃ kutettha labbhā’ti āghātaṃ paṭivineti. Ime kho, bhikkhave, nava āghātapaṭivinayā”ti.</p>
<p class="endsection">Dasamaṃ.</p></article></section><section class="sutta" id="31"><article><hgroup id="an9.31"><h1><a href="#menu">31. Anupubbanirodhasutta</a></h1></hgroup><p><a id="p_17A9_241" class="ms"></a><a class="msdiv" id="msdiv31"></a><a class="sc" id="an9.31.1"></a>
“Navayime, bhikkhave, anupubbanirodhā. Katame nava? Paṭhamaṃ jhānaṃ samāpannassa kāmasaññā niruddhā hoti; dutiyaṃ jhānaṃ samāpannassa vitakkavicārā niruddhā honti; tatiyaṃ jhānaṃ samāpannassa pīti niruddhā hoti; catutthaṃ jhānaṃ samāpannassa assāsapassāsā niruddhā honti; ākāsānañcāyatanaṃ samāpannassa rūpasaññā niruddhā hoti; viññāṇañcāyatanaṃ samāpannassa ākāsānañcāyatanasaññā niruddhā hoti; ākiñcaññāyatanaṃ samāpannassa viññāṇañcāyatanasaññā niruddhā hoti; nevasaññānāsaññāyatanaṃ samāpannassa ākiñcaññāyatanasaññā niruddhā hoti; saññāvedayitanirodhaṃ samāpannassa saññā ca vedanā ca niruddhā honti. Ime kho, bhikkhave, nava anupubbanirodhā”ti.</p>
<p class="endsection">Ekādasamaṃ.</p>
<p class="endsection">Sattāvāsavaggo tatiyo.</p><blockquote class="uddanagatha"><p><a id="p_17A9_245" class="ms"></a><a class="sc" id="an9.31.2"></a>
Tiṭhānaṃ khaḷuṅko taṇhā,<br> Sattapaññā silāyupo;<br>
Dve verā dve āghātāni,<br>
Anupubbanirodhena cāti.
</p>
</blockquote><a href="../../an9.11-20/pi/" rel="prev" class="previous">◀ Aṅguttara Nikāya 9.11–​20</a><a href="#" class="top">▲ TOP</a>
<a href="../../an9.32-41/pi/" rel="prefetch" class="next">Aṅguttara Nikāya 9.32–​41 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Sattāvāsavagga</div>
<div class="hidden">
Tiṭhānasutta</div>
</div>
</body></html>