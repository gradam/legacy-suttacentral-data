<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn55.11">11. Sahassa­bhikkhu­nisaṃgha­sutta</a></li>
<li><a id="menu12" href="#sn55.12">12. Brāhmaṇasutta</a></li>
<li><a id="menu13" href="#sn55.13">13. Ānandattherasutta</a></li>
<li><a id="menu14" href="#sn55.14">14. Duggatibhayasutta</a></li>
<li><a id="menu15" href="#sn55.15">15. Dugga­tivi­nipā­tabha­yasutta</a></li>
<li><a id="menu16" href="#sn55.16">16. Paṭhamamittāmaccasutta</a></li>
<li><a id="menu17" href="#sn55.17">17. Dutiyamittāmaccasutta</a></li>
<li><a id="menu18" href="#sn55.18">18. Paṭhamadevacārikasutta</a></li>
<li><a id="menu19" href="#sn55.19">19. Dutiyadevacārikasutta</a></li>
<li><a id="menu20" href="#sn55.20">20. Tatiyadevacārikasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn55.11"><h2>Saṃyutta Nikāya 55</h2> <h3>2. Rājakārāmavagga</h3><h1><a href="#menu">11. Sahassa­bhikkhu­nisaṃgha­sutta</a></h1></hgroup><p><a id="p_14S5_1866" class="ms"></a><a class="msdiv" id="msdiv1007"></a><a class="sc" id="sn55.11.1"></a> Ekaṃ samayaṃ bhagavā sāvatthiyaṃ viharati rājakārāme. Atha kho sahassabhikkhunisaṃgho yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho tā bhikkhuniyo bhagavā etadavoca: </p><p><a id="p_14S5_1867" class="ms"></a><a class="sc" id="sn55.11.2"></a>
“Catūhi kho, bhikkhuniyo, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. Katamehi catūhi? Idha, bhikkhuniyo, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti, akhaṇḍehi … pe … samādhisaṃvattanikehi. Imehi kho, bhikkhuniyo, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.</p>
<p class="endsection">Paṭhamaṃ.</p></article></section><section class="sutta" id="12"><article><hgroup id="sn55.12"><h1><a href="#menu">12. Brāhmaṇasutta</a></h1></hgroup><p><a id="p_14S5_1869" class="ms"></a><a class="msdiv" id="msdiv1008"></a><a class="sc" id="sn55.12.1"></a>
Sāvatthinidānaṃ. “Brāhmaṇā, bhikkhave, udayagāminiṃ nāma paṭipadaṃ paññapenti. Te sāvakaṃ evaṃ samādapenti:  ‘ehi tvaṃ, ambho purisa, kālasseva uṭṭhāya pācīnamukho yāhi. So tvaṃ mā sobbhaṃ parivajjehi, mā papātaṃ, mā khāṇuṃ, mā kaṇḍakaṭhānaṃ, mā candaniyaṃ, mā oḷigallaṃ. Yattha papateyyāsi tattheva maraṇaṃ āgameyyāsi. Evaṃ tvaṃ, ambho purisa, kāyassa bhedā paraṃ maraṇā sugatiṃ saggaṃ lokaṃ upapajjissasī’ti.</p><p><a id="p_14S5_1870" class="ms"></a><a class="sc" id="sn55.12.2"></a>
Taṃ kho panetaṃ, bhikkhave, brāhmaṇānaṃ bālagamanametaṃ mūḷhagamanametaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. Ahañca kho, bhikkhave, ariyassa vinaye udayagāminiṃ paṭipadaṃ paññāpemi; yā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati.</p><p><a id="p_14S5_1871" class="ms"></a><a class="sc" id="sn55.12.3"></a>
Katamā ca sā, bhikkhave, udayagāminī paṭipadā; yā ekantanibbidāya … pe … nibbānāya saṃvattati? Idha, bhikkhave, ariyasāvako buddhe aveccappasādena samannāgato hoti–  itipi so bhagavā arahaṃ sammāsambuddho … pe … satthā devamanussānaṃ buddho bhagavāti; dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Ayaṃ kho sā, bhikkhave, udayagāminī paṭipadā ekantanibbidāya … pe … nibbānāya saṃvattatī”ti.</p>
<p class="endsection">Dutiyaṃ.</p></article></section><section class="sutta" id="13"><article><hgroup id="sn55.13"><h1><a href="#menu">13. Ānandattherasutta</a></h1></hgroup><p><a id="p_14S5_1873" class="ms"></a><a class="msdiv" id="msdiv1009"></a><a class="sc" id="sn55.13.1"></a>
Ekaṃ samayaṃ āyasmā ca ānando āyasmā ca sāriputto sāvatthiyaṃ viharanti jetavane anāthapiṇḍikassa ārāme. Atha kho āyasmā sāriputto sāyanhasamayaṃ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā sāriputto āyasmantaṃ ānandaṃ etadavoca:  “katinaṃ kho, āvuso ānanda, dhammānaṃ pahānā, katinaṃ dhammānaṃ samannāgamanahetu, evamayaṃ pajā bhagavatā byākatā sotāpannā avinipātadhammā niyatā sambodhiparāyaṇā”ti? “Catunnaṃ kho, āvuso, dhammānaṃ pahānā, catunnaṃ dhammānaṃ samannāgamanahetu, evamayaṃ pajā bhagavatā byākatā sotāpannā avinipātadhammā niyatā sambodhiparāyaṇāti.</p><p><a id="p_14S5_1874" class="ms"></a><a class="sc" id="sn55.13.2"></a>
Katamesaṃ catunnaṃ? Yathārūpena kho, āvuso, buddhe appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tathārūpassa buddhe appasādo na hoti. Yathārūpena ca kho, āvuso, buddhe aveccappasādena samannāgato sutavā ariyasāvako kāyassa bhedā paraṃ maraṇā sugatiṃ saggaṃ lokaṃ upapajjati tathārūpassa buddhe aveccappasādo hoti–  itipi so bhagavā … pe … satthā devamanussānaṃ buddho bhagavāti.</p><p><a id="p_14S5_1875" class="ms"></a><a class="sc" id="sn55.13.3"></a>
Yathārūpena ca kho, āvuso, dhamme appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tathārūpassa dhamme appasādo na hoti. Yathārūpena ca kho, āvuso, dhamme aveccappasādena samannāgato sutavā ariyasāvako kāyassa bhedā paraṃ maraṇā sugatiṃ saggaṃ lokaṃ upapajjati tathārūpassa dhamme aveccappasādo hoti–  svākkhāto bhagavatā dhammo … pe … viññūhīti.</p><p><a id="p_14S5_1876" class="ms"></a><a class="sc" id="sn55.13.4"></a>
Yathārūpena ca kho, āvuso, saṃghe appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tathārūpassa saṃghe appasādo na hoti. Yathārūpena ca kho, āvuso, saṃghe aveccappasādena samannāgato sutavā ariyasāvako kāyassa bhedā paraṃ maraṇā sugatiṃ saggaṃ lokaṃ upapajjati tathārūpassa saṃghe aveccappasādo hoti–  suppaṭipanno bhagavato sāvakasaṃgho … pe … anuttaraṃ puññakkhettaṃ lokassāti.</p><p><a id="p_14S5_1877" class="ms"></a><a class="sc" id="sn55.13.5"></a>
Yathārūpena ca kho, āvuso, dussīlyena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tathārūpassa dussīlyaṃ na hoti. Yathārūpehi ca kho, āvuso, ariyakantehi sīlehi samannāgato sutavā ariyasāvako kāyassa bhedā paraṃ maraṇā sugatiṃ saggaṃ lokaṃ upapajjati tathārūpāni ariyakantāni sīlāni honti akhaṇḍāni … pe … samādhisaṃvattanikāni. Imesaṃ kho, āvuso, catunnaṃ dhammānaṃ pahānā imesaṃ catunnaṃ dhammānaṃ samannāgamanahetu evamayaṃ pajā bhagavatā byākatā sotāpannā avinipātadhammā niyatā sambodhiparāyaṇā”ti.</p>
<p class="endsection">Tatiyaṃ.</p></article></section><section class="sutta" id="14"><article><hgroup id="sn55.14"><h1><a href="#menu">14. Duggatibhayasutta</a></h1></hgroup><p><a id="p_14S5_1879" class="ms"></a><a class="msdiv" id="msdiv1010"></a><a class="sc" id="sn55.14.1"></a>
“Catūhi, bhikkhave, dhammehi samannāgato ariyasāvako sabbaduggatibhayaṃ samatikkanto hoti. Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako sabbaduggatibhayaṃ samatikkanto hotī”ti.</p>
<p class="endsection">Catutthaṃ.</p></article></section><section class="sutta" id="15"><article><hgroup id="sn55.15"><h1><a href="#menu">15. Dugga­tivi­nipā­tabha­yasutta</a></h1></hgroup><p><a id="p_14S5_1881" class="ms"></a><a class="msdiv" id="msdiv1011"></a><a class="sc" id="sn55.15.1"></a>
“Catūhi, bhikkhave, dhammehi samannāgato ariyasāvako sabba­dugga­tivi­nipā­tabhayaṃ samatikkanto hoti. Katamehi catūhi? Idha, bhikkhave, ariyasāvako buddhe aveccappasādena samannāgato hoti–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantehi sīlehi samannāgato hoti akhaṇḍehi … pe … samādhisaṃvattanikehi. Imehi kho, bhikkhave, catūhi dhammehi samannāgato ariyasāvako sabba­dugga­tivi­nipā­tabhayaṃ samatikkanto hotī”ti.</p>
<p class="endsection">Pañcamaṃ.</p></article></section><section class="sutta" id="16"><article><hgroup id="sn55.16"><h1><a href="#menu">16. Paṭhamamittāmaccasutta</a></h1></hgroup><p><a id="p_14S5_1883" class="ms"></a><a class="msdiv" id="msdiv1012"></a><a class="sc" id="sn55.16.1"></a>
“Ye te, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te, bhikkhave, catūsu sotāpattiyaṅgesu samādapetabbā, nivesetabbā, patiṭṭhāpetabbā. Katamesu catūsu? Buddhe aveccappasāde samādapetabbā, nivesetabbā, patiṭṭhāpetabbā–  itipi so bhagavā … pe … satthā devamanussānaṃ buddho bhagavāti. Dhamme … pe … saṃghe … pe … ariyakantesu sīlesu samādapetabbā, nivesetabbā, patiṭṭhāpetabbā akhaṇḍesu … pe … samādhisaṃvattanikesu. Ye te, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te, bhikkhave, imesu catūsu sotāpattiyaṅgesu samādapetabbā, nivesetabbā, patiṭṭhāpetabbā”ti.</p>
<p class="endsection">Chaṭṭhaṃ.</p></article></section><section class="sutta" id="17"><article><hgroup id="sn55.17"><h1><a href="#menu">17. Dutiyamittāmaccasutta</a></h1></hgroup><p><a id="p_14S5_1885" class="ms"></a><a class="msdiv" id="msdiv1013"></a><a class="sc" id="sn55.17.1"></a>
“Ye te, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te, bhikkhave, catūsu sotāpattiyaṅgesu samādapetabbā, nivesetabbā, patiṭṭhāpetabbā. Katamesu catūsu? Buddhe aveccappasāde samādapetabbā, nivesetabbā, patiṭṭhāpetabbā–  itipi so bhagavā … pe … satthā devamanussānaṃ buddho bhagavāti.</p><p><a id="p_14S5_1886" class="ms"></a><a class="sc" id="sn55.17.2"></a>
Siyā, bhikkhave, catunnaṃ mahābhūtānaṃ aññathattaṃ–  pathavīdhātuyā, āpodhātuyā, tejodhātuyā, vāyodhātuyā–  na tveva buddhe aveccappasādena samannāgatassa ariyasāvakassa siyā aññathattaṃ. Tatridaṃ aññathattaṃ–  so vata buddhe aveccappasādena samannāgato ariyasāvako nirayaṃ vā tiracchānayoniṃ vā pettivisayaṃ vā upapajjissatī”ti–  netaṃ ṭhānaṃ vijjati. “Dhamme … pe … saṃghe … pe … ariyakantesu sīlesu samādapetabbā, nivesetabbā, patiṭṭhāpetabbā akhaṇḍesu … pe … samādhisaṃvattanikesu. Siyā, bhikkhave, catunnaṃ mahābhūtānaṃ aññathattaṃ–  pathavīdhātuyā, āpodhātuyā, tejodhātuyā, vāyodhātuyā–  na tveva ariyakantehi sīlehi samannāgatassa ariyasāvakassa siyā aññathattaṃ. Tatridaṃ aññathattaṃ–  so vata ariyakantehi sīlehi samannāgato ariyasāvako nirayaṃ vā tiracchānayoniṃ vā pettivisayaṃ vā upapajjissatīti–  netaṃ ṭhānaṃ vijjati. Ye te, bhikkhave, anukampeyyātha, ye ca sotabbaṃ maññeyyuṃ–  mittā vā amaccā vā ñātī vā sālohitā vā–  te, bhikkhave, imesu catūsu sotāpattiyaṅgesu samādapetabbā, nivesetabbā, patiṭṭhāpetabbā”ti.</p>
<p class="endsection">Sattamaṃ.</p></article></section><section class="sutta" id="18"><article><hgroup id="sn55.18"><h1><a href="#menu">18. Paṭhamadevacārikasutta</a></h1></hgroup><p><a id="p_14S5_1888" class="ms"></a><a class="msdiv" id="msdiv1014"></a><a class="sc" id="sn55.18.1"></a>
Sāvatthinidānaṃ. Atha kho āyasmā mahāmoggallāno–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  jetavane antarahito devesu tāvatiṃsesu pāturahosi. Atha kho sambahulā tāvatiṃsakāyikā devatāyo yenāyasmā mahāmoggallāno tenupasaṅkamiṃsu; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatāyo āyasmā mahāmoggallāno etadavoca: </p><p><a id="p_14S5_1889" class="ms"></a><a class="sc" id="sn55.18.2"></a>
“Sādhu kho, āvuso, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, āvuso, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, āvuso, dhamme … pe … saṃghe … pe … sādhu kho, āvuso, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, āvuso, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_14S5_1890" class="ms"></a><a class="sc" id="sn55.18.3"></a>
“Sādhu kho, mārisa moggallāna, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, dhamme … pe … saṃghe … pe … ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p class="endsection">Aṭṭhamaṃ.</p></article></section><section class="sutta" id="19"><article><hgroup id="sn55.19"><h1><a href="#menu">19. Dutiyadevacārikasutta</a></h1></hgroup><p><a id="p_14S5_1892" class="ms"></a><a class="msdiv" id="msdiv1015"></a><a class="sc" id="sn55.19.1"></a>
Sāvatthinidānaṃ. Atha kho āyasmā mahāmoggallāno–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  jetavane antarahito devesu tāvatiṃsesu pāturahosi. Atha kho sambahulā tāvatiṃsakāyikā devatāyo yenāyasmā mahāmoggallāno tenupasaṅkamiṃsu; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatāyo āyasmā mahāmoggallāno etadavoca: </p><p><a id="p_14S5_1893" class="ms"></a><a class="sc" id="sn55.19.2"></a>
“Sādhu kho, āvuso, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, āvuso, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapannā. Sādhu kho, āvuso, dhamme … pe … saṃghe … pe … ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, āvuso, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapannā”ti.</p><p><a id="p_14S5_1894" class="ms"></a><a class="sc" id="sn55.19.3"></a>
“Sādhu kho, mārisa moggallāna, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapannā. Sādhu kho, mārisa moggallāna, dhamme … pe … saṃghe … pe … ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapannā”ti.</p>
<p class="endsection">Navamaṃ.</p></article></section><section class="sutta" id="20"><article><hgroup id="sn55.20"><h1><a href="#menu">20. Tatiyadevacārikasutta</a></h1></hgroup><p><a id="p_14S5_1896" class="ms"></a><a class="msdiv" id="msdiv1016"></a><a class="sc" id="sn55.20.1"></a>
Atha kho bhagavā–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  jetavane antarahito devesu tāvatiṃsesu pāturahosi. Atha kho sambahulā tāvatiṃsakāyikā devatāyo yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatāyo bhagavā etadavoca: </p><p><a id="p_14S5_1897" class="ms"></a><a class="sc" id="sn55.20.2"></a>
“Sādhu kho, āvuso, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, āvuso, evamidhekacce sattā sotāpannā avinipātadhammā niyatā sambodhiparāyaṇā. Sādhu kho, āvuso, dhamme … pe … saṃghe … pe … ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, āvuso, evamidhekacce sattā sotāpannā avinipātadhammā niyatā sambodhiparāyaṇā”ti.</p><p><a id="p_14S5_1898" class="ms"></a><a class="sc" id="sn55.20.3"></a>
“Sādhu kho, mārisa, buddhe aveccappasādena samannāgamanaṃ hoti–  itipi so bhagavā … pe … satthā devamanussānaṃ buddho bhagavāti. Buddhe aveccappasādena samannāgamanahetu kho, mārisa, evamayaṃ pajā sotāpannā avinipātadhammā niyatā sambodhiparāyaṇā. Sādhu kho, mārisa, dhamme … pe … saṃghe … pe … ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa, evamayaṃ pajā sotāpannā avinipātadhammā niyatā sambodhiparāyaṇā”ti.</p>
<p class="endsection">Dasamaṃ.</p>
<p class="endsection">Rājakārāmavaggo dutiyo.</p><blockquote class="uddanagatha"><p><a id="p_14S5_1902" class="ms"></a><a class="sc" id="sn55.20.4"></a>
Sahassabrāhmaṇānanda,<br> duggati apare duve;<br>
Mittāmaccā duve vuttā,<br>
tayo ca devacārikāti.
</p>
</blockquote><a href="../../sn55.1-10/pi/" rel="prev" class="previous">◀ Saṃyutta Nikāya 55.1–​10</a><a href="#" class="top">▲ TOP</a>
<a href="../../sn55.21-30/pi/" rel="prefetch" class="next">Saṃyutta Nikāya 55.21–​30 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sotāpattisaṃyutta</div>
<div class="hidden">
Rājakārāmavagga</div>
<div class="hidden">
Sahassa­bhikkhu­nisaṃgha­sutta</div>
</div>
</body></html>