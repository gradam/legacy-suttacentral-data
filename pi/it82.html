<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it82:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it82"><h2>Itivuttaka 82</h2>
<h1>Devasaddasutta</h1></hgroup><p><a id="p_18It_553" class="ms"></a><a class="sc" id="it82.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_554" class="ms"></a><a class="sc" id="it82.2"></a>
“Tayome, bhikkhave, devesu devasaddā niccharanti samayā samayaṃ upādāya. Katame tayo? Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajjāya ceteti, tasmiṃ samaye devesu devasaddo niccharati:  ‘eso ariyasāvako mārena saddhiṃ saṅgāmāya cetetī’ti. Ayaṃ, bhikkhave, paṭhamo devesu devasaddo niccharati samayā samayaṃ upādāya.</p><p><a id="p_18It_555" class="ms"></a><a class="sc" id="it82.3"></a>
Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati:  ‘eso ariyasāvako mārena saddhiṃ saṅgāmetī’ti. Ayaṃ, bhikkhave, dutiyo devesu devasaddo niccharati samayā samayaṃ upādāya.</p><p><a id="p_18It_556" class="ms"></a><a class="sc" id="it82.4"></a>
Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, tasmiṃ samaye devesu devasaddo niccharati:  ‘eso ariyasāvako vijitasaṅgāmo tameva saṅgāmasīsaṃ abhivijiya ajjhāvasatī’ti. Ayaṃ, bhikkhave, tatiyo devesu devasaddo niccharati samayā samayaṃ upādāya. Ime kho, bhikkhave, tayo devesu devasaddā niccharanti samayā samayaṃ upādāyā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_557" class="ms"></a><a class="sc" id="it82.5"></a>
“Disvā vijitasaṅgāmaṃ,<br> sammāsambuddhasāvakaṃ;<br>
Devatāpi namassanti,<br>
mahantaṃ vītasāradaṃ.
</p><p><a id="p_18It_558" class="ms"></a><a class="sc" id="it82.6"></a>
Namo te purisājañña,<br> yo tvaṃ dujjayamajjhabhū;<br>
Jetvāna maccuno senaṃ,<br>
vimokkhena anāvaraṃ.
</p><p><a id="p_18It_559" class="ms"></a><a class="sc" id="it82.7"></a>
Iti hetaṃ namassanti,<br> devatā pattamānasaṃ;<br>
Tañhi tassa na passanti,<br>
yena maccuvasaṃ vaje”ti.
</p>
</blockquote><p><a id="p_18It_560" class="ms"></a><a class="sc" id="it82.8"></a>
Ayampi attho vutto bhagavatā, iti me sutanti.</p>
<p class="endsection">Tatiyaṃ.</p>
</article></section><a class="previous" href="/it81/pi/">◀ Itivuttaka  81</a><a class="top" href="#"> ▲ TOP </a><a class="next" href="/it83/pi/">Itivuttaka  83 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Devasaddasutta</div>
</div>
</body></html>