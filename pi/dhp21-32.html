<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp21–​32:Pali</title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#heading1">1. Sāmāvatīvatthu</a></li>
<li><a id="menu2" href="#heading2">2. Kumbaghosakaseṭṭhivatthu</a></li>
<li><a id="menu3" href="#heading3">3. Cūḷapanthakavatthu</a></li>
<li><a id="menu4" href="#heading4">4. Bālanakkhatta­saṃghuṭṭha­vatthu</a></li>
<li><a id="menu5" href="#heading5">5. Mahākassapattheravatthu</a></li>
<li><a id="menu6" href="#heading6">6. Pamattā­pamattadve­sahā­yaka­bhikkhu­vatthu</a></li>
<li><a id="menu7" href="#heading7">7. Maghavatthu</a></li>
<li><a id="menu8" href="#heading8">8. Aññatarabhikkhuvatthu</a></li>
<li><a id="menu9" href="#heading9">9. Nigama­vāsi­tissatthe­ravatthu</a></li>
</ul></div>
</div><section id="vagga"><section class="sutta" id="21"><article><hgroup><h2><a href="#" id="s">Dhammapada 21–​32.</a></h2>
<h3>Appamādavagga</h3><h1><a id="heading1" href="#menu1">21. Sāmāvatīvatthu</a></h1></hgroup><blockquote class="gatha"><p><a id="p_18Dh_23" class="ms"></a><a class="msdiv" id="msdiv21"></a><a class="sc" id="dhp21.1"></a> Appamādo amatapadaṃ,<br> pamādo maccuno padaṃ;<br>
Appamattā na mīyanti,<br>
ye pamattā yathā matā.
</p><p><a id="p_18Dh_24" class="ms"></a><a class="msdiv" id="msdiv22"></a><a class="sc" id="dhp21.2"></a>
Evaṃ visesato ñatvā,<br> appamādamhi paṇḍitā;<br>
Appamāde pamodanti,<br>
ariyānaṃ gocare ratā.
</p><p><a id="p_18Dh_25" class="ms"></a><a class="msdiv" id="msdiv23"></a><a class="sc" id="dhp21.3"></a>
Te jhāyino sātatikā,<br> niccaṃ daḷhaparakkamā;<br>
Phusanti dhīrā nibbānaṃ,<br>
yogakkhemaṃ anuttaraṃ.
</p>
</blockquote></article></section><section class="sutta" id="22"><article><hgroup><h1><a id="heading2" href="#menu2">22. Kumbaghosakaseṭṭhivatthu</a></h1></hgroup><blockquote class="gatha"><p><a id="p_18Dh_26" class="ms"></a><a class="msdiv" id="msdiv24"></a><a class="sc" id="dhp22.1"></a>
Uṭṭhānavato satīmato,<br> Sucikammassa nisammakārino;<br>
Saññatassa dhammajīvino,<br>
Appamattassa yasobhivaḍḍhati.
</p>
</blockquote></article></section><section class="sutta" id="23"><article><hgroup><h1><a id="heading3" href="#menu3">23. Cūḷapanthakavatthu</a></h1></hgroup><blockquote class="gatha"><p><a id="p_18Dh_27" class="ms"></a><a class="msdiv" id="msdiv25"></a><a class="sc" id="dhp23.1"></a>
Uṭṭhānenappamādena,<br> saṃyamena damena ca;<br>
Dīpaṃ kayirātha medhāvī,<br>
yaṃ ogho nābhikīrati.
</p>
</blockquote></article></section><section class="sutta" id="24"><article><hgroup><h1><a id="heading4" href="#menu4">24. Bālanakkhatta­saṃghuṭṭha­vatthu</a></h1></hgroup><blockquote class="gatha"><p><a id="p_18Dh_28" class="ms"></a><a class="msdiv" id="msdiv26"></a><a class="sc" id="dhp24.1"></a>
Pamādamanuyuñjanti,<br> bālā dummedhino janā;<br>
Appamādañca medhāvī,<br>
dhanaṃ seṭṭhaṃva rakkhati.
</p><p><a id="p_18Dh_29" class="ms"></a><a class="msdiv" id="msdiv27"></a><a class="sc" id="dhp24.2"></a>
Mā pamādamanuyuñjetha,<br> mā kāmaratisanthavaṃ;<br>
Appamatto hi jhāyanto,<br>
pappoti vipulaṃ sukhaṃ.
</p>
</blockquote></article></section><section class="sutta" id="25"><article><hgroup><h1><a id="heading5" href="#menu5">25. Mahākassapattheravatthu</a></h1></hgroup><blockquote class="gatha"><p><a id="p_18Dh_30" class="ms"></a><a class="msdiv" id="msdiv28"></a><a class="sc" id="dhp25.1"></a>
Pamādaṃ appamādena,<br> yadā nudati paṇḍito;<br>
Paññāpāsādamāruyha,<br>
asoko sokiniṃ pajaṃ;<br>
Pabbataṭṭhova bhūmaṭṭhe,<br>
dhīro bāle avekkhati.
</p>
</blockquote></article></section><section class="sutta" id="26"><article><hgroup><h1><a id="heading6" href="#menu6">26. Pamattā­pamattadve­sahā­yaka­bhikkhu­vatthu</a></h1></hgroup><blockquote class="gatha"><p><a id="p_18Dh_31" class="ms"></a><a class="msdiv" id="msdiv29"></a><a class="sc" id="dhp26.1"></a>
Appamatto pamattesu,<br> suttesu bahujāgaro;<br>
Abalassaṃva sīghasso,<br>
hitvā yāti sumedhaso.
</p>
</blockquote></article></section><section class="sutta" id="27"><article><hgroup><h1><a id="heading7" href="#menu7">27. Maghavatthu</a></h1></hgroup><blockquote class="gatha"><p><a id="p_18Dh_32" class="ms"></a><a class="msdiv" id="msdiv30"></a><a class="sc" id="dhp27.1"></a>
Appamādena maghavā,<br> devānaṃ seṭṭhataṃ gato;<br>
Appamādaṃ pasaṃsanti,<br>
pamādo garahito sadā.
</p>
</blockquote></article></section><section class="sutta" id="28"><article><hgroup><h1><a id="heading8" href="#menu8">28. Aññatarabhikkhuvatthu</a></h1></hgroup><blockquote class="gatha"><p><a id="p_18Dh_33" class="ms"></a><a class="msdiv" id="msdiv31"></a><a class="sc" id="dhp28.1"></a>
Appamādarato bhikkhu,<br> pamāde bhayadassi vā;<br>
Saṃyojanaṃ aṇuṃ thūlaṃ,<br>
ḍahaṃ aggīva gacchati.
</p>
</blockquote></article></section><section class="sutta" id="29"><article><hgroup><h1><a id="heading9" href="#menu9">29. Nigama­vāsi­tissatthe­ravatthu</a></h1></hgroup><blockquote class="gatha"><p><a id="p_18Dh_34" class="ms"></a><a class="msdiv" id="msdiv32"></a><a class="sc" id="dhp29.1"></a>
Appamādarato bhikkhu,<br> pamāde bhayadassi vā;<br>
Abhabbo parihānāya,<br>
nibbānasseva santike.
</p>
</blockquote>
<p class="endsection">Appamādavaggo dutiyo.</p><a href="../../dhp1-20/pi/" rel="prev" class="previous">◀ Dhammapada 1–​20</a><a href="#" class="top">▲ TOP</a>
<a href="../../dhp33-43/pi/" rel="prefetch" class="next">Dhammapada 33–​43 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Appamādavagga</div>
<div class="hidden">
Sāmāvatīvatthu</div>
</div>
</body></html>