<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu30" href="#sn14.30">30. Catudhātusutta</a></li>
<li><a id="menu31" href="#sn14.31">31. Pubbesambodhasutta</a></li>
<li><a id="menu32" href="#sn14.32">32. Acariṃsutta</a></li>
<li><a id="menu33" href="#sn14.33">33. Nocedaṃsutta</a></li>
<li><a id="menu34" href="#sn14.34">34. Ekantadukkhasutta</a></li>
<li><a id="menu35" href="#sn14.35">35. Abhinandasutta</a></li>
<li><a id="menu36" href="#sn14.36">36. Uppādasutta</a></li>
<li><a id="menu37" href="#sn14.37">37. Samaṇabrāhmaṇasutta</a></li>
<li><a id="menu38" href="#sn14.38">38. Dutiya­sama­ṇabrāhma­ṇasutta</a></li>
<li><a id="menu39" href="#sn14.39">39. Tatiya­sama­ṇabrāhma­ṇasutta</a></li>
</ul></div>
</div>
<section id="vagga"><section class="sutta" id="30"><article><hgroup id="sn14.30"><h2>Saṃyutta Nikāya 14</h2> <h3>4. Catutthavagga</h3><h1><a href="#menu">30. Catudhātusutta</a></h1></hgroup><p><a id="p_12S2_787" class="ms"></a><a class="msdiv" id="msdiv114"></a><a class="sc" id="sn14.30.1"></a> Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme … “catasso imā, bhikkhave, dhātuyo. Katamā catasso? Pathavīdhātu, āpodhātu, tejodhātu, vāyodhātu–  imā kho, bhikkhave, catasso dhātuyo”ti.</p>
<p class="endsection">Paṭhamaṃ.</p></article></section><section class="sutta" id="31"><article><hgroup id="sn14.31"><h1><a href="#menu">31. Pubbesambodhasutta</a></h1></hgroup><p><a id="p_12S2_789" class="ms"></a><a class="msdiv" id="msdiv115"></a><a class="sc" id="sn14.31.1"></a>
Sāvatthiyaṃ viharati. “Pubbeva me, bhikkhave, sambodhā anabhisambuddhassa bodhisattasseva sato etadahosi:  ‘ko nu kho pathavīdhātuyā assādo, ko ādīnavo, kiṃ nissaraṇaṃ; ko āpodhātuyā assādo, ko ādīnavo, kiṃ nissaraṇaṃ; ko tejodhātuyā assādo, ko ādīnavo, kiṃ nissaraṇaṃ; ko vāyodhātuyā assādo, ko ādīnavo, kiṃ nissaraṇan’ti?</p><p><a id="p_12S2_790" class="ms"></a><a class="sc" id="sn14.31.2"></a>
Tassa mayhaṃ, bhikkhave, etadahosi:  ‘yaṃ kho pathavīdhātuṃ paṭicca uppajjati sukhaṃ somanassaṃ, ayaṃ pathavīdhātuyā assādo; yaṃ pathavīdhātu aniccā dukkhā vipariṇāmadhammā, ayaṃ pathavīdhātuyā ādīnavo; yo pathavīdhātuyā chandarāgavinayo chandarāgappahānaṃ, idaṃ pathavīdhātuyā nissaraṇaṃ. Yaṃ āpodhātuṃ paṭicca … pe … yaṃ tejodhātuṃ paṭicca … pe … yaṃ vāyodhātuṃ paṭicca uppajjati sukhaṃ somanassaṃ, ayaṃ vāyodhātuyā assādo; yaṃ vāyodhātu aniccā dukkhā vipariṇāmadhammā, ayaṃ vāyodhātuyā ādīnavo; yo vāyodhātuyā chandarāgavinayo chandarāgappahānaṃ, idaṃ vāyodhātuyā nissaraṇaṃ’.</p><p><a id="p_12S2_791" class="ms"></a><a class="sc" id="sn14.31.3"></a>
Yāvakīvañcāhaṃ, bhikkhave, imāsaṃ catunnaṃ dhātūnaṃ evaṃ assādañca assādato ādīnavañca ādīnavato nissaraṇañca nissaraṇato yathābhūtaṃ na abbhaññāsiṃ, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddhoti paccaññāsiṃ.</p><p><a id="p_12S2_792" class="ms"></a><a class="sc" id="sn14.31.4"></a>
Yato ca khvāhaṃ, bhikkhave, imāsaṃ catunnaṃ dhātūnaṃ evaṃ assādañca assādato ādīnavañca ādīnavato nissaraṇañca nissaraṇato yathābhūtaṃ abbhaññāsiṃ, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddhoti paccaññāsiṃ. Ñāṇañca pana me dassanaṃ udapādi:  ‘akuppā me vimutti, ayamantimā jāti, natthi dāni punabbhavo’”ti.</p>
<p class="endsection">Dutiyaṃ.</p></article></section><section class="sutta" id="32"><article><hgroup id="sn14.32"><h1><a href="#menu">32. Acariṃsutta</a></h1></hgroup><p><a id="p_12S2_794" class="ms"></a><a class="msdiv" id="msdiv116"></a><a class="sc" id="sn14.32.1"></a>
Sāvatthiyaṃ viharati. “Pathavīdhātuyāhaṃ, bhikkhave, assādapariyesanaṃ acariṃ, yo pathavīdhātuyā assādo tadajjhagamaṃ, yāvatā pathavīdhātuyā assādo paññāya me so sudiṭṭho. Pathavīdhātuyāhaṃ, bhikkhave, ādīnavapariyesanaṃ acariṃ, yo pathavīdhātuyā ādīnavo tadajjhagamaṃ, yāvatā pathavīdhātuyā ādīnavo paññāya me so sudiṭṭho. Pathavīdhātuyāhaṃ, bhikkhave, nissaraṇapariyesanaṃ acariṃ, yaṃ pathavīdhātuyā nissaraṇaṃ tadajjhagamaṃ, yāvatā pathavīdhātuyā nissaraṇaṃ paññāya me taṃ sudiṭṭhaṃ.</p><p><a id="p_12S2_795" class="ms"></a><a class="sc" id="sn14.32.2"></a>
Āpodhātuyāhaṃ, bhikkhave … pe … tejodhātuyāhaṃ, bhikkhave … vāyodhātuyāhaṃ, bhikkhave, assādapariyesanaṃ acariṃ, yo vāyodhātuyā assādo tadajjhagamaṃ, yāvatā vāyodhātuyā assādo paññāya me so sudiṭṭho. Vāyodhātuyāhaṃ, bhikkhave, ādīnavapariyesanaṃ acariṃ, yo vāyodhātuyā ādīnavo tadajjhagamaṃ, yāvatā vāyodhātuyā ādīnavo paññāya me so sudiṭṭho. Vāyodhātuyāhaṃ, bhikkhave, nissaraṇapariyesanaṃ acariṃ, yaṃ vāyodhātuyā nissaraṇaṃ tadajjhagamaṃ, yāvatā vāyodhātuyā nissaraṇaṃ paññāya me taṃ sudiṭṭhaṃ.</p><p><a id="p_12S2_796" class="ms"></a><a class="sc" id="sn14.32.3"></a>
Yāvakīvañcāhaṃ, bhikkhave, imāsaṃ catunnaṃ dhātūnaṃ assādañca assādato ādīnavañca ādīnavato nissaraṇañca nissaraṇato yathābhūtaṃ na abbhaññāsiṃ, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddhoti paccaññāsiṃ.</p><p><a id="p_12S2_797" class="ms"></a><a class="sc" id="sn14.32.4"></a>
Yato ca khvāhaṃ, bhikkhave, imāsaṃ catunnaṃ dhātūnaṃ assādañca assādato ādīnavañca ādīnavato nissaraṇañca nissaraṇato yathābhūtaṃ abbhaññāsiṃ, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṃ sammāsambodhiṃ abhisambuddhoti paccaññāsiṃ. Ñāṇañca pana me dassanaṃ udapādi:  ‘akuppā me vimutti, ayamantimā jāti, natthi dāni punabbhavo’”ti.</p>
<p class="endsection">Tatiyaṃ.</p></article></section><section class="sutta" id="33"><article><hgroup id="sn14.33"><h1><a href="#menu">33. Nocedaṃsutta</a></h1></hgroup><p><a id="p_12S2_799" class="ms"></a><a class="msdiv" id="msdiv117"></a><a class="sc" id="sn14.33.1"></a>
Sāvatthiyaṃ viharati. “No cedaṃ, bhikkhave, pathavīdhātuyā assādo abhavissa, nayidaṃ sattā pathavīdhātuyā sārajjeyyuṃ. Yasmā ca kho, bhikkhave, atthi pathavīdhātuyā assādo, tasmā sattā pathavīdhātuyā sārajjanti. No cedaṃ, bhikkhave, pathavīdhātuyā ādīnavo abhavissa, nayidaṃ sattā pathavīdhātuyā nibbindeyyuṃ. Yasmā ca kho, bhikkhave, atthi pathavīdhātuyā ādīnavo, tasmā sattā pathavīdhātuyā nibbindanti. No cedaṃ, bhikkhave, pathavīdhātuyā nissaraṇaṃ abhavissa, nayidaṃ sattā pathavīdhātuyā nissareyyuṃ. Yasmā ca kho, bhikkhave, atthi pathavīdhātuyā nissaraṇaṃ, tasmā sattā pathavīdhātuyā nissaranti.</p><p><a id="p_12S2_800" class="ms"></a><a class="sc" id="sn14.33.2"></a>
No cedaṃ, bhikkhave, āpodhātuyā assādo abhavissa … pe … no cedaṃ, bhikkhave, tejodhātuyā … pe … no cedaṃ, bhikkhave, vāyodhātuyā assādo abhavissa, nayidaṃ sattā vāyodhātuyā sārajjeyyuṃ. Yasmā ca kho, bhikkhave, atthi vāyodhātuyā assādo, tasmā sattā vāyodhātuyā sārajjanti. No cedaṃ, bhikkhave, vāyodhātuyā ādīnavo abhavissa, nayidaṃ sattā vāyodhātuyā nibbindeyyuṃ. Yasmā ca kho, bhikkhave, atthi vāyodhātuyā ādīnavo, tasmā sattā vāyodhātuyā nibbindanti. No cedaṃ, bhikkhave, vāyodhātuyā nissaraṇaṃ abhavissa, nayidaṃ sattā vāyodhātuyā nissareyyuṃ. Yasmā ca kho, bhikkhave, atthi vāyodhātuyā nissaraṇaṃ, tasmā sattā vāyodhātuyā nissaranti.</p><p><a id="p_12S2_801" class="ms"></a><a class="sc" id="sn14.33.3"></a>
Yāvakīvañcime, bhikkhave, sattā imāsaṃ catunnaṃ dhātūnaṃ assādañca assādato ādīnavañca ādīnavato nissaraṇañca nissaraṇato yathābhūtaṃ na abbhaññaṃsu, neva tāvime, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṃyuttā vippamuttā vimariyādikatena cetasā vihariṃsu.</p><p><a id="p_12S2_802" class="ms"></a><a class="sc" id="sn14.33.4"></a>
Yato ca kho, bhikkhave, sattā imāsaṃ catunnaṃ dhātūnaṃ assādañca assādato ādīnavañca ādīnavato nissaraṇañca nissaraṇato yathābhūtaṃ abbhaññaṃsu, atha, bhikkhave, sattā sadevakā lokā samārakā sabrahmakā sassamaṇabrāhmaṇiyā pajāya sadevamanussāya nissaṭā visaṃyuttā vippamuttā vimariyādikatena cetasā viharantī”ti.</p>
<p class="endsection">Catutthaṃ.</p></article></section><section class="sutta" id="34"><article><hgroup id="sn14.34"><h1><a href="#menu">34. Ekantadukkhasutta</a></h1></hgroup><p><a id="p_12S2_804" class="ms"></a><a class="msdiv" id="msdiv118"></a><a class="sc" id="sn14.34.1"></a>
Sāvatthiyaṃ viharati. “Pathavīdhātu ce hidaṃ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṃ sattā pathavīdhātuyā sārajjeyyuṃ. Yasmā ca kho, bhikkhave, pathavīdhātu sukhā sukhānupatitā sukhāvakkantā anavakkantā dukkhena, tasmā sattā pathavīdhātuyā sārajjanti.</p><p><a id="p_12S2_805" class="ms"></a><a class="sc" id="sn14.34.2"></a>
Āpodhātu ce hidaṃ, bhikkhave … pe … tejodhātu ce hidaṃ, bhikkhave … vāyodhātu ce hidaṃ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṃ sattā vāyodhātuyā sārajjeyyuṃ. Yasmā ca kho, bhikkhave, vāyodhātu sukhā sukhānupatitā sukhāvakkantā anavakkantā dukkhena, tasmā sattā vāyodhātuyā sārajjanti.</p><p><a id="p_12S2_806" class="ms"></a><a class="sc" id="sn14.34.3"></a>
Pathavīdhātu ce hidaṃ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṃ sattā pathavīdhātuyā nibbindeyyuṃ. Yasmā ca kho, bhikkhave, pathavīdhātu dukkhā dukkhānupatitā dukkhāvakkantā anavakkantā sukhena, tasmā sattā pathavīdhātuyā nibbindanti.</p><p><a id="p_12S2_807" class="ms"></a><a class="sc" id="sn14.34.4"></a>
Āpodhātu ce hidaṃ, bhikkhave … pe … tejodhātu ce hidaṃ, bhikkhave … vāyodhātu ce hidaṃ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṃ sattā vāyodhātuyā nibbindeyyuṃ. Yasmā ca kho, bhikkhave, vāyodhātu dukkhā dukkhānupatitā dukkhāvakkantā anavakkantā sukhena, tasmā sattā vāyodhātuyā nibbindantī”ti.</p>
<p class="endsection">Pañcamaṃ.</p></article></section><section class="sutta" id="35"><article><hgroup id="sn14.35"><h1><a href="#menu">35. Abhinandasutta</a></h1></hgroup><p><a id="p_12S2_809" class="ms"></a><a class="msdiv" id="msdiv119"></a><a class="sc" id="sn14.35.1"></a>
Sāvatthiyaṃ viharati. “Yo, bhikkhave, pathavīdhātuṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi. Yo āpodhātuṃ abhinandati … pe … yo tejodhātuṃ … yo vāyodhātuṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi.</p><p><a id="p_12S2_810" class="ms"></a><a class="sc" id="sn14.35.2"></a>
Yo ca kho, bhikkhave, pathavīdhātuṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmi. Yo āpodhātuṃ … pe … yo tejodhātuṃ … yo vāyodhātuṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmī”ti.</p>
<p class="endsection">Chaṭṭhaṃ.</p></article></section><section class="sutta" id="36"><article><hgroup id="sn14.36"><h1><a href="#menu">36. Uppādasutta</a></h1></hgroup><p><a id="p_12S2_812" class="ms"></a><a class="msdiv" id="msdiv120"></a><a class="sc" id="sn14.36.1"></a>
Sāvatthiyaṃ viharati. “Yo, bhikkhave, pathavīdhātuyā uppādo ṭhiti abhinibbatti pātubhāvo, dukkhasseso uppādo rogānaṃ ṭhiti jarāmaraṇassa pātubhāvo. Yo āpodhātuyā … pe … yo tejodhātuyā … yo vāyodhātuyā uppādo ṭhiti abhinibbatti pātubhāvo, dukkhasseso uppādo rogānaṃ ṭhiti jarāmaraṇassa pātubhāvo.</p><p><a id="p_12S2_813" class="ms"></a><a class="sc" id="sn14.36.2"></a>
Yo ca kho, bhikkhave, pathavīdhātuyā nirodho vūpasamo atthaṅgamo, dukkhasseso nirodho rogānaṃ vūpasamo jarāmaraṇassa atthaṅgamo. Yo āpodhātuyā … pe … yo tejodhātuyā … yo vāyodhātuyā nirodho vūpasamo atthaṅgamo, dukkhasseso nirodho rogānaṃ vūpasamo jarāmaraṇassa atthaṅgamo”ti.</p>
<p class="endsection">Sattamaṃ.</p></article></section><section class="sutta" id="37"><article><hgroup id="sn14.37"><h1><a href="#menu">37. Samaṇabrāhmaṇasutta</a></h1></hgroup><p><a id="p_12S2_815" class="ms"></a><a class="msdiv" id="msdiv121"></a><a class="sc" id="sn14.37.1"></a>
Sāvatthiyaṃ viharati. “Catasso imā, bhikkhave, dhātuyo. Katamā catasso? Pathavīdhātu, āpodhātu, tejodhātu, vāyodhātu. Ye hi keci, bhikkhave, samaṇā vā brāhmaṇā vā imāsaṃ catunnaṃ dhātūnaṃ assādañca ādīnavañca nissaraṇañca yathābhūtaṃ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.</p><p><a id="p_12S2_816" class="ms"></a><a class="sc" id="sn14.37.2"></a>
Ye ca kho keci, bhikkhave, samaṇā vā brāhmaṇā vā imāsaṃ catunnaṃ dhātūnaṃ assādañca ādīnavañca nissaraṇañca yathābhūtaṃ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.</p>
<p class="endsection">Aṭṭhamaṃ.</p></article></section><section class="sutta" id="38"><article><hgroup id="sn14.38"><h1><a href="#menu">38. Dutiya­sama­ṇabrāhma­ṇasutta</a></h1></hgroup><p><a id="p_12S2_818" class="ms"></a><a class="msdiv" id="msdiv122"></a><a class="sc" id="sn14.38.1"></a>
Sāvatthiyaṃ viharati. “Catasso imā, bhikkhave, dhātuyo. Katamā catasso? Pathavīdhātu, āpodhātu, tejodhātu, vāyodhātu. Ye hi keci, bhikkhave, samaṇā vā brāhmaṇā vā imāsaṃ catunnaṃ dhātūnaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti … pe … (vitthāretabbaṃ) pajānanti … pe … sayaṃ abhiññā sacchikatvā upasampajja viharantī”ti.</p>
<p class="endsection">Navamaṃ.</p></article></section><section class="sutta" id="39"><article><hgroup id="sn14.39"><h1><a href="#menu">39. Tatiya­sama­ṇabrāhma­ṇasutta</a></h1></hgroup><p><a id="p_12S2_820" class="ms"></a><a class="msdiv" id="msdiv123"></a><a class="sc" id="sn14.39.1"></a>
Sāvatthiyaṃ viharati. “Ye hi keci, bhikkhave, samaṇā vā brāhmaṇā vā pathavīdhātuṃ nappajānanti, pathavīdhātusamudayaṃ nappajānanti, pathavīdhātunirodhaṃ nappajānanti, patha­vīdhā­tuni­rodha­gāminiṃ paṭipadaṃ nappajānanti … pe … āpodhātuṃ nappajānanti … tejodhātuṃ nappajānanti … vāyodhātuṃ nappajānanti, vāyodhātusamudayaṃ nappajānanti, vāyodhātunirodhaṃ nappajānanti, vāyodhātunirodhagāminiṃ paṭipadaṃ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.</p><p><a id="p_12S2_821" class="ms"></a><a class="sc" id="sn14.39.2"></a>
Ye ca kho keci, bhikkhave, samaṇā vā brāhmaṇā vā pathavīdhātuṃ pajānanti, pathavīdhātusamudayaṃ pajānanti, pathavīdhātunirodhaṃ pajānanti, patha­vīdhā­tuni­rodha­gāminiṃ paṭipadaṃ pajānanti … ye ca kho keci, bhikkhave, samaṇā vā brāhmaṇā vā … pe … āpodhātuṃ pajānanti … tejodhātuṃ pajānanti … vāyodhātuṃ pajānanti, vāyodhātusamudayaṃ pajānanti, vāyodhātunirodhaṃ pajānanti, vāyodhātunirodhagāminiṃ paṭipadaṃ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.</p>
<p class="endsection">Dasamaṃ.</p>
<p class="endsection">Catuttho vaggo.</p><blockquote class="uddanagatha"><p><a id="p_12S2_825" class="ms"></a><a class="sc" id="sn14.39.3"></a>
Catasso pubbe acariṃ,<br> nocedañca dukkhena ca;<br>
Abhinandañca uppādo,<br>
tayo samaṇabrāhmaṇāti.
</p>
</blockquote>
<p class="endsutta">Dhātusaṃyuttaṃ samattaṃ.</p><a href="../../sn14.23-29/pi/" rel="prev" class="previous">◀ Saṃyutta Nikāya 14.23–​29</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dhātusaṃyutta</div>
<div class="hidden">
Catutthavagga</div>
<div class="hidden">
Catudhātusutta</div>
</div>
</body></html>