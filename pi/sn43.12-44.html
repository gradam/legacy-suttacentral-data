<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu12" href="#sn43.12">12. Asaṅkhatasutta</a></li>
<li><a id="menu13" href="#sn43.13">13. Anatasutta</a></li>
<li><a id="menu14-43" href="#sn43.14">14–​43. Anāsavādisutta</a></li>
<li><a id="menu44" href="#sn43.44">44. Parāyanasutta</a></li>
</ul></div>
</div>
<section id="vagga"><section class="sutta" id="12"><article><hgroup id="sn43.12"><h2>Saṃyutta Nikāya 43</h2> <h3>2. Dutiyavagga</h3><h1><a href="#menu">12. Asaṅkhatasutta</a></h1></hgroup><p><a id="p_13S4_1696" class="ms"></a><a class="msdiv" id="msdiv377"></a><a class="sc" id="sn43.12.1"></a> “Asaṅkhatañca vo, bhikkhave, desessāmi asaṅkhatagāmiñca maggaṃ. Taṃ suṇātha. Katamañca, bhikkhave, asaṅkhataṃ? Yo, bhikkhave, rāgakkhayo dosakkhayo mohakkhayo–  idaṃ vuccati, bhikkhave, asaṅkhataṃ. Katamo ca, bhikkhave, asaṅkhatagāmimaggo? Samatho. Ayaṃ vuccati, bhikkhave, asaṅkhatagāmimaggo. Iti kho, bhikkhave, desitaṃ vo mayā asaṅkhataṃ, desito asaṅkhatagāmimaggo. Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanīti. (1.1)</p><p><a id="p_13S4_1697" class="ms"></a><a class="sc" id="sn43.12.2"></a>
Asaṅkhatañca vo, bhikkhave, desessāmi asaṅkhatagāmiñca maggaṃ. Taṃ suṇātha. Katamañca, bhikkhave, asaṅkhataṃ? Yo, bhikkhave, rāgakkhayo dosakkhayo mohakkhayo–  idaṃ vuccati, bhikkhave, asaṅkhataṃ. Katamo ca, bhikkhave, asaṅkhatagāmimaggo? Vipassanā. Ayaṃ vuccati, bhikkhave, asaṅkhatagāmimaggo. Iti kho, bhikkhave, desitaṃ vo mayā asaṅkhataṃ … pe … ayaṃ vo amhākaṃ anusāsanīti. (1.2)</p><p><a id="p_13S4_1698" class="ms"></a><a class="sc" id="sn43.12.3"></a>
Katamo ca, bhikkhave, asaṅkhatagāmimaggo? Savitakko savicāro samādhi. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Avitakko vicāramatto samādhi. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Avitakko avicāro samādhi. Ayaṃ vuccati, bhikkhave, asaṅkhatagāmimaggo … pe …. (1.3–5.)</p><p><a id="p_13S4_1699" class="ms"></a><a class="sc" id="sn43.12.4"></a>
Katamo ca, bhikkhave, asaṅkhatagāmimaggo? Suññato samādhi. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Animitto samādhi. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Appaṇihito samādhi. Ayaṃ vuccati, bhikkhave, asaṅkhatagāmimaggo … pe …. (1.6–8.)</p><p><a id="p_13S4_1700" class="ms"></a><a class="sc" id="sn43.12.5"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu vedanāsu vedanānupassī viharati … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu citte cittānupassī viharati … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu dhammesu dhammānupassī viharati … pe … ayaṃ vuccati, bhikkhave, asaṅkhatagāmimaggo … pe …. (1.9–12.)</p><p><a id="p_13S4_1701" class="ms"></a><a class="sc" id="sn43.12.6"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Ayaṃ vuccati, bhikkhave, asaṅkhatagāmimaggo … pe …. (1.13–16.)</p><p><a id="p_13S4_1702" class="ms"></a><a class="sc" id="sn43.12.7"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu chanda­samā­dhipa­dhāna­saṅkhā­rasa­mannā­gataṃ iddhipādaṃ bhāveti. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu vīriya­samā­dhipa­dhāna­saṅkhā­rasa­mannā­gataṃ iddhipādaṃ bhāveti. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu citta­samā­dhipa­dhāna­saṅkhā­rasa­mannā­gataṃ iddhipādaṃ bhāveti. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu vīmaṃsa­samā­dhipa­dhāna­saṅkhā­rasa­mannā­gataṃ iddhipādaṃ bhāveti. Ayaṃ vuccati, bhikkhave, asaṅkhatagāmimaggo … pe …. (1.17–20.)</p><p><a id="p_13S4_1703" class="ms"></a><a class="sc" id="sn43.12.8"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu saddhindriyaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu vīriyindriyaṃ bhāveti vivekanissitaṃ … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu satindriyaṃ bhāveti … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu samādhindriyaṃ bhāveti … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu paññindriyaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo … pe …. (1.21–25.)</p><p><a id="p_13S4_1704" class="ms"></a><a class="sc" id="sn43.12.9"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu saddhābalaṃ bhāveti vivekanissitaṃ … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu vīriyabalaṃ bhāveti … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu satibalaṃ bhāveti … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu samādhibalaṃ bhāveti … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu paññābalaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo … pe …. (1.26–30.)</p><p><a id="p_13S4_1705" class="ms"></a><a class="sc" id="sn43.12.10"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu satisambojjhaṅgaṃ bhāveti vivekanissitaṃ … pe … ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu dhamma­vica­yasambojjhaṅgaṃ bhāveti … pe … vīriyasambojjhaṅgaṃ bhāveti … pe … pītisambojjhaṅgaṃ bhāveti … pe … passaddhisambojjhaṅgaṃ bhāveti … pe … samādhisambojjhaṅgaṃ bhāveti … pe … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo … pe …. (1.31–37.)</p><p><a id="p_13S4_1706" class="ms"></a><a class="sc" id="sn43.12.11"></a>
Katamo ca, bhikkhave, asaṅkhatagāmimaggo? Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo … pe … katamo ca, bhikkhave, asaṅkhatagāmimaggo? Idha, bhikkhave, bhikkhu sammāsaṅkappaṃ bhāveti … pe … sammāvācaṃ bhāveti … pe … sammākammantaṃ bhāveti … pe … sammāājīvaṃ bhāveti … pe … sammāvāyāmaṃ bhāveti … pe … sammāsatiṃ bhāveti … pe … asaṅkhatañca vo, bhikkhave, desessāmi asaṅkhatagāmiñca maggaṃ. Taṃ suṇātha. Katamañca, bhikkhave, asaṅkhataṃ … pe …? Katamo ca, bhikkhave, asaṅkhatagāmimaggo? Idha, bhikkhave, bhikkhu sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Ayaṃ vuccati, bhikkhave, asaṅkhatagāmimaggo. Iti kho, bhikkhave, desitaṃ vo mayā asaṅkhataṃ, desito asaṅkhatagāmimaggo. Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. (1.38–45.)</p>
<p class="endsection">Paṭhamaṃ.</p></article></section><section class="sutta" id="13"><article><hgroup id="sn43.13"><h1><a href="#menu">13. Anatasutta</a></h1></hgroup><p><a id="p_13S4_1708" class="ms"></a><a class="msdiv" id="msdiv378"></a><a class="sc" id="sn43.13.1"></a>
“Anatañca vo, bhikkhave, desessāmi, anatagāmiñca maggaṃ. Taṃ suṇātha. Katamañca, bhikkhave, anataṃ … pe … ”. (Yathā asaṅkhataṃ tathā vitthāretabbaṃ.) <span class="brnum">(2)</span></p>
<p class="endsection">Dutiyaṃ.</p></article></section><section class="sutta" id="14-43"><article><hgroup id="sn43.14"><h1><a href="#menu">14–​43. Anāsavādisutta</a></h1></hgroup><p><a id="p_13S4_1710" class="ms"></a><a class="msdiv" id="msdiv379–408."></a><a href="#sc14-43.1" id="sc14-43.1" class="sc"></a>
“Anāsavañca vo, bhikkhave, desessāmi anāsavagāmiñca maggaṃ. Taṃ suṇātha. Katamañca, bhikkhave, anāsavaṃ … pe …. <span class="brnum">(3)</span></p><p><a id="p_13S4_1711" class="ms"></a><a href="#sc14-43.2" id="sc14-43.2" class="sc"></a>
Saccañca vo, bhikkhave, desessāmi saccagāmiñca maggaṃ. Taṃ suṇātha. Katamañca, bhikkhave, saccaṃ … pe …. <span class="brnum">(4)</span></p><p><a id="p_13S4_1712" class="ms"></a><a href="#sc14-43.3" id="sc14-43.3" class="sc"></a>
Pārañca vo, bhikkhave, desessāmi pāragāmiñca maggaṃ. Taṃ suṇātha. Katamañca, bhikkhave, pāraṃ … pe …. <span class="brnum">(5)</span></p><p><a id="p_13S4_1713" class="ms"></a><a href="#sc14-43.4" id="sc14-43.4" class="sc"></a>
Nipuṇañca vo, bhikkhave, desessāmi nipuṇagāmiñca maggaṃ. Taṃ suṇātha. Katamañca, bhikkhave, nipuṇaṃ … pe …. <span class="brnum">(6)</span></p><p><a id="p_13S4_1714" class="ms"></a><a href="#sc14-43.5" id="sc14-43.5" class="sc"></a>
Sududdasañca vo, bhikkhave, desessāmi sududdasagāmiñca maggaṃ. Taṃ suṇātha. Katamañca, bhikkhave, sududdasaṃ … pe …. <span class="brnum">(7)</span></p><p><a id="p_13S4_1715" class="ms"></a><a href="#sc14-43.6" id="sc14-43.6" class="sc"></a>
Ajajjarañca vo, bhikkhave, desessāmi ajajjaragāmiñca maggaṃ. Taṃ suṇātha. Katamañca, bhikkhave, ajajjaraṃ … pe …. <span class="brnum">(8)</span></p><p><a id="p_13S4_1716" class="ms"></a><a href="#sc14-43.7" id="sc14-43.7" class="sc"></a>
Dhuvañca vo, bhikkhave, desessāmi dhuvagāmiñca maggaṃ. Taṃ suṇātha. Katamañca, bhikkhave, dhuvaṃ … pe …. <span class="brnum">(9)</span></p><p><a id="p_13S4_1717" class="ms"></a><a href="#sc14-43.8" id="sc14-43.8" class="sc"></a>
Apalokitañca vo, bhikkhave, desessāmi apalokitagāmiñca maggaṃ. Taṃ suṇātha. Katamañca, bhikkhave, apalokitaṃ … pe …. <span class="brnum">(10)</span></p><p><a id="p_13S4_1718" class="ms"></a><a href="#sc14-43.9" id="sc14-43.9" class="sc"></a>
Anidassanañca vo, bhikkhave, desessāmi anidassanagāmiñca maggaṃ. Taṃ suṇātha. Katamañca, bhikkhave, anidassanaṃ … pe …. <span class="brnum">(11)</span></p><p><a id="p_13S4_1719" class="ms"></a><a href="#sc14-43.10" id="sc14-43.10" class="sc"></a>
Nippapañcañca vo, bhikkhave, desessāmi nippapañcagāmiñca maggaṃ. Taṃ suṇātha. Katamañca, bhikkhave, nippapañcaṃ … pe …? <span class="brnum">(12)</span></p><p><a id="p_13S4_1720" class="ms"></a><a href="#sc14-43.11" id="sc14-43.11" class="sc"></a>
Santañca vo, bhikkhave, desessāmi santagāmiñca maggaṃ. Taṃ suṇātha. Katamañca, bhikkhave, santaṃ … pe …. <span class="brnum">(13)</span></p><p><a id="p_13S4_1721" class="ms"></a><a href="#sc14-43.12" id="sc14-43.12" class="sc"></a>
Amatañca vo, bhikkhave, desessāmi amatagāmiñca maggaṃ. Taṃ suṇātha. Katamañca, bhikkhave, amataṃ … pe …. <span class="brnum">(14)</span></p><p><a id="p_13S4_1722" class="ms"></a><a href="#sc14-43.13" id="sc14-43.13" class="sc"></a>
Paṇītañca vo, bhikkhave, desessāmi paṇītagāmiñca maggaṃ. Taṃ suṇātha. Katamañca, bhikkhave, paṇītaṃ … pe …. <span class="brnum">(15)</span></p><p><a id="p_13S4_1723" class="ms"></a><a href="#sc14-43.14" id="sc14-43.14" class="sc"></a>
Sivañca vo, bhikkhave, desessāmi sivagāmiñca maggaṃ. Taṃ suṇātha. Katamañca, bhikkhave, sivaṃ … pe …. <span class="brnum">(16)</span></p><p><a id="p_13S4_1724" class="ms"></a><a href="#sc14-43.15" id="sc14-43.15" class="sc"></a>
Khemañca vo, bhikkhave, desessāmi khemagāmiñca maggaṃ. Taṃ suṇātha. Katamañca, bhikkhave, khemaṃ … pe …. <span class="brnum">(17)</span></p><p><a id="p_13S4_1725" class="ms"></a><a href="#sc14-43.16" id="sc14-43.16" class="sc"></a>
Taṇhākkhayañca vo, bhikkhave, desessāmi taṇhākkhayagāmiñca maggaṃ. Taṃ suṇātha. Katamañca, bhikkhave, taṇhākkhayaṃ … pe …? <span class="brnum">(18)</span></p><p><a id="p_13S4_1726" class="ms"></a><a href="#sc14-43.17" id="sc14-43.17" class="sc"></a>
Acchariyañca vo, bhikkhave, desessāmi acchariyagāmiñca maggaṃ. Taṃ suṇātha. Katamañca, bhikkhave, acchariyaṃ … pe …. <span class="brnum">(19)</span></p><p><a id="p_13S4_1727" class="ms"></a><a href="#sc14-43.18" id="sc14-43.18" class="sc"></a>
Abbhutañca vo, bhikkhave, desessāmi abbhutagāmiñca maggaṃ. Taṃ suṇātha. Katamañca, bhikkhave, abbhutaṃ … pe …. <span class="brnum">(20)</span></p><p><a id="p_13S4_1728" class="ms"></a><a href="#sc14-43.19" id="sc14-43.19" class="sc"></a>
Anītikañca vo, bhikkhave, desessāmi anītikagāmiñca maggaṃ. Taṃ suṇātha. Katamañca, bhikkhave, anītikaṃ … pe …. <span class="brnum">(21)</span></p><p><a id="p_13S4_1729" class="ms"></a><a href="#sc14-43.20" id="sc14-43.20" class="sc"></a>
Anītikadhammañca vo, bhikkhave, desessāmi anītikadhammagāmiñca maggaṃ. Taṃ suṇātha. Katamañca, bhikkhave, anītikadhammaṃ … pe …. <span class="brnum">(22)</span></p><p><a id="p_13S4_1730" class="ms"></a><a href="#sc14-43.21" id="sc14-43.21" class="sc"></a>
Nibbānañca vo, bhikkhave, desessāmi nibbānagāmiñca maggaṃ. Taṃ suṇātha. Katamañca, bhikkhave, nibbānaṃ … pe …. <span class="brnum">(23)</span></p><p><a id="p_13S4_1731" class="ms"></a><a href="#sc14-43.22" id="sc14-43.22" class="sc"></a>
Abyābajjhañca vo, bhikkhave, desessāmi abyābajjhagāmiñca maggaṃ. Taṃ suṇātha. Katamañca, bhikkhave, abyābajjhaṃ … pe …. <span class="brnum">(24)</span></p><p><a id="p_13S4_1732" class="ms"></a><a href="#sc14-43.23" id="sc14-43.23" class="sc"></a>
Virāgañca vo, bhikkhave, desessāmi virāgagāmiñca maggaṃ. Taṃ suṇātha. Katamo ca, bhikkhave, virāgo … pe …? <span class="brnum">(25)</span></p><p><a id="p_13S4_1733" class="ms"></a><a href="#sc14-43.24" id="sc14-43.24" class="sc"></a>
Suddhiñca vo, bhikkhave, desessāmi suddhigāmiñca maggaṃ. Taṃ suṇātha. Katamā ca, bhikkhave, suddhi … pe …. <span class="brnum">(26)</span></p><p><a id="p_13S4_1734" class="ms"></a><a href="#sc14-43.25" id="sc14-43.25" class="sc"></a>
Muttiñca vo, bhikkhave, desessāmi muttigāmiñca maggaṃ. Taṃ suṇātha. Katamā ca, bhikkhave, mutti … pe …. <span class="brnum">(27)</span></p><p><a id="p_13S4_1735" class="ms"></a><a href="#sc14-43.26" id="sc14-43.26" class="sc"></a>
Anālayañca vo, bhikkhave, desessāmi anālayagāmiñca maggaṃ. Taṃ suṇātha. Katamo ca, bhikkhave, anālayo … pe …. <span class="brnum">(28)</span></p><p><a id="p_13S4_1736" class="ms"></a><a href="#sc14-43.27" id="sc14-43.27" class="sc"></a>
Dīpañca vo, bhikkhave, desessāmi dīpagāmiñca maggaṃ. Taṃ suṇātha. Katamañca, bhikkhave, dīpaṃ … pe …. <span class="brnum">(29)</span></p><p><a id="p_13S4_1737" class="ms"></a><a href="#sc14-43.28" id="sc14-43.28" class="sc"></a>
Leṇañca vo, bhikkhave, desessāmi leṇagāmiñca maggaṃ. Taṃ suṇātha. Katamañca, bhikkhave, leṇaṃ … pe …. <span class="brnum">(30)</span></p><p><a id="p_13S4_1738" class="ms"></a><a href="#sc14-43.29" id="sc14-43.29" class="sc"></a>
Tāṇañca vo, bhikkhave, desessāmi tāṇagāmiñca maggaṃ. Taṃ suṇātha. Katamañca, bhikkhave, tāṇaṃ … pe …. <span class="brnum">(31)</span></p><p><a id="p_13S4_1739" class="ms"></a><a href="#sc14-43.30" id="sc14-43.30" class="sc"></a>
Saraṇañca vo, bhikkhave, desessāmi saraṇagāmiñca maggaṃ. Taṃ suṇātha. Katamañca, bhikkhave, saraṇaṃ … pe …. <span class="brnum">(32)</span></p>
<p class="endsection">Bāttiṃsatimaṃ.</p></article></section><section class="sutta" id="44"><article><hgroup id="sn43.44"><h1><a href="#menu">44. Parāyanasutta</a></h1></hgroup><p><a id="p_13S4_1741" class="ms"></a><a class="msdiv" id="msdiv409"></a><a class="sc" id="sn43.44.1"></a>
“Parāyanañca vo, bhikkhave, desessāmi parāyanagāmiñca maggaṃ. Taṃ suṇātha. Katamañca, bhikkhave, parāyanaṃ? Yo, bhikkhave, rāgakkhayo dosakkhayo mohakkhayo–  idaṃ vuccati, bhikkhave, parāyanaṃ. Katamo ca, bhikkhave, parāyanagāmī maggo? Kāyagatāsati. Ayaṃ vuccati, bhikkhave, parāyanagāmimaggo. Iti kho, bhikkhave, desitaṃ vo mayā parāyanaṃ, desito parāyanagāmimaggo. Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. (Yathā asaṅkhataṃ tathā vitthāretabbaṃ.) <span class="brnum">(33)</span></p>
<p class="endsection">Tettiṃsatimaṃ.</p>
<p class="endsection">Dutiyo vaggo.</p><blockquote class="uddanagatha"><p><a id="p_13S4_1745" class="ms"></a><a class="sc" id="sn43.44.2"></a>
Asaṅkhataṃ anataṃ anāsavaṃ,<br> Saccañca pāraṃ nipuṇaṃ sududdasaṃ;<br>
Ajajjaraṃ dhuvaṃ apalokitaṃ,<br>
Anidassanaṃ nippapañca santaṃ.
</p><p><a id="p_13S4_1746" class="ms"></a><a class="sc" id="sn43.44.3"></a>
Amataṃ paṇītañca sivañca khemaṃ,<br> Taṇhākkhayo acchariyañca abbhutaṃ;<br>
Anītikaṃ anītikadhammaṃ,<br>
Nibbānametaṃ sugatena desitaṃ.
</p><p><a id="p_13S4_1747" class="ms"></a><a class="sc" id="sn43.44.4"></a>
Abyābajjho virāgo ca,<br> suddhi mutti anālayo;<br>
Dīpo leṇañca tāṇañca,<br>
saraṇañca parāyananti.
</p>
</blockquote>
<p class="endsutta">Asaṅkhatasaṃyuttaṃ samattaṃ.</p><a href="../../sn43.1-11/pi/" rel="prev" class="previous">◀ Saṃyutta Nikāya 43.1–​11</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Asaṅkhatasaṃyutta</div>
<div class="hidden">
Dutiyavagga</div>
<div class="hidden">
Asaṅkhatasutta</div>
<div class="hidden">
Samatha</div>
</div>
</body></html>