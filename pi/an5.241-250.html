<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu241" href="#an5.241">241. Paṭhamaduccaritasutta</a></li>
<li><a id="menu242" href="#an5.242">242. Paṭha­makā­yaducca­rita­sutta</a></li>
<li><a id="menu243" href="#an5.243">243. Paṭha­mava­cīducca­rita­sutta</a></li>
<li><a id="menu244" href="#an5.244">244. Paṭha­mama­noducca­rita­sutta</a></li>
<li><a id="menu245" href="#an5.245">245. Dutiyaduccaritasutta</a></li>
<li><a id="menu246" href="#an5.246">246. Dutiyakāyaduccaritasutta</a></li>
<li><a id="menu247" href="#an5.247">247. Dutiyavacīduccaritasutta</a></li>
<li><a id="menu248" href="#an5.248">248. Dutiyamanoduccaritasutta</a></li>
<li><a id="menu249" href="#an5.249">249. Sivathikasutta</a></li>
<li><a id="menu250" href="#an5.250">250. Puggalappasādasutta</a></li>
</ul></div>
</div>
<section id="vagga"><section class="sutta" id="241"><article><hgroup id="an5.241"><h2>Aṅguttara Nikāya 5</h2> <h3>25. Duccaritavagga</h3><h1><a href="#menu">241. Paṭhamaduccaritasutta</a></h1></hgroup><p><a id="p_16A5_1318" class="ms"></a><a class="msdiv" id="msdiv241"></a><a class="sc" id="an5.241.1"></a> “Pañcime, bhikkhave, ādīnavā duccarite. Katame pañca? Attāpi attānaṃ upavadati; anuvicca viññū garahanti; pāpako kittisaddo abbhuggacchati; sammūḷho kālaṃ karoti; kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā duccarite.</p><p><a id="p_16A5_1319" class="ms"></a><a class="sc" id="an5.241.2"></a>
Pañcime, bhikkhave, ānisaṃsā sucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asammūḷho kālaṃ karoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā sucarite”ti.</p>
<p class="endsection">Paṭhamaṃ.</p></article></section><section class="sutta" id="242"><article><hgroup id="an5.242"><h1><a href="#menu">242. Paṭha­makā­yaducca­rita­sutta</a></h1></hgroup><p><a id="p_16A5_1321" class="ms"></a><a class="msdiv" id="msdiv242"></a><a class="sc" id="an5.242.1"></a>
“Pañcime, bhikkhave, ādīnavā kāyaduccarite … pe … ānisaṃsā kāyasucarite … pe ….</p>
<p class="endsection">Dutiyaṃ.</p></article></section><section class="sutta" id="243"><article><hgroup id="an5.243"><h1><a href="#menu">243. Paṭha­mava­cīducca­rita­sutta</a></h1></hgroup><p><a id="p_16A5_1323" class="ms"></a><a class="msdiv" id="msdiv243"></a><a class="sc" id="an5.243.1"></a>
“Pañcime, bhikkhave, ādīnavā vacīduccarite … pe … ānisaṃsā vacīsucarite … pe ….</p>
<p class="endsection">Tatiyaṃ.</p></article></section><section class="sutta" id="244"><article><hgroup id="an5.244"><h1><a href="#menu">244. Paṭha­mama­noducca­rita­sutta</a></h1></hgroup><p><a id="p_16A5_1325" class="ms"></a><a class="msdiv" id="msdiv244"></a><a class="sc" id="an5.244.1"></a>
“Pañcime, bhikkhave, ādīnavā manoduccarite … pe … ānisaṃsā manosucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asammūḷho kālaṃ karoti; kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā manosucarite”ti.</p>
<p class="endsection">Catutthaṃ.</p></article></section><section class="sutta" id="245"><article><hgroup id="an5.245"><h1><a href="#menu">245. Dutiyaduccaritasutta</a></h1></hgroup><p><a id="p_16A5_1327" class="ms"></a><a class="msdiv" id="msdiv245"></a><a class="sc" id="an5.245.1"></a>
“Pañcime, bhikkhave, ādīnavā duccarite. Katame pañca? Attāpi attānaṃ upavadati; anuvicca viññū garahanti; pāpako kittisaddo abbhuggacchati; saddhammā vuṭṭhāti; asaddhamme patiṭṭhāti. Ime kho, bhikkhave, pañca ādīnavā duccarite.</p><p><a id="p_16A5_1328" class="ms"></a><a class="sc" id="an5.245.2"></a>
Pañcime, bhikkhave, ānisaṃsā sucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asaddhammā vuṭṭhāti; saddhamme patiṭṭhāti. Ime kho, bhikkhave, pañca ānisaṃsā sucarite”ti.</p>
<p class="endsection">Pañcamaṃ.</p></article></section><section class="sutta" id="246"><article><hgroup id="an5.246"><h1><a href="#menu">246. Dutiyakāyaduccaritasutta</a></h1></hgroup><p><a id="p_16A5_1330" class="ms"></a><a class="msdiv" id="msdiv246"></a><a class="sc" id="an5.246.1"></a>
“Pañcime, bhikkhave, ādīnavā kāyaduccarite … pe … ānisaṃsā kāyasucarite … pe ….</p>
<p class="endsection">Chaṭṭhaṃ.</p></article></section><section class="sutta" id="247"><article><hgroup id="an5.247"><h1><a href="#menu">247. Dutiyavacīduccaritasutta</a></h1></hgroup><p><a id="p_16A5_1332" class="ms"></a><a class="msdiv" id="msdiv247"></a><a class="sc" id="an5.247.1"></a>
“Pañcime, bhikkhave, ādīnavā vacīduccarite … pe … ānisaṃsā vacīsucarite … pe ….</p>
<p class="endsection">Sattamaṃ.</p></article></section><section class="sutta" id="248"><article><hgroup id="an5.248"><h1><a href="#menu">248. Dutiyamanoduccaritasutta</a></h1></hgroup><p><a id="p_16A5_1334" class="ms"></a><a class="msdiv" id="msdiv248"></a><a class="sc" id="an5.248.1"></a>
“Pañcime, bhikkhave, ādīnavā manoduccarite … pe … ānisaṃsā manosucarite. Katame pañca? Attāpi attānaṃ na upavadati; anuvicca viññū pasaṃsanti; kalyāṇo kittisaddo abbhuggacchati; asaddhammā vuṭṭhāti; saddhamme patiṭṭhāti. Ime kho, bhikkhave, pañca ānisaṃsā manosucarite”ti.</p>
<p class="endsection">Aṭṭhamaṃ.</p></article></section><section class="sutta" id="249"><article><hgroup id="an5.249"><h1><a href="#menu">249. Sivathikasutta</a></h1></hgroup><p><a id="p_16A5_1336" class="ms"></a><a class="msdiv" id="msdiv249"></a><a class="sc" id="an5.249.1"></a>
“Pañcime, bhikkhave, ādīnavā sivathikāya. Katame pañca? Asuci, duggandhā, sappaṭibhayā, vāḷānaṃ amanussānaṃ āvāso, bahuno janassa ārodanā–  ime kho, bhikkhave, pañca ādīnavā sivathikāya.</p><p><a id="p_16A5_1337" class="ms"></a><a class="sc" id="an5.249.2"></a>
Evamevaṃ kho, bhikkhave, pañcime ādīnavā sivathikūpame puggale. Katame pañca? Idha, bhikkhave, ekacco puggalo asucinā kāyakammena samannāgato hoti; asucinā vacīkammena samannāgato hoti; asucinā manokammena samannāgato hoti. Idamassa asucitāya vadāmi. Seyyathāpi sā, bhikkhave, sivathikā asuci; tathūpamāhaṃ, bhikkhave, imaṃ puggalaṃ vadāmi.</p><p><a id="p_16A5_1338" class="ms"></a><a class="sc" id="an5.249.3"></a>
Tassa asucinā kāyakammena samannāgatassa, asucinā vacīkammena samannāgatassa, asucinā manokammena samannāgatassa pāpako kittisaddo abbhuggacchati. Idamassa duggandhatāya vadāmi. Seyyathāpi sā, bhikkhave, sivathikā duggandhā; tathūpamāhaṃ, bhikkhave, imaṃ puggalaṃ vadāmi.</p><p><a id="p_16A5_1339" class="ms"></a><a class="sc" id="an5.249.4"></a>
Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī ārakā parivajjanti. Idamassa sappaṭibhayasmiṃ vadāmi. Seyyathāpi sā, bhikkhave, sivathikā sappaṭibhayā; tathūpamāhaṃ, bhikkhave, imaṃ puggalaṃ vadāmi.</p><p><a id="p_16A5_1340" class="ms"></a><a class="sc" id="an5.249.5"></a>
So asucinā kāyakammena samannāgato, asucinā vacīkammena samannāgato, asucinā manokammena samannāgato sabhāgehi puggalehi saddhiṃ saṃvasati. Idamassa vāḷāvāsasmiṃ vadāmi. Seyyathāpi sā, bhikkhave, sivathikā vāḷānaṃ amanussānaṃ āvāso; tathūpamāhaṃ, bhikkhave, imaṃ puggalaṃ vadāmi.</p><p><a id="p_16A5_1341" class="ms"></a><a class="sc" id="an5.249.6"></a>
Tamenaṃ asucinā kāyakammena samannāgataṃ, asucinā vacīkammena samannāgataṃ, asucinā manokammena samannāgataṃ pesalā sabrahmacārī disvā khīyadhammaṃ āpajjanti:  ‘aho vata no dukkhaṃ ye mayaṃ evarūpehi puggalehi saddhiṃ saṃvasāmā’ti. Idamassa ārodanāya vadāmi. Seyyathāpi sā, bhikkhave, sivathikā bahuno janassa ārodanā; tathūpamāhaṃ, bhikkhave, imaṃ puggalaṃ vadāmi. Ime kho, bhikkhave, pañca ādīnavā sivathikūpame puggale”ti.</p>
<p class="endsection">Navamaṃ.</p></article></section><section class="sutta" id="250"><article><hgroup id="an5.250"><h1><a href="#menu">250. Puggalappasādasutta</a></h1></hgroup><p><a id="p_16A5_1343" class="ms"></a><a class="msdiv" id="msdiv250"></a><a class="sc" id="an5.250.1"></a>
“Pañcime, bhikkhave, ādīnavā puggalappasāde. Katame pañca? Yasmiṃ, bhikkhave, puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṃgho ukkhipati. Tassa evaṃ hoti:  ‘yo kho myāyaṃ puggalo piyo manāpo so saṃghena ukkhitto’ti. Bhikkhūsu appasādabahulo hoti. Bhikkhūsu appasādabahulo samāno aññe bhikkhū na bhajati. Aññe bhikkhū abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, paṭhamo ādīnavo puggalappasāde.</p><p><a id="p_16A5_1344" class="ms"></a><a class="sc" id="an5.250.2"></a>
Puna caparaṃ, bhikkhave, yasmiṃ puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṃgho ante nisīdāpeti. Tassa evaṃ hoti:  ‘yo kho myāyaṃ puggalo piyo manāpo so saṃghena ante nisīdāpito’ti. Bhikkhūsu appasādabahulo hoti. Bhikkhūsu appasādabahulo samāno aññe bhikkhū na bhajati. Aññe bhikkhū abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, dutiyo ādīnavo puggalappasāde.</p><p><a id="p_16A5_1345" class="ms"></a><a class="sc" id="an5.250.3"></a>
Puna caparaṃ, bhikkhave, yasmiṃ puggale puggalo abhippasanno hoti, so disāpakkanto hoti … pe … so vibbhanto hoti … pe … so kālaṅkato hoti. Tassa evaṃ hoti:  ‘yo kho myāyaṃ puggalo piyo manāpo so kālaṅkato’ti. Aññe bhikkhū na bhajati. Aññe bhikkhū abhajanto saddhammaṃ na suṇāti. Saddhammaṃ asuṇanto saddhammā parihāyati. Ayaṃ, bhikkhave, pañcamo ādīnavo puggalappasāde. Ime kho, bhikkhave, pañca ādīnavā puggalappasāde”ti.</p>
<p class="endsection">Dasamaṃ.</p>
<p class="endsection">Duccaritavaggo pañcamo.</p><blockquote class="uddanagatha"><p><a id="p_16A5_1349" class="ms"></a><a class="sc" id="an5.250.4"></a>
Duccaritaṃ kāyaduccaritaṃ,<br> Vacīduccaritaṃ manoduccaritaṃ;<br>
Catūhi pare dve sivathikā,<br>
Puggalappasādena cāti.
</p>
</blockquote>
<p class="endsutta">Pañcamo paṇṇāsako samatto.</p><a href="../../an5.231-240/pi/" rel="prev" class="previous">◀ Aṅguttara Nikāya 5.231–​240</a><a href="#" class="top">▲ TOP</a>
<a href="../../an5.251-271/pi/" rel="prefetch" class="next">Aṅguttara Nikāya 5.251–​271 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Duccaritavagga</div>
<div class="hidden">
Paṭhamaduccaritasutta</div>
</div>
</body></html>