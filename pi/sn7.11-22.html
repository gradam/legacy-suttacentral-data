<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn7.11">11. Kasibhāradvājasutta</a></li>
<li><a id="menu12" href="#sn7.12">12. Udayasutta</a></li>
<li><a id="menu13" href="#sn7.13">13. Devahitasutta</a></li>
<li><a id="menu14" href="#sn7.14">14. Mahāsālasutta</a></li>
<li><a id="menu15" href="#sn7.15">15. Mānatthaddhasutta</a></li>
<li><a id="menu16" href="#sn7.16">16. Paccanīkasutta</a></li>
<li><a id="menu17" href="#sn7.17">17. Navakammikasutta</a></li>
<li><a id="menu18" href="#sn7.18">18. Kaṭṭhahārasutta</a></li>
<li><a id="menu19" href="#sn7.19">19. Mātuposakasutta</a></li>
<li><a id="menu20" href="#sn7.20">20. Bhikkhakasutta</a></li>
<li><a id="menu21" href="#sn7.21">21. Saṅgāravasutta</a></li>
<li><a id="menu22" href="#sn7.22">22. Khomadussasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn7.11"><h2>Saṃyutta Nikāya 7</h2> <h3>2. Upāsakavagga</h3><h1><a href="#menu">11. Kasibhāradvājasutta</a></h1></hgroup><p><a id="p_12S1_1220" class="ms"></a><a class="msdiv" id="msdiv197"></a><a class="sc" id="sn7.11.1"></a> <span class="evam">Evaṃ me sutaṃ—​</span>   ekaṃ samayaṃ bhagavā magadhesu viharati dakkhiṇāgirismiṃ ekanāḷāyaṃ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṃ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.</p><p><a id="p_12S1_1221" class="ms"></a><a class="sc" id="sn7.11.2"></a>
Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṃ aṭṭhāsi. Addasā kho kasibhāradvājo brāhmaṇo bhagavantaṃ piṇḍāya ṭhitaṃ. Disvā bhagavantaṃ etadavoca:  “ahaṃ kho, samaṇa, kasāmi ca vapāmi ca, kasitvā ca vapitvā ca bhuñjāmi. Tvampi, samaṇa, kasassu ca vapassu ca, kasitvā ca vapitvā ca bhuñjassū”ti. “Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti. “Na kho mayaṃ passāma bhoto gotamassa yugaṃ vā naṅgalaṃ vā phālaṃ vā pācanaṃ vā balībadde vā, atha ca pana bhavaṃ gotamo evamāha:  ‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti. Atha kho kasibhāradvājo brāhmaṇo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1222" class="ms"></a><a class="sc" id="sn7.11.3"></a>
“Kassako paṭijānāsi,<br> na ca passāmi te kasiṃ;<br>
Kassako pucchito brūhi,<br>
kathaṃ jānemu taṃ kasin”ti.
</p><p><a id="p_12S1_1223" class="ms"></a><a class="sc" id="sn7.11.4"></a>
“Saddhā bījaṃ tapo vuṭṭhi,<br> paññā me yuganaṅgalaṃ;<br>
Hirī īsā mano yottaṃ,<br>
sati me phālapācanaṃ.
</p><p><a id="p_12S1_1224" class="ms"></a><a class="sc" id="sn7.11.5"></a>
Kāyagutto vacīgutto,<br> āhāre udare yato;<br>
Saccaṃ karomi niddānaṃ,<br>
soraccaṃ me pamocanaṃ.
</p><p><a id="p_12S1_1225" class="ms"></a><a class="sc" id="sn7.11.6"></a>
Vīriyaṃ me dhuradhorayhaṃ,<br> yogakkhemādhivāhanaṃ;<br>
Gacchati anivattantaṃ,<br>
yattha gantvā na socati.
</p><p><a id="p_12S1_1226" class="ms"></a><a class="sc" id="sn7.11.7"></a>
Evamesā kasī kaṭṭhā,<br> sā hoti amatapphalā;<br>
Etaṃ kasiṃ kasitvāna,<br>
sabbadukkhā pamuccatī”ti.
</p>
</blockquote><p><a id="p_12S1_1227" class="ms"></a><a class="sc" id="sn7.11.8"></a>
“Bhuñjatu bhavaṃ gotamo. Kassako bhavaṃ. Yañhi bhavaṃ gotamo amatapphalampi kasiṃ kasatī”ti.</p><blockquote class="gatha"><p><a id="p_12S1_1228" class="ms"></a><a class="sc" id="sn7.11.9"></a>
“Gāthābhigītaṃ me abhojaneyyaṃ,<br> Sampassataṃ brāhmaṇa nesa dhammo;<br>
Gāthābhigītaṃ panudanti buddhā,<br>
Dhamme sati brāhmaṇa vuttiresā.
</p><p><a id="p_12S1_1229" class="ms"></a><a class="sc" id="sn7.11.10"></a>
Aññena ca kevalinaṃ mahesiṃ,<br> Khīṇāsavaṃ kukkuccavūpasantaṃ;<br>
Annena pānena upaṭṭhahassu,<br>
Khettañhi taṃ puññapekkhassa hotī”ti.
</p>
</blockquote><p><a id="p_12S1_1230" class="ms"></a><a class="sc" id="sn7.11.11"></a>
Evaṃ vutte, kasibhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … ajjatagge pāṇupetaṃ saraṇaṃ gatan”ti.</p></article></section><section class="sutta" id="12"><article><hgroup id="sn7.12"><h1><a href="#menu">12. Udayasutta</a></h1></hgroup><p><a id="p_12S1_1231" class="ms"></a><a class="msdiv" id="msdiv198"></a><a class="sc" id="sn7.12.1"></a>
Sāvatthinidānaṃ. Atha kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami. Atha kho udayo brāhmaṇo bhagavato pattaṃ odanena pūresi. Dutiyampi kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami … pe … tatiyampi kho udayo brāhmaṇo bhagavato pattaṃ odanena pūretvā bhagavantaṃ etadavoca:  “pakaṭṭhakoyaṃ samaṇo gotamo punappunaṃ āgacchatī”ti.</p><blockquote class="gatha"><p><a id="p_12S1_1232" class="ms"></a><a class="sc" id="sn7.12.2"></a>
“Punappunañceva vapanti bījaṃ,<br> Punappunaṃ vassati devarājā;<br>
Punappunaṃ khettaṃ kasanti kassakā,<br>
Punappunaṃ dhaññamupeti raṭṭhaṃ.
</p><p><a id="p_12S1_1233" class="ms"></a><a class="sc" id="sn7.12.3"></a>
Punappunaṃ yācakā yācayanti,<br> Punappunaṃ dānapatī dadanti;<br>
Punappunaṃ dānapatī daditvā,<br>
Punappunaṃ saggamupenti ṭhānaṃ.
</p><p><a id="p_12S1_1234" class="ms"></a><a class="sc" id="sn7.12.4"></a>
Punappunaṃ khīranikā duhanti,<br> Punappunaṃ vaccho upeti mātaraṃ;<br>
Punappunaṃ kilamati phandati ca,<br>
Punappunaṃ gabbhamupeti mando.
</p><p><a id="p_12S1_1235" class="ms"></a><a class="sc" id="sn7.12.5"></a>
Punappunaṃ jāyati mīyati ca,<br> Punappunaṃ sivathikaṃ haranti;<br>
Maggañca laddhā apunabbhavāya,<br>
Na punappunaṃ jāyati bhūripañño”ti.
</p>
</blockquote><p><a id="p_12S1_1236" class="ms"></a><a class="sc" id="sn7.12.6"></a>
Evaṃ vutte, udayo brāhmaṇo bhagavantaṃ etadavoca:  “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="13"><article><hgroup id="sn7.13"><h1><a href="#menu">13. Devahitasutta</a></h1></hgroup><p><a id="p_12S1_1237" class="ms"></a><a class="msdiv" id="msdiv199"></a><a class="sc" id="sn7.13.1"></a>
Sāvatthinidānaṃ. Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṃ upavāṇaṃ āmantesi:  “iṅgha me tvaṃ, upavāṇa, uṇhodakaṃ jānāhī”ti. “Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. Disvāna āyasmantaṃ upavāṇaṃ gāthāya ajjhabhāsi: </p><blockquote class="gatha"><p><a id="p_12S1_1238" class="ms"></a><a class="sc" id="sn7.13.2"></a>
“Tuṇhībhūto bhavaṃ tiṭṭhaṃ,<br> muṇḍo saṅghāṭipāruto;<br>
Kiṃ patthayāno kiṃ esaṃ,<br>
kiṃ nu yācitumāgato”ti.
</p><p><a id="p_12S1_1239" class="ms"></a><a class="sc" id="sn7.13.3"></a>
“Arahaṃ sugato loke,<br> vātehābādhiko muni;<br>
Sace uṇhodakaṃ atthi,<br>
munino dehi brāhmaṇa.
</p><p><a id="p_12S1_1240" class="ms"></a><a class="sc" id="sn7.13.4"></a>
Pūjito pūjaneyyānaṃ,<br> sakkareyyāna sakkato;<br>
Apacito apaceyyānaṃ,<br>
tassa icchāmi hātave”ti.
</p>
</blockquote><p><a id="p_12S1_1241" class="ms"></a><a class="sc" id="sn7.13.5"></a>
Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. Atha kho bhagavato ābādho paṭippassambhi.</p><p><a id="p_12S1_1242" class="ms"></a><a class="sc" id="sn7.13.6"></a>
Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho devahito brāhmaṇo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1243" class="ms"></a><a class="sc" id="sn7.13.7"></a>
“Kattha dajjā deyyadhammaṃ,<br> kattha dinnaṃ mahapphalaṃ;<br>
Kathañhi yajamānassa,<br>
kathaṃ ijjhati dakkhiṇā”ti.
</p><p><a id="p_12S1_1244" class="ms"></a><a class="sc" id="sn7.13.8"></a>
“Pubbenivāsaṃ yo vedī,<br> saggāpāyañca passati;<br>
Atho jātikkhayaṃ patto,<br>
abhiññāvosito muni.
</p><p><a id="p_12S1_1245" class="ms"></a><a class="sc" id="sn7.13.9"></a>
Ettha dajjā deyyadhammaṃ,<br> ettha dinnaṃ mahapphalaṃ;<br>
Evañhi yajamānassa,<br>
evaṃ ijjhati dakkhiṇā”ti.
</p>
</blockquote><p><a id="p_12S1_1246" class="ms"></a><a class="sc" id="sn7.13.10"></a>
Evaṃ vutte, devahito brāhmaṇo bhagavantaṃ etadavoca:  “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="14"><article><hgroup id="sn7.14"><h1><a href="#menu">14. Mahāsālasutta</a></h1></hgroup><p><a id="p_12S1_1247" class="ms"></a><a class="msdiv" id="msdiv200"></a><a class="sc" id="sn7.14.1"></a>
Sāvatthinidānaṃ. Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho taṃ brāhmaṇamahāsālaṃ bhagavā etadavoca:  “kiṃ nu tvaṃ, brāhmaṇa, lūkho lūkhapāvuraṇo”ti? “Idha me, bho gotama, cattāro puttā. Te maṃ dārehi sampuccha gharā nikkhāmentī”ti. “Tena hi tvaṃ, brāhmaṇa, imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu bhāsassu: </p><blockquote class="gatha"><p><a id="p_12S1_1248" class="ms"></a><a class="sc" id="sn7.14.2"></a>
‘Yehi jātehi nandissaṃ,<br> yesañca bhavamicchisaṃ;<br>
Te maṃ dārehi sampuccha,<br>
sāva vārenti sūkaraṃ.
</p><p><a id="p_12S1_1249" class="ms"></a><a class="sc" id="sn7.14.3"></a>
Asantā kira maṃ jammā,<br> tāta tātāti bhāsare;<br>
Rakkhasā puttarūpena,<br>
te jahanti vayogataṃ.
</p><p><a id="p_12S1_1250" class="ms"></a><a class="sc" id="sn7.14.4"></a>
Assova jiṇṇo nibbhogo,<br> khādanā apanīyati;<br>
Bālakānaṃ pitā thero,<br>
parāgāresu bhikkhati.
</p><p><a id="p_12S1_1251" class="ms"></a><a class="sc" id="sn7.14.5"></a>
Daṇḍova kira me seyyo,<br> yañce puttā anassavā;<br>
Caṇḍampi goṇaṃ vāreti,<br>
atho caṇḍampi kukkuraṃ.
</p><p><a id="p_12S1_1252" class="ms"></a><a class="sc" id="sn7.14.6"></a>
Andhakāre pure hoti,<br> gambhīre gādhamedhati;<br>
Daṇḍassa ānubhāvena,<br>
khalitvā patitiṭṭhatī’”ti.
</p>
</blockquote><p><a id="p_12S1_1253" class="ms"></a><a class="sc" id="sn7.14.7"></a>
Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṃ mahājanakāye sannipatite puttesu ca sannisinnesu abhāsi: </p><blockquote class="gatha"><p><a id="p_12S1_1254" class="ms"></a><a class="sc" id="sn7.14.8"></a>
“Yehi jātehi nandissaṃ,<br> yesañca bhavamicchisaṃ;<br>
Te maṃ dārehi sampuccha,<br>
sāva vārenti sūkaraṃ.
</p><p><a id="p_12S1_1255" class="ms"></a><a class="sc" id="sn7.14.9"></a>
Asantā kira maṃ jammā,<br> tāta tātāti bhāsare;<br>
Rakkhasā puttarūpena,<br>
te jahanti vayogataṃ.
</p><p><a id="p_12S1_1256" class="ms"></a><a class="sc" id="sn7.14.10"></a>
Assova jiṇṇo nibbhogo,<br> khādanā apanīyati;<br>
Bālakānaṃ pitā thero,<br>
parāgāresu bhikkhati.
</p><p><a id="p_12S1_1257" class="ms"></a><a class="sc" id="sn7.14.11"></a>
Daṇḍova kira me seyyo,<br> yañce puttā anassavā;<br>
Caṇḍampi goṇaṃ vāreti,<br>
atho caṇḍampi kukkuraṃ.
</p><p><a id="p_12S1_1258" class="ms"></a><a class="sc" id="sn7.14.12"></a>
Andhakāre pure hoti,<br> gambhīre gādhamedhati;<br>
Daṇḍassa ānubhāvena,<br>
khalitvā patitiṭṭhatī”ti.
</p>
</blockquote><p><a id="p_12S1_1259" class="ms"></a><a class="sc" id="sn7.14.13"></a>
Atha kho naṃ brāhmaṇamahāsālaṃ puttā gharaṃ netvā nhāpetvā paccekaṃ dussayugena acchādesuṃ. Atha kho so brāhmaṇamahāsālo ekaṃ dussayugaṃ ādāya yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho brāhmaṇamahāsālo bhagavantaṃ etadavoca:  “mayaṃ, bho gotama, brāhmaṇā nāma ācariyassa ācariyadhanaṃ pariyesāma. Paṭiggaṇhatu me bhavaṃ gotamo ācariyadhanan”ti. Paṭiggahesi bhagavā anukampaṃ upādāya. Atha kho so brāhmaṇamahāsālo bhagavantaṃ etadavoca:  “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="15"><article><hgroup id="sn7.15"><h1><a href="#menu">15. Mānatthaddhasutta</a></h1></hgroup><p><a id="p_12S1_1260" class="ms"></a><a class="msdiv" id="msdiv201"></a><a class="sc" id="sn7.15.1"></a>
Sāvatthinidānaṃ. Tena kho pana samayena mānatthaddho nāma brāhmaṇo sāvatthiyaṃ paṭivasati. So neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti. Tena kho pana samayena bhagavā mahatiyā parisāya parivuto dhammaṃ deseti. Atha kho mānatthaddhassa brāhmaṇassa etadahosi:  “ayaṃ kho samaṇo gotamo mahatiyā parisāya parivuto dhammaṃ deseti. Yannūnāhaṃ yena samaṇo gotamo tenupasaṅkameyyaṃ. Sace maṃ samaṇo gotamo ālapissati, ahampi taṃ ālapissāmi. No ce maṃ samaṇo gotamo ālapissati, ahampi nālapissāmī”ti. Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṃ aṭṭhāsi. Atha kho bhagavā taṃ nālapi. Atha kho mānatthaddho brāhmaṇo:  “nāyaṃ samaṇo gotamo kiñci jānātī”ti tatova puna nivattitukāmo ahosi. Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṃ brāhmaṇaṃ gāthāya ajjhabhāsi: </p><blockquote class="gatha"><p><a id="p_12S1_1261" class="ms"></a><a class="sc" id="sn7.15.2"></a>
“Na mānaṃ brāhmaṇa sādhu,<br> atthikassīdha brāhmaṇa;<br>
Yena atthena āgacchi,<br>
tamevamanubrūhaye”ti.
</p>
</blockquote><p><a id="p_12S1_1262" class="ms"></a><a class="sc" id="sn7.15.3"></a>
Atha kho mānatthaddho brāhmaṇo:  “cittaṃ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti:  “mānatthaddhāhaṃ, bho gotama, mānatthaddhāhaṃ, bho gotamā”ti. Atha kho sā parisā abbhutavittajātā ahosi:  “acchariyaṃ vata bho, abbhutaṃ vata bho. Ayañhi mānatthaddho brāhmaṇo neva mātaraṃ abhivādeti, na pitaraṃ abhivādeti, na ācariyaṃ abhivādeti, na jeṭṭhabhātaraṃ abhivādeti; atha ca pana samaṇe gotame evarūpaṃ paramanipaccakāraṃ karotī”ti. Atha kho bhagavā mānatthaddhaṃ brāhmaṇaṃ etadavoca:  “alaṃ, brāhmaṇa, uṭṭhehi, sake āsane nisīda. Yato te mayi cittaṃ pasannan”ti. Atha kho mānatthaddho brāhmaṇo sake āsane nisīditvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1263" class="ms"></a><a class="sc" id="sn7.15.4"></a>
“Kesu na mānaṃ kayirātha,<br> kesu cassa sagāravo;<br>
Kyassa apacitā assu,<br>
kyassu sādhu supūjitā”ti.
</p><p><a id="p_12S1_1264" class="ms"></a><a class="sc" id="sn7.15.5"></a>
“Mātari pitari cāpi,<br> atho jeṭṭhamhi bhātari;<br>
Ācariye catutthamhi,<br>
tesu na mānaṃ kayirātha;<br>
Tesu assa sagāravo,<br>
tyassa apacitā assu;<br>
Tyassu sādhu supūjitā.
</p><p><a id="p_12S1_1265" class="ms"></a><a class="sc" id="sn7.15.6"></a>
Arahante sītībhūte,<br> katakicce anāsave;<br>
Nihacca mānaṃ athaddho,<br>
te namasse anuttare”ti.
</p>
</blockquote><p><a id="p_12S1_1266" class="ms"></a><a class="sc" id="sn7.15.7"></a>
Evaṃ vutte, mānatthaddho brāhmaṇo bhagavantaṃ etadavoca:  “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="16"><article><hgroup id="sn7.16"><h1><a href="#menu">16. Paccanīkasutta</a></h1></hgroup><p><a id="p_12S1_1267" class="ms"></a><a class="msdiv" id="msdiv202"></a><a class="sc" id="sn7.16.1"></a>
Sāvatthinidānaṃ. Tena kho pana samayena paccanīkasāto nāma brāhmaṇo sāvatthiyaṃ paṭivasati. Atha kho paccanīkasātassa brāhmaṇassa etadahosi:  “yannūnāhaṃ yena samaṇo gotamo tenupasaṅkameyyaṃ. Yaṃ yadeva samaṇo gotamo bhāsissati taṃ tadevassāhaṃ paccanīkāssan”ti. Tena kho pana samayena bhagavā abbhokāse caṅkamati. Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṃ caṅkamantaṃ etadavoca:  “bhaṇa samaṇadhamman”ti.</p><blockquote class="gatha"><p><a id="p_12S1_1268" class="ms"></a><a class="sc" id="sn7.16.2"></a>
“Na paccanīkasātena,<br> suvijānaṃ subhāsitaṃ;<br>
Upakkiliṭṭhacittena,<br>
sārambhabahulena ca.
</p><p><a id="p_12S1_1269" class="ms"></a><a class="sc" id="sn7.16.3"></a>
Yo ca vineyya sārambhaṃ,<br> appasādañca cetaso;<br>
Āghātaṃ paṭinissajja,<br>
sa ve jaññā subhāsitan”ti.
</p>
</blockquote><p><a id="p_12S1_1270" class="ms"></a><a class="sc" id="sn7.16.4"></a>
Evaṃ vutte, paccanīkasāto brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="17"><article><hgroup id="sn7.17"><h1><a href="#menu">17. Navakammikasutta</a></h1></hgroup><p><a id="p_12S1_1271" class="ms"></a><a class="msdiv" id="msdiv203"></a><a class="sc" id="sn7.17.1"></a>
Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena navakammikabhāradvājo brāhmaṇo tasmiṃ vanasaṇḍe kammantaṃ kārāpeti. Addasā kho navakammikabhāradvājo brāhmaṇo bhagavantaṃ aññatarasmiṃ sālarukkhamūle nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvānassa etadahosi:  “ahaṃ kho imasmiṃ vanasaṇḍe kammantaṃ kārāpento ramāmi. Ayaṃ samaṇo gotamo kiṃ kārāpento ramatī”ti? Atha kho navakammikabhāradvājo brāhmaṇo yena bhagavā tenupasaṅkami. Upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1272" class="ms"></a><a class="sc" id="sn7.17.2"></a>
“Ke nu kammantā karīyanti,<br> bhikkhu sālavane tava;<br>
Yadekako araññasmiṃ,<br>
ratiṃ vindati gotamo”ti.
</p><p><a id="p_12S1_1273" class="ms"></a><a class="sc" id="sn7.17.3"></a>
“Na me vanasmiṃ karaṇīyamatthi,<br> Ucchinnamūlaṃ me vanaṃ visūkaṃ;<br>
Svāhaṃ vane nibbanatho visallo,<br>
Eko rame aratiṃ vippahāyā”ti.
</p>
</blockquote><p><a id="p_12S1_1274" class="ms"></a><a class="sc" id="sn7.17.4"></a>
Evaṃ vutte, navakammikabhāradvājo brāhmaṇo bhagavantaṃ etadavoca:  “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="18"><article><hgroup id="sn7.18"><h1><a href="#menu">18. Kaṭṭhahārasutta</a></h1></hgroup><p><a id="p_12S1_1275" class="ms"></a><a class="msdiv" id="msdiv204"></a><a class="sc" id="sn7.18.1"></a>
Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṃsu; upasaṅkamitvā addasaṃsu bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhāradvājagotto brāhmaṇo tenupasaṅkamiṃsu; upasaṅkamitvā bhāradvājagottaṃ brāhmaṇaṃ etadavocuṃ:  “yagghe bhavaṃ jāneyyāsi. Asukasmiṃ vanasaṇḍe samaṇo nisinno pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā”. Atha kho bhāradvājagotto brāhmaṇo tehi māṇavakehi saddhiṃ yena so vanasaṇḍo tenupasaṅkami. Addasā kho bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1276" class="ms"></a><a class="sc" id="sn7.18.2"></a>
“Gambhīrarūpe bahubherave vane,<br> Suññaṃ araññaṃ vijanaṃ vigāhiya;<br>
Aniñjamānena ṭhitena vaggunā,<br>
Sucārurūpaṃ vata bhikkhu jhāyasi.
</p><p><a id="p_12S1_1277" class="ms"></a><a class="sc" id="sn7.18.3"></a>
Na yattha gītaṃ napi yattha vāditaṃ,<br> Eko araññe vanavassito muni;<br>
Accherarūpaṃ paṭibhāti maṃ idaṃ,<br>
Yadekako pītimano vane vase.
</p><p><a id="p_12S1_1278" class="ms"></a><a class="sc" id="sn7.18.4"></a>
Maññāmahaṃ lokādhipatisahabyataṃ,<br> Ākaṅkhamāno tidivaṃ anuttaraṃ;<br>
Kasmā bhavaṃ vijanamaraññamassito,<br>
Tapo idha kubbasi brahmapattiyā”ti.
</p><p><a id="p_12S1_1279" class="ms"></a><a class="sc" id="sn7.18.5"></a>
“Yā kāci kaṅkhā abhinandanā vā,<br> Anekadhātūsu puthū sadāsitā;<br>
Aññāṇamūlappabhavā pajappitā,<br>
Sabbā mayā byantikatā samūlikā.
</p><p><a id="p_12S1_1280" class="ms"></a><a class="sc" id="sn7.18.6"></a>
Svāhaṃ akaṅkho asito anūpayo,<br> Sabbesu dhammesu visuddhadassano;<br>
Pappuyya sambodhimanuttaraṃ sivaṃ,<br>
Jhāyāmahaṃ brahma raho visārado”ti.
</p>
</blockquote><p><a id="p_12S1_1281" class="ms"></a><a class="sc" id="sn7.18.7"></a>
Evaṃ vutte, bhāradvājagotto brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … ajjatagge pāṇupetaṃ saraṇaṃ gatan”ti.</p></article></section><section class="sutta" id="19"><article><hgroup id="sn7.19"><h1><a href="#menu">19. Mātuposakasutta</a></h1></hgroup><p><a id="p_12S1_1282" class="ms"></a><a class="msdiv" id="msdiv205"></a><a class="sc" id="sn7.19.1"></a>
Sāvatthinidānaṃ. Atha kho mātuposako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho mātuposako brāhmaṇo bhagavantaṃ etadavoca:  “ahañhi, bho gotama, dhammena bhikkhaṃ pariyesāmi, dhammena bhikkhaṃ pariyesitvā mātāpitaro posemi. Kaccāhaṃ, bho gotama, evaṃkārī kiccakārī homī”ti? “Taggha tvaṃ, brāhmaṇa, evaṃkārī kiccakārī hosi. Yo kho, brāhmaṇa, dhammena bhikkhaṃ pariyesati, dhammena bhikkhaṃ pariyesitvā mātāpitaro poseti, bahuṃ so puññaṃ pasavatīti.</p><blockquote class="gatha"><p><a id="p_12S1_1283" class="ms"></a><a class="sc" id="sn7.19.2"></a>
Yo mātaraṃ pitaraṃ vā,<br> macco dhammena posati;<br>
Tāya naṃ pāricariyāya,<br>
mātāpitūsu paṇḍitā;<br>
Idheva naṃ pasaṃsanti,<br>
pecca sagge pamodatī”ti.
</p>
</blockquote><p><a id="p_12S1_1284" class="ms"></a><a class="sc" id="sn7.19.3"></a>
Evaṃ vutte, mātuposako brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="20"><article><hgroup id="sn7.20"><h1><a href="#menu">20. Bhikkhakasutta</a></h1></hgroup><p><a id="p_12S1_1285" class="ms"></a><a class="msdiv" id="msdiv206"></a><a class="sc" id="sn7.20.1"></a>
Sāvatthinidānaṃ. Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho bhikkhako brāhmaṇo bhagavantaṃ etadavoca:  “ahampi kho, bho gotama, bhikkhako, bhavampi bhikkhako, idha no kiṃ nānākaraṇan”ti?</p><blockquote class="gatha"><p><a id="p_12S1_1286" class="ms"></a><a class="sc" id="sn7.20.2"></a>
“Na tena bhikkhako hoti,<br> yāvatā bhikkhate pare;<br>
Vissaṃ dhammaṃ samādāya,<br>
bhikkhu hoti na tāvatā.
</p><p><a id="p_12S1_1287" class="ms"></a><a class="sc" id="sn7.20.3"></a>
Yodha puññañca pāpañca,<br> bāhitvā brahmacariyaṃ;<br>
Saṅkhāya loke carati,<br>
sa ve bhikkhūti vuccatī”ti.
</p>
</blockquote><p><a id="p_12S1_1288" class="ms"></a><a class="sc" id="sn7.20.4"></a>
Evaṃ vutte, bhikkhako brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="21"><article><hgroup id="sn7.21"><h1><a href="#menu">21. Saṅgāravasutta</a></h1></hgroup><p><a id="p_12S1_1289" class="ms"></a><a class="msdiv" id="msdiv207"></a><a class="sc" id="sn7.21.1"></a>
Sāvatthinidānaṃ. Tena kho pana samayena saṅgāravo nāma brāhmaṇo sāvatthiyaṃ paṭivasati udakasuddhiko, udakena parisuddhiṃ pacceti, sāyaṃ pātaṃ udako­roha­nānu­yoga­manu­yutto viharati. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca:  “idha, bhante, saṅgāravo nāma brāhmaṇo sāvatthiyaṃ paṭivasati udakasuddhiko, udakena suddhiṃ pacceti, sāyaṃ pātaṃ udako­roha­nānu­yoga­manu­yutto viharati. Sādhu, bhante, bhagavā yena saṅgāravassa brāhmaṇassa nivesanaṃ tenupasaṅkamatu anukampaṃ upādāyā”ti. Adhivāsesi bhagavā tuṇhībhāvena.</p><p><a id="p_12S1_1290" class="ms"></a><a class="sc" id="sn7.21.2"></a>
Atha kho bhagavā pubbaṇhasamayaṃ nivāsetvā pattacīvaramādāya yena saṅgāravassa brāhmaṇassa nivesanaṃ tenupasaṅkami; upasaṅkamitvā paññatte āsane nisīdi. Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho saṅgāravaṃ brāhmaṇaṃ bhagavā etadavoca:  “saccaṃ kira tvaṃ, brāhmaṇa, udakasuddhiko, udakena suddhiṃ paccesi, sāyaṃ pātaṃ udako­roha­nānu­yoga­manu­yutto viharasī”ti? “Evaṃ, bho gotama”. “Kiṃ pana tvaṃ, brāhmaṇa, atthavasaṃ sampassamāno udakasuddhiko, udakasuddhiṃ paccesi, sāyaṃ pātaṃ udako­roha­nānu­yoga­manu­yutto viharasī”ti? “Idha me, bho gotama, yaṃ divā pāpakammaṃ kataṃ hoti, taṃ sāyaṃ nhānena pavāhemi, yaṃ rattiṃ pāpakammaṃ kataṃ hoti taṃ pātaṃ nhānena pavāhemi. Imaṃ khvāhaṃ, bho gotama, atthavasaṃ sampassamāno udakasuddhiko, udakena suddhiṃ paccemi, sāyaṃ pātaṃ udako­roha­nānu­yoga­manu­yutto viharāmī”ti.</p><blockquote class="gatha"><p><a id="p_12S1_1291" class="ms"></a><a class="sc" id="sn7.21.3"></a>
“Dhammo rahado brāhmaṇa sīlatittho,<br> Anāvilo sabbhi sataṃ pasattho;<br>
Yattha have vedaguno sinātā,<br>
Anallagattāva taranti pāran”ti.
</p>
</blockquote><p><a id="p_12S1_1292" class="ms"></a><a class="sc" id="sn7.21.4"></a>
Evaṃ vutte, saṅgāravo brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p></article></section><section class="sutta" id="22"><article><hgroup id="sn7.22"><h1><a href="#menu">22. Khomadussasutta</a></h1></hgroup><p><a id="p_12S1_1293" class="ms"></a><a class="msdiv" id="msdiv208"></a><a class="sc" id="sn7.22.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu viharati khomadussaṃ nāmaṃ sakyānaṃ nigamo. Atha kho bhagavā pubbaṇhasamayaṃ nivāsetvā pattacīvaramādāya khomadussaṃ nigamaṃ piṇḍāya pāvisi. Tena kho pana samayena khomadussakā brāhmaṇagahapatikā sabhāyaṃ sannipatitā honti kenacideva karaṇīyena, devo ca ekamekaṃ phusāyati. Atha kho bhagavā yena sā sabhā tenupasaṅkami. Addasaṃsu khomadussakā brāhmaṇagahapatikā bhagavantaṃ dūratova āgacchantaṃ. Disvāna etadavocuṃ:  “ke ca muṇḍakā samaṇakā, ke ca sabhādhammaṃ jānissantī”ti? Atha kho bhagavā khomadussake brāhmaṇagahapatike gāthāya ajjhabhāsi: </p><blockquote class="gatha"><p><a id="p_12S1_1294" class="ms"></a><a class="sc" id="sn7.22.2"></a>
“Nesā sabhā yattha na santi santo,<br> Santo na te ye na vadanti dhammaṃ;<br>
Rāgañca dosañca pahāya mohaṃ,<br>
Dhammaṃ vadantā ca bhavanti santo”ti.
</p>
</blockquote><p><a id="p_12S1_1295" class="ms"></a><a class="sc" id="sn7.22.3"></a>
Evaṃ vutte, khomadussakā brāhmaṇagahapatikā bhagavantaṃ etadavocuṃ:  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya:  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṃghañca. Upāsake no bhavaṃ gotamo dhāretu ajjatagge pāṇupete saraṇaṃ gate”ti.</p>
<p class="endsection">Upāsakavaggo dutiyo.</p><blockquote class="uddanagatha"><p><a id="p_12S1_1298" class="ms"></a><a class="sc" id="sn7.22.4"></a>
Kasi udayo devahito,<br> Aññataramahāsālaṃ;<br>
Mānatthaddhaṃ paccanīkaṃ,<br>
Navakammi kaṭṭhahāraṃ;<br>
Mātuposakaṃ bhikkhako,<br>
Saṅgāravo ca khomadussena dvādasāti.
</p>
</blockquote>
<p class="endsutta">Brāhmaṇasaṃyuttaṃ samattaṃ.</p><a href="../../sn7.1-10/pi/" rel="prev" class="previous">◀ Saṃyutta Nikāya 7.1–​10</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Brāhmaṇasaṃyutta</div>
<div class="hidden">
Upāsakavagga</div>
<div class="hidden">
Kasibhāradvājasutta</div>
</div>
</body></html>