<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu21" href="#sn11.21">21. Chetvāsutta</a></li>
<li><a id="menu22" href="#sn11.22">22. Dubbaṇṇiyasutta</a></li>
<li><a id="menu23" href="#sn11.23">23. Sambarimāyāsutta</a></li>
<li><a id="menu24" href="#sn11.24">24. Accayasutta</a></li>
<li><a id="menu25" href="#sn11.25">25. Akkodhasutta</a></li>
</ul></div>
</div>
<section id="vagga"><section class="sutta" id="21"><article><hgroup id="sn11.21"><h2>Saṃyutta Nikāya 11</h2> <h3>3. Tatiyavagga</h3><h1><a href="#menu">21. Chetvāsutta</a></h1></hgroup><p><a id="p_12S1_1683" class="ms"></a><a class="msdiv" id="msdiv267"></a><a class="sc" id="sn11.21.1"></a> Sāvatthiyaṃ jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi: </p><blockquote class="gatha"><p><a id="p_12S1_1684" class="ms"></a><a class="sc" id="sn11.21.2"></a>
“Kiṃsu chetvā sukhaṃ seti,<br> kiṃsu chetvā na socati;<br>
Kissassu ekadhammassa,<br>
vadhaṃ rocesi gotamā”ti.
</p><p><a id="p_12S1_1685" class="ms"></a><a class="sc" id="sn11.21.3"></a>
“Kodhaṃ chetvā sukhaṃ seti,<br> kodhaṃ chetvā na socati;<br>
Kodhassa visamūlassa,<br>
madhuraggassa vāsava;<br>
Vadhaṃ ariyā pasaṃsanti,<br>
tañhi chetvā na socatī”ti.
</p>
</blockquote></article></section><section class="sutta" id="22"><article><hgroup id="sn11.22"><h1><a href="#menu">22. Dubbaṇṇiyasutta</a></h1></hgroup><p><a id="p_12S1_1686" class="ms"></a><a class="msdiv" id="msdiv268"></a><a class="sc" id="sn11.22.1"></a>
Sāvatthiyaṃ jetavane. Tatra kho … pe … etadavoca:  “bhūtapubbaṃ, bhikkhave, aññataro yakkho dubbaṇṇo okoṭimako sakkassa devānamindassa āsane nisinno ahosi. Tatra sudaṃ, bhikkhave, devā tāvatiṃsā ujjhāyanti khiyyanti vipācenti:  ‘acchariyaṃ vata bho, abbhutaṃ vata bho. Ayaṃ yakkho dubbaṇṇo okoṭimako sakkassa devānamindassa āsane nisinno’ti. Yathā yathā kho, bhikkhave, devā tāvatiṃsā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro ca.</p><p><a id="p_12S1_1687" class="ms"></a><a class="sc" id="sn11.22.2"></a>
Atha kho, bhikkhave, devā tāvatiṃsā yena sakko devānamindo tenupasaṅkamiṃsu; upasaṅkamitvā sakkaṃ devānamindaṃ etadavocuṃ:  ‘idha te, mārisa, aññataro yakkho dubbaṇṇo okoṭimako sakkassa devānamindassa āsane nisinno. Tatra sudaṃ, mārisa, devā tāvatiṃsā ujjhāyanti khiyyanti vipācenti:  “acchariyaṃ vata bho, abbhutaṃ vata bho. Ayaṃ yakkho dubbaṇṇo okoṭimako sakkassa devānamindassa āsane nisinno”ti. Yathā yathā kho, mārisa, devā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro cāti. So hi nūna, mārisa, kodhabhakkho yakkho bhavissatī’ti.</p><p><a id="p_12S1_1688" class="ms"></a><a class="sc" id="sn11.22.3"></a>
Atha kho, bhikkhave, sakko devānamindo yena so kodhabhakkho yakkho tenupasaṅkami; upasaṅkamitvā ekaṃsaṃ uttarāsaṅgaṃ karitvā dakkhiṇajāṇumaṇḍalaṃ pathaviyaṃ nihantvā yena so kodhabhakkho yakkho tenañjaliṃ paṇāmetvā tikkhattuṃ nāmaṃ sāveti:  ‘sakkohaṃ, mārisa, devānamindo, sakkohaṃ, mārisa, devānamindo’ti. Yathā yathā kho, bhikkhave, sakko devānamindo nāmaṃ sāvesi tathā tathā so yakkho dubbaṇṇataro ceva ahosi okoṭimakataro ca. Dubbaṇṇataro ceva hutvā okoṭimakataro ca tatthevantaradhāyīti. Atha kho, bhikkhave, sakko devānamindo sake āsane nisīditvā deve tāvatiṃse anunayamāno tāyaṃ velāyaṃ imā gāthāyo abhāsi: </p><blockquote class="gatha"><p><a id="p_12S1_1689" class="ms"></a><a class="sc" id="sn11.22.4"></a>
‘Na sūpahatacittomhi,<br> nāvattena suvānayo;<br>
Na vo cirāhaṃ kujjhāmi,<br>
kodho mayi nāvatiṭṭhati.
</p><p><a id="p_12S1_1690" class="ms"></a><a class="sc" id="sn11.22.5"></a>
Kuddhāhaṃ na pharusaṃ brūmi,<br> Na ca dhammāni kittaye;<br>
Sanniggaṇhāmi attānaṃ,<br>
Sampassaṃ atthamattano’”ti.
</p>
</blockquote></article></section><section class="sutta" id="23"><article><hgroup id="sn11.23"><h1><a href="#menu">23. Sambarimāyāsutta</a></h1></hgroup><p><a id="p_12S1_1691" class="ms"></a><a class="msdiv" id="msdiv269"></a><a class="sc" id="sn11.23.1"></a>
Sāvatthiyaṃ … pe … bhagavā etadavoca:  “bhūtapubbaṃ, bhikkhave, vepacitti asurindo ābādhiko ahosi dukkhito bāḷhagilāno. Atha kho, bhikkhave, sakko devānamindo yena vepacitti asurindo tenupasaṅkami gilānapucchako. Addasā kho, bhikkhave, vepacitti asurindo sakkaṃ devānamindaṃ dūratova āgacchantaṃ. Disvāna sakkaṃ devānamindaṃ etadavoca:  ‘tikiccha maṃ, devānamindā’ti. ‘Vācehi maṃ, vepacitti, sambarimāyan’ti. ‘Na tāvāhaṃ vācemi, yāvāhaṃ, mārisa, asure paṭipucchāmī’ti. Atha kho, bhikkhave, vepacitti asurindo asure paṭipucchi:  ‘vācemahaṃ, mārisā, sakkaṃ devānamindaṃ sambarimāyan’ti? ‘Mā kho tvaṃ, mārisa, vācesi sakkaṃ devānamindaṃ sambarimāyan’ti. Atha kho, bhikkhave, vepacitti asurindo sakkaṃ devānamindaṃ gāthāya ajjhabhāsi: </p><blockquote class="gatha"><p><a id="p_12S1_1692" class="ms"></a><a class="sc" id="sn11.23.2"></a>
‘Māyāvī maghavā sakka,<br> devarāja sujampati;<br>
Upeti nirayaṃ ghoraṃ,<br>
sambarova sataṃ saman’”ti.
</p>
</blockquote></article></section><section class="sutta" id="24"><article><hgroup id="sn11.24"><h1><a href="#menu">24. Accayasutta</a></h1></hgroup><p><a id="p_12S1_1693" class="ms"></a><a class="msdiv" id="msdiv270"></a><a class="sc" id="sn11.24.1"></a>
Sāvatthiyaṃ … pe … ārāme. Tena kho pana samayena dve bhikkhū sampayojesuṃ. Tatreko bhikkhu accasarā. Atha kho so bhikkhu tassa bhikkhuno santike accayaṃ accayato deseti; so bhikkhu nappaṭiggaṇhāti. Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:  “idha, bhante, dve bhikkhū sampayojesuṃ, tatreko bhikkhu accasarā. Atha kho so, bhante, bhikkhu tassa bhikkhuno santike accayaṃ accayato deseti, so bhikkhu nappaṭiggaṇhātī”ti.</p><p><a id="p_12S1_1694" class="ms"></a><a class="sc" id="sn11.24.2"></a>
“Dveme, bhikkhave, bālā. Yo ca accayaṃ accayato na passati, yo ca accayaṃ desentassa yathādhammaṃ nappaṭiggaṇhāti–  ime kho, bhikkhave, dve bālā. Dveme, bhikkhave, paṇḍitā. Yo ca accayaṃ accayato passati, yo ca accayaṃ desentassa yathādhammaṃ paṭiggaṇhāti–  ime kho, bhikkhave, dve paṇḍitā.</p><p><a id="p_12S1_1695" class="ms"></a><a class="sc" id="sn11.24.3"></a>
Bhūtapubbaṃ, bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_1696" class="ms"></a><a class="sc" id="sn11.24.4"></a>
‘Kodho vo vasamāyātu,<br> Mā ca mittehi vo jarā;<br>
Agarahiyaṃ mā garahittha,<br>
Mā ca bhāsittha pesuṇaṃ;<br>
Atha pāpajanaṃ kodho,<br>
Pabbatovābhimaddatī’”ti.
</p>
</blockquote></article></section><section class="sutta" id="25"><article><hgroup id="sn11.25"><h1><a href="#menu">25. Akkodhasutta</a></h1></hgroup><p><a id="p_12S1_1697" class="ms"></a><a class="msdiv" id="msdiv271"></a><a class="sc" id="sn11.25.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū … pe … bhagavā etadavoca:  “bhūtapubbaṃ, bhikkhave, sakko devānamindo sudhammāyaṃ sabhāyaṃ deve tāvatiṃse anunayamāno tāyaṃ velāyaṃ imaṃ gāthaṃ abhāsi: </p><blockquote class="gatha"><p><a id="p_12S1_1698" class="ms"></a><a class="sc" id="sn11.25.2"></a>
‘Mā vo kodho ajjhabhavi,<br> mā ca kujjhittha kujjhataṃ;<br>
Akkodho avihiṃsā ca,<br>
ariyesu ca paṭipadā;<br>
Atha pāpajanaṃ kodho,<br>
pabbatovābhimaddatī’”ti.
</p>
</blockquote>
<p class="endsection">Tatiyo vaggo.</p><blockquote class="uddanagatha"><p><a id="p_12S1_1701" class="ms"></a><a class="sc" id="sn11.25.3"></a>
Chetvā dubbaṇṇiya māyā,<br> accayena akodhano;<br>
Desitaṃ buddhaseṭṭhena,<br>
idañhi sakkapañcakanti.
</p>
</blockquote>
<p class="endsutta">Sakkasaṃyuttaṃ samattaṃ.</p>
<p class="endsutta">Sagāthāvaggo paṭhamo.</p><blockquote class="uddanagatha"><p><a id="p_12S1_1705" class="ms"></a><a class="sc" id="sn11.25.4"></a>
Devatā devaputto ca,<br> rājā māro ca bhikkhunī;<br>
Brahmā brāhmaṇa vaṅgīso,<br>
vanayakkhena vāsavoti.
</p>
</blockquote>
<p class="endbook">Sagāthāvaggasaṃyuttapāḷi niṭṭhitā.</p><a href="../../sn11.11-20/pi/" rel="prev" class="previous">◀ Saṃyutta Nikāya 11.11–​20</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Sakkasaṃyutta</div>
<div class="hidden">
Tatiyavagga</div>
<div class="hidden">
Chetvāsutta</div>
</div>
</body></html>