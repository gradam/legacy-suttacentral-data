<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu221" href="#an5.221">221. Paṭhamadīghacārikasutta</a></li>
<li><a id="menu222" href="#an5.222">222. Dutiyadīghacārikasutta</a></li>
<li><a id="menu223" href="#an5.223">223. Atinivāsasutta</a></li>
<li><a id="menu224" href="#an5.224">224. Maccharīsutta</a></li>
<li><a id="menu225" href="#an5.225">225. Paṭhamakulūpakasutta</a></li>
<li><a id="menu226" href="#an5.226">226. Dutiyakulūpakasutta</a></li>
<li><a id="menu227" href="#an5.227">227. Bhogasutta</a></li>
<li><a id="menu228" href="#an5.228">228. Ussūrabhattasutta</a></li>
<li><a id="menu229" href="#an5.229">229. Paṭhamakaṇhasappasutta</a></li>
<li><a id="menu230" href="#an5.230">230. Dutiyakaṇhasappasutta</a></li>
</ul></div>
</div>
<section id="vagga"><section class="sutta" id="221"><article><hgroup id="an5.221"><h2>Aṅguttara Nikāya 5</h2> <h3>23. Dīghacārikavagga</h3><h1><a href="#menu">221. Paṭhamadīghacārikasutta</a></h1></hgroup><p><a id="p_16A5_1258" class="ms"></a><a class="msdiv" id="msdiv221"></a><a class="sc" id="an5.221.1"></a> “Pañcime, bhikkhave, ādīnavā dīghacārikaṃ anavatthacārikaṃ anuyuttassa viharato. Katame pañca? Assutaṃ na suṇāti, sutaṃ na pariyodāpeti, sutenekaccena avisārado hoti, gāḷhaṃ rogātaṅkaṃ phusati, na ca mittavā hoti. Ime kho, bhikkhave, pañca ādīnavā dīghacārikaṃ anavatthacārikaṃ anuyuttassa viharato.</p><p><a id="p_16A5_1259" class="ms"></a><a class="sc" id="an5.221.2"></a>
Pañcime, bhikkhave, ānisaṃsā samavatthacāre. Katame pañca? Assutaṃ suṇāti, sutaṃ pariyodāpeti, sutenekaccena visārado hoti, na gāḷhaṃ rogātaṅkaṃ phusati, mittavā ca hoti. Ime kho, bhikkhave, pañca ānisaṃsā samavatthacāre”ti.</p>
<p class="endsection">Paṭhamaṃ.</p></article></section><section class="sutta" id="222"><article><hgroup id="an5.222"><h1><a href="#menu">222. Dutiyadīghacārikasutta</a></h1></hgroup><p><a id="p_16A5_1261" class="ms"></a><a class="msdiv" id="msdiv222"></a><a class="sc" id="an5.222.1"></a>
“Pañcime, bhikkhave, ādīnavā dīghacārikaṃ anavatthacārikaṃ anuyuttassa viharato. Katame pañca? Anadhigataṃ nādhigacchati, adhigatā parihāyati, adhigatenekaccena avisārado hoti, gāḷhaṃ rogātaṅkaṃ phusati, na ca mittavā hoti. Ime kho, bhikkhave, pañca ādīnavā dīghacārikaṃ anavatthacārikaṃ anuyuttassa viharato.</p><p><a id="p_16A5_1262" class="ms"></a><a class="sc" id="an5.222.2"></a>
Pañcime, bhikkhave, ānisaṃsā samavatthacāre. Katame pañca? Anadhigataṃ adhigacchati, adhigatā na parihāyati, adhigatenekaccena visārado hoti, na gāḷhaṃ rogātaṅkaṃ phusati, mittavā ca hoti. Ime kho, bhikkhave, pañca ānisaṃsā samavatthacāre”ti.</p>
<p class="endsection">Dutiyaṃ.</p></article></section><section class="sutta" id="223"><article><hgroup id="an5.223"><h1><a href="#menu">223. Atinivāsasutta</a></h1></hgroup><p><a id="p_16A5_1264" class="ms"></a><a class="msdiv" id="msdiv223"></a><a class="sc" id="an5.223.1"></a>
“Pañcime, bhikkhave, ādīnavā atinivāse. Katame pañca? Bahubhaṇḍo hoti bahubhaṇḍasannicayo, bahubhesajjo hoti bahubhesajjasannicayo, bahukicco hoti bahukaraṇīyo byatto kiṃkaraṇīyesu, saṃsaṭṭho viharati gahaṭṭhapabbajitehi ananulomikena gihisaṃsaggena, tamhā ca āvāsā pakkamanto sāpekkho pakkamati. Ime kho, bhikkhave, pañca ādīnavā atinivāse.</p><p><a id="p_16A5_1265" class="ms"></a><a class="sc" id="an5.223.2"></a>
Pañcime, bhikkhave, ānisaṃsā samavatthavāse. Katame pañca? Na bahubhaṇḍo hoti na bahubhaṇḍasannicayo, na bahubhesajjo hoti na bahubhesajjasannicayo, na bahukicco hoti na bahukaraṇīyo na byatto kiṃkaraṇīyesu, asaṃsaṭṭho viharati gahaṭṭhapabbajitehi ananulomikena gihisaṃsaggena, tamhā ca āvāsā pakkamanto anapekkho pakkamati. Ime kho, bhikkhave, pañca ānisaṃsā samavatthavāse”ti.</p>
<p class="endsection">Tatiyaṃ.</p></article></section><section class="sutta" id="224"><article><hgroup id="an5.224"><h1><a href="#menu">224. Maccharīsutta</a></h1></hgroup><p><a id="p_16A5_1267" class="ms"></a><a class="msdiv" id="msdiv224"></a><a class="sc" id="an5.224.1"></a>
“Pañcime, bhikkhave, ādīnavā atinivāse. Katame pañca? Āvāsamaccharī hoti, kulamaccharī hoti, lābhamaccharī hoti, vaṇṇamaccharī hoti, dhammamaccharī hoti. Ime kho, bhikkhave, pañca ādīnavā atinivāse.</p><p><a id="p_16A5_1268" class="ms"></a><a class="sc" id="an5.224.2"></a>
Pañcime, bhikkhave, ānisaṃsā samavatthavāse. Katame pañca? Na āvāsamaccharī hoti, na kulamaccharī hoti, na lābhamaccharī hoti, na vaṇṇamaccharī hoti, na dhammamaccharī hoti. Ime kho, bhikkhave, pañca ānisaṃsā samavatthavāse”ti.</p>
<p class="endsection">Catutthaṃ.</p></article></section><section class="sutta" id="225"><article><hgroup id="an5.225"><h1><a href="#menu">225. Paṭhamakulūpakasutta</a></h1></hgroup><p><a id="p_16A5_1270" class="ms"></a><a class="msdiv" id="msdiv225"></a><a class="sc" id="an5.225.1"></a>
“Pañcime, bhikkhave, ādīnavā kulūpake. Katame pañca? Anāmantacāre āpajjati, raho nisajjāya āpajjati, paṭicchanne āsane āpajjati, mātugāmassa uttari chappañcavācāhi dhammaṃ desento āpajjati, kāmasaṅkappabahulo viharati. Ime kho, bhikkhave, pañca ādīnavā kulūpake”ti.</p>
<p class="endsection">Pañcamaṃ.</p></article></section><section class="sutta" id="226"><article><hgroup id="an5.226"><h1><a href="#menu">226. Dutiyakulūpakasutta</a></h1></hgroup><p><a id="p_16A5_1272" class="ms"></a><a class="msdiv" id="msdiv226"></a><a class="sc" id="an5.226.1"></a>
“Pañcime, bhikkhave, ādīnavā kulūpakassa bhikkhuno ativelaṃ kulesu saṃsaṭṭhassa viharato. Katame pañca? Mātugāmassa abhiṇhadassanaṃ, dassane sati saṃsaggo, saṃsagge sati vissāso, vissāse sati otāro, otiṇṇacittassetaṃ pāṭikaṅkhaṃ:  ‘anabhirato vā brahmacariyaṃ carissati aññataraṃ vā saṃkiliṭṭhaṃ āpattiṃ āpajjissati sikkhaṃ vā paccakkhāya hīnāyāvattissati’. Ime kho, bhikkhave, pañca ādīnavā kulūpakassa bhikkhuno ativelaṃ kulesu saṃsaṭṭhassa viharato”ti.</p>
<p class="endsection">Chaṭṭhaṃ.</p></article></section><section class="sutta" id="227"><article><hgroup id="an5.227"><h1><a href="#menu">227. Bhogasutta</a></h1></hgroup><p><a id="p_16A5_1274" class="ms"></a><a class="msdiv" id="msdiv227"></a><a class="sc" id="an5.227.1"></a>
“Pañcime, bhikkhave, ādīnavā bhogesu. Katame pañca? Aggisādhāraṇā bhogā, udakasādhāraṇā bhogā, rājasādhāraṇā bhogā, corasādhāraṇā bhogā, appiyehi dāyādehi sādhāraṇā bhogā. Ime kho, bhikkhave, pañca ādīnavā bhogesu.</p><p><a id="p_16A5_1275" class="ms"></a><a class="sc" id="an5.227.2"></a>
Pañcime, bhikkhave, ānisaṃsā bhogesu. Katame pañca? Bhoge nissāya attānaṃ sukheti pīṇeti sammā sukhaṃ pariharati, mātāpitaro sukheti pīṇeti sammā sukhaṃ pariharati, putta­dāra­dāsa­kamma­kara­porise sukheti pīṇeti sammā sukhaṃ pariharati, mittāmacce sukheti pīṇeti sammā sukhaṃ pariharati, samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Ime kho, bhikkhave, pañca ānisaṃsā bhogesū”ti.</p>
<p class="endsection">Sattamaṃ.</p></article></section><section class="sutta" id="228"><article><hgroup id="an5.228"><h1><a href="#menu">228. Ussūrabhattasutta</a></h1></hgroup><p><a id="p_16A5_1277" class="ms"></a><a class="msdiv" id="msdiv228"></a><a class="sc" id="an5.228.1"></a>
“Pañcime, bhikkhave, ādīnavā ussūrabhatte kule. Katame pañca? Ye te atithī pāhunā, te na kālena paṭipūjenti; yā tā balipaṭiggāhikā devatā, tā na kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te na kālena paṭipūjenti; dāsakammakaraporisā vimukhā kammaṃ karonti; tāvatakaṃyeva asamayena bhuttaṃ anojavantaṃ hoti. Ime kho, bhikkhave, pañca ādīnavā ussūrabhatte kule.</p><p><a id="p_16A5_1278" class="ms"></a><a class="sc" id="an5.228.2"></a>
Pañcime, bhikkhave, ānisaṃsā samayabhatte kule. Katame pañca? Ye te atithī pāhunā, te kālena paṭipūjenti; yā tā balipaṭiggāhikā devatā, tā kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te kālena paṭipūjenti; dāsakammakaraporisā avimukhā kammaṃ karonti; tāvatakaṃyeva samayena bhuttaṃ ojavantaṃ hoti. Ime kho, bhikkhave, pañca ānisaṃsā samayabhatte kule”ti.</p>
<p class="endsection">Aṭṭhamaṃ.</p></article></section><section class="sutta" id="229"><article><hgroup id="an5.229"><h1><a href="#menu">229. Paṭhamakaṇhasappasutta</a></h1></hgroup><p><a id="p_16A5_1280" class="ms"></a><a class="msdiv" id="msdiv229"></a><a class="sc" id="an5.229.1"></a>
“Pañcime, bhikkhave, ādīnavā kaṇhasappe. Katame pañca? Asuci, duggandho, sabhīru, sappaṭibhayo, mittadubbhī. Ime kho, bhikkhave, pañca ādīnavā kaṇhasappe.</p><p><a id="p_16A5_1281" class="ms"></a><a class="sc" id="an5.229.2"></a>
Evamevaṃ kho, bhikkhave, pañcime ādīnavā mātugāme. Katame pañca? Asuci, duggandho, sabhīru, sappaṭibhayo, mittadubbhī. Ime kho, bhikkhave, pañca ādīnavā mātugāme”ti.</p>
<p class="endsection">Navamaṃ.</p></article></section><section class="sutta" id="230"><article><hgroup id="an5.230"><h1><a href="#menu">230. Dutiyakaṇhasappasutta</a></h1></hgroup><p><a id="p_16A5_1283" class="ms"></a><a class="msdiv" id="msdiv230"></a><a class="sc" id="an5.230.1"></a>
“Pañcime, bhikkhave, ādīnavā kaṇhasappe. Katame pañca? Kodhano, upanāhī, ghoraviso, dujjivho, mittadubbhī. Ime kho, bhikkhave, pañca ādīnavā kaṇhasappe.</p><p><a id="p_16A5_1284" class="ms"></a><a class="sc" id="an5.230.2"></a>
Evamevaṃ kho, bhikkhave, pañcime ādīnavā mātugāme. Katame pañca? Kodhano, upanāhī, ghoraviso, dujjivho, mittadubbhī. Tatridaṃ, bhikkhave, mātugāmassa ghoravisatā–  yebhuyyena, bhikkhave, mātugāmo tibbarāgo. Tatridaṃ, bhikkhave, mātugāmassa dujjivhatā–  yebhuyyena, bhikkhave, mātugāmo pisuṇavāco. Tatridaṃ, bhikkhave, mātugāmassa mittadubbhitā–  yebhuyyena, bhikkhave, mātugāmo aticārinī. Ime kho, bhikkhave, pañca ādīnavā mātugāme”ti.</p>
<p class="endsection">Dasamaṃ.</p>
<p class="endsection">Dīghacārikavaggo tatiyo.</p><blockquote class="uddanagatha"><p><a id="p_16A5_1288" class="ms"></a><a class="sc" id="an5.230.3"></a>
Dve dīghacārikā vuttā,<br> atinivāsamaccharī;<br>
Dve ca kulūpakā bhogā,<br>
bhattaṃ sappāpare duveti.
</p>
</blockquote><a href="../../an5.211-220/pi/" rel="prev" class="previous">◀ Aṅguttara Nikāya 5.211–​220</a><a href="#" class="top">▲ TOP</a>
<a href="../../an5.231-240/pi/" rel="prefetch" class="next">Aṅguttara Nikāya 5.231–​240 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pañcamapaṇṇāsaka</div>
<div class="hidden">
Dīghacārikavagga</div>
<div class="hidden">
Paṭhamadīghacārikasutta</div>
</div>
</body></html>