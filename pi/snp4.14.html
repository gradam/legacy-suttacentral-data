<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp4.14:Pali</title></head><body>
<div id="text" lang="pi">
<div id="toc">
</div><section class="sutta" id="snp4.14"><article><hgroup><h2>Sutta Nipāta 4.14</h2>
<h1>Tuvaṭakasutta</h1></hgroup><blockquote class="gatha"><p><a class="sc" id="sc723"></a><a id="p_18Sn_1096" class="ms"></a> “Pucchāmi taṃ ādiccabandhu,<br> Vivekaṃ santipadañca mahesi;<br>
Kathaṃ disvā nibbāti bhikkhu,<br>
Anupādiyāno lokasmiṃ kiñci”. 
</p>
<span class="speaker">(iti bhagavā):</span><p><a class="sc" id="sc724"></a><a class="brnum" id="br2"></a><a id="p_18Sn_1097" class="ms"></a> “Mūlaṃ papañcasaṅkhāya,<br> Mantā asmīti sabbamuparundhe;<br>
Yā kāci taṇhā ajjhattaṃ,<br>
Tāsaṃ vinayā sadā sato sikkhe. 
</p><p><a class="sc" id="sc725"></a><a class="brnum" id="br3"></a><a id="p_18Sn_1098" class="ms"></a>
Yaṃ kiñci dhammamabhijaññā,<br> Ajjhattaṃ atha vāpi bahiddhā;<br>
Na tena thāmaṃ kubbetha,<br>
Na hi sā nibbuti sataṃ vuttā. 
</p><p><a class="sc" id="sc726"></a><a class="brnum" id="br4"></a><a id="p_18Sn_1099" class="ms"></a>
Seyyo na tena maññeyya,<br> Nīceyyo atha vāpi sarikkho;<br>
Phuṭṭho anekarūpehi,<br>
Nātumānaṃ vikappayaṃ tiṭṭhe. 
</p><p><a class="sc" id="sc727"></a><a class="brnum" id="br5"></a><a id="p_18Sn_1100" class="ms"></a>
Ajjhattamevupasame,<br> Na aññato bhikkhu santimeseyya;<br>
Ajjhattaṃ upasantassa,<br>
Natthi attā kuto nirattā vā. 
</p><p><a class="sc" id="sc728"></a><a class="brnum" id="br6"></a><a id="p_18Sn_1101" class="ms"></a>
Majjhe yathā samuddassa,<br> Ūmi no jāyatī ṭhito hoti;<br>
Evaṃ ṭhito anejassa,<br>
Ussadaṃ bhikkhu na kareyya kuhiñci”. 
</p><p><a class="sc" id="sc729"></a><a class="brnum" id="br7"></a><a id="p_18Sn_1102" class="ms"></a>
“Akittayī vivaṭacakkhu,<br> Sakkhidhammaṃ parissayavinayaṃ;<br>
Paṭipadaṃ vadehi bhaddante,<br>
Pātimokkhaṃ atha vāpi samādhiṃ”. 
</p><p><a class="sc" id="sc730"></a><a class="brnum" id="br8"></a><a id="p_18Sn_1103" class="ms"></a>
“Cakkhūhi neva lolassa,<br> Gāmakathāya āvaraye sotaṃ;<br>
Rase ca nānugijjheyya,<br>
Na ca mamāyetha kiñci lokasmiṃ. 
</p><p><a class="sc" id="sc731"></a><a class="brnum" id="br9"></a><a id="p_18Sn_1104" class="ms"></a>
Phassena yadā phuṭṭhassa,<br> Paridevaṃ bhikkhu na kareyya kuhiñci;<br>
Bhavañca nābhijappeyya,<br>
Bheravesu ca na sampavedheyya. 
</p><p><a class="sc" id="sc732"></a><a class="brnum" id="br10"></a><a id="p_18Sn_1105" class="ms"></a>
Annānamatho pānānaṃ,<br> Khādanīyānaṃ athopi vatthānaṃ;<br>
Laddhā na sannidhiṃ kayirā,<br>
Na ca parittase tāni alabhamāno. 
</p><p><a class="sc" id="sc733"></a><a class="brnum" id="br11"></a><a id="p_18Sn_1106" class="ms"></a>
Jhāyī na pādalolassa,<br> Virame kukkuccā nappamajjeyya;<br>
Athāsanesu sayanesu,<br>
Appasaddesu bhikkhu vihareyya. 
</p><p><a class="sc" id="sc734"></a><a class="brnum" id="br12"></a><a id="p_18Sn_1107" class="ms"></a>
Niddaṃ na bahulīkareyya,<br> Jāgariyaṃ bhajeyya ātāpī;<br>
Tandiṃ māyaṃ hassaṃ khiḍḍaṃ,<br>
Methunaṃ vippajahe savibhūsaṃ. 
</p><p><a class="sc" id="sc735"></a><a class="brnum" id="br13"></a><a id="p_18Sn_1108" class="ms"></a>
Āthabbaṇaṃ supinaṃ lakkhaṇaṃ,<br> No vidahe athopi nakkhattaṃ;<br>
Virutañca gabbhakaraṇaṃ,<br>
Tikicchaṃ māmako na seveyya. 
</p><p><a class="sc" id="sc736"></a><a class="brnum" id="br14"></a><a id="p_18Sn_1109" class="ms"></a>
Nindāya nappavedheyya,<br> Na uṇṇameyya pasaṃsito bhikkhu;<br>
Lobhaṃ saha macchariyena,<br>
Kodhaṃ pesuṇiyañca panudeyya. 
</p><p><a class="sc" id="sc737"></a><a class="brnum" id="br15"></a><a id="p_18Sn_1110" class="ms"></a>
Kayavikkaye na tiṭṭheyya,<br> Upavādaṃ bhikkhu na kareyya kuhiñci;<br>
Gāme ca nābhisajjeyya,<br>
Lābhakamyā janaṃ na lapayeyya. 
</p><p><a class="sc" id="sc738"></a><a class="brnum" id="br16"></a><a id="p_18Sn_1111" class="ms"></a>
Na ca katthitā siyā bhikkhu,<br> Na ca vācaṃ payuttaṃ bhāseyya;<br>
Pāgabbhiyaṃ na sikkheyya,<br>
Kathaṃ viggāhikaṃ na kathayeyya. 
</p><p><a class="sc" id="sc739"></a><a class="brnum" id="br17"></a><a id="p_18Sn_1112" class="ms"></a>
Mosavajje na nīyetha,<br> Sampajāno saṭhāni na kayirā;<br>
Atha jīvitena paññāya,<br>
Sīlabbatena nāññamatimaññe. 
</p><p><a class="sc" id="sc740"></a><a class="brnum" id="br18"></a><a id="p_18Sn_1113" class="ms"></a>
Sutvā rusito bahuṃ vācaṃ,<br> Samaṇānaṃ vā puthujanānaṃ;<br>
Pharusena ne na paṭivajjā,<br>
Na hi santo paṭisenikaronti. 
</p><p><a class="sc" id="sc741"></a><a class="brnum" id="br19"></a><a id="p_18Sn_1114" class="ms"></a>
Etañca dhammamaññāya,<br> Vicinaṃ bhikkhu sadā sato sikkhe;<br>
Santīti nibbutiṃ ñatvā,<br>
Sāsane gotamassa na pamajjeyya. 
</p><p><a class="sc" id="sc742"></a><a class="brnum" id="br20"></a><a id="p_18Sn_1115" class="ms"></a>
Abhibhū hi so anabhibhūto,<br> Sakkhi­dhamma­manī­tiha­madassī;<br>
Tasmā hi tassa bhagavato sāsane,<br>
Appamatto sadā namassamanusikkhe”ti. 
</p>
</blockquote>
<p class="endsection">Tuvaṭakasuttaṃ cuddasamaṃ.</p>
</article></section><a class="previous" href="/snp4.13/pi/">◀ Sutta Nipāta  4.13</a><a class="top" href="#"> ▲ TOP </a><a class="next" href="/snp4.15/pi/">Sutta Nipāta  4.15 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Aṭṭhakavagga</div>
<div class="hidden">
Tuvaṭakasutta</div>
</div>
</body></html>