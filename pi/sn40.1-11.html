<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn40.1">1. Paṭhamajhānapañhāsutta</a></li>
<li><a id="menu2" href="#sn40.2">2. Dutiyajhānapañhāsutta</a></li>
<li><a id="menu3" href="#sn40.3">3. Tatiyajhānapañhāsutta</a></li>
<li><a id="menu4" href="#sn40.4">4. Catutthajhānapañhāsutta</a></li>
<li><a id="menu5" href="#sn40.5">5. Ākāsā­nañcā­yata­napañhāsutta</a></li>
<li><a id="menu6" href="#sn40.6">6. Viññā­ṇañcā­yata­napañhāsutta</a></li>
<li><a id="menu7" href="#sn40.7">7. Ākiñcaññā­yata­napañhāsutta</a></li>
<li><a id="menu8" href="#sn40.8">8. Nevasaññā­nāsaññā­yata­napañhāsutta</a></li>
<li><a id="menu9" href="#sn40.9">9. Animittapañhāsutta</a></li>
<li><a id="menu10" href="#sn40.10">10. Sakkasutta</a></li>
<li><a id="menu11" href="#sn40.11">11. Candanasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn40.1"><h2>Saṃyutta Nikāya 40</h2> <h3>1. Moggallānavagga</h3><h1><a href="#menu">1. Paṭhamajhānapañhāsutta</a></h1></hgroup><p><a id="p_13S4_1373" class="ms"></a><a class="msdiv" id="msdiv332"></a><a class="sc" id="sn40.1.1"></a> Ekaṃ samayaṃ āyasmā mahāmoggallāno sāvatthiyaṃ viharati jetavane anāthapiṇḍikassa ārāme. Tatra kho āyasmā mahāmoggallāno bhikkhū āmantesi:  “āvuso bhikkhave”ti. “Āvuso”ti kho te bhikkhū āyasmato mahāmoggallānassa paccassosuṃ. Āyasmā mahāmoggallāno etadavoca: </p><p><a id="p_13S4_1374" class="ms"></a><a class="sc" id="sn40.1.2"></a>
“Idha mayhaṃ, āvuso, rahogatassa paṭisallīnassa evaṃ cetaso parivitakko udapādi:  ‘paṭhamaṃ jhānaṃ, paṭhamaṃ jhānan’ti vuccati. Katamaṃ nu kho paṭhamaṃ jhānanti? Tassa mayhaṃ, āvuso, etadahosi:  ‘idha bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Idaṃ vuccati paṭhamaṃ jhānan’ti. So khvāhaṃ, āvuso, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. Tassa mayhaṃ, āvuso, iminā vihārena viharato kāmasahagatā saññāmanasikārā samudācaranti.</p><p><a id="p_13S4_1375" class="ms"></a><a class="sc" id="sn40.1.3"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, paṭhamaṃ jhānaṃ pamādo, paṭhame jhāne cittaṃ saṇṭhapehi, paṭhame jhāne cittaṃ ekodiṃ karohi, paṭhame jhāne cittaṃ samādahā’ti. So khvāhaṃ, āvuso, aparena samayena vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja vihāsiṃ. Yañhi taṃ, āvuso, sammā vadamāno vadeyya:  ‘satthārānuggahito sāvako mahābhiññataṃ patto’ti, mamaṃ taṃ sammā vadamāno vadeyya:  ‘satthārānuggahito sāvako mahābhiññataṃ patto’”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn40.2"><h1><a href="#menu">2. Dutiyajhānapañhāsutta</a></h1></hgroup><p><a id="p_13S4_1377" class="ms"></a><a class="msdiv" id="msdiv333"></a><a class="sc" id="sn40.2.1"></a>
“‘Dutiyaṃ jhānaṃ, dutiyaṃ jhānan’ti vuccati. Katamaṃ nu kho dutiyaṃ jhānanti? Tassa mayhaṃ, āvuso, etadahosi:  ‘idha bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Idaṃ vuccati dutiyaṃ jhānan’ti. So khvāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. Tassa mayhaṃ, āvuso, iminā vihārena viharato vitakkasahagatā saññāmanasikārā samudācaranti.</p><p><a id="p_13S4_1378" class="ms"></a><a class="sc" id="sn40.2.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, dutiyaṃ jhānaṃ pamādo, dutiye jhāne cittaṃ saṇṭhapehi, dutiye jhāne cittaṃ ekodiṃ karohi, dutiye jhāne cittaṃ samādahā’ti. So khvāhaṃ, āvuso, aparena samayena vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja vihāsiṃ. Yañhi taṃ, āvuso, sammā vadamāno vadeyya:  ‘satthārānuggahito sāvako mahābhiññataṃ patto’ti, mamaṃ taṃ sammā vadamāno vadeyya:  ‘satthārānuggahito sāvako mahābhiññataṃ patto’”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn40.3"><h1><a href="#menu">3. Tatiyajhānapañhāsutta</a></h1></hgroup><p><a id="p_13S4_1380" class="ms"></a><a class="msdiv" id="msdiv334"></a><a class="sc" id="sn40.3.1"></a>
“‘Tatiyaṃ jhānaṃ, tatiyaṃ jhānan’ti vuccati. Katamaṃ nu kho tatiyaṃ jhānanti? Tassa mayhaṃ, āvuso, etadahosi–  idha bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti:  ‘upekkhako satimā sukhavihārī’ti tatiyaṃ jhānaṃ upasampajja viharati. Idaṃ vuccati tatiyaṃ jhānanti. So khvāhaṃ, āvuso, pītiyā ca virāgā upekkhako ca viharāmi sato ca sampajāno sukhañca kāyena paṭisaṃvedemi. Yaṃ taṃ ariyā ācikkhanti:  ‘upekkhako satimā sukhavihārī’ti tatiyaṃ jhānaṃ upasampajja viharāmi. Tassa mayhaṃ, āvuso, iminā vihārena viharato pītisahagatā saññāmanasikārā samudācaranti.</p><p><a id="p_13S4_1381" class="ms"></a><a class="sc" id="sn40.3.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, tatiyaṃ jhānaṃ pamādo, tatiye jhāne cittaṃ saṇṭhapehi, tatiye jhāne cittaṃ ekodiṃ karohi, tatiye jhāne cittaṃ samādahā’ti. So khvāhaṃ, āvuso, aparena samayena pītiyā ca virāgā upekkhako ca viharāmi sato ca sampajāno sukhañca kāyena paṭisaṃvedemi, yaṃ taṃ ariyā ācikkhanti:  ‘upekkhako satimā sukhavihārī’ti tatiyaṃ jhānaṃ upasampajja vihāsiṃ. Yañhi taṃ āvuso sammā vadamāno vadeyya … pe … mahābhiññataṃ patto”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn40.4"><h1><a href="#menu">4. Catutthajhānapañhāsutta</a></h1></hgroup><p><a id="p_13S4_1383" class="ms"></a><a class="msdiv" id="msdiv335"></a><a class="sc" id="sn40.4.1"></a>
“‘Catutthaṃ jhānaṃ, catutthaṃ jhānan’ti vuccati. Katamaṃ nu kho catutthaṃ jhānanti? Tassa mayhaṃ, āvuso, etadahosi:  ‘idha bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Idaṃ vuccati catutthaṃ jhānan’ti. So khvāhaṃ, āvuso, sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharāmi. Tassa mayhaṃ, āvuso, iminā vihārena viharato sukhasahagatā saññāmanasikārā samudācaranti.</p><p><a id="p_13S4_1384" class="ms"></a><a class="sc" id="sn40.4.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, catutthaṃ jhānaṃ pamādo, catutthe jhāne cittaṃ saṇṭhapehi, catutthe jhāne cittaṃ ekodiṃ karohi, catutthe jhāne cittaṃ samādahā’ti. So khvāhaṃ, āvuso, aparena samayena sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja vihāsiṃ. Yañhi taṃ, āvuso, sammā vadamāno vadeyya … pe … mahābhiññataṃ patto”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn40.5"><h1><a href="#menu">5. Ākāsā­nañcā­yata­napañhāsutta</a></h1></hgroup><p><a id="p_13S4_1386" class="ms"></a><a class="msdiv" id="msdiv336"></a><a class="sc" id="sn40.5.1"></a>
“‘Ākāsānañcāyatanaṃ, ākāsānañcāyatanan’ti vuccati. Katamaṃ nu kho ākāsānañcāyatananti? Tassa mayhaṃ, āvuso, etadahosi:  ‘idha bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ananto ākāsoti ākāsānañcāyatanaṃ upasampajja viharati. Idaṃ vuccati ākāsānañcāyatanan’ti. So khvāhaṃ, āvuso, sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ananto ākāsoti ākāsānañcāyatanaṃ upasampajja viharāmi. Tassa mayhaṃ, āvuso, iminā vihārena viharato rūpasahagatā saññāmanasikārā samudācaranti.</p><p><a id="p_13S4_1387" class="ms"></a><a class="sc" id="sn40.5.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, ākāsānañcāyatanaṃ pamādo, ākāsānañcāyatane cittaṃ saṇṭhapehi, ākāsānañcāyatane cittaṃ ekodiṃ karohi, ākāsānañcāyatane cittaṃ samādahā’ti. So khvāhaṃ, āvuso, aparena samayena sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ananto ākāsoti ākāsānañcāyatanaṃ upasampajja vihāsiṃ. Yañhi taṃ, āvuso, sammā vadamāno vadeyya … pe … mahābhiññataṃ patto”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn40.6"><h1><a href="#menu">6. Viññā­ṇañcā­yata­napañhāsutta</a></h1></hgroup><p><a id="p_13S4_1389" class="ms"></a><a class="msdiv" id="msdiv337"></a><a class="sc" id="sn40.6.1"></a>
“‘Viññāṇañcāyatanaṃ, viññāṇañcāyatanan’ti vuccati. Katamaṃ nu kho viññāṇañcāyatananti? Tassa mayhaṃ, āvuso, etadahosi:  ‘idha bhikkhu sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja viharati. Idaṃ vuccati viññāṇañcāyatanan’ti. So khvāhaṃ, āvuso, sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja viharāmi. Tassa mayhaṃ, āvuso, iminā vihārena viharato ākāsānañcāyatanasahagatā saññāmanasikārā samudācaranti.</p><p><a id="p_13S4_1390" class="ms"></a><a class="sc" id="sn40.6.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, viññāṇañcāyatanaṃ pamādo, viññāṇañcāyatane cittaṃ saṇṭhapehi, viññāṇañcāyatane cittaṃ ekodiṃ karohi, viññāṇañcāyatane cittaṃ samādahā’ti. So khvāhaṃ, āvuso, aparena samayena sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja vihāsiṃ. Yañhi taṃ, āvuso, sammā vadamāno vadeyya … pe … mahābhiññataṃ patto”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn40.7"><h1><a href="#menu">7. Ākiñcaññā­yata­napañhāsutta</a></h1></hgroup><p><a id="p_13S4_1392" class="ms"></a><a class="msdiv" id="msdiv338"></a><a class="sc" id="sn40.7.1"></a>
“‘Ākiñcaññāyatanaṃ, ākiñcaññāyatanan’ti vuccati. Katamaṃ nu kho ākiñcaññāyatananti? Tassa mayhaṃ, āvuso, etadahosi:  ‘idha bhikkhu sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja viharati. Idaṃ vuccati ākiñcaññāyatanan’ti. So khvāhaṃ, āvuso, sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja viharāmi. Tassa mayhaṃ, āvuso, iminā vihārena viharato viññāṇañcāyatanasahagatā saññāmanasikārā samudācaranti.</p><p><a id="p_13S4_1393" class="ms"></a><a class="sc" id="sn40.7.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, ākiñcaññāyatanaṃ pamādo, ākiñcaññāyatane cittaṃ saṇṭhapehi, ākiñcaññāyatane cittaṃ ekodiṃ karohi, ākiñcaññāyatane cittaṃ samādahā’ti. So khvāhaṃ, āvuso, aparena samayena sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja vihāsiṃ. Yañhi taṃ, āvuso, sammā vadamāno vadeyya … pe … mahābhiññataṃ patto”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn40.8"><h1><a href="#menu">8. Nevasaññā­nāsaññā­yata­napañhāsutta</a></h1></hgroup><p><a id="p_13S4_1395" class="ms"></a><a class="msdiv" id="msdiv339"></a><a class="sc" id="sn40.8.1"></a>
“‘Nevasaññānāsaññāyatanaṃ, nevasaññānāsaññāyatanan’ti vuccati. Katamaṃ nu kho nevasaññā­nāsaññā­yata­nanti? Tassa mayhaṃ, āvuso, etadahosi:  ‘idha bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. Idaṃ vuccati nevasaññānāsaññāyatanan’ti. So khvāhaṃ, āvuso, sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharāmi. Tassa mayhaṃ, āvuso, iminā vihārena viharato ākiñcaññāyatanasahagatā saññāmanasikārā samudācaranti.</p><p><a id="p_13S4_1396" class="ms"></a><a class="sc" id="sn40.8.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, nevasaññānāsaññāyatanaṃ pamādo, nevasaññānāsaññāyatane cittaṃ saṇṭhapehi, nevasaññānāsaññāyatane cittaṃ ekodiṃ karohi, nevasaññānāsaññāyatane cittaṃ samādahā’ti. So khvāhaṃ, āvuso, aparena samayena sabbaso ākiñcaññāyatanaṃ samatikkamma nevasaññānāsaññāyatanaṃ upasampajja vihāsiṃ. Yañhi taṃ, āvuso, sammā vadamāno vadeyya … pe … mahābhiññataṃ patto”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn40.9"><h1><a href="#menu">9. Animittapañhāsutta</a></h1></hgroup><p><a id="p_13S4_1398" class="ms"></a><a class="msdiv" id="msdiv340"></a><a class="sc" id="sn40.9.1"></a>
“‘Animitto cetosamādhi, animitto cetosamādhī’ti vuccati. Katamo nu kho animitto cetosamādhīti? Tassa mayhaṃ, āvuso, etadahosi:  ‘idha bhikkhu sabbanimittānaṃ amanasikārā animittaṃ cetosamādhiṃ upasampajja viharati. Ayaṃ vuccati animitto cetosamādhī’ti. So khvāhaṃ, āvuso, sabbanimittānaṃ amanasikārā animittaṃ cetosamādhiṃ upasampajja viharāmi. Tassa mayhaṃ, āvuso, iminā vihārena viharato nimittānusāri viññāṇaṃ hoti.</p><p><a id="p_13S4_1399" class="ms"></a><a class="sc" id="sn40.9.2"></a>
Atha kho maṃ, āvuso, bhagavā iddhiyā upasaṅkamitvā etadavoca:  ‘moggallāna, moggallāna. Mā, brāhmaṇa, animittaṃ cetosamādhiṃ pamādo, animitte cetosamādhismiṃ cittaṃ saṇṭhapehi, animitte cetosamādhismiṃ cittaṃ ekodiṃ karohi, animitte cetosamādhismiṃ cittaṃ samādahā’ti. So khvāhaṃ, āvuso, aparena samayena sabbanimittānaṃ amanasikārā animittaṃ cetosamādhiṃ upasampajja vihāsiṃ. Yañhi taṃ, āvuso, sammā vadamāno vadeyya:  ‘satthārānuggahito sāvako mahābhiññataṃ patto’ti, mamaṃ taṃ sammā vadamāno vadeyya:  ‘satthārānuggahito sāvako mahābhiññataṃ patto’”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn40.10"><h1><a href="#menu">10. Sakkasutta</a></h1></hgroup><p><a id="p_13S4_1401" class="ms"></a><a class="msdiv" id="msdiv341"></a><a class="sc" id="sn40.10.1"></a>
Atha kho āyasmā mahāmoggallāno–  seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva–  jetavane antarahito devesu tāvatiṃsesu pāturahosi. Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1402" class="ms"></a><a class="sc" id="sn40.10.2"></a>
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_13S4_1403" class="ms"></a><a class="sc" id="sn40.10.3"></a>
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, dhammasaraṇagamanaṃ hoti. Dhammasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, saṃgha … pe … sugatiṃ saggaṃ lokaṃ upapajjantī”ti.</p>
<p class="endsection">()</p><p><a id="p_13S4_1405" class="ms"></a><a class="sc" id="sn40.10.4"></a>
Atha kho sakko devānamindo chahi devatāsatehi saddhiṃ … pe … atha kho sakko devānamindo sattahi devatāsatehi saddhiṃ … pe … atha kho sakko devānamindo aṭṭhahi devatāsatehi saddhiṃ … pe … atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1406" class="ms"></a><a class="sc" id="sn40.10.5"></a>
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_13S4_1407" class="ms"></a><a class="sc" id="sn40.10.6"></a>
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa moggallāna, dhammasaraṇagamanaṃ hoti … pe … sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p class="endsection">()</p><p><a id="p_13S4_1409" class="ms"></a><a class="sc" id="sn40.10.7"></a>
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1410" class="ms"></a><a class="sc" id="sn40.10.8"></a>
“Sādhu kho, devānaminda, buddhe aveccappasādena samannāgamanaṃ hoti:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1411" class="ms"></a><a class="sc" id="sn40.10.9"></a>
Sādhu kho, devānaminda, dhamme aveccappasādena samannāgamanaṃ hoti:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1412" class="ms"></a><a class="sc" id="sn40.10.10"></a>
Sādhu kho, devānaminda, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1413" class="ms"></a><a class="sc" id="sn40.10.11"></a>
Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_13S4_1414" class="ms"></a><a class="sc" id="sn40.10.12"></a>
“Sādhu kho, mārisa moggallāna, buddhe aveccappasādena samannāgamanaṃ hoti:  ‘itipi so … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1415" class="ms"></a><a class="sc" id="sn40.10.13"></a>
Sādhu kho, mārisa moggallāna, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1416" class="ms"></a><a class="sc" id="sn40.10.14"></a>
Sādhu kho, mārisa moggallāna, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1417" class="ms"></a><a class="sc" id="sn40.10.15"></a>
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p class="endsection">()</p><p><a id="p_13S4_1419" class="ms"></a><a class="sc" id="sn40.10.16"></a>
Atha kho sakko devānamindo chahi devatāsatehi saddhiṃ … pe …. Atha kho sakko devānamindo sattahi devatāsatehi saddhiṃ … pe …. Atha kho sakko devānamindo aṭṭhahi devatāsatehi saddhiṃ … pe …. Atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1420" class="ms"></a><a class="sc" id="sn40.10.17"></a>
“Sādhu kho, devānaminda, buddhe aveccappasādena samannāgamanaṃ hoti:  ‘itipi so bhagavā … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1421" class="ms"></a><a class="sc" id="sn40.10.18"></a>
Sādhu kho, devānaminda, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1422" class="ms"></a><a class="sc" id="sn40.10.19"></a>
Sādhu kho, devānaminda, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1423" class="ms"></a><a class="sc" id="sn40.10.20"></a>
Sādhu kho, devānaminda, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p><p><a id="p_13S4_1424" class="ms"></a><a class="sc" id="sn40.10.21"></a>
“Sādhu kho, mārisa moggallāna, buddhe aveccappasādena samannāgamanaṃ hoti:  ‘itipi so bhagavā … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1425" class="ms"></a><a class="sc" id="sn40.10.22"></a>
Sādhu kho, mārisa moggallāna, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1426" class="ms"></a><a class="sc" id="sn40.10.23"></a>
Sādhu kho, mārisa moggallāna, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p><p><a id="p_13S4_1427" class="ms"></a><a class="sc" id="sn40.10.24"></a>
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti.</p>
<p class="endsection">()</p><p><a id="p_13S4_1429" class="ms"></a><a class="sc" id="sn40.10.25"></a>
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami … pe … ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1430" class="ms"></a><a class="sc" id="sn40.10.26"></a>
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.</p><p><a id="p_13S4_1431" class="ms"></a><a class="sc" id="sn40.10.27"></a>
Sādhu kho, devānaminda, dhammasaraṇagamanaṃ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.</p><p><a id="p_13S4_1432" class="ms"></a><a class="sc" id="sn40.10.28"></a>
Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p><p><a id="p_13S4_1433" class="ms"></a><a class="sc" id="sn40.10.29"></a>
“Sādhu kho, mārisa moggallāna, buddhasaraṇagamanaṃ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1434" class="ms"></a><a class="sc" id="sn40.10.30"></a>
Sādhu kho, mārisa moggallāna, dhammasaraṇagamanaṃ hoti … pe ….</p><p><a id="p_13S4_1435" class="ms"></a><a class="sc" id="sn40.10.31"></a>
Sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p>
<p class="endsection">()</p><p><a id="p_13S4_1437" class="ms"></a><a class="sc" id="sn40.10.32"></a>
Atha kho sakko devānamindo chahi devatāsatehi saddhiṃ … pe … atha kho sakko devānamindo sattahi devatāsatehi saddhiṃ … pe … atha kho sakko devānamindo aṭṭhahi devatāsatehi saddhiṃ … pe … atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1438" class="ms"></a><a class="sc" id="sn40.10.33"></a>
“Sādhu kho, devānaminda, buddhasaraṇagamanaṃ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1439" class="ms"></a><a class="sc" id="sn40.10.34"></a>
Sādhu kho, devānaminda, dhammasaraṇagamanaṃ hoti … pe ….</p><p><a id="p_13S4_1440" class="ms"></a><a class="sc" id="sn40.10.35"></a>
Sādhu kho, devānaminda, saṃghasaraṇagamanaṃ hoti. Saṃghasaraṇagamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p><p><a id="p_13S4_1441" class="ms"></a><a class="sc" id="sn40.10.36"></a>
“Sādhu kho, mārisa moggallāna, buddhasaraṇagamanaṃ hoti … pe … sādhu kho, mārisa moggallāna, dhammasaraṇagamanaṃ hoti … pe … sādhu kho, mārisa moggallāna, saṃghasaraṇagamanaṃ hoti. Saṃghasaraṇagamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p>
<p class="endsection">()</p><p><a id="p_13S4_1443" class="ms"></a><a class="sc" id="sn40.10.37"></a>
Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1444" class="ms"></a><a class="sc" id="sn40.10.38"></a>
“Sādhu kho, devānaminda, buddhe aveccappasādena samannāgamanaṃ hoti:  ‘itipi so bhagavā … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1445" class="ms"></a><a class="sc" id="sn40.10.39"></a>
Sādhu kho, devānaminda, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti … pe ….</p><p><a id="p_13S4_1446" class="ms"></a><a class="sc" id="sn40.10.40"></a>
Sādhu kho, devānaminda, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti … pe ….</p><p><a id="p_13S4_1447" class="ms"></a><a class="sc" id="sn40.10.41"></a>
Sādhu kho, devānaminda, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehī”ti.</p><p><a id="p_13S4_1448" class="ms"></a><a class="sc" id="sn40.10.42"></a>
“Sādhu kho, mārisa moggallāna, buddhe aveccappasādena samannāgamanaṃ hoti:  ‘itipi so bhagavā … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1449" class="ms"></a><a class="sc" id="sn40.10.43"></a>
Sādhu kho, mārisa moggallāna, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1450" class="ms"></a><a class="sc" id="sn40.10.44"></a>
Sādhu kho, mārisa moggallāna, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti … pe ….</p><p><a id="p_13S4_1451" class="ms"></a><a class="sc" id="sn40.10.45"></a>
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehī”ti.</p>
<p class="endsection">()</p><p><a id="p_13S4_1453" class="ms"></a><a class="sc" id="sn40.10.46"></a>
Atha kho sakko devānamindo chahi devatāsatehi saddhiṃ … pe … atha kho sakko devānamindo sattahi devatāsatehi saddhiṃ … pe … atha kho sakko devānamindo aṭṭhahi devatāsatehi saddhiṃ … pe … atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: </p><p><a id="p_13S4_1454" class="ms"></a><a class="sc" id="sn40.10.47"></a>
“Sādhu kho, devānaminda, buddhe aveccappasādena samannāgamanaṃ hoti:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi.</p><p><a id="p_13S4_1455" class="ms"></a><a class="sc" id="sn40.10.48"></a>
Sādhu kho, devānaminda, dhamme aveccappasādena samannāgamanaṃ hoti:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1456" class="ms"></a><a class="sc" id="sn40.10.49"></a>
Sādhu kho, devānaminda, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1457" class="ms"></a><a class="sc" id="sn40.10.50"></a>
Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p><p><a id="p_13S4_1458" class="ms"></a><a class="sc" id="sn40.10.51"></a>
“Sādhu kho, mārisa moggallāna, buddhe aveccappasādena samannāgamanaṃ hoti:  ‘itipi so bhagavā … pe … satthā devamanussānaṃ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1459" class="ms"></a><a class="sc" id="sn40.10.52"></a>
Sādhu kho, mārisa moggallāna, dhamme aveccappasādena samannāgamanaṃ hoti:  ‘svākkhāto bhagavatā dhammo … pe … paccattaṃ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1460" class="ms"></a><a class="sc" id="sn40.10.53"></a>
Sādhu kho, mārisa moggallāna, saṃghe aveccappasādena samannāgamanaṃ hoti:  ‘suppaṭipanno bhagavato sāvakasaṃgho … pe … anuttaraṃ puññakkhettaṃ lokassā’ti. Saṃghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā … pe … dibbehi phoṭṭhabbehi.</p><p><a id="p_13S4_1461" class="ms"></a><a class="sc" id="sn40.10.54"></a>
Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi … pe … samādhisaṃvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi ṭhānehi adhigaṇhanti–  dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti.</p>
<p class="endsection">Dasamaṃ.</p></article></section><section class="sutta" id="11"><article><hgroup id="sn40.11"><h1><a href="#menu">11. Candanasutta</a></h1></hgroup><p><a id="p_13S4_1463" class="ms"></a><a class="msdiv" id="msdiv342"></a><a class="sc" id="sn40.11.1"></a>
Atha kho candano devaputto … pe ….</p><p><a id="p_13S4_1464" class="ms"></a><a class="sc" id="sn40.11.2"></a>
Atha kho suyāmo devaputto … pe ….</p><p><a id="p_13S4_1465" class="ms"></a><a class="sc" id="sn40.11.3"></a>
Atha kho santusito devaputto … pe ….</p><p><a id="p_13S4_1466" class="ms"></a><a class="sc" id="sn40.11.4"></a>
Atha kho sunimmito devaputto … pe ….</p><p><a id="p_13S4_1467" class="ms"></a><a class="sc" id="sn40.11.5"></a>
Atha kho vasavatti devaputto … pe ….</p><p><a id="p_13S4_1468" class="ms"></a><a class="sc" id="sn40.11.6"></a>
(Yathā sakkasuttaṃ tathā ime pañca peyyālā vitthāretabbā.)</p>
<p class="endsection">Ekādasamaṃ.</p>
<p class="endsection">Moggallānavaggo paṭhamo.</p><blockquote class="uddanagatha"><p><a id="p_13S4_1472" class="ms"></a><a class="sc" id="sn40.11.7"></a>
Savitakkāvitakkañca,<br> sukhena ca upekkhako;<br>
Ākāsañceva viññāṇaṃ,<br>
ākiñcaṃ nevasaññinā;<br>
Animitto ca sakko ca,<br>
candanekādasena cāti.
</p>
</blockquote>
<p class="endsutta">Moggallānasaṃyuttaṃ samattaṃ.</p><a href="../../sn39.1-16/pi/" rel="prev" class="previous">◀◀ Saṃyutta Nikāya 39.1–​16</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Moggallānasaṃyutta</div>
<div class="hidden">
Moggallānavagga</div>
<div class="hidden">
Paṭhamajhānapañhāsutta</div>
</div>
</body></html>