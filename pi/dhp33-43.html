<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp33–​43:Pali</title></head><body>
<div id="text" lang="pi">
<div id="toc">
<div id="menu">
<ul><li><a href="#dhp33">33. Meghiyattheravatthu</a></li>
<li><a href="#dhp34">34. Aññatarabhikkhuvatthu</a></li>
<li><a href="#dhp35">35. Aññata­ra­ukkaṇṭhi­tabhikkhu­vatthu</a></li>
<li><a href="#dhp36">36. Saṅgha­rakkhi­tabhā­gineyyatthe­ravatthu</a></li>
<li><a href="#dhp37">37. Cittahatthattheravatthu</a></li>
<li><a href="#dhp38">38. Pañcasatabhikkhuvatthu</a></li>
<li><a href="#dhp39">39. Pūtigatta­tissatthe­ravatthu</a></li>
<li><a href="#dhp40">40. Nandagopālakavatthu</a></li>
<li><a href="#dhp41">41. Soreyyavatthu</a></li>
</ul></div>
</div><section id="vagga"><section class="sutta" id="dhp33"><article><hgroup><h2>Dhammapada 33–​43.</h2>
<h3>Cittavagga</h3><h1>33. Meghiyattheravatthu</h1></hgroup><blockquote class="gatha"><p><a id="p_18Dh_36" class="ms"></a><a class="msdiv" id="msdiv33"></a><a class="sc" id="dhp33.1"></a> Phandanaṃ capalaṃ cittaṃ,<br> dūrakkhaṃ dunnivārayaṃ;<br>
Ujuṃ karoti medhāvī,<br>
usukārova tejanaṃ.
</p><p><a id="p_18Dh_37" class="ms"></a><a class="msdiv" id="msdiv34"></a><a class="sc" id="dhp33.2"></a>
Vārijova thale khitto,<br> okamokataubbhato;<br>
Pariphandatidaṃ cittaṃ,<br>
māradheyyaṃ pahātave.
</p>
</blockquote></article></section><section class="sutta" id="dhp34"><article><hgroup><h1>34. Aññatarabhikkhuvatthu</h1></hgroup><blockquote class="gatha"><p><a id="p_18Dh_38" class="ms"></a><a class="msdiv" id="msdiv35"></a><a class="sc" id="dhp34.1"></a>
Dunniggahassa lahuno,<br> yatthakāmanipātino;<br>
Cittassa damatho sādhu,<br>
cittaṃ dantaṃ sukhāvahaṃ.
</p>
</blockquote></article></section><section class="sutta" id="dhp35"><article><hgroup><h1>35. Aññata­ra­ukkaṇṭhi­tabhikkhu­vatthu</h1></hgroup><blockquote class="gatha"><p><a id="p_18Dh_39" class="ms"></a><a class="msdiv" id="msdiv36"></a><a class="sc" id="dhp35.1"></a>
Sududdasaṃ sunipuṇaṃ,<br> yatthakāmanipātinaṃ;<br>
Cittaṃ rakkhetha medhāvī,<br>
cittaṃ guttaṃ sukhāvahaṃ.
</p>
</blockquote></article></section><section class="sutta" id="dhp36"><article><hgroup><h1>36. Saṅgha­rakkhi­tabhā­gineyyatthe­ravatthu</h1></hgroup><blockquote class="gatha"><p><a id="p_18Dh_40" class="ms"></a><a class="msdiv" id="msdiv37"></a><a class="sc" id="dhp36.1"></a>
Dūraṅgamaṃ ekacaraṃ,<br> asarīraṃ guhāsayaṃ;<br>
Ye cittaṃ saṃyamissanti,<br>
mokkhanti mārabandhanā.
</p>
</blockquote></article></section><section class="sutta" id="dhp37"><article><hgroup><h1>37. Cittahatthattheravatthu</h1></hgroup><blockquote class="gatha"><p><a id="p_18Dh_41" class="ms"></a><a class="msdiv" id="msdiv38"></a><a class="sc" id="dhp37.1"></a>
Anavaṭṭhitacittassa,<br> saddhammaṃ avijānato;<br>
Pariplavapasādassa,<br>
paññā na paripūrati.
</p><p><a id="p_18Dh_42" class="ms"></a><a class="msdiv" id="msdiv39"></a><a class="sc" id="dhp37.2"></a>
Anavassutacittassa,<br> ananvāhatacetaso;<br>
Puññapāpapahīnassa,<br>
natthi jāgarato bhayaṃ.
</p>
</blockquote></article></section><section class="sutta" id="dhp38"><article><hgroup><h1>38. Pañcasatabhikkhuvatthu</h1></hgroup><blockquote class="gatha"><p><a id="p_18Dh_43" class="ms"></a><a class="msdiv" id="msdiv40"></a><a class="sc" id="dhp38.1"></a>
Kumbhūpamaṃ kāyamimaṃ viditvā,<br> Nagarūpamaṃ cittamidaṃ ṭhapetvā;<br>
Yodhetha māraṃ paññāvudhena,<br>
Jitañca rakkhe anivesano siyā.
</p>
</blockquote></article></section><section class="sutta" id="dhp39"><article><hgroup><h1>39. Pūtigatta­tissatthe­ravatthu</h1></hgroup><blockquote class="gatha"><p><a id="p_18Dh_44" class="ms"></a><a class="msdiv" id="msdiv41"></a><a class="sc" id="dhp39.1"></a>
Aciraṃ vatayaṃ kāyo,<br> pathaviṃ adhisessati;<br>
Chuddho apetaviññāṇo,<br>
niratthaṃva kaliṅgaraṃ.
</p>
</blockquote></article></section><section class="sutta" id="dhp40"><article><hgroup><h1>40. Nandagopālakavatthu</h1></hgroup><blockquote class="gatha"><p><a id="p_18Dh_45" class="ms"></a><a class="msdiv" id="msdiv42"></a><a class="sc" id="dhp40.1"></a>
Diso disaṃ yaṃ taṃ kayirā,<br> verī vā pana verinaṃ;<br>
Micchāpaṇihitaṃ cittaṃ,<br>
pāpiyo naṃ tato kare.
</p>
</blockquote></article></section><section class="sutta" id="dhp41"><article><hgroup><h1>41. Soreyyavatthu</h1></hgroup><blockquote class="gatha"><p><a id="p_18Dh_46" class="ms"></a><a class="msdiv" id="msdiv43"></a><a class="sc" id="dhp41.1"></a>
Na taṃ mātā pitā kayirā,<br> aññe vāpi ca ñātakā;<br>
Sammāpaṇihitaṃ cittaṃ,<br>
seyyaso naṃ tato kare.
</p>
</blockquote>
<p class="endsection">Cittavaggo tatiyo.</p>
</article></section></section><a class="previous" href="/dhp21-32/pi/">◀ Dhammapada  21–​32</a><a class="top" href="#"> ▲ TOP </a><a class="next" href="/dhp44-59/pi/">Dhammapada  44–​59 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Cittavagga</div>
<div class="hidden">
Meghiyattheravatthu</div>
</div>
</body></html>