<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="13"><article><hgroup id="sn6.13"><h2>Saṃyutta Nikāya 6</h2> <h3>2. Dutiyavagga</h3><h1>13. Andhakavindasutta</h1></hgroup><p><a id="p_12S1_1097" class="ms"></a><a class="msdiv" id="msdiv_184"></a><a class="sc" id="1"></a>
Ekaṃ samayaṃ bhagavā māgadhesu viharati andhakavinde. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho brahmā sahampati abhikkantāya rattiyā abhikkantavaṇṇo kevalakappaṃ andhakavindaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavato santike imā gāthāyo abhāsi: </p><blockquote class="gatha"><p><a id="p_12S1_1098" class="ms"></a><a class="sc" id="2"></a>
“Sevetha pantāni senāsanāni,<br> Careyya saṃyojanavippamokkhā;<br>
Sace ratiṃ nādhigaccheyya tattha,<br>
Saṅghe vase rakkhitatto satīmā.
</p><p><a id="p_12S1_1099" class="ms"></a><a class="sc" id="3"></a>
Kulākulaṃ piṇḍikāya caranto,<br> Indriyagutto nipako satimā;<br>
Sevetha pantāni senāsanāni,<br>
Bhayā pamutto abhaye vimutto.
</p><p><a id="p_12S1_1100" class="ms"></a><a class="sc" id="4"></a>
Yattha bheravā sarīsapā,<br> Vijju sañcarati thanayati devo;<br>
Andhakāratimisāya rattiyā,<br>
Nisīdi tattha bhikkhu vigatalomahaṃso.
</p><p><a id="p_12S1_1101" class="ms"></a><a class="sc" id="5"></a>
Idañhi jātu me diṭṭhaṃ,<br> nayidaṃ itihītihaṃ;<br>
Ekasmiṃ brahmacariyasmiṃ,<br>
sahassaṃ maccuhāyinaṃ.
</p><p><a id="p_12S1_1102" class="ms"></a><a class="sc" id="6"></a>
Bhiyyo pañcasatā sekkhā,<br> dasā ca dasadhā dasa;<br>
Sabbe sotasamāpannā,<br>
atiracchānagāmino.
</p><p><a id="p_12S1_1103" class="ms"></a><a class="sc" id="7"></a>
Athāyaṃ itarā pajā,<br> puññabhāgāti me mano;<br>
Saṅkhātuṃ nopi sakkomi,<br>
musāvādassa ottapan”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Brahmasaṃyutta</div>
<div class="hidden">
Dutiyavagga</div>
<div class="hidden">
Sanaṅkumārasutta</div>
</div>
</section><a class="previous" href="/sn6.12/pi/">◀ Saṃyutta Nikāya  6.12</a><a class="top" href="#"> ▲ TOP </a><a class="next" href="/sn6.14/pi/">Saṃyutta Nikāya  6.14 ▶</a></div>
</body></html>