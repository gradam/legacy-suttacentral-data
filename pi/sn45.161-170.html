<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu161" href="#sn45.161">161. Esanāsutta</a></li>
<li><a id="menu162" href="#sn45.162">162. Vidhāsutta</a></li>
<li><a id="menu163" href="#sn45.163">163. Āsavasutta</a></li>
<li><a id="menu164" href="#sn45.164">164. Bhavasutta</a></li>
<li><a id="menu165" href="#sn45.165">165. Dukkhatāsutta</a></li>
<li><a id="menu166" href="#sn45.166">166. Khilasutta</a></li>
<li><a id="menu167" href="#sn45.167">167. Malasutta</a></li>
<li><a id="menu168" href="#sn45.168">168. Nīghasutta</a></li>
<li><a id="menu169" href="#sn45.169">169. Vedanāsutta</a></li>
<li><a id="menu170" href="#sn45.170">170. Taṇhāsutta</a></li>
<li><a id="menu171" href="#sn45.171">171. Tasināsutta</a></li>
</ul></div>
</div>
<section id="vagga"><section class="sutta" id="161"><article><hgroup id="sn45.161"><h2>Saṃyutta Nikāya 45</h2> <h3>13. Esanāvagga</h3><h1><a href="#menu">161. Esanāsutta</a></h1></hgroup><p><a id="p_14S5_304" class="ms"></a><a class="msdiv" id="msdiv161"></a><a class="sc" id="sn45.161.1"></a> Sāvatthinidānaṃ. “Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ abhiññāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti vivekanissitaṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Imāsaṃ kho, bhikkhave, tissannaṃ esanānaṃ abhiññāya ayaṃ ariyo aṭṭhaṅgiko maggo bhāvetabboti.</p><p><a id="p_14S5_305" class="ms"></a><a class="sc" id="sn45.161.2"></a>
Tisso imā kho, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ abhiññāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ. Imāsaṃ kho, bhikkhave, tissannaṃ esanānaṃ abhiññāya ayaṃ ariyo aṭṭhaṅgiko maggo bhāvetabboti.</p><p><a id="p_14S5_306" class="ms"></a><a class="sc" id="sn45.161.3"></a>
Tisso imā kho, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ abhiññāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti amatogadhaṃ amataparāyanaṃ amatapariyosānaṃ. Imāsaṃ kho, bhikkhave, tissannaṃ esanānaṃ abhiññāya ayaṃ ariyo aṭṭhaṅgiko maggo bhāvetabboti.</p><p><a id="p_14S5_307" class="ms"></a><a class="sc" id="sn45.161.4"></a>
Tisso imā kho, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ abhiññāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti nibbānaninnaṃ nibbānapoṇaṃ nibbānapabbhāraṃ. Imāsaṃ kho, bhikkhave, tissannaṃ esanānaṃ abhiññāya ayaṃ ariyo aṭṭhaṅgiko maggo bhāvetabboti.</p><p><a id="p_14S5_308" class="ms"></a><a class="sc" id="sn45.161.5"></a>
Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ pariññāya … pe … ayaṃ ariyo aṭṭhaṅgiko maggo bhāvetabboti. (Yadapi abhiññā, tadapi pariññāya vitthāretabbaṃ.)</p><p><a id="p_14S5_309" class="ms"></a><a class="sc" id="sn45.161.6"></a>
Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ parikkhayāya … pe … ayaṃ ariyo aṭṭhaṅgiko maggo bhāvetabboti. (Yadapi abhiññā, tadapi parikkhayāya vitthāretabbaṃ.)</p><p><a id="p_14S5_310" class="ms"></a><a class="sc" id="sn45.161.7"></a>
Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā–  imā kho, bhikkhave, tisso esanā. Imāsaṃ kho, bhikkhave, tissannaṃ esanānaṃ pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … imāsaṃ kho, bhikkhave, tissannaṃ esanānaṃ pahānāya ayaṃ ariyo aṭṭhaṅgiko maggo bhāvetabbo”ti. (Yadapi abhiññā, tadapi pahānāya vitthāretabbaṃ.)</p>
<p class="endsection">Paṭhamaṃ.</p></article></section><section class="sutta" id="162"><article><hgroup id="sn45.162"><h1><a href="#menu">162. Vidhāsutta</a></h1></hgroup><p><a id="p_14S5_312" class="ms"></a><a class="msdiv" id="msdiv162"></a><a class="sc" id="sn45.162.1"></a>
“Tisso imā, bhikkhave, vidhā. Katamā tisso? ‘Seyyohamasmī’ti vidhā, ‘sadisohamasmī’ti vidhā, ‘hīnohamasmī’ti vidhā–  imā kho, bhikkhave, tisso vidhā. Imāsaṃ kho, bhikkhave, tissannaṃ vidhānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … imāsaṃ kho, bhikkhave tissannaṃ vidhānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabbo”ti. (Yathā esanā, evaṃ vitthāretabbaṃ.)</p>
<p class="endsection">Dutiyaṃ.</p></article></section><section class="sutta" id="163"><article><hgroup id="sn45.163"><h1><a href="#menu">163. Āsavasutta</a></h1></hgroup><p><a id="p_14S5_314" class="ms"></a><a class="msdiv" id="msdiv163"></a><a class="sc" id="sn45.163.1"></a>
“Tayome, bhikkhave, āsavā. Katame tayo? Kāmāsavo, bhavāsavo, avijjāsavo–  ime kho, bhikkhave, tayo āsavā. Imesaṃ kho, bhikkhave, tiṇṇannaṃ āsavānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Tatiyaṃ.</p></article></section><section class="sutta" id="164"><article><hgroup id="sn45.164"><h1><a href="#menu">164. Bhavasutta</a></h1></hgroup><p><a id="p_14S5_316" class="ms"></a><a class="msdiv" id="msdiv164"></a><a class="sc" id="sn45.164.1"></a>
“Tayome, bhikkhave, bhavā. Katame tayo? Kāmabhavo, rūpabhavo, arūpabhavo–  ime kho, bhikkhave, tayo bhavā. Imesaṃ kho, bhikkhave, tiṇṇannaṃ bhavānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Catutthaṃ.</p></article></section><section class="sutta" id="165"><article><hgroup id="sn45.165"><h1><a href="#menu">165. Dukkhatāsutta</a></h1></hgroup><p><a id="p_14S5_318" class="ms"></a><a class="msdiv" id="msdiv165"></a><a class="sc" id="sn45.165.1"></a>
“Tisso imā, bhikkhave, dukkhatā. Katamā tisso? Dukkhadukkhatā, saṅkhāradukkhatā, vipariṇāmadukkhatā–  imā kho, bhikkhave, tisso dukkhatā. Imāsaṃ kho, bhikkhave, tissannaṃ dukkhatānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Pañcamaṃ.</p></article></section><section class="sutta" id="166"><article><hgroup id="sn45.166"><h1><a href="#menu">166. Khilasutta</a></h1></hgroup><p><a id="p_14S5_320" class="ms"></a><a class="msdiv" id="msdiv166"></a><a class="sc" id="sn45.166.1"></a>
“Tayome, bhikkhave, khilā. Katame tayo? Rāgo khilo, doso khilo, moho khilo–  ime kho, bhikkhave, tayo khilā. Imesaṃ kho, bhikkhave, tiṇṇannaṃ khilānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Chaṭṭhaṃ.</p></article></section><section class="sutta" id="167"><article><hgroup id="sn45.167"><h1><a href="#menu">167. Malasutta</a></h1></hgroup><p><a id="p_14S5_322" class="ms"></a><a class="msdiv" id="msdiv167"></a><a class="sc" id="sn45.167.1"></a>
“Tīṇimāni, bhikkhave, malāni. Katamāni tīṇi? Rāgo malaṃ, doso malaṃ, moho malaṃ–  imāni kho, bhikkhave, tīṇi malāni. Imesaṃ kho, bhikkhave, tiṇṇannaṃ malānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Sattamaṃ.</p></article></section><section class="sutta" id="168"><article><hgroup id="sn45.168"><h1><a href="#menu">168. Nīghasutta</a></h1></hgroup><p><a id="p_14S5_324" class="ms"></a><a class="msdiv" id="msdiv168"></a><a class="sc" id="sn45.168.1"></a>
“Tayome, bhikkhave, nīghā. Katame tayo? Rāgo nīgho, doso nīgho, moho nīgho–  ime kho, bhikkhave, tayo nīghā. Imesaṃ kho, bhikkhave, tiṇṇannaṃ nīghānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Aṭṭhamaṃ.</p></article></section><section class="sutta" id="169"><article><hgroup id="sn45.169"><h1><a href="#menu">169. Vedanāsutta</a></h1></hgroup><p><a id="p_14S5_326" class="ms"></a><a class="msdiv" id="msdiv169"></a><a class="sc" id="sn45.169.1"></a>
“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā–  imā kho, bhikkhave, tisso vedanā. Imāsaṃ kho, bhikkhave, tissannaṃ vedanānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Navamaṃ.</p></article></section><section class="sutta" id="170"><article><hgroup id="sn45.170"><h1><a href="#menu">170. Taṇhāsutta</a></h1></hgroup><p><a id="p_14S5_328" class="ms"></a><a class="msdiv" id="msdiv170"></a><a class="sc" id="sn45.170.1"></a>
“Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā–  imā kho, bhikkhave, tisso taṇhā. Imāsaṃ kho, bhikkhave, tissannaṃ taṇhānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Imāsaṃ kho, bhikkhave, tissannaṃ taṇhānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Dasamaṃ.</p></article></section><section class="sutta" id="171"><article><hgroup id="sn45.171"><h1><a href="#menu">171. Tasināsutta</a></h1></hgroup><p><a id="p_14S5_330" class="ms"></a><a class="msdiv" id="msdiv171"></a><a class="sc" id="sn45.171.1"></a>
“Tisso imā, bhikkhave, tasinā. Katamā tisso? Kāmatasinā, bhavatasinā, vibhavatasinā. Imāsaṃ kho, bhikkhave, tissannaṃ tasinānaṃ abhiññāya pariññāya parikkhayāya pahānāya … pe … rāgavinayapariyosānaṃ dosavinayapariyosānaṃ mohavinayapariyosānaṃ … pe … amatogadhaṃ amataparāyanaṃ amatapariyosānaṃ … pe … nibbānaninnaṃ nibbānapoṇaṃ nibbānapabbhāraṃ. Imāsaṃ kho, bhikkhave, tissannaṃ tasinānaṃ abhiññāya pariññāya parikkhayāya pahānāya … pe … ayaṃ ariyo aṭṭhaṅgiko maggo bhāvetabbo”ti.</p>
<p class="endsection">Ekādasamaṃ.</p>
<p class="endsection">Esanāvaggo sattamo.</p><blockquote class="uddanagatha"><p><a id="p_14S5_334" class="ms"></a><a class="sc" id="sn45.171.2"></a>
Esanā vidhā āsavo,<br> bhavo ca dukkhatā khilā;<br>
Malaṃ nīgho ca vedanā,<br>
dve taṇhā tasināya cāti.
</p>
</blockquote><a href="../../sn45.149-160/pi/" rel="prev" class="previous">◀ Saṃyutta Nikāya 45.149–​160</a><a href="#" class="top">▲ TOP</a>
<a href="../../sn45.171-180/pi/" rel="prefetch" class="next">Saṃyutta Nikāya 45.171–​180 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Maggasaṃyutta</div>
<div class="hidden">
Esanāvagga</div>
<div class="hidden">
Esanāsutta</div>
</div>
</body></html>