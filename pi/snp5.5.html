<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp5.5:Pali</title></head><body>
<div id="text" lang="pi">
<div id="toc">
</div><section class="sutta" id="snp5.5"><article><hgroup><h2><a href="#" id="s">Sutta Nipāta 5.5</a></h2>
<h1>Mettagūmāṇavapucchā</h1></hgroup><blockquote class="gatha"> <span class="speaker">(iccāyasmā mettagū):</span><p><a class="sc" id="sc300"></a><a id="p_18Sn_1241" class="ms"></a> “Pucchāmi taṃ bhagavā brūhi me taṃ,<br> Maññāmi taṃ vedaguṃ bhāvitattaṃ;<br>
Kuto nu dukkhā samudāgatā ime,<br>
Ye keci lokasmimanekarūpā”. 
</p>
<span class="speaker">(mettagūti bhagavā):</span><p><a class="sc" id="sc301"></a><a class="brnum" id="br2"></a><a id="p_18Sn_1242" class="ms"></a> “Dukkhassa ve maṃ pabhavaṃ apucchasi,<br> Taṃ te pavakkhāmi yathā pajānaṃ;<br>
Upadhinidānā pabhavanti dukkhā,<br>
Ye keci lokasmimanekarūpā. 
</p><p><a class="sc" id="sc302"></a><a class="brnum" id="br3"></a><a id="p_18Sn_1243" class="ms"></a>
Yo ve avidvā upadhiṃ karoti,<br> Punappunaṃ dukkhamupeti mando;<br>
Tasmā pajānaṃ upadhiṃ na kayirā,<br>
Dukkhassa jātippabhavānupassī”. 
</p><p><a class="sc" id="sc303"></a><a class="brnum" id="br4"></a><a id="p_18Sn_1244" class="ms"></a>
“Yaṃ taṃ apucchimha akittayī no,<br> Aññaṃ taṃ pucchāma tadiṅgha brūhi;<br>
Kathaṃ nu dhīrā vitaranti oghaṃ,<br>
Jātiṃ jaraṃ sokapariddavañca;<br>
Taṃ me muni sādhu viyākarohi,<br>
Tathā hi te vidito esa dhammo”. 
</p>
<span class="speaker">(mettagūti bhagavā):</span><p><a class="sc" id="sc304"></a><a class="brnum" id="br5"></a><a id="p_18Sn_1245" class="ms"></a> “Kittayissāmi te dhammaṃ,<br> Diṭṭhe dhamme anītihaṃ;<br>
Yaṃ viditvā sato caraṃ,<br>
Tare loke visattikaṃ”. 
</p><p><a class="sc" id="sc305"></a><a class="brnum" id="br6"></a><a id="p_18Sn_1246" class="ms"></a>
“Tañcāhaṃ abhinandāmi,<br> mahesi dhammamuttamaṃ;<br>
Yaṃ viditvā sato caraṃ,<br>
tare loke visattikaṃ”. 
</p>
<span class="speaker">(mettagūti bhagavā):</span><p><a class="sc" id="sc306"></a><a class="brnum" id="br7"></a><a id="p_18Sn_1247" class="ms"></a> “Yaṃ kiñci sampajānāsi,<br> Uddhaṃ adho tiriyañcāpi majjhe;<br>
Etesu nandiñca nivesanañca,<br>
Panujja viññāṇaṃ bhave na tiṭṭhe. 
</p><p><a class="sc" id="sc307"></a><a class="brnum" id="br8"></a><a id="p_18Sn_1248" class="ms"></a>
Evaṃvihārī sato appamatto,<br> Bhikkhu caraṃ hitvā mamāyitāni;<br>
Jātiṃ jaraṃ sokapariddavañca,<br>
Idheva vidvā pajaheyya dukkhaṃ”. 
</p><p><a class="sc" id="sc308"></a><a class="brnum" id="br9"></a><a id="p_18Sn_1249" class="ms"></a>
“Etābhinandāmi vaco mahesino,<br> Sukittitaṃ gotamanūpadhīkaṃ;<br>
Addhā hi bhagavā pahāsi dukkhaṃ,<br>
Tathā hi te vidito esa dhammo. 
</p><p><a class="sc" id="sc309"></a><a class="brnum" id="br10"></a><a id="p_18Sn_1250" class="ms"></a>
Te cāpi nūnappajaheyyu dukkhaṃ,<br> Ye tvaṃ muni aṭṭhitaṃ ovadeyya;<br>
Taṃ taṃ namassāmi samecca nāga,<br>
Appeva maṃ bhagavā aṭṭhitaṃ ovadeyya”. 
</p><p><a class="sc" id="sc310"></a><a class="brnum" id="br11"></a><a id="p_18Sn_1251" class="ms"></a>
“Yaṃ brāhmaṇaṃ vedagumābhijaññā,<br> Akiñcanaṃ kāmabhave asattaṃ;<br>
Addhā hi so oghamimaṃ atāri,<br>
Tiṇṇo ca pāraṃ akhilo akaṅkho. 
</p><p><a class="sc" id="sc311"></a><a class="brnum" id="br12"></a><a id="p_18Sn_1252" class="ms"></a>
Vidvā ca yo vedagū naro idha,<br> Bhavābhave saṅgamimaṃ visajja;<br>
So vītataṇho anīgho nirāso,<br>
Atāri so jātijaranti brūmī”ti. 
</p>
</blockquote>
<p class="endsection">Mettagūmāṇavapucchā catutthī.</p><a href="../../snp5.4/pi/" rel="prev" class="previous">◀ Sutta Nipāta 5.4</a><a href="#" class="top">▲ TOP</a>
<a href="../../snp5.6/pi/" rel="prefetch" class="next">Sutta Nipāta 5.6 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Pārāyanavagga</div>
<div class="hidden">
Mettagūmāṇavapucchā</div>
</div>
</body></html>