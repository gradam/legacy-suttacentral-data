<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn12.1">1. Paṭiccasamuppādasutta</a></li>
<li><a id="menu2" href="#sn12.2">2. Vibhaṅgasutta</a></li>
<li><a id="menu3" href="#sn12.3">3. Paṭipadāsutta</a></li>
<li><a id="menu4" href="#sn12.4">4. Vipassīsutta</a></li>
<li><a id="menu5" href="#sn12.5">5. Sikhīsutta</a></li>
<li><a id="menu6" href="#sn12.6">6. Vessabhūsutta</a></li>
<li><a id="menu7" href="#sn12.7">7. Kakusandhasutta</a></li>
<li><a id="menu8" href="#sn12.8">8. Koṇāgamanasutta</a></li>
<li><a id="menu9" href="#sn12.9">9. Kassapasutta</a></li>
<li><a id="menu10" href="#sn12.10">10. Gotamasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn12.1"><h2>Saṃyutta Nikāya 12</h2> <h3>1. Buddhavagga</h3><h1><a href="#menu">1. Paṭiccasamuppādasutta</a></h1></hgroup><p><a id="p_12S2_2" class="ms"></a><a class="msdiv" id="msdiv1"></a><a class="sc" id="sn12.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:  “paṭiccasamuppādaṃ vo, bhikkhave, desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_3" class="ms"></a><a class="sc" id="sn12.1.2"></a>
“Katamo ca, bhikkhave, paṭiccasamuppādo? Avijjāpaccayā, bhikkhave, saṅkhārā; saṅkhārapaccayā viññāṇaṃ; viññāṇapaccayā nāmarūpaṃ; nāmarūpapaccayā saḷāyatanaṃ; saḷāyatanapaccayā phasso; phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti. Ayaṃ vuccati, bhikkhave, paṭiccasamuppādo.</p><p><a id="p_12S2_4" class="ms"></a><a class="sc" id="sn12.1.3"></a>
Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho; viññāṇanirodhā nāmarūpanirodho; nāmarūpanirodhā saḷāyatananirodho; saḷāyatananirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hotī”ti. Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn12.2"><h1><a href="#menu">2. Vibhaṅgasutta</a></h1></hgroup><p><a id="p_12S2_6" class="ms"></a><a class="msdiv" id="msdiv2"></a><a class="sc" id="sn12.2.1"></a>
Sāvatthiyaṃ viharati. “Paṭiccasamuppādaṃ vo, bhikkhave, desessāmi vibhajissāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_7" class="ms"></a><a class="sc" id="sn12.2.2"></a>
“Katamo ca, bhikkhave, paṭiccasamuppādo? Avijjāpaccayā, bhikkhave, saṅkhārā; saṅkhārapaccayā viññāṇaṃ; viññāṇapaccayā nāmarūpaṃ; nāmarūpapaccayā saḷāyatanaṃ; saḷāyatanapaccayā phasso; phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Evametassa kevalassa dukkhakkhandhassa samudayo hoti.</p><p><a id="p_12S2_8" class="ms"></a><a class="sc" id="sn12.2.3"></a>
Katamañca, bhikkhave, jarāmaraṇaṃ? Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko; ayaṃ vuccati jarā. Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālakiriyā khandhānaṃ bhedo kaḷevarassa nikkhepo (), idaṃ vuccati maraṇaṃ. Iti ayañca jarā, idañca maraṇaṃ. Idaṃ vuccati, bhikkhave, jarāmaraṇaṃ.</p><p><a id="p_12S2_9" class="ms"></a><a class="sc" id="sn12.2.4"></a>
Katamā ca, bhikkhave, jāti? Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho. Ayaṃ vuccati, bhikkhave, jāti.</p><p><a id="p_12S2_10" class="ms"></a><a class="sc" id="sn12.2.5"></a>
Katamo ca, bhikkhave, bhavo? Tayome, bhikkhave, bhavā–  kāmabhavo, rūpabhavo, arūpabhavo. Ayaṃ vuccati, bhikkhave, bhavo.</p><p><a id="p_12S2_11" class="ms"></a><a class="sc" id="sn12.2.6"></a>
Katamañca, bhikkhave, upādānaṃ? Cattārimāni, bhikkhave, upādānāni–  kāmupādānaṃ, diṭṭhupādānaṃ, sīlabbatupādānaṃ, attavādupādānaṃ. Idaṃ vuccati, bhikkhave, upādānaṃ.</p><p><a id="p_12S2_12" class="ms"></a><a class="sc" id="sn12.2.7"></a>
Katamā ca, bhikkhave, taṇhā? Chayime, bhikkhave, taṇhākāyā–  rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. Ayaṃ vuccati, bhikkhave, taṇhā.</p><p><a id="p_12S2_13" class="ms"></a><a class="sc" id="sn12.2.8"></a>
Katamā ca, bhikkhave, vedanā? Chayime, bhikkhave, vedanākāyā–  cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. Ayaṃ vuccati, bhikkhave, vedanā.</p><p><a id="p_12S2_14" class="ms"></a><a class="sc" id="sn12.2.9"></a>
Katamo ca, bhikkhave, phasso? Chayime, bhikkhave, phassakāyā–  cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. Ayaṃ vuccati, bhikkhave, phasso.</p><p><a id="p_12S2_15" class="ms"></a><a class="sc" id="sn12.2.10"></a>
Katamañca, bhikkhave, saḷāyatanaṃ? Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ–  idaṃ vuccati, bhikkhave, saḷāyatanaṃ.</p><p><a id="p_12S2_16" class="ms"></a><a class="sc" id="sn12.2.11"></a>
Katamañca, bhikkhave, nāmarūpaṃ? Vedanā, saññā, cetanā, phasso, manasikāro–  idaṃ vuccati nāmaṃ. Cattāro ca mahābhūtā, catunnañca mahābhūtānaṃ upādāyarūpaṃ. Idaṃ vuccati rūpaṃ. Iti idañca nāmaṃ, idañca rūpaṃ. Idaṃ vuccati, bhikkhave, nāmarūpaṃ.</p><p><a id="p_12S2_17" class="ms"></a><a class="sc" id="sn12.2.12"></a>
Katamañca, bhikkhave, viññāṇaṃ? Chayime, bhikkhave, viññāṇakāyā–  cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ, manoviññāṇaṃ. Idaṃ vuccati, bhikkhave, viññāṇaṃ.</p><p><a id="p_12S2_18" class="ms"></a><a class="sc" id="sn12.2.13"></a>
Katame ca, bhikkhave, saṅkhārā? Tayome, bhikkhave, saṅkhārā–  kāyasaṅkhāro, vacīsaṅkhāro, cittasaṅkhāro. Ime vuccanti, bhikkhave, saṅkhārā.</p><p><a id="p_12S2_19" class="ms"></a><a class="sc" id="sn12.2.14"></a>
Katamā ca, bhikkhave, avijjā? Yaṃ kho, bhikkhave, dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ. Ayaṃ vuccati, bhikkhave, avijjā.</p><p><a id="p_12S2_20" class="ms"></a><a class="sc" id="sn12.2.15"></a>
Iti kho, bhikkhave, avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hotī”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn12.3"><h1><a href="#menu">3. Paṭipadāsutta</a></h1></hgroup><p><a id="p_12S2_22" class="ms"></a><a class="msdiv" id="msdiv3"></a><a class="sc" id="sn12.3.1"></a>
Sāvatthiyaṃ viharati … pe … “micchāpaṭipadañca vo, bhikkhave, desessāmi sammāpaṭipadañca. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_23" class="ms"></a><a class="sc" id="sn12.3.2"></a>
“Katamā ca, bhikkhave, micchāpaṭipadā? Avijjāpaccayā, bhikkhave, saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Ayaṃ vuccati, bhikkhave, micchāpaṭipadā.</p><p><a id="p_12S2_24" class="ms"></a><a class="sc" id="sn12.3.3"></a>
Katamā ca, bhikkhave, sammāpaṭipadā? Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hoti. Ayaṃ vuccati, bhikkhave, sammāpaṭipadā”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn12.4"><h1><a href="#menu">4. Vipassīsutta</a></h1></hgroup><p><a id="p_12S2_26" class="ms"></a><a class="msdiv" id="msdiv4"></a><a class="sc" id="sn12.4.1"></a>
Sāvatthiyaṃ viharati … pe … “vipassissa, bhikkhave, bhagavato arahato sammāsambuddhassa pubbeva sambodhā anabhisambuddhassa bodhisattasseva sato etadahosi:  ‘kicchaṃ vatāyaṃ loko āpanno jāyati ca jīyati ca mīyati ca cavati ca upapajjati ca. Atha ca panimassa dukkhassa nissaraṇaṃ nappajānāti jarāmaraṇassa. Kudāssu nāma imassa dukkhassa nissaraṇaṃ paññāyissati jarāmaraṇassā’ti?</p><p><a id="p_12S2_27" class="ms"></a><a class="sc" id="sn12.4.2"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati jarāmaraṇaṃ hoti, kiṃpaccayā jarāmaraṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘jātiyā kho sati jarāmaraṇaṃ hoti, jātipaccayā jarāmaraṇan’ti.</p><p><a id="p_12S2_28" class="ms"></a><a class="sc" id="sn12.4.3"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati jāti hoti, kiṃpaccayā jātī’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘bhave kho sati jāti hoti, bhavapaccayā jātī’ti.</p><p><a id="p_12S2_29" class="ms"></a><a class="sc" id="sn12.4.4"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati bhavo hoti, kiṃpaccayā bhavo’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘upādāne kho sati bhavo hoti, upādānapaccayā bhavo’ti.</p><p><a id="p_12S2_30" class="ms"></a><a class="sc" id="sn12.4.5"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati upādānaṃ hoti, kiṃpaccayā upādānan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘taṇhāya kho sati upādānaṃ hoti, taṇhāpaccayā upādānan’ti.</p><p><a id="p_12S2_31" class="ms"></a><a class="sc" id="sn12.4.6"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati taṇhā hoti, kiṃpaccayā taṇhā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘vedanāya kho sati taṇhā hoti, vedanāpaccayā taṇhā’ti.</p><p><a id="p_12S2_32" class="ms"></a><a class="sc" id="sn12.4.7"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati vedanā hoti, kiṃpaccayā vedanā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘phasse kho sati vedanā hoti, phassapaccayā vedanā’ti.</p><p><a id="p_12S2_33" class="ms"></a><a class="sc" id="sn12.4.8"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati phasso hoti, kiṃpaccayā phasso’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘saḷāyatane kho sati phasso hoti, saḷāyatanapaccayā phasso’ti.</p><p><a id="p_12S2_34" class="ms"></a><a class="sc" id="sn12.4.9"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati saḷāyatanaṃ hoti, kiṃpaccayā saḷāyatanan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘nāmarūpe kho sati saḷāyatanaṃ hoti, nāmarūpapaccayā saḷāyatanan’ti.</p><p><a id="p_12S2_35" class="ms"></a><a class="sc" id="sn12.4.10"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati nāmarūpaṃ hoti, kiṃpaccayā nāmarūpan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘viññāṇe kho sati nāmarūpaṃ hoti, viññāṇapaccayā nāmarūpan’ti.</p><p><a id="p_12S2_36" class="ms"></a><a class="sc" id="sn12.4.11"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati viññāṇaṃ hoti, kiṃpaccayā viññāṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘saṅkhāresu kho sati viññāṇaṃ hoti, saṅkhārapaccayā viññāṇan’ti.</p><p><a id="p_12S2_37" class="ms"></a><a class="sc" id="sn12.4.12"></a>
Atha kho, bhikkhave, vipassissa bodhisattassa etadahosi:  ‘kimhi nu kho sati saṅkhārā honti, kiṃpaccayā saṅkhārā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘avijjāya kho sati saṅkhārā honti, avijjāpaccayā saṅkhārā’ti.</p><p><a id="p_12S2_38" class="ms"></a><a class="sc" id="sn12.4.13"></a>
Iti hidaṃ avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. ‘Samudayo, samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p><p><a id="p_12S2_39" class="ms"></a><a class="sc" id="sn12.4.14"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati jarāmaraṇaṃ na hoti, kissa nirodhā jarāmaraṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘jātiyā kho asati jarāmaraṇaṃ na hoti, jātinirodhā jarāmaraṇanirodho’ti.</p><p><a id="p_12S2_40" class="ms"></a><a class="sc" id="sn12.4.15"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati jāti na hoti, kissa nirodhā jātinirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘bhave kho asati jāti na hoti, bhavanirodhā jātinirodho’ti.</p><p><a id="p_12S2_41" class="ms"></a><a class="sc" id="sn12.4.16"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati bhavo na hoti, kissa nirodhā bhavanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘upādāne kho asati bhavo na hoti, upādānanirodhā bhavanirodho’ti.</p><p><a id="p_12S2_42" class="ms"></a><a class="sc" id="sn12.4.17"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati upādānaṃ na hoti, kissa nirodhā upādānanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘taṇhāya kho asati upādānaṃ na hoti, taṇhānirodhā upādānanirodho’ti.</p><p><a id="p_12S2_43" class="ms"></a><a class="sc" id="sn12.4.18"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati taṇhā na hoti, kissa nirodhā taṇhānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘vedanāya kho asati taṇhā na hoti, vedanānirodhā taṇhānirodho’ti.</p><p><a id="p_12S2_44" class="ms"></a><a class="sc" id="sn12.4.19"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati vedanā na hoti, kissa nirodhā vedanānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘phasse kho asati vedanā na hoti, phassanirodhā vedanānirodho’ti.</p><p><a id="p_12S2_45" class="ms"></a><a class="sc" id="sn12.4.20"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati phasso na hoti, kissa nirodhā phassanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘saḷāyatane kho asati phasso na hoti, saḷāyatananirodhā phassanirodho’ti.</p><p><a id="p_12S2_46" class="ms"></a><a class="sc" id="sn12.4.21"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati saḷāyatanaṃ na hoti, kissa nirodhā saḷāyatananirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘nāmarūpe kho asati saḷāyatanaṃ na hoti, nāmarūpanirodhā saḷāyatananirodho’ti.</p><p><a id="p_12S2_47" class="ms"></a><a class="sc" id="sn12.4.22"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati nāmarūpaṃ na hoti, kissa nirodhā nāmarūpanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘viññāṇe kho asati nāmarūpaṃ na hoti, viññāṇanirodhā nāmarūpanirodho’ti.</p><p><a id="p_12S2_48" class="ms"></a><a class="sc" id="sn12.4.23"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati viññāṇaṃ na hoti, kissa nirodhā viññāṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘saṅkhāresu kho asati viññāṇaṃ na hoti, saṅkhāranirodhā viññāṇanirodho’ti.</p><p><a id="p_12S2_49" class="ms"></a><a class="sc" id="sn12.4.24"></a>
Atha kho, bhikkhave, vipassissa bodhisattassa etadahosi:  ‘kimhi nu kho asati saṅkhārā na honti, kissa nirodhā saṅkhāranirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo:  ‘avijjāya kho asati saṅkhārā na honti, avijjānirodhā saṅkhāranirodho’ti.</p><p><a id="p_12S2_50" class="ms"></a><a class="sc" id="sn12.4.25"></a>
Iti hidaṃ avijjānirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hotīti. ‘Nirodho, nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti.</p>
<p class="endsection">Catutthaṃ.</p><p><a id="p_12S2_52" class="ms"></a><a class="sc" id="sn12.4.26"></a>
(Sattannampi buddhānaṃ evaṃ vitthāretabbo.)</p></article></section><section class="sutta" id="5"><article><hgroup id="sn12.5"><h1><a href="#menu">5. Sikhīsutta</a></h1></hgroup><p><a id="p_12S2_53" class="ms"></a><a class="msdiv" id="msdiv5"></a><a class="sc" id="sn12.5.1"></a>
“Sikhissa, bhikkhave, bhagavato arahato sammāsambuddhassa … pe ….</p></article></section><section class="sutta" id="6"><article><hgroup id="sn12.6"><h1><a href="#menu">6. Vessabhūsutta</a></h1></hgroup><p><a id="p_12S2_54" class="ms"></a><a class="msdiv" id="msdiv6"></a><a class="sc" id="sn12.6.1"></a>
“Vessabhussa, bhikkhave, bhagavato arahato sammāsambuddhassa … pe ….</p></article></section><section class="sutta" id="7"><article><hgroup id="sn12.7"><h1><a href="#menu">7. Kakusandhasutta</a></h1></hgroup><p><a id="p_12S2_55" class="ms"></a><a class="msdiv" id="msdiv7"></a><a class="sc" id="sn12.7.1"></a>
“Kakusandhassa, bhikkhave, bhagavato arahato sammāsambuddhassa … pe ….</p></article></section><section class="sutta" id="8"><article><hgroup id="sn12.8"><h1><a href="#menu">8. Koṇāgamanasutta</a></h1></hgroup><p><a id="p_12S2_56" class="ms"></a><a class="msdiv" id="msdiv8"></a><a class="sc" id="sn12.8.1"></a>
“Koṇāgamanassa, bhikkhave, bhagavato arahato sammāsambuddhassa … pe ….</p></article></section><section class="sutta" id="9"><article><hgroup id="sn12.9"><h1><a href="#menu">9. Kassapasutta</a></h1></hgroup><p><a id="p_12S2_57" class="ms"></a><a class="msdiv" id="msdiv9"></a><a class="sc" id="sn12.9.1"></a>
“Kassapassa, bhikkhave, bhagavato arahato sammāsambuddhassa … pe ….</p></article></section><section class="sutta" id="10"><article><hgroup id="sn12.10"><h1><a href="#menu">10. Gotamasutta</a></h1></hgroup><p><a id="p_12S2_58" class="ms"></a><a class="msdiv" id="msdiv10"></a><a class="sc" id="sn12.10.1"></a>
“Pubbeva me, bhikkhave, sambodhā anabhisambuddhassa bodhisattasseva sato etadahosi:  ‘kicchaṃ vatāyaṃ loko āpanno jāyati ca jīyati ca mīyati ca cavati ca upapajjati ca. Atha ca panimassa dukkhassa nissaraṇaṃ nappajānāti jarāmaraṇassa. Kudāssu nāma imassa dukkhassa nissaraṇaṃ paññāyissati jarāmaraṇassā’ti?</p><p><a id="p_12S2_59" class="ms"></a><a class="sc" id="sn12.10.2"></a>
Tassa mayhaṃ, bhikkhave, etadahosi:  ‘kimhi nu kho sati jarāmaraṇaṃ hoti, kiṃpaccayā jarāmaraṇan’ti? Tassa mayhaṃ, bhikkhave, yoniso manasikārā ahu paññāya abhisamayo:  ‘jātiyā kho sati jarāmaraṇaṃ hoti, jātipaccayā jarāmaraṇan’ti.</p><p><a id="p_12S2_60" class="ms"></a><a class="sc" id="sn12.10.3"></a>
Tassa mayhaṃ, bhikkhave, etadahosi:  ‘kimhi nu kho sati jāti hoti … pe … bhavo … upādānaṃ … taṇhā … vedanā … phasso … saḷāyatanaṃ … nāmarūpaṃ … viññāṇaṃ … saṅkhārā honti, kiṃpaccayā saṅkhārā’ti? Tassa mayhaṃ, bhikkhave, yoniso manasikārā ahu paññāya abhisamayo:  ‘avijjāya kho sati saṅkhārā honti, avijjāpaccayā saṅkhārā’ti.</p><p><a id="p_12S2_61" class="ms"></a><a class="sc" id="sn12.10.4"></a>
Iti hidaṃ avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. ‘Samudayo, samudayo’ti kho me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p><p><a id="p_12S2_62" class="ms"></a><a class="sc" id="sn12.10.5"></a>
Tassa mayhaṃ, bhikkhave, etadahosi:  ‘kimhi nu kho asati jarāmaraṇaṃ na hoti, kissa nirodhā jarāmaraṇanirodho’ti? Tassa mayhaṃ, bhikkhave, yoniso manasikārā ahu paññāya abhisamayo:  ‘jātiyā kho asati jarāmaraṇaṃ na hoti, jātinirodhā jarāmaraṇanirodho’ti.</p><p><a id="p_12S2_63" class="ms"></a><a class="sc" id="sn12.10.6"></a>
Tassa mayhaṃ, bhikkhave, etadahosi:  ‘kimhi nu kho asati jāti na hoti … pe … bhavo … upādānaṃ … taṇhā … vedanā … phasso … saḷāyatanaṃ … nāmarūpaṃ … viññāṇaṃ … saṅkhārā na honti, kissa nirodhā saṅkhāranirodho’ti? Tassa mayhaṃ, bhikkhave, yoniso manasikārā ahu paññāya abhisamayo:  ‘avijjāya kho asati saṅkhārā na honti, avijjānirodhā saṅkhāranirodho’ti.</p><p><a id="p_12S2_64" class="ms"></a><a class="sc" id="sn12.10.7"></a>
Iti hidaṃ avijjānirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hoti. ‘Nirodho, nirodho’ti kho me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti. Dasamo.</p>
<p class="endsection">Buddhavaggo paṭhamo.</p><blockquote class="uddanagatha"><p><a id="p_12S2_67" class="ms"></a><a class="sc" id="sn12.10.8"></a>
Desanā vibhaṅgapaṭipadā ca,<br> Vipassī sikhī ca vessabhū;<br>
Kakusandho koṇāgamano kassapo,<br>
Mahāsakyamuni ca gotamoti.
</p>
</blockquote><a href="../../sn11.21-25/pi/" rel="prev" class="previous">◀◀ Saṃyutta Nikāya 11.21–​25</a><a href="#" class="top">▲ TOP</a>
<a href="../../sn12.11-20/pi/" rel="prefetch" class="next">Saṃyutta Nikāya 12.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nidānasaṃyutta</div>
<div class="hidden">
Buddhavagga</div>
<div class="hidden">
Paṭiccasamuppādasutta</div>
</div>
</body></html>