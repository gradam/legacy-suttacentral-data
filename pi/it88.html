<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it88:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it88"><h2><a href="#" id="s">Itivuttaka 88</a></h2>
<h1>Antarāmalasutta</h1></hgroup><p><a id="p_18It_609" class="ms"></a><a class="sc" id="it88.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_610" class="ms"></a><a class="sc" id="it88.2"></a>
“Tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko. Doso, bhikkhave, antarāmalo antarāamitto antarāsapatto antarāvadhako antarāpaccatthiko. Moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_611" class="ms"></a><a class="sc" id="it88.3"></a>
“Anatthajanano lobho,<br> lobho cittappakopano;<br>
Bhayamantarato jātaṃ,<br>
taṃ jano nāvabujjhati.
</p><p><a id="p_18It_612" class="ms"></a><a class="sc" id="it88.4"></a>
Luddho atthaṃ na jānāti,<br> luddho dhammaṃ na passati;<br>
Andhatamaṃ tadā hoti,<br>
yaṃ lobho sahate naraṃ.
</p><p><a id="p_18It_613" class="ms"></a><a class="sc" id="it88.5"></a>
Yo ca lobhaṃ pahantvāna,<br> lobhaneyye na lubbhati;<br>
Lobho pahīyate tamhā,<br>
udabindūva pokkharā.
</p><p><a id="p_18It_614" class="ms"></a><a class="sc" id="it88.6"></a>
Anatthajanano doso,<br> doso cittappakopano;<br>
Bhayamantarato jātaṃ,<br>
taṃ jano nāvabujjhati.
</p><p><a id="p_18It_615" class="ms"></a><a class="sc" id="it88.7"></a>
Duṭṭho atthaṃ na jānāti,<br> duṭṭho dhammaṃ na passati;<br>
Andhatamaṃ tadā hoti,<br>
yaṃ doso sahate naraṃ.
</p><p><a id="p_18It_616" class="ms"></a><a class="sc" id="it88.8"></a>
Yo ca dosaṃ pahantvāna,<br> dosaneyye na dussati;<br>
Doso pahīyate tamhā,<br>
tālapakkaṃva bandhanā.
</p><p><a id="p_18It_617" class="ms"></a><a class="sc" id="it88.9"></a>
Anatthajanano moho,<br> moho cittappakopano;<br>
Bhayamantarato jātaṃ,<br>
taṃ jano nāvabujjhati.
</p><p><a id="p_18It_618" class="ms"></a><a class="sc" id="it88.10"></a>
Mūḷho atthaṃ na jānāti,<br> mūḷho dhammaṃ na passati;<br>
Andhatamaṃ tadā hoti,<br>
yaṃ moho sahate naraṃ.
</p><p><a id="p_18It_619" class="ms"></a><a class="sc" id="it88.11"></a>
Yo ca mohaṃ pahantvāna,<br> mohaneyye na muyhati;<br>
Mohaṃ vihanti so sabbaṃ,<br>
ādiccovudayaṃ taman”ti.
</p>
</blockquote><p><a id="p_18It_620" class="ms"></a><a class="sc" id="it88.12"></a>
Ayampi attho vutto bhagavatā, iti me sutanti.</p>
<p class="endsection">Navamaṃ.</p><a href="../../it87/pi/" rel="prev" class="previous">◀ Itivuttaka 87</a><a href="#" class="top">▲ TOP</a>
<a href="../../it89/pi/" rel="prefetch" class="next">Itivuttaka 89 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Catutthavagga</div>
<div class="hidden">
Antarāmalasutta</div>
</div>
</body></html>