<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn2.11">11. Candimasasutta</a></li>
<li><a id="menu12" href="#sn2.12">12. Veṇḍusutta</a></li>
<li><a id="menu13" href="#sn2.13">13. Dīghalaṭṭhisutta</a></li>
<li><a id="menu14" href="#sn2.14">14. Nandanasutta</a></li>
<li><a id="menu15" href="#sn2.15">15. Candanasutta</a></li>
<li><a id="menu16" href="#sn2.16">16. Vāsudattasutta</a></li>
<li><a id="menu17" href="#sn2.17">17. Subrahmasutta</a></li>
<li><a id="menu18" href="#sn2.18">18. Kakudhasutta</a></li>
<li><a id="menu19" href="#sn2.19">19. Uttarasutta</a></li>
<li><a id="menu20" href="#sn2.20">20. Anāthapiṇḍikasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn2.11"><h2>Saṃyutta Nikāya 2</h2> <h3>2. Anāthapiṇḍikavagga</h3><h1><a href="#menu">11. Candimasasutta</a></h1></hgroup><p><a id="p_12S1_430" class="ms"></a><a class="msdiv" id="msdiv92"></a><a class="sc" id="sn2.11.1"></a> Sāvatthinidānaṃ. Atha kho candimaso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho candimaso devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_431" class="ms"></a><a class="sc" id="sn2.11.2"></a>
“Te hi sotthiṃ gamissanti,<br> kacchevāmakase magā;<br>
Jhānāni upasampajja,<br>
ekodi nipakā satā”ti.
</p><p><a id="p_12S1_432" class="ms"></a><a class="sc" id="sn2.11.3"></a>
“Te hi pāraṃ gamissanti,<br> chetvā jālaṃva ambujo;<br>
Jhānāni upasampajja,<br>
appamattā raṇañjahā”ti.
</p>
</blockquote></article></section><section class="sutta" id="12"><article><hgroup id="sn2.12"><h1><a href="#menu">12. Veṇḍusutta</a></h1></hgroup><p><a id="p_12S1_433" class="ms"></a><a class="msdiv" id="msdiv93"></a><a class="sc" id="sn2.12.1"></a>
Ekamantaṃ ṭhito kho veṇḍu devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_434" class="ms"></a><a class="sc" id="sn2.12.2"></a>
“Sukhitāva te manujā,<br> sugataṃ payirupāsiya;<br>
Yuñjaṃ gotamasāsane,<br>
appamattā nu sikkhare”ti.
</p><p><a id="p_12S1_435" class="ms"></a><a class="sc" id="sn2.12.3"></a>
“Ye me pavutte siṭṭhipade, (veṇḍūti bhagavā)<br> Anusikkhanti jhāyino;<br>
Kāle te appamajjantā,<br>
Na maccuvasagā siyun”ti.
</p>
</blockquote></article></section><section class="sutta" id="13"><article><hgroup id="sn2.13"><h1><a href="#menu">13. Dīghalaṭṭhisutta</a></h1></hgroup><p><a id="p_12S1_436" class="ms"></a><a class="msdiv" id="msdiv94"></a><a class="sc" id="sn2.13.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Atha kho dīghalaṭṭhi devaputto abhikkantāya rattiyā abhikkantavaṇṇo kevalakappaṃ veḷuvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho dīghalaṭṭhi devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_437" class="ms"></a><a class="sc" id="sn2.13.2"></a>
“Bhikkhu siyā jhāyī vimuttacitto,<br> Ākaṅkhe ce hadayassānupattiṃ;<br>
Lokassa ñatvā udayabbayañca,<br>
Sucetaso anissito tadānisaṃso”ti.
</p>
</blockquote></article></section><section class="sutta" id="14"><article><hgroup id="sn2.14"><h1><a href="#menu">14. Nandanasutta</a></h1></hgroup><p><a id="p_12S1_438" class="ms"></a><a class="msdiv" id="msdiv95"></a><a class="sc" id="sn2.14.1"></a>
Ekamantaṃ ṭhito kho nandano devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_439" class="ms"></a><a class="sc" id="sn2.14.2"></a>
“Pucchāmi taṃ gotama bhūripañña,<br> Anāvaṭaṃ bhagavato ñāṇadassanaṃ;<br>
Kathaṃvidhaṃ sīlavantaṃ vadanti,<br>
Kathaṃvidhaṃ paññavantaṃ vadanti;<br>
Kathaṃvidho dukkhamaticca iriyati,<br>
Kathaṃvidhaṃ devatā pūjayantī”ti.
</p><p><a id="p_12S1_440" class="ms"></a><a class="sc" id="sn2.14.3"></a>
“Yo sīlavā paññavā bhāvitatto,<br> Samāhito jhānarato satīmā;<br>
Sabbassa sokā vigatā pahīnā,<br>
Khīṇāsavo antimadehadhārī.
</p><p><a id="p_12S1_441" class="ms"></a><a class="sc" id="sn2.14.4"></a>
Tathāvidhaṃ sīlavantaṃ vadanti,<br> Tathāvidhaṃ paññavantaṃ vadanti;<br>
Tathāvidho dukkhamaticca iriyati,<br>
Tathāvidhaṃ devatā pūjayantī”ti.
</p>
</blockquote></article></section><section class="sutta" id="15"><article><hgroup id="sn2.15"><h1><a href="#menu">15. Candanasutta</a></h1></hgroup><p><a id="p_12S1_442" class="ms"></a><a class="msdiv" id="msdiv96"></a><a class="sc" id="sn2.15.1"></a>
Ekamantaṃ ṭhito kho candano devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_443" class="ms"></a><a class="sc" id="sn2.15.2"></a>
“Kathaṃsu tarati oghaṃ,<br> rattindivamatandito;<br>
Appatiṭṭhe anālambe,<br>
ko gambhīre na sīdatī”ti.
</p><p><a id="p_12S1_444" class="ms"></a><a class="sc" id="sn2.15.3"></a>
“Sabbadā sīlasampanno,<br> Paññavā susamāhito;<br>
Āraddhavīriyo pahitatto,<br>
Oghaṃ tarati duttaraṃ.
</p><p><a id="p_12S1_445" class="ms"></a><a class="sc" id="sn2.15.4"></a>
Virato kāmasaññāya,<br> rūpasaṃyojanātigo;<br>
Nandīrāgaparikkhīṇo,<br>
so gambhīre na sīdatī”ti.
</p>
</blockquote></article></section><section class="sutta" id="16"><article><hgroup id="sn2.16"><h1><a href="#menu">16. Vāsudattasutta</a></h1></hgroup><p><a id="p_12S1_446" class="ms"></a><a class="msdiv" id="msdiv97"></a><a class="sc" id="sn2.16.1"></a>
Ekamantaṃ ṭhito kho vāsudatto devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_447" class="ms"></a><a class="sc" id="sn2.16.2"></a>
“Sattiyā viya omaṭṭho,<br> ḍayhamānova matthake;<br>
Kāmarāgappahānāya,<br>
sato bhikkhu paribbaje”ti.
</p><p><a id="p_12S1_448" class="ms"></a><a class="sc" id="sn2.16.3"></a>
“Sattiyā viya omaṭṭho,<br> ḍayhamānova matthake;<br>
Sakkāyadiṭṭhippahānāya,<br>
sato bhikkhu paribbaje”ti.
</p>
</blockquote></article></section><section class="sutta" id="17"><article><hgroup id="sn2.17"><h1><a href="#menu">17. Subrahmasutta</a></h1></hgroup><p><a id="p_12S1_449" class="ms"></a><a class="msdiv" id="msdiv98"></a><a class="sc" id="sn2.17.1"></a>
Ekamantaṃ ṭhito kho subrahmā devaputto bhagavantaṃ gāthāya ajjhabhāsi: </p><blockquote class="gatha"><p><a id="p_12S1_450" class="ms"></a><a class="sc" id="sn2.17.2"></a>
“Niccaṃ utrastamidaṃ cittaṃ,<br> niccaṃ ubbiggamidaṃ mano;<br>
Anuppannesu kicchesu,<br>
atho uppatitesu ca;<br>
Sace atthi anutrastaṃ,<br>
taṃ me akkhāhi pucchito”ti.
</p><p><a id="p_12S1_451" class="ms"></a><a class="sc" id="sn2.17.3"></a>
“Nāññatra bojjhā tapasā,<br> nāññatrindriyasaṃvarā;<br>
Nāññatra sabbanissaggā,<br>
sotthiṃ passāmi pāṇinan”ti.
</p>
</blockquote><p><a id="p_12S1_452" class="ms"></a><a class="sc" id="sn2.17.4"></a>
Idamavoca … pe … tatthevantaradhāyīti.</p></article></section><section class="sutta" id="18"><article><hgroup id="sn2.18"><h1><a href="#menu">18. Kakudhasutta</a></h1></hgroup><p><a id="p_12S1_453" class="ms"></a><a class="msdiv" id="msdiv99"></a><a class="sc" id="sn2.18.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sākete viharati añjanavane migadāye. Atha kho kakudho devaputto abhikkantāya rattiyā abhikkantavaṇṇo kevalakappaṃ añjanavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho kakudho devaputto bhagavantaṃ etadavoca:  “nandasi, samaṇā”ti? “Kiṃ laddhā, āvuso”ti? “Tena hi, samaṇa, socasī”ti? “Kiṃ jīyittha, āvuso”ti? “Tena hi, samaṇa, neva nandasi na ca socasī”ti? “Evamāvuso”ti.</p><blockquote class="gatha"><p><a id="p_12S1_454" class="ms"></a><a class="sc" id="sn2.18.2"></a>
“Kacci tvaṃ anagho bhikkhu,<br> kacci nandī na vijjati;<br>
Kacci taṃ ekamāsīnaṃ,<br>
aratī nābhikīratī”ti.
</p><p><a id="p_12S1_455" class="ms"></a><a class="sc" id="sn2.18.3"></a>
“Anagho ve ahaṃ yakkha,<br> atho nandī na vijjati;<br>
Atho maṃ ekamāsīnaṃ,<br>
aratī nābhikīratī”ti.
</p><p><a id="p_12S1_456" class="ms"></a><a class="sc" id="sn2.18.4"></a>
“Kathaṃ tvaṃ anagho bhikkhu,<br> kathaṃ nandī na vijjati;<br>
Kathaṃ taṃ ekamāsīnaṃ,<br>
aratī nābhikīratī”ti.
</p><p><a id="p_12S1_457" class="ms"></a><a class="sc" id="sn2.18.5"></a>
“Aghajātassa ve nandī,<br> nandījātassa ve aghaṃ;<br>
Anandī anagho bhikkhu,<br>
evaṃ jānāhi āvuso”ti.
</p><p><a id="p_12S1_458" class="ms"></a><a class="sc" id="sn2.18.6"></a>
“Cirassaṃ vata passāmi,<br> brāhmaṇaṃ parinibbutaṃ;<br>
Anandiṃ anaghaṃ bhikkhuṃ,<br>
tiṇṇaṃ loke visattikan”ti.
</p>
</blockquote></article></section><section class="sutta" id="19"><article><hgroup id="sn2.19"><h1><a href="#menu">19. Uttarasutta</a></h1></hgroup><p><a id="p_12S1_459" class="ms"></a><a class="msdiv" id="msdiv100"></a><a class="sc" id="sn2.19.1"></a>
Rājagahanidānaṃ. Ekamantaṃ ṭhito kho uttaro devaputto bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_460" class="ms"></a><a class="sc" id="sn2.19.2"></a>
“Upanīyati jīvitamappamāyu,<br> Jarūpanītassa na santi tāṇā;<br>
Etaṃ bhayaṃ maraṇe pekkhamāno,<br>
Puññāni kayirātha sukhāvahānī”ti.
</p><p><a id="p_12S1_461" class="ms"></a><a class="sc" id="sn2.19.3"></a>
“Upanīyati jīvitamappamāyu,<br> Jarūpanītassa na santi tāṇā;<br>
Etaṃ bhayaṃ maraṇe pekkhamāno,<br>
Lokāmisaṃ pajahe santipekkho”ti.
</p>
</blockquote></article></section><section class="sutta" id="20"><article><hgroup id="sn2.20"><h1><a href="#menu">20. Anāthapiṇḍikasutta</a></h1></hgroup><p><a id="p_12S1_462" class="ms"></a><a class="msdiv" id="msdiv101"></a><a class="sc" id="sn2.20.1"></a>
Ekamantaṃ ṭhito kho anāthapiṇḍiko devaputto bhagavato santike imā gāthāyo abhāsi: </p><blockquote class="gatha"><p><a id="p_12S1_463" class="ms"></a><a class="sc" id="sn2.20.2"></a>
“Idañhi taṃ jetavanaṃ,<br> isisaṃghanisevitaṃ;<br>
Āvutthaṃ dhammarājena,<br>
pītisañjananaṃ mama.
</p><p><a id="p_12S1_464" class="ms"></a><a class="sc" id="sn2.20.3"></a>
Kammaṃ vijjā ca dhammo ca,<br> sīlaṃ jīvitamuttamaṃ;<br>
Etena maccā sujjhanti,<br>
na gottena dhanena vā.
</p><p><a id="p_12S1_465" class="ms"></a><a class="sc" id="sn2.20.4"></a>
Tasmā hi paṇḍito poso,<br> sampassaṃ atthamattano;<br>
Yoniso vicine dhammaṃ,<br>
evaṃ tattha visujjhati.
</p><p><a id="p_12S1_466" class="ms"></a><a class="sc" id="sn2.20.5"></a>
Sāriputtova paññāya,<br> sīlena upasamena ca;<br>
Yopi pāraṅgato bhikkhu,<br>
etāvaparamo siyā”ti.
</p>
</blockquote><p><a id="p_12S1_467" class="ms"></a><a class="sc" id="sn2.20.6"></a>
Idamavoca anāthapiṇḍiko devaputto. Idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.</p><p><a id="p_12S1_468" class="ms"></a><a class="sc" id="sn2.20.7"></a>
Atha kho bhagavā tassā rattiyā accayena bhikkhū āmantesi:  “imaṃ, bhikkhave, rattiṃ aññataro devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, so devaputto mama santike imā gāthāyo abhāsi: </p><blockquote class="gatha"><p><a id="p_12S1_469" class="ms"></a><a class="sc" id="sn2.20.8"></a>
‘Idañhi taṃ jetavanaṃ,<br> isisaṃghanisevitaṃ;<br>
Āvutthaṃ dhammarājena,<br>
pītisañjananaṃ mama.
</p><p><a id="p_12S1_470" class="ms"></a><a class="sc" id="sn2.20.9"></a>
Kammaṃ vijjā ca dhammo ca,<br> sīlaṃ jīvitamuttamaṃ;<br>
Etena maccā sujjhanti,<br>
na gottena dhanena vā.
</p><p><a id="p_12S1_471" class="ms"></a><a class="sc" id="sn2.20.10"></a>
Tasmā hi paṇḍito poso,<br> sampassaṃ atthamattano;<br>
Yoniso vicine dhammaṃ,<br>
evaṃ tattha visujjhati.
</p><p><a id="p_12S1_472" class="ms"></a><a class="sc" id="sn2.20.11"></a>
Sāriputtova paññāya,<br> sīlena upasamena ca;<br>
Yopi pāraṅgato bhikkhu,<br>
etāvaparamo siyā’ti.
</p>
</blockquote><p><a id="p_12S1_473" class="ms"></a><a class="sc" id="sn2.20.12"></a>
Idamavoca, bhikkhave, so devaputto. Idaṃ vatvā maṃ abhivādetvā padakkhiṇaṃ katvā tatthevantaradhāyī”ti.</p><p><a id="p_12S1_474" class="ms"></a><a class="sc" id="sn2.20.13"></a>
Evaṃ vutte, āyasmā ānando bhagavantaṃ etadavoca:  “so hi nūna, bhante, anāthapiṇḍiko devaputto bhavissati. Anāthapiṇḍiko gahapati āyasmante sāriputte abhippasanno ahosī”ti. “Sādhu sādhu, ānanda, yāvatakaṃ kho, ānanda, takkāya pattabbaṃ anuppattaṃ taṃ tayā. Anāthapiṇḍiko hi so, ānanda, devaputto”ti.</p>
<p class="endsection">Anāthapiṇḍikavaggo dutiyo.</p><blockquote class="uddanagatha"><p><a id="p_12S1_477" class="ms"></a><a class="sc" id="sn2.20.14"></a>
Candimaso ca veṇḍu ca,<br> Dīghalaṭṭhi ca nandano;<br>
Candano vāsudatto ca,<br>
Subrahmā kakudhena ca;<br>
Uttaro navamo vutto,<br>
Dasamo anāthapiṇḍikoti.
</p>
</blockquote><a href="../../sn2.1-10/pi/" rel="prev" class="previous">◀ Saṃyutta Nikāya 2.1–​10</a><a href="#" class="top">▲ TOP</a>
<a href="../../sn2.21-30/pi/" rel="prefetch" class="next">Saṃyutta Nikāya 2.21–​30 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Anāthapiṇḍikavagga</div>
<div class="hidden">
Candimasasutta</div>
</div>
</body></html>