<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="32"><article><hgroup id="sn1.32"><h2>Saṃyutta Nikāya 1</h2> <h3>4. Satullapakāyikavagga</h3><h1>32. Maccharisutta</h1></hgroup><p><a id="p_12S1_143" class="ms"></a><a class="msdiv" id="msdiv_32"></a><a class="sc" id="1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p><blockquote class="gatha"><p><a id="p_12S1_144" class="ms"></a><a class="sc" id="2"></a>
“Maccherā ca pamādā ca,<br> evaṃ dānaṃ na dīyati;<br>
Puññaṃ ākaṅkhamānena,<br>
deyyaṃ hoti vijānatā”ti.
</p>
</blockquote><p><a id="p_12S1_145" class="ms"></a><a class="sc" id="3"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_146" class="ms"></a><a class="sc" id="4"></a>
“Yasseva bhīto na dadāti maccharī,<br> Tadevādadato bhayaṃ;<br>
Jighacchā ca pipāsā ca,<br>
Yassa bhāyati maccharī;<br>
Tameva bālaṃ phusati,<br>
Asmiṃ loke paramhi ca.
</p><p><a id="p_12S1_147" class="ms"></a><a class="sc" id="5"></a>
Tasmā vineyya maccheraṃ,<br> dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote><p><a id="p_12S1_148" class="ms"></a><a class="sc" id="6"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_149" class="ms"></a><a class="sc" id="7"></a>
“Te matesu na mīyanti,<br> panthānaṃva sahabbajaṃ;<br>
Appasmiṃ ye pavecchanti,<br>
esa dhammo sanantano.
</p><p><a id="p_12S1_150" class="ms"></a><a class="sc" id="8"></a>
Appasmeke pavecchanti,<br> bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”ti.
</p>
</blockquote><p><a id="p_12S1_151" class="ms"></a><a class="sc" id="9"></a>
Atha kho aparā devatā bhagavato santike imā gāthāyo abhāsi: </p><blockquote class="gatha"><p><a id="p_12S1_152" class="ms"></a><a class="sc" id="10"></a>
“Duddadaṃ dadamānānaṃ,<br> dukkaraṃ kamma kubbataṃ;<br>
Asanto nānukubbanti,<br>
sataṃ dhammo duranvayo.
</p><p><a id="p_12S1_153" class="ms"></a><a class="sc" id="11"></a>
Tasmā satañca asataṃ,<br> nānā hoti ito gati;<br>
Asanto nirayaṃ yanti,<br>
santo saggaparāyanā”ti.
</p>
</blockquote><p><a id="p_12S1_154" class="ms"></a><a class="sc" id="12"></a>
Atha kho aparā devatā bhagavato santike etadavoca:  “kassa nu kho, bhagavā, subhāsitan”ti?</p><p><a id="p_12S1_155" class="ms"></a><a class="sc" id="13"></a>
“Sabbāsaṃ vo subhāsitaṃ pariyāyena; api ca mamapi suṇātha– </p><blockquote class="gatha"><p><a id="p_12S1_156" class="ms"></a><a class="sc" id="14"></a>
Dhammaṃ care yopi samuñjakaṃ care,<br> Dārañca posaṃ dadamappakasmiṃ;<br>
Sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p>
</blockquote><p><a id="p_12S1_157" class="ms"></a><a class="sc" id="15"></a>
Atha kho aparā devatā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_158" class="ms"></a><a class="sc" id="16"></a>
“Kenesa yañño vipulo mahaggato,<br> Samena dinnassa na agghameti;<br>
Kathaṃ sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p><p><a id="p_12S1_159" class="ms"></a><a class="sc" id="17"></a>
“Dadanti heke visame niviṭṭhā,<br> Chetvā vadhitvā atha socayitvā;<br>
Sā dakkhiṇā assumukhā sadaṇḍā,<br>
Samena dinnassa na agghameti.
</p><p><a id="p_12S1_160" class="ms"></a><a class="sc" id="18"></a>
Evaṃ sataṃ sahassānaṃ sahassayāginaṃ,<br> Kalampi nāgghanti tathāvidhassa te”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devatāsaṃyutta</div>
<div class="hidden">
Satullapakāyikavagga</div>
<div class="hidden">
Sabbhisutta</div>
</div>
</section><a class="previous" href="/sn1.31/pi/">◀ Saṃyutta Nikāya  1.31</a><a class="top" href="#"> ▲ TOP </a><a class="next" href="/sn1.33/pi/">Saṃyutta Nikāya  1.33 ▶</a></div>
</body></html>