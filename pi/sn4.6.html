<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="6"><article><hgroup id="sn4.6"><h2>Saṃyutta Nikāya 4</h2> <h3>1. Paṭhamavagga</h3><h1>6. Sappasutta</h1></hgroup><p><a id="p_12S1_793" class="ms"></a><a class="msdiv" id="msdiv142"></a><a class="sc" id="sn4.6.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati.</p><p><a id="p_12S1_794" class="ms"></a><a class="sc" id="sn4.6.2"></a>
Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā; evamassa kāyo hoti. Seyyathāpi nāma mahantaṃ soṇḍikākiḷañjaṃ; evamassa phaṇo hoti. Seyyathāpi nāma mahatī kosalikā kaṃsapāti; evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti; evamassa mukhato jivhā niccharati. Seyyathāpi nāma kammāragaggariyā dhamamānāya saddo hoti; evamassa assāsapassāsānaṃ saddo hoti.</p><p><a id="p_12S1_795" class="ms"></a><a class="sc" id="sn4.6.3"></a>
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi: </p><blockquote class="gatha"><p><a id="p_12S1_796" class="ms"></a><a class="sc" id="sn4.6.4"></a>
“Yo suññagehāni sevati,<br> Seyyā so muni attasaññato;<br>
Vossajja careyya tattha so,<br>
Patirūpañhi tathāvidhassa taṃ.
</p><p><a id="p_12S1_797" class="ms"></a><a class="sc" id="sn4.6.5"></a>
Carakā bahū bheravā bahū,<br> Atho ḍaṃsasarīsapā bahū;<br>
Lomampi na tattha iñjaye,<br>
Suññāgāragato mahāmuni.
</p><p><a id="p_12S1_798" class="ms"></a><a class="sc" id="sn4.6.6"></a>
Nabhaṃ phaleyya pathavī caleyya,<br> Sabbepi pāṇā uda santaseyyuṃ;<br>
Sallampi ce urasi pakappayeyyuṃ,<br>
Upadhīsu tāṇaṃ na karonti buddhā”ti.
</p>
</blockquote><p><a id="p_12S1_799" class="ms"></a><a class="sc" id="sn4.6.7"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mārasaṃyutta</div>
<div class="hidden">
Paṭhamavagga</div>
<div class="hidden">
Tapokammasutta</div>
</div>
</section><a class="previous" href="/sn4.5/pi/">◀ Saṃyutta Nikāya  4.5</a><a class="top" href="#"> ▲ TOP </a><a class="next" href="/sn4.7/pi/">Saṃyutta Nikāya  4.7 ▶</a></div>
</body></html>