<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu41" href="#sn12.41">41. Pañcaverabhayasutta</a></li>
<li><a id="menu42" href="#sn12.42">42. Dutiya­pañca­vera­bhaya­sutta</a></li>
<li><a id="menu43" href="#sn12.43">43. Dukkhasutta</a></li>
<li><a id="menu44" href="#sn12.44">44. Lokasutta</a></li>
<li><a id="menu45" href="#sn12.45">45. Ñātikasutta</a></li>
<li><a id="menu46" href="#sn12.46">46. Aññatarabrāhmaṇasutta</a></li>
<li><a id="menu47" href="#sn12.47">47. Jāṇussoṇisutta</a></li>
<li><a id="menu48" href="#sn12.48">48. Lokāyatikasutta</a></li>
<li><a id="menu49" href="#sn12.49">49. Ariyasāvakasutta</a></li>
<li><a id="menu50" href="#sn12.50">50. Dutiyaariyasāvakasutta</a></li>
</ul></div>
</div>
<section id="vagga"><section class="sutta" id="41"><article><hgroup id="sn12.41"><h2>Saṃyutta Nikāya 12</h2> <h3>5. Gahapativagga</h3><h1><a href="#menu">41. Pañcaverabhayasutta</a></h1></hgroup><p><a id="p_12S2_293" class="ms"></a><a class="msdiv" id="msdiv41"></a><a class="sc" id="sn12.41.1"></a> Sāvatthiyaṃ viharati. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: </p><p><a id="p_12S2_294" class="ms"></a><a class="sc" id="sn12.41.2"></a>
“Yato kho, gahapati, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’ti.</p><p><a id="p_12S2_295" class="ms"></a><a class="sc" id="sn12.41.3"></a>
Katamāni pañca bhayāni verāni vūpasantāni honti? Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, pāṇātipātā paṭiviratassa evaṃ taṃ bhayaṃ veraṃ vūpasantaṃ hoti. <a class="gatn" id="1"></a></p><p><a id="p_12S2_296" class="ms"></a><a class="sc" id="sn12.41.4"></a>
Yaṃ, gahapati, adinnādāyī adinnādānapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, adinnādānā paṭiviratassa evaṃ taṃ bhayaṃ veraṃ vūpasantaṃ hoti. <span class="brnum">(2)</span></p><p><a id="p_12S2_297" class="ms"></a><a class="sc" id="sn12.41.5"></a>
Yaṃ, gahapati, kāmesumicchācārī kāmesumicchācārapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, kāmesumicchācārā paṭiviratassa evaṃ taṃ bhayaṃ veraṃ vūpasantaṃ hoti. <span class="brnum">(3)</span></p><p><a id="p_12S2_298" class="ms"></a><a class="sc" id="sn12.41.6"></a>
Yaṃ, gahapati, musāvādī musāvādapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, musāvādā paṭiviratassa evaṃ taṃ bhayaṃ veraṃ vūpasantaṃ hoti. <span class="brnum">(4)</span></p><p><a id="p_12S2_299" class="ms"></a><a class="sc" id="sn12.41.7"></a>
Yaṃ, gahapati, surāme­raya­majja­pamā­daṭṭhāyī surāme­raya­majja­pamā­daṭṭhā­napaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, surāme­raya­majja­pamā­daṭṭhānā paṭiviratassa evaṃ taṃ bhayaṃ veraṃ vūpasantaṃ hoti. Imāni pañca bhayāni verāni vūpasantāni honti. <span class="brnum">(5)</span></p><p><a id="p_12S2_300" class="ms"></a><a class="sc" id="sn12.41.8"></a>
Katamehi catūhi sotāpattiyaṅgehi samannāgato hoti? Idha, gahapati, ariyasāvako buddhe aveccappasādena samannāgato hoti:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. <a class="gatn" id="1"></a></p><p><a id="p_12S2_301" class="ms"></a><a class="sc" id="sn12.41.9"></a>
Dhamme aveccappasādena samannāgato hoti:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. <span class="brnum">(2)</span></p><p><a id="p_12S2_302" class="ms"></a><a class="sc" id="sn12.41.10"></a>
Saṃghe aveccappasādena samannāgato hoti:  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā, esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. <span class="brnum">(3)</span></p><p><a id="p_12S2_303" class="ms"></a><a class="sc" id="sn12.41.11"></a>
Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. Imehi catūhi sotāpattiyaṅgehi samannāgato hoti. <span class="brnum">(4)</span></p><p><a id="p_12S2_304" class="ms"></a><a class="sc" id="sn12.41.12"></a>
Katamo cassa ariyo ñāyo paññāya sudiṭṭho hoti suppaṭividdho? Idha, gahapati, ariyasāvako paṭiccasamuppādaññeva sādhukaṃ yoniso manasi karoti:  ‘iti imasmiṃ sati idaṃ hoti, imasmiṃ asati idaṃ na hoti; imassuppādā idaṃ uppajjati, imassa nirodhā idaṃ nirujjhati. Yadidaṃ avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hoti. Ayamassa ariyo ñāyo paññāya sudiṭṭho hoti suppaṭividdho.</p><p><a id="p_12S2_305" class="ms"></a><a class="sc" id="sn12.41.13"></a>
Yato kho, gahapati, ariyasāvakassa imāni pañca bhayāni verāni vūpasantāni honti, imehi catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’”ti.</p>
<p class="endsection">Paṭhamaṃ.</p></article></section><section class="sutta" id="42"><article><hgroup id="sn12.42"><h1><a href="#menu">42. Dutiya­pañca­vera­bhaya­sutta</a></h1></hgroup><p><a id="p_12S2_307" class="ms"></a><a class="msdiv" id="msdiv42"></a><a class="sc" id="sn12.42.1"></a>
Sāvatthiyaṃ viharati. “Yato kho, bhikkhave, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya:  ‘khīṇanirayomhi … pe … avinipātadhammo niyato sambodhiparāyano’ti.</p><p><a id="p_12S2_308" class="ms"></a><a class="sc" id="sn12.42.2"></a>
Katamāni pañca bhayāni verāni vūpasantāni honti? Yaṃ, bhikkhave, pāṇātipātī … pe … yaṃ, bhikkhave, adinnādāyī … yaṃ, bhikkhave, kāmesumicchācārī … yaṃ, bhikkhave, musāvādī … yaṃ, bhikkhave, surāme­raya­majja­pamā­daṭṭhāyī … pe … imāni pañca bhayāni verāni vūpasantāni honti.</p><p><a id="p_12S2_309" class="ms"></a><a class="sc" id="sn12.42.3"></a>
Katamehi catūhi sotāpattiyaṅgehi samannāgato hoti? Idha, bhikkhave, ariyasāvako buddhe … pe … dhamme … saṃghe … ariyakantehi sīlehi samannāgato hoti. Imehi catūhi sotāpattiyaṅgehi samannāgato hoti.</p><p><a id="p_12S2_310" class="ms"></a><a class="sc" id="sn12.42.4"></a>
Katamo cassa ariyo ñāyo paññāya sudiṭṭho hoti suppaṭividdho? Idha, bhikkhave, ariyasāvako paṭiccasamuppādaññeva sādhukaṃ yoniso manasi karoti … pe … ayamassa ariyo ñāyo paññāya sudiṭṭho hoti suppaṭividdho.</p><p><a id="p_12S2_311" class="ms"></a><a class="sc" id="sn12.42.5"></a>
Yato kho, bhikkhave, ariyasāvakassa imāni pañca bhayāni verāni vūpasantāni honti, imehi catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya:  ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’”ti.</p>
<p class="endsection">Dutiyaṃ.</p></article></section><section class="sutta" id="43"><article><hgroup id="sn12.43"><h1><a href="#menu">43. Dukkhasutta</a></h1></hgroup><p><a id="p_12S2_313" class="ms"></a><a class="msdiv" id="msdiv43"></a><a class="sc" id="sn12.43.1"></a>
Sāvatthiyaṃ viharati. “Dukkhassa, bhikkhave, samudayañca atthaṅgamañca desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_314" class="ms"></a><a class="sc" id="sn12.43.2"></a>
“Katamo ca, bhikkhave, dukkhassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo.</p><p><a id="p_12S2_315" class="ms"></a><a class="sc" id="sn12.43.3"></a>
Sotañca paṭicca sadde ca uppajjati sotaviññāṇaṃ … pe … ghānañca paṭicca gandhe ca … pe … jivhañca paṭicca rase ca … pe … kāyañca paṭicca phoṭṭhabbe ca … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa samudayo.</p><p><a id="p_12S2_316" class="ms"></a><a class="sc" id="sn12.43.4"></a>
Katamo ca, bhikkhave, dukkhassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo.</p><p><a id="p_12S2_317" class="ms"></a><a class="sc" id="sn12.43.5"></a>
Sotañca paṭicca sadde ca uppajjati sotaviññāṇaṃ … pe … ghānañca paṭicca gandhe ca … pe … jivhañca paṭicca rase ca … pe … kāyañca paṭicca phoṭṭhabbe ca … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṃ sokapa­ride­vadukkha­doma­nassu­pāyāsā nirujjhanti. Evametassa kevalassa dukkhakkhandhassa nirodho hoti. Ayaṃ kho, bhikkhave, dukkhassa atthaṅgamo”ti.</p>
<p class="endsection">Tatiyaṃ.</p></article></section><section class="sutta" id="44"><article><hgroup id="sn12.44"><h1><a href="#menu">44. Lokasutta</a></h1></hgroup><p><a id="p_12S2_319" class="ms"></a><a class="msdiv" id="msdiv44"></a><a class="sc" id="sn12.44.1"></a>
Sāvatthiyaṃ viharati. “Lokassa, bhikkhave, samudayañca atthaṅgamañca desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_320" class="ms"></a><a class="sc" id="sn12.44.2"></a>
“Katamo ca, bhikkhave, lokassa samudayo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Ayaṃ kho, bhikkhave, lokassa samudayo.</p><p><a id="p_12S2_321" class="ms"></a><a class="sc" id="sn12.44.3"></a>
Sotañca paṭicca sadde ca … pe … ghānañca paṭicca gandhe ca … jivhañca paṭicca rase ca … kāyañca paṭicca phoṭṭhabbe ca … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā … pe … jātipaccayā jarāmaraṇaṃ sokapa­ride­vadukkha­doma­nassu­pāyāsā sambhavanti. Ayaṃ kho, bhikkhave, lokassa samudayo.</p><p><a id="p_12S2_322" class="ms"></a><a class="sc" id="sn12.44.4"></a>
Katamo ca, bhikkhave, lokassa atthaṅgamo? Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti. Ayaṃ kho, bhikkhave, lokassa atthaṅgamo.</p><p><a id="p_12S2_323" class="ms"></a><a class="sc" id="sn12.44.5"></a>
Sotañca paṭicca sadde ca … pe … ghānañca paṭicca gandhe ca … jivhañca paṭicca rase ca … kāyañca paṭicca phoṭṭhabbe ca … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti. Ayaṃ kho, bhikkhave, lokassa atthaṅgamo”ti.</p>
<p class="endsection">Catutthaṃ.</p></article></section><section class="sutta" id="45"><article><hgroup id="sn12.45"><h1><a href="#menu">45. Ñātikasutta</a></h1></hgroup><p><a id="p_12S2_325" class="ms"></a><a class="msdiv" id="msdiv45"></a><a class="sc" id="sn12.45.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā ñātike viharati giñjakāvasathe. Atha kho bhagavā rahogato paṭisallāno imaṃ dhammapariyāyaṃ abhāsi: </p><p><a id="p_12S2_326" class="ms"></a><a class="sc" id="sn12.45.2"></a>
“Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā, vedanāpaccayā taṇhā; taṇhāpaccayā upādānaṃ … pe … evametassa kevalassa dukkhakkhandhassa samudayo hoti.</p><p><a id="p_12S2_327" class="ms"></a><a class="sc" id="sn12.45.3"></a>
Sotañca paṭicca sadde ca … pe … ghānañca paṭicca gandhe ca … jivhañca paṭicca rase ca … kāyañca paṭicca phoṭṭhabbe ca … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṃ … pe … evametassa kevalassa dukkhakkhandhassa samudayo hoti.</p><p><a id="p_12S2_328" class="ms"></a><a class="sc" id="sn12.45.4"></a>
Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hoti.</p><p><a id="p_12S2_329" class="ms"></a><a class="sc" id="sn12.45.5"></a>
Sotañca paṭicca sadde ca … pe … manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho … pe … evametassa kevalassa dukkhakkhandhassa nirodho hotī”ti.</p><p><a id="p_12S2_330" class="ms"></a><a class="sc" id="sn12.45.6"></a>
Tena kho pana samayena aññataro bhikkhu bhagavato upassuti ṭhito hoti. Addasā kho bhagavā taṃ bhikkhuṃ upassuti ṭhitaṃ. Disvāna taṃ bhikkhuṃ etadavoca:  “assosi no tvaṃ, bhikkhu, imaṃ dhammapariyāyan”ti? “Evaṃ, bhante”ti. “Uggaṇhāhi tvaṃ, bhikkhu, imaṃ dhammapariyāyaṃ; pariyāpuṇāhi tvaṃ, bhikkhu, imaṃ dhammapariyāyaṃ; dhārehi tvaṃ, bhikkhu, imaṃ dhammapariyāyaṃ. Atthasaṃhito ayaṃ, bhikkhu, dhammapariyāyo ādibrahmacariyako”ti.</p>
<p class="endsection">Pañcamaṃ.</p></article></section><section class="sutta" id="46"><article><hgroup id="sn12.46"><h1><a href="#menu">46. Aññatarabrāhmaṇasutta</a></h1></hgroup><p><a id="p_12S2_332" class="ms"></a><a class="msdiv" id="msdiv46"></a><a class="sc" id="sn12.46.1"></a>
Sāvatthiyaṃ viharati. Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho so brāhmaṇo bhagavantaṃ etadavoca: </p><p><a id="p_12S2_333" class="ms"></a><a class="sc" id="sn12.46.2"></a>
“Kiṃ nu kho, bho gotama, so karoti so paṭisaṃvedayatī”ti? “‘So karoti so paṭisaṃvedayatī’ti kho, brāhmaṇa, ayameko anto”.</p><p><a id="p_12S2_334" class="ms"></a><a class="sc" id="sn12.46.3"></a>
“Kiṃ pana, bho gotama, añño karoti, añño paṭisaṃvedayatī”ti? “‘Añño karoti, añño paṭisaṃvedayatī’ti kho, brāhmaṇa, ayaṃ dutiyo anto. Ete te, brāhmaṇa, ubho ante anupagamma majjhena tathāgato dhammaṃ deseti:  ‘avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā … pe … evametassa kevalassa dukkhakkhandhassa nirodho hotī’”ti.</p><p><a id="p_12S2_335" class="ms"></a><a class="sc" id="sn12.46.4"></a>
Evaṃ vutte, so brāhmaṇo bhagavantaṃ etadavoca:  “abhikkantaṃ, bho gotama, abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Chaṭṭhaṃ.</p></article></section><section class="sutta" id="47"><article><hgroup id="sn12.47"><h1><a href="#menu">47. Jāṇussoṇisutta</a></h1></hgroup><p><a id="p_12S2_337" class="ms"></a><a class="msdiv" id="msdiv47"></a><a class="sc" id="sn12.47.1"></a>
Sāvatthiyaṃ viharati. Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā saddhiṃ … pe … ekamantaṃ nisinno kho jāṇussoṇi brāhmaṇo bhagavantaṃ etadavoca: </p><p><a id="p_12S2_338" class="ms"></a><a class="sc" id="sn12.47.2"></a>
“Kiṃ nu kho, bho gotama, sabbamatthī”ti? “‘Sabbamatthī’ti kho, brāhmaṇa, ayameko anto”.</p><p><a id="p_12S2_339" class="ms"></a><a class="sc" id="sn12.47.3"></a>
“Kiṃ pana, bho gotama, sabbaṃ natthī”ti? “‘Sabbaṃ natthī’ti kho, brāhmaṇa, ayaṃ dutiyo anto. Ete te, brāhmaṇa, ubho ante anupagamma majjhena tathāgato dhammaṃ deseti:  ‘avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hotī’”ti.</p><p><a id="p_12S2_340" class="ms"></a><a class="sc" id="sn12.47.4"></a>
Evaṃ vutte, jāṇussoṇi brāhmaṇo bhagavantaṃ etadavoca:  “abhikkantaṃ, bho gotama … pe … pāṇupetaṃ saraṇaṃ gatan”ti.</p>
<p class="endsection">Sattamaṃ.</p></article></section><section class="sutta" id="48"><article><hgroup id="sn12.48"><h1><a href="#menu">48. Lokāyatikasutta</a></h1></hgroup><p><a id="p_12S2_342" class="ms"></a><a class="msdiv" id="msdiv48"></a><a class="sc" id="sn12.48.1"></a>
Sāvatthiyaṃ viharati. Atha kho lokāyatiko brāhmaṇo yena bhagavā … pe … ekamantaṃ nisinno kho lokāyatiko brāhmaṇo bhagavantaṃ etadavoca: </p><p><a id="p_12S2_343" class="ms"></a><a class="sc" id="sn12.48.2"></a>
“Kiṃ nu kho, bho gotama, sabbamatthī”ti? “‘Sabbamatthī’ti kho, brāhmaṇa, jeṭṭhametaṃ lokāyataṃ”.</p><p><a id="p_12S2_344" class="ms"></a><a class="sc" id="sn12.48.3"></a>
“Kiṃ pana, bho gotama, sabbaṃ natthī”ti? “‘Sabbaṃ natthī’ti kho, brāhmaṇa, dutiyametaṃ lokāyataṃ”.</p><p><a id="p_12S2_345" class="ms"></a><a class="sc" id="sn12.48.4"></a>
“Kiṃ nu kho, bho gotama, sabbamekattan”ti? “‘Sabbamekattan’ti kho, brāhmaṇa, tatiyametaṃ lokāyataṃ”.</p><p><a id="p_12S2_346" class="ms"></a><a class="sc" id="sn12.48.5"></a>
“Kiṃ pana, bho gotama, sabbaṃ puthuttan”ti? “‘Sabbaṃ puthuttan’ti kho, brāhmaṇa, catutthametaṃ lokāyataṃ.</p><p><a id="p_12S2_347" class="ms"></a><a class="sc" id="sn12.48.6"></a>
Ete te, brāhmaṇa, ubho ante anupagamma majjhena tathāgato dhammaṃ deseti:  ‘avijjāpaccayā saṅkhārā; saṅkhārapaccayā viññāṇaṃ … pe … evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho … pe … evametassa kevalassa dukkhakkhandhassa nirodho hotī’”ti.</p><p><a id="p_12S2_348" class="ms"></a><a class="sc" id="sn12.48.7"></a>
Evaṃ vutte, lokāyatiko brāhmaṇo bhagavantaṃ etadavoca:  “abhikkantaṃ, bho gotama … pe … ajjatagge pāṇupetaṃ saraṇaṃ gatan”ti.</p>
<p class="endsection">Aṭṭhamaṃ.</p></article></section><section class="sutta" id="49"><article><hgroup id="sn12.49"><h1><a href="#menu">49. Ariyasāvakasutta</a></h1></hgroup><p><a id="p_12S2_350" class="ms"></a><a class="msdiv" id="msdiv49"></a><a class="sc" id="sn12.49.1"></a>
Sāvatthiyaṃ viharati. “Na, bhikkhave, sutavato ariyasāvakassa evaṃ hoti:  ‘kiṃ nu kho–  kismiṃ sati kiṃ hoti, kissuppādā kiṃ uppajjati? Kismiṃ sati saṅkhārā honti, kismiṃ sati viññāṇaṃ hoti, kismiṃ sati nāmarūpaṃ hoti, kismiṃ sati saḷāyatanaṃ hoti, kismiṃ sati phasso hoti, kismiṃ sati vedanā hoti, kismiṃ sati taṇhā hoti, kismiṃ sati upādānaṃ hoti, kismiṃ sati bhavo hoti, kismiṃ sati jāti hoti, kismiṃ sati jarāmaraṇaṃ hotī’ti?</p><p><a id="p_12S2_351" class="ms"></a><a class="sc" id="sn12.49.2"></a>
Atha kho, bhikkhave, sutavato ariyasāvakassa aparappaccayā ñāṇamevettha hoti:  ‘imasmiṃ sati idaṃ hoti, imassuppādā idaṃ uppajjati. Avijjāya sati saṅkhārā honti; saṅkhāresu sati viññāṇaṃ hoti; viññāṇe sati nāmarūpaṃ hoti; nāmarūpe sati saḷāyatanaṃ hoti; saḷāyatane sati phasso hoti; phasse sati vedanā hoti; vedanāya sati taṇhā hoti; taṇhāya sati upādānaṃ hoti; upādāne sati bhavo hoti; bhave sati jāti hoti; jātiyā sati jarāmaraṇaṃ hotī’ti. So evaṃ pajānāti:  ‘evamayaṃ loko samudayatī’ti.</p><p><a id="p_12S2_352" class="ms"></a><a class="sc" id="sn12.49.3"></a>
Na, bhikkhave, sutavato ariyasāvakassa evaṃ hoti:  ‘kiṃ nu kho–  kismiṃ asati kiṃ na hoti, kissa nirodhā kiṃ nirujjhati? Kismiṃ asati saṅkhārā na honti, kismiṃ asati viññāṇaṃ na hoti, kismiṃ asati nāmarūpaṃ na hoti, kismiṃ asati saḷāyatanaṃ na hoti, kismiṃ asati phasso na hoti, kismiṃ asati vedanā na hoti, kismiṃ asati taṇhā na hoti, kismiṃ asati upādānaṃ na hoti, kismiṃ asati bhavo na hoti, kismiṃ asati jāti na hoti, kismiṃ asati jarāmaraṇaṃ na hotī’ti?</p><p><a id="p_12S2_353" class="ms"></a><a class="sc" id="sn12.49.4"></a>
Atha kho, bhikkhave, sutavato ariyasāvakassa aparappaccayā ñāṇamevettha hoti:  ‘imasmiṃ asati idaṃ na hoti, imassa nirodhā idaṃ nirujjhati. Avijjāya asati saṅkhārā na honti; saṅkhāresu asati viññāṇaṃ na hoti; viññāṇe asati nāmarūpaṃ na hoti; nāmarūpe asati saḷāyatanaṃ na hoti … pe … bhavo na hoti … jāti na hoti … jātiyā asati jarāmaraṇaṃ na hotī’ti. So evaṃ pajānāti:  ‘evamayaṃ loko nirujjhatī’ti.</p><p><a id="p_12S2_354" class="ms"></a><a class="sc" id="sn12.49.5"></a>
Yato kho, bhikkhave, ariyasāvako evaṃ lokassa samudayañca atthaṅgamañca yathābhūtaṃ pajānāti, ayaṃ vuccati, bhikkhave, ariyasāvako diṭṭhisampanno itipi … pe … amatadvāraṃ āhacca tiṭṭhati itipī”ti.</p>
<p class="endsection">Navamaṃ.</p></article></section><section class="sutta" id="50"><article><hgroup id="sn12.50"><h1><a href="#menu">50. Dutiyaariyasāvakasutta</a></h1></hgroup><p><a id="p_12S2_356" class="ms"></a><a class="msdiv" id="msdiv50"></a><a class="sc" id="sn12.50.1"></a>
Sāvatthiyaṃ viharati. “Na, bhikkhave, sutavato ariyasāvakassa evaṃ hoti:  ‘kiṃ nu kho kismiṃ sati kiṃ hoti, kissuppādā kiṃ uppajjati? Kismiṃ sati saṅkhārā honti, kismiṃ sati viññāṇaṃ hoti, kismiṃ sati nāmarūpaṃ hoti, kismiṃ sati saḷāyatanaṃ hoti, kismiṃ sati phasso hoti, kismiṃ sati vedanā hoti, kismiṃ sati taṇhā hoti, kismiṃ sati upādānaṃ hoti, kismiṃ sati bhavo hoti, kismiṃ sati jāti hoti, kismiṃ sati jarāmaraṇaṃ hotī’ti?</p><p><a id="p_12S2_357" class="ms"></a><a class="sc" id="sn12.50.2"></a>
Atha kho, bhikkhave, sutavato ariyasāvakassa aparappaccayā ñāṇamevettha hoti:  ‘imasmiṃ sati idaṃ hoti, imassuppādā idaṃ uppajjati. Avijjāya sati saṅkhārā honti; saṅkhāresu sati viññāṇaṃ hoti; viññāṇe sati nāmarūpaṃ hoti; nāmarūpe sati saḷāyatanaṃ hoti; saḷāyatane sati phasso hoti; phasse sati vedanā hoti; vedanāya sati taṇhā hoti; taṇhāya sati upādānaṃ hoti; upādāne sati bhavo hoti; bhave sati jāti hoti; jātiyā sati jarāmaraṇaṃ hotī’ti. So evaṃ pajānāti:  ‘evamayaṃ loko samudayatī’ti.</p><p><a id="p_12S2_358" class="ms"></a><a class="sc" id="sn12.50.3"></a>
Na, bhikkhave, sutavato ariyasāvakassa evaṃ hoti:  ‘kiṃ nu kho kismiṃ asati kiṃ na hoti, kissa nirodhā kiṃ nirujjhati? Kismiṃ asati saṅkhārā na honti, kismiṃ asati viññāṇaṃ na hoti, kismiṃ asati nāmarūpaṃ na hoti, kismiṃ asati saḷāyatanaṃ na hoti, kismiṃ asati phasso na hoti, kismiṃ asati vedanā na hoti, kismiṃ asati taṇhā na hoti … pe … upādānaṃ … bhavo … jāti … kismiṃ asati jarāmaraṇaṃ na hotī’ti?</p><p><a id="p_12S2_359" class="ms"></a><a class="sc" id="sn12.50.4"></a>
Atha kho, bhikkhave, sutavato ariyasāvakassa aparappaccayā ñāṇamevettha hoti:  ‘imasmiṃ asati idaṃ na hoti, imassa nirodhā idaṃ nirujjhati. Avijjāya asati saṅkhārā na honti; saṅkhāresu asati viññāṇaṃ na hoti; viññāṇe asati nāmarūpaṃ na hoti; nāmarūpe asati saḷāyatanaṃ na hoti … pe … jātiyā asati jarāmaraṇaṃ na hotī’ti. So evaṃ pajānāti:  ‘evamayaṃ loko nirujjhatī’ti.</p><p><a id="p_12S2_360" class="ms"></a><a class="sc" id="sn12.50.5"></a>
Yato kho, bhikkhave, ariyasāvako evaṃ lokassa samudayañca atthaṅgamañca yathābhūtaṃ pajānāti, ayaṃ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṃ saddhammaṃ itipi, passati imaṃ saddhammaṃ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṃ samāpanno itipi, ariyo nibbedhikapañño itipi, amatadvāraṃ āhacca tiṭṭhati itipī”ti.</p>
<p class="endsection">Dasamaṃ.</p>
<p class="endsection">Gahapativaggo pañcamo.</p><blockquote class="uddanagatha"><p><a id="p_12S2_364" class="ms"></a><a class="sc" id="sn12.50.6"></a>
Dve pañcaverabhayā vuttā,<br> dukkhaṃ loko ca ñātikaṃ;<br>
Aññataraṃ jāṇussoṇi ca,<br>
lokāyatikena aṭṭhamaṃ;<br>
Dve ariyasāvakā vuttā,<br>
vaggo tena pavuccatīti.
</p>
</blockquote><a href="../../sn12.31-40/pi/" rel="prev" class="previous">◀ Saṃyutta Nikāya 12.31–​40</a><a href="#" class="top">▲ TOP</a>
<a href="../../sn12.51-60/pi/" rel="prefetch" class="next">Saṃyutta Nikāya 12.51–​60 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Nidānasaṃyutta</div>
<div class="hidden">
Gahapativagga</div>
<div class="hidden">
Pañcaverabhayasutta</div>
</div>
</body></html>