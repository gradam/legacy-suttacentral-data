<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>snp3.8:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup><h2><a href="#" id="s">Sutta Nipāta 3.8</a></h2>
<h1>Sallasutta</h1></hgroup><blockquote class="gatha"><p><a class="sc" id="sc986"></a><a id="p_18Sn_695" class="ms"></a> Animittamanaññātaṃ,<br> maccānaṃ idha jīvitaṃ;<br>
Kasirañca parittañca,<br>
tañca dukkhena saṃyutaṃ. 
</p><p><a class="sc" id="sc987"></a><a class="brnum" id="br2"></a><a id="p_18Sn_696" class="ms"></a>
Na hi so upakkamo atthi,<br> yena jātā na miyyare;<br>
Jarampi patvā maraṇaṃ,<br>
evaṃdhammā hi pāṇino. 
</p><p><a class="sc" id="sc988"></a><a class="brnum" id="br3"></a><a id="p_18Sn_697" class="ms"></a>
Phalānamiva pakkānaṃ,<br> pāto patanato bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ. 
</p><p><a class="sc" id="sc989"></a><a class="brnum" id="br4"></a><a id="p_18Sn_698" class="ms"></a>
Yathāpi kumbhakārassa,<br> katā mattikabhājanā;<br>
Sabbe bhedanapariyantā,<br>
evaṃ maccāna jīvitaṃ. 
</p><p><a class="sc" id="sc990"></a><a class="brnum" id="br5"></a><a id="p_18Sn_699" class="ms"></a>
Daharā ca mahantā ca,<br> ye bālā ye ca paṇḍitā;<br>
Sabbe maccuvasaṃ yanti,<br>
sabbe maccuparāyaṇā. 
</p><p><a class="sc" id="sc991"></a><a class="brnum" id="br6"></a><a id="p_18Sn_700" class="ms"></a>
Tesaṃ maccuparetānaṃ,<br> gacchataṃ paralokato;<br>
Na pitā tāyate puttaṃ,<br>
ñātī vā pana ñātake. 
</p><p><a class="sc" id="sc992"></a><a class="brnum" id="br7"></a><a id="p_18Sn_701" class="ms"></a>
Pekkhataṃyeva ñātīnaṃ,<br> passa lālapataṃ puthu;<br>
Ekamekova maccānaṃ,<br>
govajjho viya nīyati. 
</p><p><a class="sc" id="sc993"></a><a class="brnum" id="br8"></a><a id="p_18Sn_702" class="ms"></a>
Evamabbhāhato loko,<br> Maccunā ca jarāya ca;<br>
Tasmā dhīrā na socanti,<br>
Viditvā lokapariyāyaṃ. 
</p><p><a class="sc" id="sc994"></a><a class="brnum" id="br9"></a><a id="p_18Sn_703" class="ms"></a>
Yassa maggaṃ na jānāsi,<br> āgatassa gatassa vā;<br>
Ubho ante asampassaṃ,<br>
niratthaṃ paridevasi. 
</p><p><a class="sc" id="sc995"></a><a class="brnum" id="br10"></a><a id="p_18Sn_704" class="ms"></a>
Paridevayamāno ce,<br> Kiñcidatthaṃ udabbahe;<br>
Sammūḷho hiṃsamattānaṃ,<br>
Kayirā ce naṃ vicakkhaṇo. 
</p><p><a class="sc" id="sc996"></a><a class="brnum" id="br11"></a><a id="p_18Sn_705" class="ms"></a>
Na hi ruṇṇena sokena,<br> Santiṃ pappoti cetaso;<br>
Bhiyyassuppajjate dukkhaṃ,<br>
Sarīraṃ cupahaññati. 
</p><p><a class="sc" id="sc997"></a><a class="brnum" id="br12"></a><a id="p_18Sn_706" class="ms"></a>
Kiso vivaṇṇo bhavati,<br> Hiṃsamattānamattanā;<br>
Na tena petā pālenti,<br>
Niratthā paridevanā. 
</p><p><a class="sc" id="sc998"></a><a class="brnum" id="br13"></a><a id="p_18Sn_707" class="ms"></a>
Sokamappajahaṃ jantu,<br> Bhiyyo dukkhaṃ nigacchati;<br>
Anutthunanto kālaṅkataṃ,<br>
Sokassa vasamanvagū. 
</p><p><a class="sc" id="sc999"></a><a class="brnum" id="br14"></a><a id="p_18Sn_708" class="ms"></a>
Aññepi passa gamine,<br> Yathākammupage nare;<br>
Maccuno vasamāgamma,<br>
Phandantevidha pāṇino. 
</p><p><a class="sc" id="sc1000"></a><a class="brnum" id="br15"></a><a id="p_18Sn_709" class="ms"></a>
Yena yena hi maññanti,<br> Tato taṃ hoti aññathā;<br>
Etādiso vinābhāvo,<br>
Passa lokassa pariyāyaṃ. 
</p><p><a class="sc" id="sc1001"></a><a class="brnum" id="br16"></a><a id="p_18Sn_710" class="ms"></a>
Api vassasataṃ jīve,<br> Bhiyyo vā pana māṇavo;<br>
Ñātisaṅghā vinā hoti,<br>
Jahāti idha jīvitaṃ. 
</p><p><a class="sc" id="sc1002"></a><a class="brnum" id="br17"></a><a id="p_18Sn_711" class="ms"></a>
Tasmā arahato sutvā,<br> Vineyya paridevitaṃ;<br>
Petaṃ kālaṅkataṃ disvā,<br>
Neso labbhā mayā iti. 
</p><p><a class="sc" id="sc1003"></a><a class="brnum" id="br18"></a><a id="p_18Sn_712" class="ms"></a>
Yathā saraṇamādittaṃ,<br> Vārinā parinibbaye;<br>
Evampi dhīro sapañño,<br>
Paṇḍito kusalo naro;<br>
Khippamuppatitaṃ sokaṃ,<br>
Vāto tūlaṃva dhaṃsaye. 
</p><p><a class="sc" id="sc1004"></a><a class="brnum" id="br19"></a><a id="p_18Sn_713" class="ms"></a>
Paridevaṃ pajappañca,<br> Domanassañca attano;<br>
Attano sukhamesāno,<br>
Abbahe sallamattano. 
</p><p><a class="sc" id="sc1005"></a><a id="p_18Sn_714" class="ms"></a>
Abbūḷhasallo asito,<br> santiṃ pappuyya cetaso;<br>
Sabbasokaṃ atikkanto,<br>
asoko hoti nibbutoti.
</p>
</blockquote>
<p class="endsection">Sallasuttaṃ aṭṭhamaṃ.</p><a href="../../snp3.7/pi/" rel="prev" class="previous">◀ Sutta Nipāta 3.7</a><a href="#" class="top">▲ TOP</a>
<a href="../../snp3.9/pi/" rel="prefetch" class="next">Sutta Nipāta 3.9 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mahāvagga</div>
<div class="hidden">
Sallasutta</div>
</div>
</body></html>