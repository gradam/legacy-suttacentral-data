<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it76:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it76"><h2>Itivuttaka 76</h2>
<h1>Sukhapatthanāsutta</h1></hgroup><p><a id="p_18It_499" class="ms"></a><a class="sc" id="it76.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_500" class="ms"></a><a class="sc" id="it76.2"></a>
“Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_501" class="ms"></a><a class="sc" id="it76.3"></a>
“Sīlaṃ rakkheyya medhāvī,<br> patthayāno tayo sukhe;<br>
Pasaṃsaṃ vittalābhañca,<br>
pecca sagge pamodanaṃ.
</p><p><a id="p_18It_502" class="ms"></a><a class="sc" id="it76.4"></a>
Akarontopi ce pāpaṃ,<br> karontamupasevati;<br>
Saṅkiyo hoti pāpasmiṃ,<br>
avaṇṇo cassa rūhati.
</p><p><a id="p_18It_503" class="ms"></a><a class="sc" id="it76.5"></a>
Yādisaṃ kurute mittaṃ,<br> yādisaṃ cūpasevati;<br>
Sa ve tādisako hoti,<br>
sahavāso hi tādiso.
</p><p><a id="p_18It_504" class="ms"></a><a class="sc" id="it76.6"></a>
Sevamāno sevamānaṃ,<br> samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
Upalepabhayā dhīro,<br>
neva pāpasakhā siyā.
</p><p><a id="p_18It_505" class="ms"></a><a class="sc" id="it76.7"></a>
Pūtimacchaṃ kusaggena,<br> yo naro upanayhati;<br>
Kusāpi pūti vāyanti,<br>
evaṃ bālūpasevanā.
</p><p><a id="p_18It_506" class="ms"></a><a class="sc" id="it76.8"></a>
Tagarañca palāsena,<br> yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.
</p><p><a id="p_18It_507" class="ms"></a><a class="sc" id="it76.9"></a>
Tasmā pattapuṭasseva,<br> ñatvā sampākamattano;<br>
Asante nupaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.
</p>
</blockquote><p><a id="p_18It_508" class="ms"></a><a class="sc" id="it76.10"></a>
Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
</article></section><a class="previous" href="/it75/pi/">◀ Itivuttaka  75</a><a class="top" href="#"> ▲ TOP </a><a class="next" href="/it77/pi/">Itivuttaka  77 ▶</a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Tatiyavagga</div>
<div class="hidden">
Sukhapatthanāsutta</div>
</div>
</body></html>