<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>dhp1–​20:Pali</title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#heading1">1. Cakkhupālattheravatthu</a></li>
<li><a id="menu2" href="#heading2">2. Maṭṭhakuṇḍalīvatthu</a></li>
<li><a id="menu3" href="#heading3">3. Tissattheravatthu</a></li>
<li><a id="menu4" href="#heading4">4. Kāḷayakkhinīvatthu</a></li>
<li><a id="menu5" href="#heading5">5. Kosambakavatthu</a></li>
<li><a id="menu6" href="#heading6">6. Mahākāḷattheravatthu</a></li>
<li><a id="menu7" href="#heading7">7. Devadattavatthu</a></li>
<li><a id="menu8" href="#heading8">8. Sāriputtattheravatthu</a></li>
<li><a id="menu9" href="#heading9">9. Nandattheravatthu</a></li>
<li><a id="menu10" href="#heading10">10. Cundasūkarikavatthu</a></li>
<li><a id="menu11" href="#heading11">11. Dhammikaupāsakavatthu</a></li>
<li><a id="menu12" href="#heading12">12. Devadattavatthu</a></li>
<li><a id="menu13" href="#heading13">13. Sumanadevīvatthu</a></li>
<li><a id="menu14" href="#heading14">14. Dvesahāyakabhikkhuvatthu</a></li>
</ul></div>
</div><section id="vagga"><section class="sutta" id="1"><article><hgroup><h2><a href="#" id="s">Dhammapada 1–​20.</a></h2>
<h3>Yamakavagga</h3><h1><a id="heading1" href="#menu1">1. Cakkhupālattheravatthu</a></h1></hgroup><blockquote class="gatha"><p><a id="p_18Dh_2" class="ms"></a><a class="msdiv" id="msdiv1"></a><a class="sc" id="dhp1.1"></a> Manopubbaṅgamā dhammā,<br> manoseṭṭhā manomayā;<br>
Manasā ce paduṭṭhena,<br>
bhāsati vā karoti vā;<br>
Tato naṃ dukkhamanveti,<br>
cakkaṃva vahato padaṃ.
</p>
</blockquote></article></section><section class="sutta" id="2"><article><hgroup><h1><a id="heading2" href="#menu2">2. Maṭṭhakuṇḍalīvatthu</a></h1></hgroup><blockquote class="gatha"><p><a id="p_18Dh_3" class="ms"></a><a class="msdiv" id="msdiv2"></a><a class="sc" id="dhp2.1"></a>
Manopubbaṅgamā dhammā,<br> manoseṭṭhā manomayā;<br>
Manasā ce pasannena,<br>
bhāsati vā karoti vā;<br>
Tato naṃ sukhamanveti,<br>
chāyāva anapāyinī.
</p>
</blockquote></article></section><section class="sutta" id="3"><article><hgroup><h1><a id="heading3" href="#menu3">3. Tissattheravatthu</a></h1></hgroup><blockquote class="gatha"><p><a id="p_18Dh_4" class="ms"></a><a class="msdiv" id="msdiv3"></a><a class="sc" id="dhp3.1"></a>
Akkocchi maṃ avadhi maṃ,<br> ajini maṃ ahāsi me;<br>
Ye ca taṃ upanayhanti,<br>
veraṃ tesaṃ na sammati.
</p><p><a id="p_18Dh_5" class="ms"></a><a class="msdiv" id="msdiv4"></a><a class="sc" id="dhp3.2"></a>
Akkocchi maṃ avadhi maṃ,<br> ajini maṃ ahāsi me;<br>
Ye ca taṃ nupanayhanti,<br>
veraṃ tesūpasammati.
</p>
</blockquote></article></section><section class="sutta" id="4"><article><hgroup><h1><a id="heading4" href="#menu4">4. Kāḷayakkhinīvatthu</a></h1></hgroup><blockquote class="gatha"><p><a id="p_18Dh_6" class="ms"></a><a class="msdiv" id="msdiv5"></a><a class="sc" id="dhp4.1"></a>
Na hi verena verāni,<br> sammantīdha kudācanaṃ;<br>
Averena ca sammanti,<br>
esa dhammo sanantano.
</p>
</blockquote></article></section><section class="sutta" id="5"><article><hgroup><h1><a id="heading5" href="#menu5">5. Kosambakavatthu</a></h1></hgroup><blockquote class="gatha"><p><a id="p_18Dh_7" class="ms"></a><a class="msdiv" id="msdiv6"></a><a class="sc" id="dhp5.1"></a>
Pare ca na vijānanti,<br> mayamettha yamāmase;<br>
Ye ca tattha vijānanti,<br>
tato sammanti medhagā.
</p>
</blockquote></article></section><section class="sutta" id="6"><article><hgroup><h1><a id="heading6" href="#menu6">6. Mahākāḷattheravatthu</a></h1></hgroup><blockquote class="gatha"><p><a id="p_18Dh_8" class="ms"></a><a class="msdiv" id="msdiv7"></a><a class="sc" id="dhp6.1"></a>
Subhānupassiṃ viharantaṃ,<br> indriyesu asaṃvutaṃ;<br>
Bhojanamhi cāmattaññuṃ,<br>
kusītaṃ hīnavīriyaṃ;<br>
Taṃ ve pasahati māro,<br>
vāto rukkhaṃva dubbalaṃ.
</p><p><a id="p_18Dh_9" class="ms"></a><a class="msdiv" id="msdiv8"></a><a class="sc" id="dhp6.2"></a>
Asubhānupassiṃ viharantaṃ,<br> Indriyesu susaṃvutaṃ;<br>
Bhojanamhi ca mattaññuṃ,<br>
Saddhaṃ āraddhavīriyaṃ;<br>
Taṃ ve nappasahati māro,<br>
Vāto selaṃva pabbataṃ.
</p>
</blockquote></article></section><section class="sutta" id="7"><article><hgroup><h1><a id="heading7" href="#menu7">7. Devadattavatthu</a></h1></hgroup><blockquote class="gatha"><p><a id="p_18Dh_10" class="ms"></a><a class="msdiv" id="msdiv9"></a><a class="sc" id="dhp7.1"></a>
Anikkasāvo kāsāvaṃ,<br> yo vatthaṃ paridahissati;<br>
Apeto damasaccena,<br>
na so kāsāvamarahati.
</p><p><a id="p_18Dh_11" class="ms"></a><a class="msdiv" id="msdiv10"></a><a class="sc" id="dhp7.2"></a>
Yo ca vantakasāvassa,<br> sīlesu susamāhito;<br>
Upeto damasaccena,<br>
sa ve kāsāvamarahati.
</p>
</blockquote></article></section><section class="sutta" id="8"><article><hgroup><h1><a id="heading8" href="#menu8">8. Sāriputtattheravatthu</a></h1></hgroup><blockquote class="gatha"><p><a id="p_18Dh_12" class="ms"></a><a class="msdiv" id="msdiv11"></a><a class="sc" id="dhp8.1"></a>
Asāre sāramatino,<br> sāre cāsāradassino;<br>
Te sāraṃ nādhigacchanti,<br>
micchāsaṅkappagocarā.
</p><p><a id="p_18Dh_13" class="ms"></a><a class="msdiv" id="msdiv12"></a><a class="sc" id="dhp8.2"></a>
Sārañca sārato ñatvā,<br> asārañca asārato;<br>
Te sāraṃ adhigacchanti,<br>
sammāsaṅkappagocarā.
</p>
</blockquote></article></section><section class="sutta" id="9"><article><hgroup><h1><a id="heading9" href="#menu9">9. Nandattheravatthu</a></h1></hgroup><blockquote class="gatha"><p><a id="p_18Dh_14" class="ms"></a><a class="msdiv" id="msdiv13"></a><a class="sc" id="dhp9.1"></a>
Yathā agāraṃ ducchannaṃ,<br> vuṭṭhī samativijjhati;<br>
Evaṃ abhāvitaṃ cittaṃ,<br>
rāgo samativijjhati.
</p><p><a id="p_18Dh_15" class="ms"></a><a class="msdiv" id="msdiv14"></a><a class="sc" id="dhp9.2"></a>
Yathā agāraṃ suchannaṃ,<br> vuṭṭhī na samativijjhati;<br>
Evaṃ subhāvitaṃ cittaṃ,<br>
rāgo na samativijjhati.
</p>
</blockquote></article></section><section class="sutta" id="10"><article><hgroup><h1><a id="heading10" href="#menu10">10. Cundasūkarikavatthu</a></h1></hgroup><blockquote class="gatha"><p><a id="p_18Dh_16" class="ms"></a><a class="msdiv" id="msdiv15"></a><a class="sc" id="dhp10.1"></a>
Idha socati pecca socati,<br> Pāpakārī ubhayattha socati;<br>
So socati so vihaññati,<br>
Disvā kammakiliṭṭhamattano.
</p>
</blockquote></article></section><section class="sutta" id="11"><article><hgroup><h1><a id="heading11" href="#menu11">11. Dhammikaupāsakavatthu</a></h1></hgroup><blockquote class="gatha"><p><a id="p_18Dh_17" class="ms"></a><a class="msdiv" id="msdiv16"></a><a class="sc" id="dhp11.1"></a>
Idha modati pecca modati,<br> Katapuñño ubhayattha modati;<br>
So modati so pamodati,<br>
Disvā kammavisuddhimattano.
</p>
</blockquote></article></section><section class="sutta" id="12"><article><hgroup><h1><a id="heading12" href="#menu12">12. Devadattavatthu</a></h1></hgroup><blockquote class="gatha"><p><a id="p_18Dh_18" class="ms"></a><a class="msdiv" id="msdiv17"></a><a class="sc" id="dhp12.1"></a>
Idha tappati pecca tappati,<br> Pāpakārī ubhayattha tappati;
<br><span class="dquo">“</span> Pāpaṃ me katan”ti tappati,<br> Bhiyyo tappati duggatiṃ gato.
</p>
</blockquote></article></section><section class="sutta" id="13"><article><hgroup><h1><a id="heading13" href="#menu13">13. Sumanadevīvatthu</a></h1></hgroup><blockquote class="gatha"><p><a id="p_18Dh_19" class="ms"></a><a class="msdiv" id="msdiv18"></a><a class="sc" id="dhp13.1"></a>
Idha nandati pecca nandati,<br> Katapuñño ubhayattha nandati;
<br><span class="dquo">“</span> Puññaṃ me katan”ti nandati,<br> Bhiyyo nandati suggatiṃ gato.
</p>
</blockquote></article></section><section class="sutta" id="14"><article><hgroup><h1><a id="heading14" href="#menu14">14. Dvesahāyakabhikkhuvatthu</a></h1></hgroup><blockquote class="gatha"><p><a id="p_18Dh_20" class="ms"></a><a class="msdiv" id="msdiv19"></a><a class="sc" id="dhp14.1"></a>
Bahumpi ce saṃhita bhāsamāno,<br> Na takkaro hoti naro pamatto;<br>
Gopova gāvo gaṇayaṃ paresaṃ,<br>
Na bhāgavā sāmaññassa hoti.
</p><p><a id="p_18Dh_21" class="ms"></a><a class="msdiv" id="msdiv20"></a><a class="sc" id="dhp14.2"></a>
Appampi ce saṃhita bhāsamāno,<br> Dhammassa hoti anudhammacārī;<br>
Rāgañca dosañca pahāya mohaṃ,<br>
Sammappajāno suvimuttacitto;<br>
Anupādiyāno idha vā huraṃ vā,<br>
Sa bhāgavā sāmaññassa hoti.
</p>
</blockquote>
<p class="endsection">Yamakavaggo paṭhamo.</p><a href="#" class="top">▲ TOP</a>
<a href="../../dhp21-32/pi/" rel="prefetch" class="next">Dhammapada 21–​32 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Yamakavagga</div>
<div class="hidden">
Cakkhupālattheravatthu</div>
</div>
</body></html>