<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#an6.1">1. Paṭhamaāhuneyyasutta</a></li>
<li><a id="menu2" href="#an6.2">2. Dutiyaāhuneyyasutta</a></li>
<li><a id="menu3" href="#an6.3">3. Indriyasutta</a></li>
<li><a id="menu4" href="#an6.4">4. Balasutta</a></li>
<li><a id="menu5" href="#an6.5">5. Paṭhamaājānīyasutta</a></li>
<li><a id="menu6" href="#an6.6">6. Dutiyaājānīyasutta</a></li>
<li><a id="menu7" href="#an6.7">7. Tatiyaājānīyasutta</a></li>
<li><a id="menu8" href="#an6.8">8. Anuttariyasutta</a></li>
<li><a id="menu9" href="#an6.9">9. Anussatiṭṭhānasutta</a></li>
<li><a id="menu10" href="#an6.10">10. Mahānāmasutta</a></li>
</ul></div>
</div>
<section id="vagga"><section class="sutta" id="1"><article><hgroup id="an6.1"><h2>Aṅguttara Nikāya 6</h2> <h3>1. Āhuneyyavagga</h3><h1><a href="#menu">1. Paṭhamaāhuneyyasutta</a></h1></hgroup><p><a id="p_16A6_2" class="ms"></a><a class="msdiv" id="msdiv1"></a><a class="sc" id="an6.1.1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi:  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca: </p><p><a id="p_16A6_3" class="ms"></a><a class="sc" id="an6.1.2"></a>
“Chahi, bhikkhave, dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Katamehi chahi? Idha, bhikkhave, bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno. Sotena saddaṃ sutvā … ghānena gandhaṃ ghāyitvā … jivhāya rasaṃ sāyitvā … kāyena phoṭṭhabbaṃ phusitvā … manasā dhammaṃ viññāya neva sumano hoti na dummano, upekkhako viharati sato sampajāno. Imehi kho, bhikkhave, chahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.</p><p><a id="p_16A6_4" class="ms"></a><a class="sc" id="an6.1.3"></a>
Idamavoca bhagavā. Attamanā te bhikkhū bhagavato bhāsitaṃ abhinandunti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="an6.2"><h1><a href="#menu">2. Dutiyaāhuneyyasutta</a></h1></hgroup><p><a id="p_16A6_6" class="ms"></a><a class="msdiv" id="msdiv2"></a><a class="sc" id="an6.2.1"></a>
“Chahi, bhikkhave, dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi chahi? Idha, bhikkhave, bhikkhu anekavihitaṃ iddhividhaṃ paccanubhoti–  ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ; tirokuṭṭaṃ tiropākāraṃ tiropabbataṃ asajjamāno gacchati, seyyathāpi ākāse; pathaviyāpi ummujjanimujjaṃ karoti, seyyathāpi udake; udakepi abhijjamāne gacchati, seyyathāpi pathaviyaṃ; ākāsepi pallaṅkena kamati, seyyathāpi pakkhī sakuṇo; imepi candimasūriye evaṃmahiddhike evaṃmahānubhāve pāṇinā parimasati parimajjati; yāva brahmalokāpi kāyena vasaṃ vatteti. <span class="brnum">(1)</span></p><p><a id="p_16A6_7" class="ms"></a><a class="sc" id="an6.2.2"></a>
Dibbāya, sotadhātuyā visuddhāya atikkantamānusikāya ubho sadde suṇāti–  dibbe ca mānuse ca, ye dūre santike ca. <span class="brnum">(2)</span></p><p><a id="p_16A6_8" class="ms"></a><a class="sc" id="an6.2.3"></a>
Parasattānaṃ parapuggalānaṃ cetasā ceto paricca pajānāti. Sarāgaṃ vā cittaṃ sarāgaṃ cittanti pajānāti, vītarāgaṃ vā cittaṃ … sadosaṃ vā cittaṃ … vītadosaṃ vā cittaṃ … samohaṃ vā cittaṃ … vītamohaṃ vā cittaṃ … saṃkhittaṃ vā cittaṃ … vikkhittaṃ vā cittaṃ … mahaggataṃ vā cittaṃ … amahaggataṃ vā cittaṃ … sauttaraṃ vā cittaṃ … anuttaraṃ vā cittaṃ … samāhitaṃ vā cittaṃ … asamāhitaṃ vā cittaṃ … vimuttaṃ vā cittaṃ … avimuttaṃ vā cittaṃ avimuttaṃ cittanti pajānāti. <span class="brnum">(3)</span></p><p><a id="p_16A6_9" class="ms"></a><a class="sc" id="an6.2.4"></a>
Anekavihitaṃ pubbenivāsaṃ anussarati, seyyathidaṃ–  ekampi jātiṃ dvepi jātiyo … pe …. Iti sākāraṃ sauddesaṃ anekavihitaṃ pubbenivāsaṃ anussarati. <span class="brnum">(4)</span></p><p><a id="p_16A6_10" class="ms"></a><a class="sc" id="an6.2.5"></a>
Dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti:  ‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchā­diṭṭhi­kamma­samā­dānā, te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā, te kāyassa bhedā paraṃ maraṇā sugatiṃ saggaṃ lokaṃ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. <span class="brnum">(5)</span></p><p><a id="p_16A6_11" class="ms"></a><a class="sc" id="an6.2.6"></a>
Āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. <span class="brnum">(6)</span></p><p><a id="p_16A6_12" class="ms"></a><a class="sc" id="an6.2.7"></a>
Imehi kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="an6.3"><h1><a href="#menu">3. Indriyasutta</a></h1></hgroup><p><a id="p_16A6_14" class="ms"></a><a class="msdiv" id="msdiv3"></a><a class="sc" id="an6.3.1"></a>
“Chahi, bhikkhave, dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi chahi? Saddhindriyena, vīriyindriyena, satindriyena, samādhindriyena, paññindriyena, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, chahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="an6.4"><h1><a href="#menu">4. Balasutta</a></h1></hgroup><p><a id="p_16A6_16" class="ms"></a><a class="msdiv" id="msdiv4"></a><a class="sc" id="an6.4.1"></a>
“Chahi, bhikkhave, dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi chahi? Saddhābalena, vīriyabalena, satibalena, samādhibalena, paññābalena, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Imehi kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="an6.5"><h1><a href="#menu">5. Paṭhamaājānīyasutta</a></h1></hgroup><p><a id="p_16A6_18" class="ms"></a><a class="msdiv" id="msdiv5"></a><a class="sc" id="an6.5.1"></a>
“Chahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.</p><p><a id="p_16A6_19" class="ms"></a><a class="sc" id="an6.5.2"></a>
Katamehi chahi? Idha, bhikkhave, rañño bhadro assājānīyo khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ, vaṇṇasampanno ca hoti. Imehi kho, bhikkhave, chahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.</p><p><a id="p_16A6_20" class="ms"></a><a class="sc" id="an6.5.3"></a>
Evamevaṃ kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi chahi? Idha, bhikkhave, bhikkhu khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ, khamo dhammānaṃ. Imehi kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="an6.6"><h1><a href="#menu">6. Dutiyaājānīyasutta</a></h1></hgroup><p><a id="p_16A6_22" class="ms"></a><a class="msdiv" id="msdiv6"></a><a class="sc" id="an6.6.1"></a>
“Chahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. Katamehi chahi? Idha, bhikkhave, rañño bhadro assājānīyo khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ, balasampanno ca hoti. Imehi kho, bhikkhave, chahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.</p><p><a id="p_16A6_23" class="ms"></a><a class="sc" id="an6.6.2"></a>
Evamevaṃ kho, bhikkhave, chahi dhammehi samannāgato bhikkhu āhuneyyo … pe … anuttaraṃ puññakkhettaṃ lokassa. Katamehi chahi? Idha, bhikkhave, bhikkhu khamo hoti rūpānaṃ … pe … khamo dhammānaṃ. Imehi kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="an6.7"><h1><a href="#menu">7. Tatiyaājānīyasutta</a></h1></hgroup><p><a id="p_16A6_25" class="ms"></a><a class="msdiv" id="msdiv7"></a><a class="sc" id="an6.7.1"></a>
“Chahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. Katamehi chahi? Idha, bhikkhave, rañño bhadro assājānīyo khamo hoti rūpānaṃ, khamo saddānaṃ, khamo gandhānaṃ, khamo rasānaṃ, khamo phoṭṭhabbānaṃ, javasampanno ca hoti. Imehi kho, bhikkhave, chahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.</p><p><a id="p_16A6_26" class="ms"></a><a class="sc" id="an6.7.2"></a>
Evamevaṃ kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassa. Katamehi chahi? Idha, bhikkhave, bhikkhu khamo hoti rūpānaṃ … pe … khamo dhammānaṃ. Imehi kho, bhikkhave, chahi dhammehi samannāgato bhikkhu āhuneyyo hoti … pe … anuttaraṃ puññakkhettaṃ lokassā”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="an6.8"><h1><a href="#menu">8. Anuttariyasutta</a></h1></hgroup><p><a id="p_16A6_28" class="ms"></a><a class="msdiv" id="msdiv8"></a><a class="sc" id="an6.8.1"></a>
“Chayimāni, bhikkhave, anuttariyāni. Katamāni cha? Dassanānuttariyaṃ, savanānuttariyaṃ, lābhānuttariyaṃ, sikkhānuttariyaṃ, pāricariyānuttariyaṃ, anussatānuttariyaṃ. Imāni kho, bhikkhave, cha anuttariyānī”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="an6.9"><h1><a href="#menu">9. Anussatiṭṭhānasutta</a></h1></hgroup><p><a id="p_16A6_30" class="ms"></a><a class="msdiv" id="msdiv9"></a><a class="sc" id="an6.9.1"></a>
“Chayimāni, bhikkhave, anussatiṭṭhānāni. Katamāni cha? Buddhānussati, dhammānussati, saṃghānussati, sīlānussati, cāgānussati, devatānussati. Imāni kho, bhikkhave, cha anussatiṭṭhānānī”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="an6.10"><h1><a href="#menu">10. Mahānāmasutta</a></h1></hgroup><p><a id="p_16A6_32" class="ms"></a><a class="msdiv" id="msdiv10"></a><a class="sc" id="an6.10.1"></a>
Ekaṃ samayaṃ bhagavā sakkesu viharati kapilavatthusmiṃ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno, kho mahānāmo sakko bhagavantaṃ etadavoca:  “yo so, bhante, ariyasāvako āgataphalo viññātasāsano, so katamena vihārena bahulaṃ viharatī”ti?</p><p><a id="p_16A6_33" class="ms"></a><a class="sc" id="an6.10.2"></a>
“Yo so, mahānāma, ariyasāvako āgataphalo viññātasāsano, so iminā vihārena bahulaṃ viharati. Idha, mahānāma, ariyasāvako tathāgataṃ anussarati:  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Yasmiṃ, mahānāma, samaye ariyasāvako tathāgataṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti tathāgataṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno buddhānussatiṃ bhāveti’. <span class="brnum">(1)</span></p><p><a id="p_16A6_34" class="ms"></a><a class="sc" id="an6.10.3"></a>
Puna caparaṃ, mahānāma, ariyasāvako dhammaṃ anussarati:  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. Yasmiṃ, mahānāma, samaye ariyasāvako dhammaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti dhammaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno dhammānussatiṃ bhāveti’. <span class="brnum">(2)</span></p><p><a id="p_16A6_35" class="ms"></a><a class="sc" id="an6.10.4"></a>
Puna caparaṃ, mahānāma, ariyasāvako saṃghaṃ anussarati:  ‘suppaṭipanno bhagavato sāvakasaṃgho, ujuppaṭipanno bhagavato sāvakasaṃgho, ñāyappaṭipanno bhagavato sāvakasaṃgho, sāmīcippaṭipanno bhagavato sāvakasaṃgho, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. Yasmiṃ, mahānāma, samaye ariyasāvako saṃghaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti saṃghaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno saṃghānussatiṃ bhāveti’. <span class="brnum">(3)</span></p><p><a id="p_16A6_36" class="ms"></a><a class="sc" id="an6.10.5"></a>
Puna caparaṃ, mahānāma, ariyasāvako attano sīlāni anussarati akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni. Yasmiṃ, mahānāma, samaye ariyasāvako sīlaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti sīlaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno sīlānussatiṃ bhāveti’. <span class="brnum">(4)</span></p><p><a id="p_16A6_37" class="ms"></a><a class="sc" id="an6.10.6"></a>
Puna caparaṃ, mahānāma, ariyasāvako attano cāgaṃ anussarati:  ‘lābhā vata me, suladdhaṃ vata me. Yohaṃ macche­rama­lapa­riyuṭṭhi­tāya pajāya vigatamalamaccherena cetasā agāraṃ ajjhāvasāmi muttacāgo payatapāṇi vosaggarato yācayogo dānasaṃvibhāgarato’ti. Yasmiṃ, mahānāma, samaye ariyasāvako cāgaṃ anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti cāgaṃ ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno cāgānussatiṃ bhāveti’. <span class="brnum">(5)</span></p><p><a id="p_16A6_38" class="ms"></a><a class="sc" id="an6.10.7"></a>
Puna caparaṃ, mahānāma, ariyasāvako devatānussatiṃ bhāveti:  ‘santi devā cātumahārājikā, santi devā tāvatiṃsā, santi devā yāmā, santi devā tusitā, santi devā nimmānaratino, santi devā paranimmitavasavattino, santi devā brahmakāyikā, santi devā tatuttari. Yathārūpāya saddhāya samannāgatā tā devatā ito cutā tattha upapannā, mayhampi tathārūpā saddhā saṃvijjati. Yathārūpena sīlena samannāgatā tā devatā ito cutā tattha upapannā, mayhampi tathārūpaṃ sīlaṃ saṃvijjati. Yathārūpena sutena samannāgatā tā devatā ito cutā tattha upapannā, mayhampi tathārūpaṃ sutaṃ saṃvijjati. Yathārūpena cāgena samannāgatā tā devatā ito cutā tattha upapannā, mayhampi tathārūpo cāgo saṃvijjati. Yathārūpāya paññāya samannāgatā tā devatā ito cutā tattha upapannā, mayhampi tathārūpā paññā saṃvijjatī’ti. Yasmiṃ, mahānāma, samaye ariyasāvako attano ca tāsañca devatānaṃ saddhañca sīlañca sutañca cāgañca paññañca anussarati nevassa tasmiṃ samaye rāgapariyuṭṭhitaṃ cittaṃ hoti, na dosapariyuṭṭhitaṃ cittaṃ hoti, na mohapariyuṭṭhitaṃ cittaṃ hoti; ujugatamevassa tasmiṃ samaye cittaṃ hoti tā devatā ārabbha. Ujugatacitto kho pana, mahānāma, ariyasāvako labhati atthavedaṃ, labhati dhammavedaṃ, labhati dhammūpasaṃhitaṃ pāmojjaṃ. Pamuditassa pīti jāyati, pītimanassa kāyo passambhati, passaddhakāyo sukhaṃ vediyati, sukhino cittaṃ samādhiyati. Ayaṃ vuccati, mahānāma:  ‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṃ samāpanno devatānussatiṃ bhāveti’. <span class="brnum">(6)</span></p><p><a id="p_16A6_39" class="ms"></a><a class="sc" id="an6.10.8"></a>
Yo so, mahānāma, ariyasāvako āgataphalo viññātasāsano, so iminā vihārena bahulaṃ viharatī”ti.</p>
<p class="endsection">Dasamaṃ.</p>
<p class="endsection">Āhuneyyavaggo paṭhamo.</p><blockquote class="uddanagatha"><p><a id="p_16A6_43" class="ms"></a><a class="sc" id="an6.10.9"></a>
Dve āhuneyyā indriya,<br> balāni tayo ājānīyā;<br>
Anuttariya anussatī,<br>
mahānāmena te dasāti.
</p>
</blockquote><a href="../../an5.303-1152/pi/" rel="prev" class="previous">◀◀ Aṅguttara Nikāya 5.303–​1152</a><a href="#" class="top">▲ TOP</a>
<a href="../../an6.11-20/pi/" rel="prefetch" class="next">Aṅguttara Nikāya 6.11–​20 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Paṭhamapaṇṇāsaka</div>
<div class="hidden">
Āhuneyyavagga</div>
<div class="hidden">
Paṭhamaāhuneyyasutta</div>
</div>
</body></html>