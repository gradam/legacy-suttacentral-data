<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu11" href="#sn4.11">11. Pāsāṇasutta</a></li>
<li><a id="menu12" href="#sn4.12">12. Kinnusīhasutta</a></li>
<li><a id="menu13" href="#sn4.13">13. Sakalikasutta</a></li>
<li><a id="menu14" href="#sn4.14">14. Patirūpasutta</a></li>
<li><a id="menu15" href="#sn4.15">15. Mānasasutta</a></li>
<li><a id="menu16" href="#sn4.16">16. Pattasutta</a></li>
<li><a id="menu17" href="#sn4.17">17. Chaphassāyatanasutta</a></li>
<li><a id="menu18" href="#sn4.18">18. Piṇḍasutta</a></li>
<li><a id="menu19" href="#sn4.19">19. Kassakasutta</a></li>
<li><a id="menu20" href="#sn4.20">20. Rajjasutta</a></li>
</ul></div>
</div>
<section id="vagga"><section class="sutta" id="11"><article><hgroup id="sn4.11"><h2>Saṃyutta Nikāya 4</h2> <h3>2. Dutiyavagga</h3><h1><a href="#menu">11. Pāsāṇasutta</a></h1></hgroup><p><a id="p_12S1_823" class="ms"></a><a class="msdiv" id="msdiv147"></a><a class="sc" id="sn4.11.1"></a> Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi.</p><p><a id="p_12S1_824" class="ms"></a><a class="sc" id="sn4.11.2"></a>
Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_825" class="ms"></a><a class="sc" id="sn4.11.3"></a>
“Sacepi kevalaṃ sabbaṃ,<br> gijjhakūṭaṃ calessasi;<br>
Neva sammāvimuttānaṃ,<br>
buddhānaṃ atthi iñjitan”ti.
</p>
</blockquote><p><a id="p_12S1_826" class="ms"></a><a class="sc" id="sn4.11.4"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="12"><article><hgroup id="sn4.12"><h1><a href="#menu">12. Kinnusīhasutta</a></h1></hgroup><p><a id="p_12S1_827" class="ms"></a><a class="msdiv" id="msdiv148"></a><a class="sc" id="sn4.12.1"></a>
Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā mahatiyā parisāya parivuto dhammaṃ deseti.</p><p><a id="p_12S1_828" class="ms"></a><a class="sc" id="sn4.12.2"></a>
Atha kho mārassa pāpimato etadahosi:  “ayaṃ kho samaṇo gotamo mahatiyā parisāya parivuto dhammaṃ deseti. Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_829" class="ms"></a><a class="sc" id="sn4.12.3"></a>
“Kinnu sīhova nadasi,<br> parisāyaṃ visārado;<br>
Paṭimallo hi te atthi,<br>
vijitāvī nu maññasī”ti.
</p><p><a id="p_12S1_830" class="ms"></a><a class="sc" id="sn4.12.4"></a>
“Nadanti ve mahāvīrā,<br> parisāsu visāradā;<br>
Tathāgatā balappattā,<br>
tiṇṇā loke visattikan”ti.
</p>
</blockquote><p><a id="p_12S1_831" class="ms"></a><a class="sc" id="sn4.12.5"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="13"><article><hgroup id="sn4.13"><h1><a href="#menu">13. Sakalikasutta</a></h1></hgroup><p><a id="p_12S1_832" class="ms"></a><a class="msdiv" id="msdiv149"></a><a class="sc" id="sn4.13.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti, bhusā sudaṃ bhagavato vedanā vattanti sārīrikā dukkhā tibbā kharā kaṭukā asātā amanāpā. Tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi pāde pādaṃ accādhāya sato sampajāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_833" class="ms"></a><a class="sc" id="sn4.13.2"></a>
“Mandiyā nu kho sesi udāhu kāveyyamatto,<br> Atthā nu te sampacurā na santi;<br>
Eko vivitte sayanāsanamhi,<br>
Niddāmukho kimidaṃ soppase vā”ti.
</p><p><a id="p_12S1_834" class="ms"></a><a class="sc" id="sn4.13.3"></a>
“Na mandiyā sayāmi nāpi kāveyyamatto,<br> Atthaṃ sameccāhamapetasoko;<br>
Eko vivitte sayanāsanamhi,<br>
Sayāmahaṃ sabbabhūtānukampī.
</p><p><a id="p_12S1_835" class="ms"></a><a class="sc" id="sn4.13.4"></a>
Yesampi sallaṃ urasi paviṭṭhaṃ,<br> Muhuṃ muhuṃ hadayaṃ vedhamānaṃ;<br>
Tepīdha soppaṃ labhare sasallā,<br>
Tasmā ahaṃ na supe vītasallo.
</p><p><a id="p_12S1_836" class="ms"></a><a class="sc" id="sn4.13.5"></a>
Jaggaṃ na saṅke napi bhemi sottuṃ,<br> Rattindivā nānutapanti māmaṃ;<br>
Hāniṃ na passāmi kuhiñci loke,<br>
Tasmā supe sabbabhūtānukampī”ti.
</p>
</blockquote><p><a id="p_12S1_837" class="ms"></a><a class="sc" id="sn4.13.6"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="14"><article><hgroup id="sn4.14"><h1><a href="#menu">14. Patirūpasutta</a></h1></hgroup><p><a id="p_12S1_838" class="ms"></a><a class="msdiv" id="msdiv150"></a><a class="sc" id="sn4.14.1"></a>
Ekaṃ samayaṃ bhagavā kosalesu viharati ekasālāyaṃ brāhmaṇagāme. Tena kho pana samayena bhagavā mahatiyā gihiparisāya parivuto dhammaṃ deseti.</p><p><a id="p_12S1_839" class="ms"></a><a class="sc" id="sn4.14.2"></a>
Atha kho mārassa pāpimato etadahosi:  “ayaṃ kho samaṇo gotamo mahatiyā gihiparisāya parivuto dhammaṃ deseti. Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_840" class="ms"></a><a class="sc" id="sn4.14.3"></a>
“Netaṃ tava patirūpaṃ,<br> yadaññamanusāsasi;<br>
Anurodhavirodhesu,<br>
mā sajjittho tadācaran”ti.
</p><p><a id="p_12S1_841" class="ms"></a><a class="sc" id="sn4.14.4"></a>
“Hitānukampī sambuddho,<br> yadaññamanusāsati;<br>
Anurodhavirodhehi,<br>
vippamutto tathāgato”ti.
</p>
</blockquote><p><a id="p_12S1_842" class="ms"></a><a class="sc" id="sn4.14.5"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="15"><article><hgroup id="sn4.15"><h1><a href="#menu">15. Mānasasutta</a></h1></hgroup><p><a id="p_12S1_843" class="ms"></a><a class="msdiv" id="msdiv151"></a><a class="sc" id="sn4.15.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_844" class="ms"></a><a class="sc" id="sn4.15.2"></a>
“Antalikkhacaro pāso,<br> yvāyaṃ carati mānaso;<br>
Tena taṃ bādhayissāmi,<br>
na me samaṇa mokkhasī”ti.
</p><p><a id="p_12S1_845" class="ms"></a><a class="sc" id="sn4.15.3"></a>
“Rūpā saddā rasā gandhā,<br> Phoṭṭhabbā ca manoramā;<br>
Ettha me vigato chando,<br>
Nihato tvamasi antakā”ti.
</p>
</blockquote><p><a id="p_12S1_846" class="ms"></a><a class="sc" id="sn4.15.4"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="16"><article><hgroup id="sn4.16"><h1><a href="#menu">16. Pattasutta</a></h1></hgroup><p><a id="p_12S1_847" class="ms"></a><a class="msdiv" id="msdiv152"></a><a class="sc" id="sn4.16.1"></a>
Sāvatthinidānaṃ. Tena kho pana samayena bhagavā pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.</p><p><a id="p_12S1_848" class="ms"></a><a class="sc" id="sn4.16.2"></a>
Atha kho mārassa pāpimato etadahosi:  “ayaṃ kho samaṇo gotamo pañcannaṃ upādānakkhandhānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti.</p><p><a id="p_12S1_849" class="ms"></a><a class="sc" id="sn4.16.3"></a>
Tena kho pana samayena sambahulā pattā abbhokāse nikkhittā honti. Atha kho māro pāpimā balībaddavaṇṇaṃ abhinimminitvā yena te pattā tenupasaṅkami. Atha kho aññataro bhikkhu aññataraṃ bhikkhuṃ etadavoca:  “bhikkhu bhikkhu, eso balībaddo patte bhindeyyā”ti. Evaṃ vutte, bhagavā taṃ bhikkhuṃ etadavoca:  “na so, bhikkhu, balībaddo. Māro eso pāpimā tumhākaṃ vicakkhukammāya āgato”ti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_850" class="ms"></a><a class="sc" id="sn4.16.4"></a>
“Rūpaṃ vedayitaṃ saññā,<br> viññāṇaṃ yañca saṅkhataṃ;<br>
Nesohamasmi netaṃ me,<br>
evaṃ tattha virajjati.
</p><p><a id="p_12S1_851" class="ms"></a><a class="sc" id="sn4.16.5"></a>
Evaṃ virattaṃ khemattaṃ,<br> sabbasaṃyojanātigaṃ;<br>
Anvesaṃ sabbaṭṭhānesu,<br>
mārasenāpi nājjhagā”ti.
</p>
</blockquote><p><a id="p_12S1_852" class="ms"></a><a class="sc" id="sn4.16.6"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="17"><article><hgroup id="sn4.17"><h1><a href="#menu">17. Chaphassāyatanasutta</a></h1></hgroup><p><a id="p_12S1_853" class="ms"></a><a class="msdiv" id="msdiv153"></a><a class="sc" id="sn4.17.1"></a>
Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho pana samayena bhagavā channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.</p><p><a id="p_12S1_854" class="ms"></a><a class="sc" id="sn4.17.2"></a>
Atha kho mārassa pāpimato etadahosi:  “ayaṃ kho samaṇo gotamo channaṃ phassāyatanānaṃ upādāya bhikkhūnaṃ dhammiyā kathāya sandasseti samādapeti samuttejeti sappahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavato avidūre mahantaṃ bhayabheravaṃ saddamakāsi, apissudaṃ pathavī maññe undrīyati. Atha kho aññataro bhikkhu aññataraṃ bhikkhuṃ etadavoca:  “bhikkhu bhikkhu, esā pathavī maññe undrīyatī”ti. Evaṃ vutte, bhagavā taṃ bhikkhuṃ etadavoca:  “nesā, bhikkhu, pathavī undrīyati. Māro eso pāpimā tumhākaṃ vicakkhukammāya āgato”ti. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi: </p><blockquote class="gatha"><p><a id="p_12S1_855" class="ms"></a><a class="sc" id="sn4.17.3"></a>
“Rūpā saddā rasā gandhā,<br> phassā dhammā ca kevalā;<br>
Etaṃ lokāmisaṃ ghoraṃ,<br>
ettha loko vimucchito.
</p><p><a id="p_12S1_856" class="ms"></a><a class="sc" id="sn4.17.4"></a>
Etañca samatikkamma,<br> sato buddhassa sāvako;<br>
Māradheyyaṃ atikkamma,<br>
ādiccova virocatī”ti.
</p>
</blockquote><p><a id="p_12S1_857" class="ms"></a><a class="sc" id="sn4.17.5"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="18"><article><hgroup id="sn4.18"><h1><a href="#menu">18. Piṇḍasutta</a></h1></hgroup><p><a id="p_12S1_858" class="ms"></a><a class="msdiv" id="msdiv154"></a><a class="sc" id="sn4.18.1"></a>
Ekaṃ samayaṃ bhagavā magadhesu viharati pañcasālāyaṃ brāhmaṇagāme. Tena kho pana samayena pañcasālāyaṃ brāhmaṇagāme kumārikānaṃ pāhunakāni bhavanti. Atha kho bhagavā pubbaṇhasamayaṃ nivāsetvā pattacīvaramādāya pañcasālaṃ brāhmaṇagāmaṃ piṇḍāya pāvisi. Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti:  “mā samaṇo gotamo piṇḍamalatthā”ti.</p><p><a id="p_12S1_859" class="ms"></a><a class="sc" id="sn4.18.2"></a>
Atha kho bhagavā yathādhotena pattena pañcasālaṃ brāhmaṇagāmaṃ piṇḍāya pāvisi tathādhotena pattena paṭikkami. Atha kho māro pāpimā yena bhagavā tenupasaṅkami; upasaṅkamitvā bhagavantaṃ etadavoca:  “api tvaṃ, samaṇa, piṇḍamalatthā”ti? “Tathā nu tvaṃ, pāpima, akāsi yathāhaṃ piṇḍaṃ na labheyyan”ti. “Tena hi, bhante, bhagavā dutiyampi pañcasālaṃ brāhmaṇagāmaṃ piṇḍāya pavisatu. Tathāhaṃ karissāmi yathā bhagavā piṇḍaṃ lacchatī”ti.</p><blockquote class="gatha"><p><a id="p_12S1_860" class="ms"></a><a class="sc" id="sn4.18.3"></a>
“Apuññaṃ pasavi māro,<br> āsajja naṃ tathāgataṃ;<br>
Kiṃ nu maññasi pāpima,<br>
na me pāpaṃ vipaccati.
</p><p><a id="p_12S1_861" class="ms"></a><a class="sc" id="sn4.18.4"></a>
Susukhaṃ vata jīvāma,<br> yesaṃ no natthi kiñcanaṃ;<br>
Pītibhakkhā bhavissāma,<br>
devā ābhassarā yathā”ti.
</p>
</blockquote><p><a id="p_12S1_862" class="ms"></a><a class="sc" id="sn4.18.5"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article></section><section class="sutta" id="19"><article><hgroup id="sn4.19"><h1><a href="#menu">19. Kassakasutta</a></h1></hgroup><p><a id="p_12S1_863" class="ms"></a><a class="msdiv" id="msdiv155"></a><a class="sc" id="sn4.19.1"></a>
Sāvatthinidānaṃ. Tena kho pana samayena bhagavā bhikkhūnaṃ nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti.</p><p><a id="p_12S1_864" class="ms"></a><a class="sc" id="sn4.19.2"></a>
Atha kho mārassa pāpimato etadahosi:  “ayaṃ kho samaṇo gotamo bhikkhūnaṃ nibbānapaṭisaṃyuttāya dhammiyā kathāya … pe … yannūnāhaṃ yena samaṇo gotamo tenupasaṅkameyyaṃ vicakkhukammāyā”ti. Atha kho māro pāpimā kassakavaṇṇaṃ abhinimminitvā mahantaṃ naṅgalaṃ khandhe karitvā dīghapācanayaṭṭhiṃ gahetvā haṭahaṭakeso sāṇasāṭinivattho kaddamamakkhitehi pādehi yena bhagavā tenupasaṅkami; upasaṅkamitvā bhagavantaṃ etadavoca:  “api, samaṇa, balībadde addasā”ti? “Kiṃ pana, pāpima, te balībaddehī”ti? “Mameva, samaṇa, cakkhu, mama rūpā, mama cakkhu­samphassa­viññā­ṇāya­tanaṃ. Kuhiṃ me, samaṇa, gantvā mokkhasi? Mameva, samaṇa, sotaṃ, mama saddā … pe … mameva, samaṇa, ghānaṃ, mama gandhā; mameva, samaṇa, jivhā, mama rasā; mameva, samaṇa, kāyo, mama phoṭṭhabbā; mameva, samaṇa, mano, mama dhammā, mama manosamphassa­viññā­ṇāya­tanaṃ. Kuhiṃ me, samaṇa, gantvā mokkhasī”ti?</p><p><a id="p_12S1_865" class="ms"></a><a class="sc" id="sn4.19.3"></a>
“Taveva, pāpima, cakkhu, tava rūpā, tava cakkhu­samphassa­viññā­ṇāya­tanaṃ. Yattha ca kho, pāpima, natthi cakkhu, natthi rūpā, natthi cakkhu­samphassa­viññā­ṇāya­tanaṃ, agati tava tattha, pāpima. Taveva, pāpima, sotaṃ, tava saddā, tava sotasamphassa­viññā­ṇāya­tanaṃ. Yattha ca kho, pāpima, natthi sotaṃ, natthi saddā, natthi sotasamphassa­viññā­ṇāya­tanaṃ, agati tava tattha, pāpima. Taveva, pāpima, ghānaṃ, tava gandhā, tava ghāna­samphassa­viññā­ṇāya­tanaṃ. Yattha ca kho, pāpima, natthi ghānaṃ, natthi gandhā, natthi ghāna­samphassa­viññā­ṇāya­tanaṃ, agati tava tattha, pāpima. Taveva, pāpima, jivhā, tava rasā, tava jivhā­samphassa­viññā­ṇāya­tanaṃ … pe … taveva, pāpima, kāyo, tava phoṭṭhabbā, tava kāyasamphassa­viññā­ṇāya­tanaṃ … pe … taveva, pāpima, mano, tava dhammā, tava manosamphassa­viññā­ṇāya­tanaṃ. Yattha ca kho, pāpima, natthi mano, natthi dhammā, natthi manosamphassa­viññā­ṇāya­tanaṃ, agati tava tattha, pāpimā”ti.</p><blockquote class="gatha"><p><a id="p_12S1_866" class="ms"></a><a class="sc" id="sn4.19.4"></a>
“Yaṃ vadanti mama yidanti,<br> ye vadanti mamanti ca;<br>
Ettha ce te mano atthi,<br>
na me samaṇa mokkhasī”ti.
</p><p><a id="p_12S1_867" class="ms"></a><a class="sc" id="sn4.19.5"></a>
“Yaṃ vadanti na taṃ mayhaṃ,<br> ye vadanti na te ahaṃ;<br>
Evaṃ pāpima jānāhi,<br>
na me maggampi dakkhasī”ti.
</p>
</blockquote><p><a id="p_12S1_868" class="ms"></a><a class="sc" id="sn4.19.6"></a>
Atha kho māro pāpimā … pe … tatthevantaradhāyīti.</p></article></section><section class="sutta" id="20"><article><hgroup id="sn4.20"><h1><a href="#menu">20. Rajjasutta</a></h1></hgroup><p><a id="p_12S1_869" class="ms"></a><a class="msdiv" id="msdiv156"></a><a class="sc" id="sn4.20.1"></a>
Ekaṃ samayaṃ bhagavā kosalesu viharati himavantapadese araññakuṭikāyaṃ. Atha kho bhagavato rahogatassa paṭisallīnassa evaṃ cetaso parivitakko udapādi:  “sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti?</p><p><a id="p_12S1_870" class="ms"></a><a class="sc" id="sn4.20.2"></a>
Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ etadavoca:  “kāretu, bhante, bhagavā rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā”ti. “Kiṃ pana me tvaṃ, pāpima, passasi yaṃ maṃ tvaṃ evaṃ vadesi:  ‘kāretu, bhante, bhagavā rajjaṃ, kāretu sugato, rajjaṃ ahanaṃ aghātayaṃ ajinaṃ ajāpayaṃ asocaṃ asocāpayaṃ dhammenā’”ti? “Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ tveva adhimucceyya suvaṇṇañca panassā”ti.</p><blockquote class="gatha"><p><a id="p_12S1_871" class="ms"></a><a class="sc" id="sn4.20.3"></a>
“Pabbatassa suvaṇṇassa,<br> jātarūpassa kevalo;<br>
Dvittāva nālamekassa,<br>
iti vidvā samañcare.
</p><p><a id="p_12S1_872" class="ms"></a><a class="sc" id="sn4.20.4"></a>
Yo dukkhamaddakkhi yatonidānaṃ,<br> Kāmesu so jantu kathaṃ nameyya;<br>
Upadhiṃ viditvā saṅgoti loke,<br>
Tasseva jantu vinayāya sikkhe”ti.
</p>
</blockquote><p><a id="p_12S1_873" class="ms"></a><a class="sc" id="sn4.20.5"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p>
<p class="endsection">Dutiyo vaggo.</p><blockquote class="uddanagatha"><p><a id="p_12S1_876" class="ms"></a><a class="sc" id="sn4.20.6"></a>
Pāsāṇo sīho sakalikaṃ,<br> Patirūpañca mānasaṃ;<br>
Pattaṃ āyatanaṃ piṇḍaṃ,<br>
Kassakaṃ rajjena te dasāti.
</p>
</blockquote><a href="../../sn4.1-10/pi/" rel="prev" class="previous">◀ Saṃyutta Nikāya 4.1–​10</a><a href="#" class="top">▲ TOP</a>
<a href="../../sn4.21-25/pi/" rel="prefetch" class="next">Saṃyutta Nikāya 4.21–​25 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Mārasaṃyutta</div>
<div class="hidden">
Dutiyavagga</div>
<div class="hidden">
Pāsāṇasutta</div>
</div>
</body></html>