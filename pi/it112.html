<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it112:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it112"><h2>Itivuttaka 112</h2>
<h1>Lokasutta</h1></hgroup><p><a id="p_18It_832" class="ms"></a><a class="sc" id="it112.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_833" class="ms"></a><a class="sc" id="it112.2"></a>
“Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.</p><p><a id="p_18It_834" class="ms"></a><a class="sc" id="it112.3"></a>
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.</p><p><a id="p_18It_835" class="ms"></a><a class="sc" id="it112.4"></a>
Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.</p><p><a id="p_18It_836" class="ms"></a><a class="sc" id="it112.5"></a>
Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.</p><p><a id="p_18It_837" class="ms"></a><a class="sc" id="it112.6"></a>
Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_838" class="ms"></a><a class="sc" id="it112.7"></a>
“Sabbalokaṃ abhiññāya,<br> sabbaloke yathātathaṃ;<br>
Sabbalokavisaṃyutto,<br>
sabbaloke anūpayo.
</p><p><a id="p_18It_839" class="ms"></a><a class="sc" id="it112.8"></a>
Sa ve sabbābhibhū dhīro,<br> sabbaganthappamocano;<br>
Phuṭṭhāssa paramā santi,<br>
nibbānaṃ akutobhayaṃ.
</p><p><a id="p_18It_840" class="ms"></a><a class="sc" id="it112.9"></a>
Esa khīṇāsavo buddho,<br> anīgho chinnasaṃsayo;<br>
Sabbakammakkhayaṃ patto,<br>
vimutto upadhisaṅkhaye.
</p><p><a id="p_18It_841" class="ms"></a><a class="sc" id="it112.10"></a>
Esa so bhagavā buddho,<br> esa sīho anuttaro;<br>
Sadevakassa lokassa,<br>
brahmacakkaṃ pavattayi.
</p><p><a id="p_18It_842" class="ms"></a><a class="sc" id="it112.11"></a>
Iti devā manussā ca,<br> ye buddhaṃ saraṇaṃ gatā;<br>
Saṅgamma taṃ namassanti,<br>
mahantaṃ vītasāradaṃ.
</p><p><a id="p_18It_843" class="ms"></a><a class="sc" id="it112.12"></a>
Danto damayataṃ seṭṭho,<br> santo samayataṃ isi;<br>
Mutto mocayataṃ aggo,<br>
tiṇṇo tārayataṃ varo.
</p><p><a id="p_18It_844" class="ms"></a><a class="sc" id="it112.13"></a>
Iti hetaṃ namassanti,<br> mahantaṃ vītasāradaṃ;<br>
Sadevakasmiṃ lokasmiṃ,<br>
natthi te paṭipuggalo”ti.
</p>
</blockquote><p><a id="p_18It_845" class="ms"></a><a class="sc" id="it112.14"></a>
Ayampi attho vutto bhagavatā, iti me sutanti.</p>
<p class="endsection">Terasamaṃ.</p>
<p class="endsutta">Catukkanipāto niṭṭhito.</p><blockquote class="uddanagatha"><p><a id="p_18It_849" class="ms"></a><a class="sc" id="it112.15"></a>
Brāhmaṇasulabhā jānaṃ,<br> Samaṇasīlā taṇhā brahmā;<br>
Bahukārā kuhapurisā,<br>
Cara sampannalokena terasāti.
</p>
</blockquote><blockquote class="uddanagatha"><p><a id="p_18It_851" class="ms"></a><a class="sc" id="it112.16"></a>
Sattavisekanipātaṃ,<br> Dukkaṃ bāvīsasuttasaṅgahitaṃ;<br>
Samapaññāsamathatikaṃ,<br>
Terasa catukkañca iti yamidaṃ.
</p><p><a id="p_18It_852" class="ms"></a><a class="sc" id="it112.17"></a>
Dvidasuttarasuttasate,<br> Saṅgāyitvā samādahiṃsu purā;<br>
Arahanto ciraṭṭhitiyā,<br>
Tamāhu nāmena itivuttanti.
</p>
</blockquote>
<p class="endbook">Itivuttakapāḷi niṭṭhitā.</p>
</article></section><a class="previous" href="/it111/pi/">◀ Itivuttaka  111</a><a class="top" href="#"> ▲ TOP </a></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Catukkanipāta</div>
<div class="hidden">
Brāhmaṇadhammayāgavagga</div>
<div class="hidden">
Lokasutta</div>
</div>
</body></html>