<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn14.1">1. Dhātunānattasutta</a></li>
<li><a id="menu2" href="#sn14.2">2. Phassanānattasutta</a></li>
<li><a id="menu3" href="#sn14.3">3. Nophassanānattasutta</a></li>
<li><a id="menu4" href="#sn14.4">4. Vedanānānattasutta</a></li>
<li><a id="menu5" href="#sn14.5">5. Dutiyavedanānānattasutta</a></li>
<li><a id="menu6" href="#sn14.6">6. Bāhiradhātunānattasutta</a></li>
<li><a id="menu7" href="#sn14.7">7. Saññānānattasutta</a></li>
<li><a id="menu8" href="#sn14.8">8. Nopariyesanānānattasutta</a></li>
<li><a id="menu9" href="#sn14.9">9. Bāhiraphassanānattasutta</a></li>
<li><a id="menu10" href="#sn14.10">10. Dutiya­bāhi­raphassa­nānatta­sutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn14.1"><h2>Saṃyutta Nikāya 14</h2> <h3>1. Nānattavagga</h3><h1><a href="#menu">1. Dhātunānattasutta</a></h1></hgroup><p><a id="p_12S2_643" class="ms"></a><a class="msdiv" id="msdiv85"></a><a class="sc" id="sn14.1.1"></a> Sāvatthiyaṃ viharati. “Dhātunānattaṃ vo, bhikkhave, desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca: </p><p><a id="p_12S2_644" class="ms"></a><a class="sc" id="sn14.1.2"></a>
“Katamañca, bhikkhave, dhātunānattaṃ? Cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu–  idaṃ vuccati, bhikkhave, dhātunānattan”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn14.2"><h1><a href="#menu">2. Phassanānattasutta</a></h1></hgroup><p><a id="p_12S2_646" class="ms"></a><a class="msdiv" id="msdiv86"></a><a class="sc" id="sn14.2.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ. Katamañca, bhikkhave, dhātunānattaṃ? Cakkhudhātu sotadhātu ghānadhātu jivhādhātu kāyadhātu manodhātu–  idaṃ vuccati, bhikkhave, dhātunānattaṃ.</p><p><a id="p_12S2_647" class="ms"></a><a class="sc" id="sn14.2.2"></a>
Kathañca, bhikkhave, dhātunānattaṃ paṭicca uppajjati phassanānattaṃ? Cakkhudhātuṃ, bhikkhave, paṭicca uppajjati cakkhusamphasso. Sotadhātuṃ paṭicca … ghānadhātuṃ paṭicca … jivhādhātuṃ paṭicca … kāyadhātuṃ paṭicca … manodhātuṃ paṭicca uppajjati manosamphasso. Evaṃ kho, bhikkhave, dhātunānattaṃ paṭicca uppajjati phassanānattan”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn14.3"><h1><a href="#menu">3. Nophassanānattasutta</a></h1></hgroup><p><a id="p_12S2_649" class="ms"></a><a class="msdiv" id="msdiv87"></a><a class="sc" id="sn14.3.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ. Katamañca, bhikkhave, dhātunānattaṃ? Cakkhudhātu … pe … manodhātu–  idaṃ vuccati, bhikkhave, dhātunānattaṃ.</p><p><a id="p_12S2_650" class="ms"></a><a class="sc" id="sn14.3.2"></a>
Kathañca, bhikkhave, dhātunānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ? Cakkhudhātuṃ, bhikkhave, paṭicca uppajjati cakkhusamphasso, no cakkhusamphassaṃ paṭicca uppajjati cakkhudhātu … pe … manodhātuṃ paṭicca uppajjati manosamphasso, no manosamphassaṃ paṭicca uppajjati manodhātu. Evaṃ kho, bhikkhave, dhātunānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattan”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn14.4"><h1><a href="#menu">4. Vedanānānattasutta</a></h1></hgroup><p><a id="p_12S2_652" class="ms"></a><a class="msdiv" id="msdiv88"></a><a class="sc" id="sn14.4.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ, phassanānattaṃ paṭicca uppajjati vedanānānattaṃ. Katamañca, bhikkhave, dhātunānattaṃ? Cakkhudhātu … pe … manodhātu–  idaṃ vuccati, bhikkhave, dhātunānattaṃ.</p><p><a id="p_12S2_653" class="ms"></a><a class="sc" id="sn14.4.2"></a>
Kathañca, bhikkhave, dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ? Cakkhudhātuṃ, bhikkhave, paṭicca uppajjati cakkhusamphasso, cakkhusamphassaṃ paṭicca uppajjati cakkhusamphassajā vedanā … pe … manodhātuṃ paṭicca uppajjati manosamphasso, manosamphassaṃ paṭicca uppajjati manosamphassajā vedanā. Evaṃ kho, bhikkhave, dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattan”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn14.5"><h1><a href="#menu">5. Dutiyavedanānānattasutta</a></h1></hgroup><p><a id="p_12S2_655" class="ms"></a><a class="msdiv" id="msdiv89"></a><a class="sc" id="sn14.5.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, no vedanānānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ. Katamañca, bhikkhave, dhātunānattaṃ? Cakkhudhātu … pe … manodhātu–  idaṃ vuccati, bhikkhave, dhātunānattaṃ.</p><p><a id="p_12S2_656" class="ms"></a><a class="sc" id="sn14.5.2"></a>
Kathañca, bhikkhave, dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, no vedanānānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattaṃ? Cakkhudhātuṃ, bhikkhave, paṭicca uppajjati cakkhusamphasso, cakkhusamphassaṃ paṭicca uppajjati cakkhusamphassajā vedanā, no cakkhusamphassajaṃ vedanaṃ paṭicca uppajjati cakkhusamphasso, no cakkhusamphassaṃ paṭicca uppajjati cakkhudhātu … pe … manodhātuṃ paṭicca uppajjati manosamphasso, manosamphassaṃ paṭicca uppajjati manosamphassajā vedanā, no manosamphassajaṃ vedanaṃ paṭicca uppajjati manosamphasso, no manosamphassaṃ paṭicca uppajjati manodhātu. Evaṃ kho, bhikkhave, dhātunānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, no vedanānānattaṃ paṭicca uppajjati phassanānattaṃ, no phassanānattaṃ paṭicca uppajjati dhātunānattan”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn14.6"><h1><a href="#menu">6. Bāhiradhātunānattasutta</a></h1></hgroup><p><a id="p_12S2_658" class="ms"></a><a class="msdiv" id="msdiv90"></a><a class="sc" id="sn14.6.1"></a>
Sāvatthiyaṃ viharati. “Dhātunānattaṃ vo, bhikkhave, desessāmi. Taṃ suṇātha … pe … katamañca, bhikkhave, dhātunānattaṃ? Rūpadhātu saddadhātu gandhadhātu rasadhātu phoṭṭhabbadhātu dhammadhātu–  idaṃ vuccati, bhikkhave, dhātunānattan”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn14.7"><h1><a href="#menu">7. Saññānānattasutta</a></h1></hgroup><p><a id="p_12S2_660" class="ms"></a><a class="msdiv" id="msdiv91"></a><a class="sc" id="sn14.7.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ. Katamañca, bhikkhave, dhātunānattaṃ? Rūpadhātu … pe … dhammadhātu–  idaṃ vuccati, bhikkhave, dhātunānattaṃ.</p><p><a id="p_12S2_661" class="ms"></a><a class="sc" id="sn14.7.2"></a>
Kathañca, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ?</p><p><a id="p_12S2_662" class="ms"></a><a class="sc" id="sn14.7.3"></a>
Rūpadhātuṃ, bhikkhave, paṭicca uppajjati rūpasaññā, rūpasaññaṃ paṭicca uppajjati rūpasaṅkappo, rūpasaṅkappaṃ paṭicca uppajjati rūpacchando, rūpacchandaṃ paṭicca uppajjati rūpapariḷāho, rūpapariḷāhaṃ paṭicca uppajjati rūpapariyesanā … pe … dhammadhātuṃ paṭicca uppajjati dhammasaññā, dhammasaññaṃ paṭicca uppajjati dhammasaṅkappo, dhammasaṅkappaṃ paṭicca uppajjati dhammacchando, dhammacchandaṃ paṭicca uppajjati dhammapariḷāho, dhammapariḷāhaṃ paṭicca uppajjati dhammapariyesanā.</p><p><a id="p_12S2_663" class="ms"></a><a class="sc" id="sn14.7.4"></a>
Evaṃ, kho, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattan”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn14.8"><h1><a href="#menu">8. Nopariyesanānānattasutta</a></h1></hgroup><p><a id="p_12S2_665" class="ms"></a><a class="msdiv" id="msdiv92"></a><a class="sc" id="sn14.8.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ; no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattaṃ. Katamañca, bhikkhave, dhātunānattaṃ? Rūpadhātu … pe … dhammadhātu–  idaṃ vuccati, bhikkhave, dhātunānattaṃ.</p><p><a id="p_12S2_666" class="ms"></a><a class="sc" id="sn14.8.2"></a>
Kathañca, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati … pe … pariyesanānānattaṃ; no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattaṃ?</p><p><a id="p_12S2_667" class="ms"></a><a class="sc" id="sn14.8.3"></a>
Rūpadhātuṃ, bhikkhave, paṭicca uppajjati rūpasaññā … pe … dhammadhātuṃ paṭicca uppajjati dhammasaññā, dhammasaññaṃ paṭicca uppajjati … pe … dhammapariyesanā; no dhammapariyesanaṃ paṭicca uppajjati dhammapariḷāho, no dhammapariḷāhaṃ paṭicca uppajjati dhammacchando, no dhammacchandaṃ paṭicca uppajjati dhammasaṅkappo, no dhammasaṅkappaṃ paṭicca uppajjati dhammasaññā, no dhammasaññaṃ paṭicca uppajjati dhammadhātu.</p><p><a id="p_12S2_668" class="ms"></a><a class="sc" id="sn14.8.4"></a>
Evaṃ kho, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati … pe … pariyesanānānattaṃ; no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattan”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn14.9"><h1><a href="#menu">9. Bāhiraphassanānattasutta</a></h1></hgroup><p><a id="p_12S2_670" class="ms"></a><a class="msdiv" id="msdiv93"></a><a class="sc" id="sn14.9.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati phassanānattaṃ, phassanānattaṃ paṭicca uppajjati vedanānānattaṃ, vedanānānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ, pariyesanānānattaṃ paṭicca uppajjati lābhanānattaṃ. Katamañca, bhikkhave, dhātunānattaṃ? Rūpadhātu … pe … dhammadhātu–  idaṃ vuccati, bhikkhave, dhātunānattaṃ.</p><p><a id="p_12S2_671" class="ms"></a><a class="sc" id="sn14.9.2"></a>
Kathañca, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati … pe … lābhanānattaṃ?</p><p><a id="p_12S2_672" class="ms"></a><a class="sc" id="sn14.9.3"></a>
Rūpadhātuṃ, bhikkhave, paṭicca uppajjati rūpasaññā, rūpasaññaṃ paṭicca uppajjati rūpasaṅkappo, rūpasaṅkappaṃ paṭicca uppajjati rūpasamphasso, rūpasamphassaṃ paṭicca uppajjati rūpasamphassajā vedanā, rūpasamphassajaṃ vedanaṃ paṭicca uppajjati rūpacchando, rūpacchandaṃ paṭicca uppajjati rūpapariḷāho, rūpapariḷāhaṃ paṭicca uppajjati rūpapariyesanā, rūpapariyesanaṃ paṭicca uppajjati rūpalābho … pe … dhammadhātuṃ paṭicca uppajjati dhammasaññā, dhammasaññaṃ paṭicca uppajjati dhammasaṅkappo, dhammasaṅkappaṃ paṭicca uppajjati dhammasamphasso, dhammasamphassaṃ paṭicca uppajjati dhammasamphassajā vedanā, dhammasamphassajaṃ vedanaṃ paṭicca uppajjati dhammacchando, dhammacchandaṃ paṭicca uppajjati dhammapariḷāho, dhammapariḷāhaṃ paṭicca uppajjati dhammapariyesanā, dhammapariyesanaṃ paṭicca uppajjati dhammalābho.</p><p><a id="p_12S2_673" class="ms"></a><a class="sc" id="sn14.9.4"></a>
Evaṃ kho, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati … pe … pariyesanānānattaṃ, pariyesanānānattaṃ paṭicca uppajjati lābhanānattan”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn14.10"><h1><a href="#menu">10. Dutiya­bāhi­raphassa­nānatta­sutta</a></h1></hgroup><p><a id="p_12S2_675" class="ms"></a><a class="msdiv" id="msdiv94"></a><a class="sc" id="sn14.10.1"></a>
Sāvatthiyaṃ viharati. “Dhātunānattaṃ, bhikkhave, paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, phassa … vedanā … chanda … pariḷāha … pariyesanānānattaṃ paṭicca uppajjati lābhanānattaṃ; no lābhanānattaṃ paṭicca uppajjati pariyesanānānattaṃ, no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati … pe … chanda … vedanā … phassa … saṅkappa … saññānānattaṃ, no saññānānattaṃ paṭicca uppajjati dhātunānattaṃ. Katamañca, bhikkhave, dhātunānattaṃ? Rūpadhātu … pe … dhammadhātu–  idaṃ vuccati, bhikkhave, dhātunānattaṃ.</p><p><a id="p_12S2_676" class="ms"></a><a class="sc" id="sn14.10.2"></a>
Kathañca, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ? Phassa … vedanā … chanda … pariḷāha … pariyesanā … lābha … no lābhanānattaṃ paṭicca uppajjati pariyesanānānattaṃ, no pariyesanānānattaṃ paṭicca uppajjati pariḷāha … chanda … vedanā … phassa … no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattaṃ?</p><p><a id="p_12S2_677" class="ms"></a><a class="sc" id="sn14.10.3"></a>
Rūpadhātuṃ, bhikkhave, paṭicca uppajjati rūpasaññā … pe … dhammadhātuṃ paṭicca uppajjati dhammasaññā, dhammasaññaṃ paṭicca uppajjati … pe … dhammapariyesanā, dhammapariyesanaṃ paṭicca uppajjati dhammalābho; no dhammalābhaṃ paṭicca uppajjati dhammapariyesanā, no dhammapariyesanaṃ paṭicca uppajjati dhammapariḷāho, no dhammapariḷāhaṃ paṭicca uppajjati dhammacchando, no dhammacchandaṃ paṭicca uppajjati dhammasamphassajā vedanā, no dhammasamphassajaṃ vedanaṃ paṭicca uppajjati dhammasamphasso, no dhammasamphassaṃ paṭicca uppajjati dhammasaṅkappo, no dhammasaṅkappaṃ paṭicca uppajjati dhammasaññā, no dhammasaññaṃ paṭicca uppajjati dhammadhātu.</p><p><a id="p_12S2_678" class="ms"></a><a class="sc" id="sn14.10.4"></a>
Evaṃ kho, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati … pe … saṅkappa … phassa … vedanā … chanda … pariḷāha … pariyesanā … lābha … no lābhanānattaṃ paṭicca uppajjati pariyesanānānattaṃ, no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati vedanānānattaṃ, no vedanānānattaṃ paṭicca uppajjati phassanānattaṃ, no phassanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattan”ti.</p>
<p class="endsection">Dasamaṃ.</p>
<p class="endsection">Nānattavaggo paṭhamo.</p><blockquote class="uddanagatha"><p><a id="p_12S2_682" class="ms"></a><a class="sc" id="sn14.10.5"></a>
Dhātuphassañca no cetaṃ,<br> vedanā apare duve;<br>
Etaṃ ajjhattapañcakaṃ,<br>
dhātusaññañca no cetaṃ;<br>
Phassassa apare duve,<br>
etaṃ bāhirapañcakanti.
</p>
</blockquote><a href="../../sn13.1-11/pi/" rel="prev" class="previous">◀◀ Saṃyutta Nikāya 13.1–​11</a><a href="#" class="top">▲ TOP</a>
<a href="../../sn14.11-22/pi/" rel="prefetch" class="next">Saṃyutta Nikāya 14.11–​22 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dhātusaṃyutta</div>
<div class="hidden">
Nānattavagga</div>
<div class="hidden">
Dhātunānattasutta</div>
</div>
</body></html>