<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title>it74:Pali</title></head><body>
<div id="text" lang="pi">
<div id="toc">
</div><section class="sutta"><article><hgroup id="it74"><h2><a href="#" id="s">Itivuttaka 74</a></h2>
<h1>Puttasutta</h1></hgroup><p><a id="p_18It_478" class="ms"></a><a class="sc" id="it74.1"></a> Vuttañhetaṃ bhagavatā vuttamarahatāti me sutaṃ: </p><p><a id="p_18It_479" class="ms"></a><a class="sc" id="it74.2"></a>
“Tayome, bhikkhave, puttā santo saṃvijjamānā lokasmiṃ. Katame tayo? Atijāto, anujāto, avajātoti.</p><p><a id="p_18It_480" class="ms"></a><a class="sc" id="it74.3"></a>
Kathañca, bhikkhave, putto atijāto hoti? Idha, bhikkhave, puttassa mātāpitaro honti–  na buddhaṃ saraṇaṃ gatā, na dhammaṃ saraṇaṃ gatā, na saṃghaṃ saraṇaṃ gatā; pāṇātipātā appaṭiviratā, adinnādānā appaṭiviratā, kāmesumicchācārā appaṭiviratā, musāvādā appaṭiviratā, surāme­raya­majja­pamā­daṭṭhānā appaṭiviratā, dussīlā pāpadhammā. Putto ca nesaṃ hoti–  buddhaṃ saraṇaṃ gato, dhammaṃ saraṇaṃ gato, saṃghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāme­raya­majja­pamā­daṭṭhānā paṭivirato, sīlavā kalyāṇadhammo. Evaṃ kho, bhikkhave, putto atijāto hoti.</p><p><a id="p_18It_481" class="ms"></a><a class="sc" id="it74.4"></a>
Kathañca, bhikkhave, putto anujāto hoti? Idha, bhikkhave, puttassa mātāpitaro honti–  buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāme­raya­majja­pamā­daṭṭhānā paṭiviratā, sīlavanto kalyāṇadhammā. Puttopi nesaṃ hoti–  buddhaṃ saraṇaṃ gato, dhammaṃ saraṇaṃ gato, saṃghaṃ saraṇaṃ gato; pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, surāme­raya­majja­pamā­daṭṭhānā paṭivirato, sīlavā kalyāṇadhammo. Evaṃ kho, bhikkhave, putto anujāto hoti.</p><p><a id="p_18It_482" class="ms"></a><a class="sc" id="it74.5"></a>
Kathañca, bhikkhave, putto avajāto hoti? Idha, bhikkhave, puttassa mātāpitaro honti–  buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā; pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāme­raya­majja­pamā­daṭṭhānā paṭiviratā, sīlavanto kalyāṇadhammā. Putto ca nesaṃ hoti–  na buddhaṃ saraṇaṃ gato, na dhammaṃ saraṇaṃ gato, na saṃghaṃ saraṇaṃ gato; pāṇātipātā appaṭivirato, adinnādānā appaṭivirato, kāmesumicchācārā appaṭivirato, musāvādā appaṭivirato, surāme­raya­majja­pamā­daṭṭhānā appaṭivirato, dussīlo pāpadhammo. Evaṃ kho, bhikkhave, putto avajāto hoti. Ime kho, bhikkhave, tayo puttā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati: </p><blockquote class="gatha"><p><a id="p_18It_483" class="ms"></a><a class="sc" id="it74.6"></a>
“Atijātaṃ anujātaṃ,<br> puttamicchanti paṇḍitā;<br>
Avajātaṃ na icchanti,<br>
yo hoti kulagandhano.
</p><p><a id="p_18It_484" class="ms"></a><a class="sc" id="it74.7"></a>
Ete kho puttā lokasmiṃ,<br> ye bhavanti upāsakā;<br>
Saddhā sīlena sampannā,<br>
vadaññū vītamaccharā;<br>
Cando abbhaghanā mutto,<br>
parisāsu virocare”ti.
</p>
</blockquote><p><a id="p_18It_485" class="ms"></a><a class="sc" id="it74.8"></a>
Ayampi attho vutto bhagavatā, iti me sutanti.</p>
<p class="endsection">Pañcamaṃ.</p><a href="../../it73/pi/" rel="prev" class="previous">◀ Itivuttaka 73</a><a href="#" class="top">▲ TOP</a>
<a href="../../it75/pi/" rel="prefetch" class="next">Itivuttaka 75 ▶</a></article></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Tikanipāta</div>
<div class="hidden">
Tatiyavagga</div>
<div class="hidden">
Puttasutta</div>
</div>
</body></html>