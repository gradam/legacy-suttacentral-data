<html><head><meta charset="utf-8"><title></title></head><body>
<div id="text" lang="pi">
<div id="toc"></div>
<section class="sutta" id="55"><article><hgroup id="an4.55"><h2>Aṅguttara Nikāya 4</h2> <h3>6. Puññābhisandavagga</h3><h1>55. Paṭhamasamajīvīsutta</h1></hgroup><p><a id="p_15A4_405" class="ms"></a><a class="msdiv" id="msdiv55"></a><a class="sc" id="an4.55.1"></a>
<span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati susumāragire bhesakaḷāvane migadāye. Atha kho bhagavā pubbaṇhasamayaṃ nivāsetvā pattacīvaramādāya yena nakulapituno gahapatissa nivesanaṃ tenupasaṅkami; upasaṅkamitvā paññatte āsane nisīdi. Atha kho nakulapitā ca gahapati nakulamātā ca gahapatānī yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho nakulapitā gahapati bhagavantaṃ etadavoca: </p><p><a id="p_15A4_406" class="ms"></a><a class="sc" id="an4.55.2"></a>
“Yato me, bhante, nakulamātā gahapatānī daharasseva daharā ānītā, nābhijānāmi nakulamātaraṃ gahapatāniṃ manasāpi aticaritā, kuto pana kāyena. Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti. Nakulamātāpi kho gahapatānī bhagavantaṃ etadavoca:  “yatohaṃ, bhante, nakulapituno gahapatissa daharasseva daharā ānītā, nābhijānāmi nakulapitaraṃ gahapatiṃ manasāpi aticaritā, kuto pana kāyena. Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti.</p><p><a id="p_15A4_407" class="ms"></a><a class="sc" id="an4.55.3"></a>
“Ākaṅkheyyuñce, gahapatayo, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantīti.</p><blockquote class="gatha"><p><a id="p_15A4_408" class="ms"></a><a class="sc" id="an4.55.4"></a>
Ubho saddhā vadaññū ca,<br> saññatā dhammajīvino;<br>
Te honti jānipatayo,<br>
aññamaññaṃ piyaṃvadā.
</p><p><a id="p_15A4_409" class="ms"></a><a class="sc" id="an4.55.5"></a>
Atthāsaṃ pacurā honti,<br> phāsukaṃ upajāyati;<br>
Amittā dummanā honti,<br>
ubhinnaṃ samasīlinaṃ.
</p><p><a id="p_15A4_410" class="ms"></a><a class="sc" id="an4.55.6"></a>
Idha dhammaṃ caritvāna,<br> samasīlabbatā ubho;<br>
Nandino devalokasmiṃ,<br>
modanti kāmakāmino”ti.
</p>
</blockquote>
<p class="endsection">Pañcamaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Dutiyapaṇṇāsaka</div>
<div class="hidden">
Puññābhisandavagga</div>
<div class="hidden">
Paṭha­mapuññā­bhisanda­sutta</div>
</div>
</section><a class="previous" href="/an4.54/pi/">◀ Aṅguttara Nikāya  4.54</a><a class="top" href="#"> ▲ TOP </a><a class="next" href="/an4.56/pi/">Aṅguttara Nikāya  4.56 ▶</a></div>
</body></html>