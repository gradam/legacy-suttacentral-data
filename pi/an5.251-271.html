<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu251" href="#an5.251">251. Upasampādetabbasutta</a></li>
<li><a id="menu252" href="#an5.252">252. Nissayasutta</a></li>
<li><a id="menu253" href="#an5.253">253. Sāmaṇerasutta</a></li>
<li><a id="menu254" href="#an5.254">254. Pañcamacchariyasutta</a></li>
<li><a id="menu255" href="#an5.255">255. Macchariyappahānasutta</a></li>
<li><a id="menu256" href="#an5.256">256. Paṭhamajhānasutta</a></li>
<li><a id="menu257-263" href="#an5.257">257–​263. Dutiya­jhāna­suttā­disattaka</a></li>
<li><a id="menu264" href="#an5.264">264. Aparapaṭhamajhānasutta</a></li>
<li><a id="menu265-271" href="#an5.265">265–​271. Aparadutiyajhānasuttādi</a></li>
</ul></div>
</div>
<section id="vagga"><section class="sutta" id="251"><article><hgroup id="an5.251"><h2>Aṅguttara Nikāya 5</h2> <h3>26. Upasampadāvagga</h3><h1><a href="#menu">251. Upasampādetabbasutta</a></h1></hgroup><p><a id="p_16A5_1351" class="ms"></a><a class="msdiv" id="msdiv251"></a><a class="sc" id="an5.251.1"></a> “Pañcahi, bhikkhave, dhammehi samannāgatena bhikkhunā upasampādetabbaṃ. Katamehi pañcahi? Idha, bhikkhave, bhikkhu asekhena sīlakkhandhena samannāgato hoti; asekhena samādhikkhandhena samannāgato hoti; asekhena paññākkhandhena samannāgato hoti; asekhena vimuttikkhandhena samannāgato hoti; asekhena vimutti­ñāṇa­dassa­nakkhandhena samannāgato hoti. Imehi kho, bhikkhave, pañcahi dhammehi samannāgatena bhikkhunā upasampādetabban”ti.</p>
<p class="endsection">Paṭhamaṃ.</p></article></section><section class="sutta" id="252"><article><hgroup id="an5.252"><h1><a href="#menu">252. Nissayasutta</a></h1></hgroup><p><a id="p_16A5_1353" class="ms"></a><a class="msdiv" id="msdiv252"></a><a class="sc" id="an5.252.1"></a>
“Pañcahi, bhikkhave, dhammehi samannāgatena bhikkhunā nissayo dātabbo. Katamehi pañcahi? Idha, bhikkhave, bhikkhu asekhena sīlakkhandhena samannāgato hoti … pe … asekhena vimutti­ñāṇa­dassa­nakkhandhena samannāgato hoti. Imehi … pe … nissayo dātabbo”ti.</p>
<p class="endsection">Dutiyaṃ.</p></article></section><section class="sutta" id="253"><article><hgroup id="an5.253"><h1><a href="#menu">253. Sāmaṇerasutta</a></h1></hgroup><p><a id="p_16A5_1355" class="ms"></a><a class="msdiv" id="msdiv253"></a><a class="sc" id="an5.253.1"></a>
“Pañcahi, bhikkhave, dhammehi samannāgatena bhikkhunā sāmaṇero upaṭṭhāpetabbo. Katamehi pañcahi? Idha, bhikkhave, bhikkhu asekhena sīlakkhandhena samannāgato hoti; asekhena samādhikkhandhena … asekhena paññākkhandhena … asekhena vimuttikkhandhena … asekhena vimutti­ñāṇa­dassa­nakkhandhena samannāgato hoti. Imehi kho, bhikkhave, pañcahi dhammehi samannāgatena bhikkhunā sāmaṇero upaṭṭhāpetabbo”ti.</p>
<p class="endsection">Tatiyaṃ.</p></article></section><section class="sutta" id="254"><article><hgroup id="an5.254"><h1><a href="#menu">254. Pañcamacchariyasutta</a></h1></hgroup><p><a id="p_16A5_1357" class="ms"></a><a class="msdiv" id="msdiv254"></a><a class="sc" id="an5.254.1"></a>
“Pañcimāni, bhikkhave, macchariyāni. Katamāni pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ–  imāni kho, bhikkhave, pañca macchariyāni. Imesaṃ kho, bhikkhave, pañcannaṃ macchariyānaṃ etaṃ paṭikuṭṭhaṃ, yadidaṃ dhammamacchariyan”ti.</p>
<p class="endsection">Catutthaṃ.</p></article></section><section class="sutta" id="255"><article><hgroup id="an5.255"><h1><a href="#menu">255. Macchariyappahānasutta</a></h1></hgroup><p><a id="p_16A5_1359" class="ms"></a><a class="msdiv" id="msdiv255"></a><a class="sc" id="an5.255.1"></a>
“Pañcannaṃ, bhikkhave, macchariyānaṃ pahānāya samucchedāya brahmacariyaṃ vussati. Katamesaṃ pañcannaṃ? Āvāsamacchariyassa pahānāya samucchedāya brahmacariyaṃ vussati; kulamacchariyassa … lābhamacchariyassa … vaṇṇamacchariyassa … dhammamacchariyassa pahānāya samucchedāya brahmacariyaṃ vussati. Imesaṃ kho, bhikkhave, pañcannaṃ macchariyānaṃ pahānāya samucchedāya brahmacariyaṃ vussatī”ti.</p>
<p class="endsection">Pañcamaṃ.</p></article></section><section class="sutta" id="256"><article><hgroup id="an5.256"><h1><a href="#menu">256. Paṭhamajhānasutta</a></h1></hgroup><p><a id="p_16A5_1361" class="ms"></a><a class="msdiv" id="msdiv256"></a><a class="sc" id="an5.256.1"></a>
“Pañcime, bhikkhave, dhamme appahāya abhabbo paṭhamaṃ jhānaṃ upasampajja viharituṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Ime kho, bhikkhave, pañca dhamme appahāya abhabbo paṭhamaṃ jhānaṃ upasampajja viharituṃ.</p><p><a id="p_16A5_1362" class="ms"></a><a class="sc" id="an5.256.2"></a>
Pañcime, bhikkhave, dhamme pahāya bhabbo paṭhamaṃ jhānaṃ upasampajja viharituṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Ime kho, bhikkhave, pañca dhamme pahāya bhabbo paṭhamaṃ jhānaṃ upasampajja viharitun”ti.</p>
<p class="endsection">Chaṭṭhaṃ.</p></article></section><section class="sutta" id="257-263"><article><hgroup id="an5.257"><h1><a href="#menu">257–​263. Dutiya­jhāna­suttā­disattaka</a></h1></hgroup><p><a id="p_16A5_1364" class="ms"></a><a class="msdiv" id="msdiv257–263."></a><a href="#sc257-263.1" id="sc257-263.1" class="sc"></a>
“Pañcime, bhikkhave, dhamme appahāya abhabbo dutiyaṃ jhānaṃ … pe … abhabbo tatiyaṃ jhānaṃ … abhabbo catutthaṃ jhānaṃ … abhabbo sotāpattiphalaṃ … abhabbo sakadāgāmiphalaṃ … abhabbo anāgāmiphalaṃ … abhabbo arahattaṃ sacchikātuṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Ime kho, bhikkhave, pañca dhamme appahāya abhabbo arahattaṃ sacchikātuṃ.</p><p><a id="p_16A5_1365" class="ms"></a><a href="#sc257-263.2" id="sc257-263.2" class="sc"></a>
Pañcime, bhikkhave, dhamme pahāya bhabbo dutiyaṃ jhānaṃ … pe … bhabbo tatiyaṃ jhānaṃ … bhabbo catutthaṃ jhānaṃ … bhabbo sotāpattiphalaṃ … bhabbo sakadāgāmiphalaṃ … bhabbo anāgāmiphalaṃ … bhabbo arahattaṃ sacchikātuṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. Ime kho, bhikkhave, pañca dhamme pahāya bhabbo arahattaṃ sacchikātun”ti.</p>
<p class="endsection">Terasamaṃ.</p></article></section><section class="sutta" id="264"><article><hgroup id="an5.264"><h1><a href="#menu">264. Aparapaṭhamajhānasutta</a></h1></hgroup><p><a id="p_16A5_1367" class="ms"></a><a class="msdiv" id="msdiv264"></a><a class="sc" id="an5.264.1"></a>
“Pañcime, bhikkhave, dhamme appahāya abhabbo paṭhamaṃ jhānaṃ upasampajja viharituṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, akataññutaṃ akataveditaṃ. Ime kho, bhikkhave, pañca dhamme appahāya abhabbo paṭhamaṃ jhānaṃ upasampajja viharituṃ.</p><p><a id="p_16A5_1368" class="ms"></a><a class="sc" id="an5.264.2"></a>
Pañcime, bhikkhave, dhamme pahāya bhabbo paṭhamaṃ jhānaṃ upasampajja viharituṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, akataññutaṃ akataveditaṃ. Ime kho, bhikkhave, pañca dhamme pahāya bhabbo paṭhamaṃ jhānaṃ upasampajja viharitun”ti.</p>
<p class="endsection">Cuddasamaṃ.</p></article></section><section class="sutta" id="265-271"><article><hgroup id="an5.265"><h1><a href="#menu">265–​271. Aparadutiyajhānasuttādi</a></h1></hgroup><p><a id="p_16A5_1370" class="ms"></a><a class="msdiv" id="msdiv265–271."></a><a href="#sc265-271.1" id="sc265-271.1" class="sc"></a>
“Pañcime, bhikkhave, dhamme appahāya abhabbo dutiyaṃ jhānaṃ … tatiyaṃ jhānaṃ … catutthaṃ jhānaṃ … sotāpattiphalaṃ … sakadāgāmiphalaṃ … anāgāmiphalaṃ … arahattaṃ sacchikātuṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, akataññutaṃ akataveditaṃ. Ime kho, bhikkhave, pañca dhamme appahāya abhabbo arahattaṃ sacchikātuṃ.</p><p><a id="p_16A5_1371" class="ms"></a><a href="#sc265-271.2" id="sc265-271.2" class="sc"></a>
Pañcime, bhikkhave, dhamme pahāya bhabbo dutiyaṃ jhānaṃ … tatiyaṃ jhānaṃ … catutthaṃ jhānaṃ … sotāpattiphalaṃ … sakadāgāmiphalaṃ … anāgāmiphalaṃ … arahattaṃ sacchikātuṃ. Katame pañca? Āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, akataññutaṃ akataveditaṃ. Ime kho, bhikkhave, pañca dhamme pahāya bhabbo arahattaṃ sacchikātun”ti.</p>
<p class="endsection">Ekavīsatimaṃ.</p>
<p class="endsection">Upasampadāvaggo chaṭṭho.</p><a href="../../an5.241-250/pi/" rel="prev" class="previous">◀ Aṅguttara Nikāya 5.241–​250</a><a href="#" class="top">▲ TOP</a>
<a href="../../an5.272-285/pi/" rel="prefetch" class="next">Aṅguttara Nikāya 5.272–​285 ▶</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Chaṭṭhapaṇṇāsaka</div>
<div class="hidden">
Upasampadāvagga</div>
<div class="hidden">
Upasampādetabbasutta</div>
</div>
</body></html>