<html lang="en"><head><meta name="generator" content="HTML Tidy for HTML5 (experimental) for Linux https://github.com/w3c/tidy-html5/tree/c63cc39"><script type="text/javascript" src="jquery.min.js"> </script><meta charset="UTF-8"><meta http-equiv="X-UA-Compatible" content="IE=edge,chrome=1"><meta name="description" content="Correspondence tables, references, text, and translations for early Buddhist discourses in all schools of Buddhism"><meta name="viewport" content="width=device-width"><link rel="stylesheet" href="sc.css"><link rel="shortcut icon" href="./favicon.ico"><link rel="apple-touch-icon-precomposed" href="apple-touch-icon-precomposed.png"><title></title></head><body>
<div id="text" lang="pi">
<div id="toc">
<div id="menu">
<ul><li><a id="menu1" href="#sn25.1">1. Cakkhusutta</a></li>
<li><a id="menu2" href="#sn25.2">2. Rūpasutta</a></li>
<li><a id="menu3" href="#sn25.3">3. Viññāṇasutta</a></li>
<li><a id="menu4" href="#sn25.4">4. Samphassasutta</a></li>
<li><a id="menu5" href="#sn25.5">5. Samphassajasutta</a></li>
<li><a id="menu6" href="#sn25.6">6. Rūpasaññāsutta</a></li>
<li><a id="menu7" href="#sn25.7">7. Rūpasañcetanāsutta</a></li>
<li><a id="menu8" href="#sn25.8">8. Rūpataṇhāsutta</a></li>
<li><a id="menu9" href="#sn25.9">9. Pathavīdhātusutta</a></li>
<li><a id="menu10" href="#sn25.10">10. Khandhasutta</a></li>
</ul></div>
</div>
<section id="vagga"><section class="sutta" id="1"><article><hgroup id="sn25.1"><h2>Saṃyutta Nikāya 25</h2> <h3>1. Cakkhuvagga</h3><h1><a href="#menu">1. Cakkhusutta</a></h1></hgroup><p><a id="p_13S3_1041" class="ms"></a><a class="msdiv" id="msdiv302"></a><a class="sc" id="sn25.1.1"></a> Sāvatthinidānaṃ. “Cakkhuṃ, bhikkhave, aniccaṃ vipariṇāmi aññathābhāvi; sotaṃ aniccaṃ vipariṇāmi aññathābhāvi; ghānaṃ aniccaṃ vipariṇāmi aññathābhāvi; jivhā aniccā vipariṇāmī aññathābhāvī; kāyo anicco vipariṇāmi aññathābhāvi; mano anicco vipariṇāmī aññathābhāvī. Yo, bhikkhave, ime dhamme evaṃ saddahati adhimuccati–  ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti.</p><p><a id="p_13S3_1042" class="ms"></a><a class="sc" id="sn25.1.2"></a>
Yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati:  ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. Yo, bhikkhave, ime dhamme evaṃ pajānāti evaṃ passati, ayaṃ vuccati:  ‘sotāpanno avinipātadhammo niyato sambodhiparāyano’”ti.</p>
<p class="endsection">Paṭhamaṃ.</p></article></section><section class="sutta" id="2"><article><hgroup id="sn25.2"><h1><a href="#menu">2. Rūpasutta</a></h1></hgroup><p><a id="p_13S3_1044" class="ms"></a><a class="msdiv" id="msdiv303"></a><a class="sc" id="sn25.2.1"></a>
Sāvatthinidānaṃ. “Rūpā, bhikkhave, aniccā vipariṇāmino aññathābhāvino; saddā aniccā vipariṇāmino aññathābhāvino; gandhā aniccā vipariṇāmino aññathābhāvino; rasā aniccā vipariṇāmino aññathābhāvino; phoṭṭhabbā aniccā vipariṇāmino aññathābhāvino; dhammā aniccā vipariṇāmino aññathābhāvino. Yo, bhikkhave, ime dhamme evaṃ saddahati adhimuccati, ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti.</p><p><a id="p_13S3_1045" class="ms"></a><a class="sc" id="sn25.2.2"></a>
Yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati:  ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. Yo, bhikkhave, ime dhamme evaṃ pajānāti evaṃ passati, ayaṃ vuccati:  ‘sotāpanno avinipātadhammo niyato sambodhiparāyano’”ti.</p>
<p class="endsection">Dutiyaṃ.</p></article></section><section class="sutta" id="3"><article><hgroup id="sn25.3"><h1><a href="#menu">3. Viññāṇasutta</a></h1></hgroup><p><a id="p_13S3_1047" class="ms"></a><a class="msdiv" id="msdiv304"></a><a class="sc" id="sn25.3.1"></a>
Sāvatthinidānaṃ. “Cakkhuviññāṇaṃ, bhikkhave, aniccaṃ vipariṇāmi aññathābhāvi; sotaviññāṇaṃ … ghānaviññāṇaṃ … jivhāviññāṇaṃ … kāyaviññāṇaṃ … manoviññāṇaṃ aniccaṃ vipariṇāmi aññathābhāvi. Yo bhikkhave … pe … sambodhiparāyano”ti.</p>
<p class="endsection">Tatiyaṃ.</p></article></section><section class="sutta" id="4"><article><hgroup id="sn25.4"><h1><a href="#menu">4. Samphassasutta</a></h1></hgroup><p><a id="p_13S3_1049" class="ms"></a><a class="msdiv" id="msdiv305"></a><a class="sc" id="sn25.4.1"></a>
Sāvatthinidānaṃ. “Cakkhusamphasso, bhikkhave, anicco vipariṇāmī aññathābhāvī; sotasamphasso … ghānasamphasso … jivhāsamphasso … kāyasamphasso … manosamphasso anicco vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Catutthaṃ.</p></article></section><section class="sutta" id="5"><article><hgroup id="sn25.5"><h1><a href="#menu">5. Samphassajasutta</a></h1></hgroup><p><a id="p_13S3_1051" class="ms"></a><a class="msdiv" id="msdiv306"></a><a class="sc" id="sn25.5.1"></a>
Sāvatthinidānaṃ. “Cakkhusamphassajā, bhikkhave, vedanā aniccā vipariṇāmī aññathābhāvī; sotasamphassajā vedanā … pe … ghānasamphassajā vedanā … pe … jivhāsamphassajā vedanā … pe … kāyasamphassajā vedanā … pe … manosamphassajā vedanā aniccā vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Pañcamaṃ.</p></article></section><section class="sutta" id="6"><article><hgroup id="sn25.6"><h1><a href="#menu">6. Rūpasaññāsutta</a></h1></hgroup><p><a id="p_13S3_1053" class="ms"></a><a class="msdiv" id="msdiv307"></a><a class="sc" id="sn25.6.1"></a>
Sāvatthinidānaṃ. “Rūpasaññā, bhikkhave, aniccā vipariṇāmī aññathābhāvī; saddasaññā … gandhasaññā … rasasaññā … phoṭṭhabbasaññā … dhammasaññā aniccā vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Chaṭṭhaṃ.</p></article></section><section class="sutta" id="7"><article><hgroup id="sn25.7"><h1><a href="#menu">7. Rūpasañcetanāsutta</a></h1></hgroup><p><a id="p_13S3_1055" class="ms"></a><a class="msdiv" id="msdiv308"></a><a class="sc" id="sn25.7.1"></a>
Sāvatthinidānaṃ. “Rūpasañcetanā, bhikkhave, aniccā vipariṇāmī aññathābhāvī; saddasañcetanā … gandhasañcetanā … rasasañcetanā … phoṭṭhabbasañcetanā … dhammasañcetanā aniccā vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Sattamaṃ.</p></article></section><section class="sutta" id="8"><article><hgroup id="sn25.8"><h1><a href="#menu">8. Rūpataṇhāsutta</a></h1></hgroup><p><a id="p_13S3_1057" class="ms"></a><a class="msdiv" id="msdiv309"></a><a class="sc" id="sn25.8.1"></a>
Sāvatthinidānaṃ. “Rūpataṇhā, bhikkhave, aniccā vipariṇāmī aññathābhāvī; saddataṇhā … gandhataṇhā … rasataṇhā … phoṭṭhabbataṇhā … dhammataṇhā aniccā vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Aṭṭhamaṃ.</p></article></section><section class="sutta" id="9"><article><hgroup id="sn25.9"><h1><a href="#menu">9. Pathavīdhātusutta</a></h1></hgroup><p><a id="p_13S3_1059" class="ms"></a><a class="msdiv" id="msdiv310"></a><a class="sc" id="sn25.9.1"></a>
Sāvatthinidānaṃ. “Pathavīdhātu, bhikkhave, aniccā vipariṇāmī aññathābhāvī; āpodhātu … tejodhātu … vāyodhātu … ākāsadhātu … viññāṇadhātu aniccā vipariṇāmī aññathābhāvī. Yo, bhikkhave, ime dhamme evaṃ saddahati adhimuccati, ayaṃ vuccati ‘saddhānusārī … pe … sambodhiparāyano’”ti.</p>
<p class="endsection">Navamaṃ.</p></article></section><section class="sutta" id="10"><article><hgroup id="sn25.10"><h1><a href="#menu">10. Khandhasutta</a></h1></hgroup><p><a id="p_13S3_1061" class="ms"></a><a class="msdiv" id="msdiv311"></a><a class="sc" id="sn25.10.1"></a>
Sāvatthinidānaṃ. “Rūpaṃ, bhikkhave, aniccaṃ vipariṇāmi aññathābhāvi; vedanā aniccā vipariṇāmī aññathābhāvī; saññā … saṅkhārā aniccā vipariṇāmino aññathābhāvino; viññāṇaṃ aniccaṃ vipariṇāmi aññathābhāvi. Yo, bhikkhave, ime dhamme evaṃ saddahati adhimuccati, ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti.</p><p><a id="p_13S3_1062" class="ms"></a><a class="sc" id="sn25.10.2"></a>
Yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati:  ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; abhabbo ca tāva kālaṃ kātuṃ yāva na sotāpattiphalaṃ sacchikaroti’. Yo, bhikkhave, ime dhamme evaṃ pajānāti evaṃ passati, ayaṃ vuccati:  ‘sotāpanno avinipātadhammo niyato sambodhiparāyano’”ti.</p>
<p class="endsection">Dasamaṃ.</p>
<p class="endsection">Cakkhuvaggo paṭhamo.</p><blockquote class="uddanagatha"><p><a id="p_13S3_1066" class="ms"></a><a class="sc" id="sn25.10.3"></a>
Cakkhu rūpañca viññāṇaṃ,<br> phasso ca vedanāya ca;<br>
Saññā ca cetanā taṇhā,<br>
dhātu khandhena te dasāti.
</p>
</blockquote>
<p class="endsutta">Okkantasaṃyuttaṃ samattaṃ.</p><a href="../../sn24.71-96/pi/" rel="prev" class="previous">◀◀ Saṃyutta Nikāya 24.71–​96</a>
<a href="#" class="top">▲ TOP</a></article></section></section></div>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Okkantasaṃyutta</div>
<div class="hidden">
Cakkhuvagga</div>
<div class="hidden">
Cakkhusutta</div>
</div>
</body></html>