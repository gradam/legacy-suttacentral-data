<!DOCTYPE html>
<html>
<head>
<meta charset="utf-8">
<title></title>
</head>
<body>
<div id="text" lang="sa">
<div id="toc"></div>
<section class="sutta" id="sf303">
<article>
<div class="metaarea">
<p><a class="sc" id="sf303.1"></a>The text is a transliteration of Buddhist Sanskrit Texts No. 17 Mahāyāna-sūtra-saṃgrahaḥ (part 1), edited by P.L. <span class="author">Vaidya</span> (Darbhanga, 1961), retrieved from <a href="http://www.uwest.edu/sanskritcanon/dp/index.php?q=node%2F35&amp;textID=363f52ec9f41670f0e" target="_blank">Digital Sanskrit Buddhist Canon</a>.</p>
<p><a class="sc" id="sf303.2"></a>Ānandajoti‘s acknowledgement: I am very grateful once again to Rod Bucknell, who kindly went through the whole work for me and made a number of useful suggestions and corrections which has helped clarify the presentation of this work.</p>
</div>
<hgroup>
<h1>Pratītyasamutpādādivibhaṅganirdeśasūtram</h1>
</hgroup>
<p><a class="sc" id="sf303.3"></a><span class="evam">Evaṃ mayā śrutam</span>: ekasmin samaye Bhagavān-Śrāvastyāṃ viharati sma, Jetavane Anāthapiṇḍadasyārāme, mahatā bhikṣusaṃghena sārdham-ardhatrayodaśabhir-bhikṣuśataiḥ.</p>
<p><a class="sc" id="sf303.4"></a>Tatra Bhagavān-āmantrayate sma: “Pratītyasamutpādasya vo bhikṣavaḥ ādiṃ vo deśayiṣyāmi vibhaṅgaṃ ca, tac-chṛṇuta sādhu ca suṣṭhu ca manasikuruta, bhāṣiṣye.</p>
<p>“Pratītyasamutpādasya ādiḥ katamaḥ?</p>
<p><a class="sc" id="sf303.5"></a>“Yad-uta asmin sati idaṃ bhavati, asyotpādādidam-utpadyate, yad-uta: avidyāpratyayāḥ saṃskārāḥ, saṃskārapratyayaṃ vijñānam, vijñānapratyayaṃ nāmarūpam, nāmarūpapratyayaṃ ṣaḍāyatanam, ṣaḍāyatanapratyayaḥ sparśaḥ, sparśapratyayā vedanā, vedanāpratyayā tṛṣṇā, tṛṣṇāpratyayam-upādānam, upādānapratyayo bhavaḥ, bhavapratyayā jātiḥ, jātipratyayā jarāmaraṇaśokaparidevaduḥkhadaurmanasyopāyāsāḥ saṃbhavanti, evam-asya kevalasya mahato duḥkhaskandhasya samudayo bhavati.</p>
<p>“Ayam-ucyate pratītyasamutpādasyādiḥ.</p>
<p>“Vibhaṅgaḥ katamaḥ?</p>
<p><a class="sc" id="sf303.6"></a>“‘Avidyāpratyayāḥ saṃskārāḥ’ ityavidyā katamā? Yat pūrvānte ’jñānam, aparānte ’jñānam, pūrvāntāparānte ’jñānam, adhyātmam-ajñānam, bahirdhājñānam, adhyātmabahirdhājñānam, karmaṇyajñānam, vipāke ’jñānam, karmavipāke ’jñānam, Buddhe ’jñānam, Dharme ’jñānam, Saṃghe ’jñānam, duḥkhe ’jñānam, samudaye ’jñānam, nirodhe ’jñānam, mārge ’jñānam, hetāvajñānam, hetusamutpanneṣu dharmeṣvajñānam, kuśalākuśaleṣu sāvadyānavadyeṣu sevitavyāsevitavyeṣu, hīnapraṇītakṛṣṇaśuklasapratibhāgapratītyasamutpanneṣu dharmeṣvajñānam, ṣaṭsu vā punaḥ sparśāyataneṣu yathābhūtasaṃprativedhaḥ iti, yad-atra tatra yathābhūtasyājñānam, adarśanam, anabhisamayaḥ, tamaḥ, saṃmohaḥ, avidyāndhakāram. Iyam-ucyate ’vidyā.</p>
<p><a class="sc" id="sf303.7"></a>“<span class="sic">Avidyāpratyayāḥ saṃskārāḥ katame</span><span class="corr">Saṃskārāḥ katame</span>? Trayaḥ saṃskārāḥ: kāyasaṃskārāḥ vāksaṃskārāḥ manaḥsaṃskārā iti.</p>
<p><a class="sc" id="sf303.8"></a>“‘Saṃskārapratyayaṃ vijñānam-iti’, vijñānaṃ katamat? Ṣaḍ vijñānakāyāḥ: cakṣurvijñānaṃ śrotraghrāṇajihvākāyamanovijñānam.</p>
<p><a class="sc" id="sf303.9"></a>“‘Vijñānapratyayaṃ nāmarūpam-iti’, nāma katamat? Catvāra arūpiṇaḥ skandhāḥ. Katame catvāraḥ? Vedanāskandhaḥ saṃjñāskandhaḥ saṃskāraskandhaḥ vijñānaskandhaḥ. Rūpaṃ katamat? Yat kiṃcid-rūpam, sarvaṃ tat catvāri mahābhūtāni. Catvāri ca mahābhūtānyupādāya itīdaṃ ca <span class="sic">nāmarūpam</span><span class="corr">rūpam</span>. Tad-aikadhyam-abhisaṃkṣipya nāmarūpam-ityucyate.</p>
<p><a class="sc" id="sf303.10"></a>“‘Nāmarūpapratyayaṃ ṣaḍāyatanam-iti’, ṣaḍāyatanaṃ katamat? Ṣaḍādhyātmikānyāyatanāni: cakṣurādhyātmikam-āyatanaṃ, śrotaghrāṇajihvākāyamana-ādhyātmikamāyatanam.</p>
<p><a class="sc" id="sf303.11"></a>“‘Ṣaḍāyatanapratyayaḥ sparśa iti’ sparśaḥ katamaḥ? Ṣaṭ sparśakāyāḥ: cakṣuḥsaṃsparśaḥ, śrotraghrāṇajihvākāyamanaḥsaṃsparśaḥ.</p>
<p><a class="sc" id="sf303.12"></a>“‘Sparśapratyayā vedaneti’ vedanā katamā? Tisro vedanāḥ: sukhā duḥkhā aduḥkhāsukhā ca.</p>
<p><a class="sc" id="sf303.13"></a>“‘Vedanāpratyayā tṛṣṇeti’, tṛṣṇā katamā? Tisrastṛṣṇāḥ: kāmatṛṣṇā rūpatṛṣṇā arūpyatṛṣṇā ca.</p>
<p><a class="sc" id="sf303.14"></a>“‘Tṛṣṇāpratyayam-upādānam-iti’ upādānaṃ katamat? Catvāryupādānāni: kāmopādānaṃ dṛṣṭyupādānaṃ, śīlavratopādānam-ātmavādopādānam.</p>
<p><a class="sc" id="sf303.15"></a>“‘Upādānapratyayo bhava iti’ bhavaḥ katamaḥ? Trayo bhavāḥ: kāmabhavaḥ rūpabhavaḥ arūpyabhavaḥ.</p>
<p><a class="sc" id="sf303.16"></a>“‘Bhavapratyayā jātir-iti’ jātiḥ katamā? Yā teṣāṃ teṣāṃ sattvānāṃ tasmiṃs-tasmin sattvanikāye jātiḥ saṃjātir-avakrāntir-abhinirvṛttiḥ prādurbhāvaḥ, skandhapratilambho dhātupratilambhaḥ, āyatanapratilambhaḥ skandhānām-abhinirvṛttiḥ jīvitendriyasya prādurbhāvaḥ.</p>
<p><a class="sc" id="sf303.17"></a>“‘Jātipratyayaṃ jarāmaraṇam-iti’ jarā katamā? Yat-tat khālatyaṃ pālityaṃ valīpracuratā jīrṇatā bhugnatā, kubja-gopānasī-vaṅkatā tilakāla-kācita-gātratā, khulakhulapraśvāsakāyatā purataḥ prāgbhārakāyatā, daṇḍaviṣkambhaṇatā dhandhatvaṃ mandatvaḥ, hāniḥ parihāṇiḥ indriyāṇāṃ paripākaḥ, paribhedaḥ saṃskārāṇāṃ purāṇībhāvaḥ jarjarībhāvaḥ. Iyam-ucyate jarā. Maraṇaṃ katamat? Yā teṣāṃ teṣāṃ sattvānāṃ tasmāt-tasmāt sattvanikāyāt, cyutiḥ cyavanato bhedaḥ antarahāṇiḥ āyuṣo hāṇiḥ, uṣmaṇo hāṇiḥ jīvitendriyasya nirodhaḥ, skandhānāṃ nikṣepaḥ maraṇaṃ kālakriyā. Idam-ucyate maraṇam-iti. Idaṃ ca maraṇa pūrvikā ca jarā, tad-ubhayam-aikadhyam-abhisaṃkṣipya jarāmaraṇam-ity-ucyate.</p>
<p>“Ayam-ucyate pratītyasamutpādasya vibhaṅgaḥ.</p>
<p><a class="sc" id="sf303.18"></a>“‘Pratītyasamutpādasyādiṃ vo deśayiṣyāmi iti vibhaṅgaṃ ca iti’ vo yad-uktam, tad-etat pratyuktam.”</p>
<p><a class="sc" id="sf303.19"></a>Idam-avocad-Bhagavān, āttamanasas-te bhikṣavo Bhagavato bhāṣitam-abhyanandan.</p>
<p class="endsutta">Pratītyasamutpādādivibhaṅganirdeśasūtraṃ Samāptam</p>
</article>
</section>
</div>
</body>
</html>
