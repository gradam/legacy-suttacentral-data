<!DOCTYPE html>
<html>
<head>
<meta charset="utf-8">
<title></title>
</head>
<body>
<div id="text" lang="sa">
<div id="toc"></div>
<section class="sutta" id="sf153">
<article>
<div id="metaarea">
<p>Based on the edition by <span class="author">C. Tripāṭhī</span>: <cite>Fünfundzwanzig Sūtras des Nidānasaṃyukta</cite>. Berlin 1962 (Sanskrittexte aus den Turfanfunden, <span class="roman_numeral">iii</span>).</p>
<p>Input by Seishi Karashima (Tokyo, Japan). Text sourced from <a href="http://fiindolo.sub.uni-goettingen.de/gretil/1_sanskr/4_rellit/buddh/nidansyu.htm">GRETIL</a></p>
</div>
<hgroup>
<h1><span class="add">Pratītyasūtra</span></h1>
</hgroup>
<p><a class="tri62">14.1</a> pratītyasamutpādaṃ vo bhikṣavo deśayiṣye pratītyasamutpannāṃś ca dharmān | tāñ chṛṇuta sādhu ca suṣṭhu ca manasi kuruta bhāṣiṣye |</p>
<p><a class="tri62">14.2</a> pratītyasamutpādaḥ katamaḥ | yadutāsmin satīdaṃ bhavaty asyotpādād idam utpadyate | yadutāvidyāpratyayāḥ saṃskārā yāvat samudayo bhavati |</p>
<p><a class="tri62">14.3</a> avidyāpratyayāḥ saṃskārā ity utpādād vā tathāgatānām anutpādād <span class="supplied">v</span>ā <span class="supplied">sth</span>itā eveyaṃ dharmatā dharmasthitaye dhātuḥ | taṃ tathāgataḥ svayam abhijñāyābhisaṃbuddhyākhyāti prajñapayati prasthāpayati vibhajat<span class="supplied">i</span> vivaraty uttānīkaroti deśay<span class="supplied">ati</span> sa<span class="supplied">ṃ</span>prakāśayati yadutāvidyāpratyayāḥ saṃskārāḥ | 14.4 yāvaj</p>
<p><a class="tri62">14.5</a> jātipratyayaṃ jarāmaraṇam ity utpādād vā tathāgatānām anutpādād vā sthitā eveyaṃ dharmatā dharmasthitaye dhātuḥ | taṃ tathāgataḥ svayam abhijñāyābhisaṃbuddhyākhyāti prajñapayati prasthāpayati vibhajati vivaraty uttānīkaroti deśayati saṃprakāśayati yaduta jātipratyayaṃ jarāmaraṇam |</p>
<p><a class="tri62">14.6</a> <span class="supplied">i</span>t<span class="supplied">i</span> yātra dharmatā dharmasthititā dharmaniyāmatā dharmayathātathā avitathatā ananyathā bhūtaṃ satyatā tattvatā yāthātathā aviparītatā aviparyastatā idaṃpratyayatā pratītyasamutpādānulomatā ayam ucyate pratītyasamutpādaḥ |</p>
<p><a class="tri62">14.7</a> pratītyasamutpannā dharmāḥ katame | avidyā saṃskārā vijñānaṃ nāmarūpaṃ ṣaḍāyatanaṃ sparśo vedanā tṛṣṇā upādānaṃ bhavo jātir jarāmaraṇaṃ | ima ucyante pratītyasamutpannā dharmāḥ |</p>
<p><a class="tri62">14.8</a> yataś ca śrutavatāryaśrāvakeṇa pratītyasamutpādaś ca pratītyasamutpannāś ca dharmā yathābhūtaṃ samyakprajñayā sudṛṣṭā bhavanti |</p>
<p><a class="tri62">14.9</a> sa na pūrvāntaṃ pratisarati | kin nv aham abhūvam atīte ’dhvani | aho svin nāham atīte ’dhvani | ko nv aham abhūvam atīte ’dhvani | kathaṃ nv aham abhūvam atīte ’dhvani |</p>
<p><a class="tri62">14.10</a> aparāntaṃ vā na pratisarati | kin nu bhaviṣyāmy anāgate ’dhvani | aho svin na bhaviṣyāmy anāgate ’dhvani | ko nu bhaviṣyāmy anāgate ’dhvani | kathaṃ nu bhaviṣyāmy anāgate ’dhvani |</p>
<p><a class="tri62">14.11</a> adhyātmaṃ vākathaṃkathībhavati | kiṃ svid idam | kathaṃ svid idam | ke santaḥ ke bhaviṣyāmaḥ | ayaṃ satvaḥ kuta āgataḥ | sa itaś cyutaḥ kutragāmī bhaviṣyati |</p>
<p><a class="tri62">14.12</a> yāni tāny ekatyānāṃ śramaṇabrāhmaṇānāṃ pṛthalloke dṛṣṭigatāni tadyathā ātmavādapratisaṃyuktāni satvavādapratisaṃyuktāni jīvavādapratisaṃyuktāni ko<span class="supplied">tū</span>halamaṅgalavādapratisaṃyuktani tāny asya tasmin samaye prahīṇāni bhavanti parijñātāny ucchinnamūlāni tālamastakavad anābhavagatikāny āyatyām anutpādadharmāṇi |</p>
<p><a class="tri62">14.13</a> tat kasmād dhetoḥ | tathā hi śrutavatāryaśrāvakeṇa prat<span class="supplied">ī</span>tyasamutpādaś ca pratītyasamutpannāś ca dharmā yathābhūtaṃ samyakprajñayā sudṛṣṭāḥ sujuṣṭāḥ suviditāḥ supratividdhāḥ //</p>
</article>
</section>
</div>
</body>
</html>
