<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn48.9">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๔. อินทริยสังยุต</p>
<p>สุทธิกวรรคที่ ๑</p>
<h1>วิภังคสูตรที่ ๑</h1>
<p class="subheading">ความหมายของอินทรีย์ ๕</p>
</div>
<p><a id="th-num๘๕๘" class="th-num"></a>ดูกรภิกษุทั้งหลาย อินทรีย์ ๕ ประการนี้ ๕ 
ประการเป็นไฉน? คือ สัทธินทรีย์ ฯลฯ ปัญญินทรีย์.</p>
<p><a id="th-num๘๕๙" class="th-num"></a>ดูกรภิกษุทั้งหลาย ก็สัทธินทรีย์เป็นไฉน? 
ดูกรภิกษุทั้งหลาย อริยสาวกในธรรมวินัยนี้เป็นผู้มีศรัทธาเชื่อพระปัญญาตรัสรู้ของพระตถาคตว่า
 แม้เพราะเหตุนี้ๆ พระผู้มีพระภาคพระองค์นั้นเป็นพระอรหันต์ ตรัสรู้เองโดยชอบ ทรงถึงพร้อมด้วยวิชชาและจรณะ
 เสด็จไปดีแล้ว ทรงรู้แจ้งโลก เป็นสารถีฝึกบุรุษที่ควรฝึกไม่มีผู้อื่นยิ่งกว่า เป็นศาสดาของเทวดาและมนุษย์ทั้งหลาย
 ทรงเบิกบานแล้ว เป็นผู้จำแนกธรรม นี้เรียกว่า สัทธินทรีย์.</p>
<p>ก็วิริยินทรีย์เป็นไฉน? ดูกรภิกษุทั้งหลาย อริยสาวกในธรรมวินัยนี้ปรารภความเพียร เพื่อละอกุศลธรรม 
เพื่อความถึงพร้อมแห่งกุศลธรรม มีกำลัง มีความบากบั่น มั่นคง ไม่ทอดทิ้งธุระในกุศลธรรมทั้งหลาย นี้เรียกว่า วิริยินทรีย์.</p>
<p><a id="th-num๘๖๑" class="th-num"></a>ก็สตินทรีย์เป็นไฉน? ดูกรภิกษุทั้งหลาย 
อริยสาวกในธรรมวินัยนี้เป็นผู้มีสติ ประกอบด้วยสติเป็นเครื่องรักษาตัวอย่างยิ่ง 
ระลึกได้ ตามระลึกได้ซึ่งกิจที่กระทำและคำที่ พูดแม้นานได้ นี้เรียกว่า สตินทรีย์.</p>
<p><a id="th-num๘๖๒" class="th-num"></a>ก็สมาธินทรีย์เป็นไฉน? ดูกรภิกษุทั้งหลาย 
อริยสาวกในธรรมวินัยนี้กระทำซึ่งนิพพานให้เป็นอารมณ์แล้ว ได้สมาธิ ได้เอกัคคตาจิต นี้เรียกว่า สมาธินทรีย์.</p>
<p><a id="th-num๘๖๓" class="th-num"></a>ก็ปัญญินทรีย์เป็นไฉน? ดูกรภิกษุทั้งหลาย 
อริยสาวกในธรรมวินัยนี้ เป็นผู้มีปัญญา 
ประกอบด้วยปัญญาเครื่องกำหนดความเกิดความดับอันประเสริฐ ชำแรกกิเลสให้ถึงความสิ้นทุกข์โดยชอบ
 นี้เรียกว่า ปัญญินทรีย์ ดูกรภิกษุทั้งหลาย อินทรีย์ ๕ ประการนี้แล</p>
<p class="endsection">จบ สูตรที่ ๙</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
