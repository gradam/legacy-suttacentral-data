<!DOCTYPE html>
<html>
<head>
<title></title>
<meta charset="utf8">
</head>
<body>
<div id="text" lang="th">
<section class="sutta" id="sn6.6">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>พรหมสังยุต</p>
<p>ปฐมวรรคที่ ๑</p>
<h1>ปมาทสูตรที่ ๖</h1>
</div>
<p><a id="th-num๕๘๖" class="th-num"></a>สาวัตถีนิทาน ฯ</p>
<p>ก็สมัยนั้นแล พระผู้มีพระภาคเป็นผู้ประทับพักกลางวัน หลีกเร้นอยู่ ฯ</p>
<p>ครั้งนั้นแล สุพรหมปัจเจกพรหม และสุทธาวาสปัจเจกพรหมเข้าไป ใกล้ที่ประทับของ 
พระผู้มีพระภาค ครั้นแล้วได้ยืนพิงบานประตูคนละข้าง ฯ</p>
<p>ลำดับนั้นแล สุพรหมปัจเจกพรหมได้กล่าวกะสุทธาวาสปัจเจกพรหมว่า 
แน่ะท่านผู้นิรทุกข์ ไม่ใช่กาลอันควรที่จะเข้าเฝ้าพระผู้มีพระภาคก่อน 
พระผู้มีพระภาคทรงประทับพักกลางวันหลีกเร้นอยู่ ก็พรหมโลกโน้นบริบูรณ์และเบิกบานแล้ว 
แต่พรหมในพรหมโลกนั้นย่อมอยู่ด้วยความประมาท แน่ะท่านผู้นิรทุกข์ 
มาไปด้วยกัน เราทั้งหลายจักเข้าไปยังพรหมโลกนั้น ครั้นแล้วพึงยังพรหมนั้นให้สลดใจ</p>
<p>สุทธาวาสปัจเจกพรหมได้รับคำของสุพรหมปัจเจกพรหมแล้ว ฯ</p>
<p>ครั้งนั้นแล สุพรหมปัจเจกพรหมและสุทธาวาสปัจเจกพรหมได้หายไปจากเบื้องพระพักตร์ของพระผู้มีพระภาค
 ปรากฏแล้วในพรหมโลกนั้น ปานดังบุรุษมีกำลัง ฯลฯ ฉะนั้น ฯ</p>
<p><a id="th-vp15.0180.587 588 589 590" 
class="th-vp"></a>พรหมนั้นได้เห็นแล้วแลซึ่งพรหมทั้งหลายเหล่านั้น 
ผู้มาอยู่แต่ที่ไกลเทียว ครั้นแล้ว ได้กล่าวคำนี้กะพรหมเหล่านั้นว่า 
แน่ะท่านผู้นิรทุกข์ทั้งหลาย เชิญเถิด พวกท่านมากันแต่ที่ไหนหนอ ฯ</p>
<p>พรหมเหล่านั้นกล่าวว่า แน่ะท่านผู้นิรทุกข์ พวกเรามาแต่สำนักของพระผู้มีพระภาคผู้เป็นพระอรหันตสัมมาสัมพุทธเจ้าพระองค์นั้น 
แน่ะท่านผู้นิรทุกข์ ก็ท่านจะไปสู่ที่บำรุงของพระผู้มีพระภาคพระองค์นั้น ผู้เป็นพระอรหันตสัมมาสัมพุทธเจ้าบ้างหรือ ฯ</p>
<p><a id="th-num๕๘๗" class="th-num"></a>เมื่อพรหมเหล่านั้นกล่าวแล้วเช่นนี้แล 
พรหมนั้นอดกลั้นคำนั้นไม่ได้ จึงนิรมิตตนเป็นพันตน แล้วได้กล่าวคำนี้กะสุพรหมปัจเจกพรหมว่า ฯ</p>
<p>“แน่ะท่านผู้นิรทุกข์ ท่านเห็นอิทธานุภาพเห็นปานดังนี้ของเราหรือไม่” ฯ</p>
<p>สุพรหมปัจเจกพรหมกล่าวว่า “แน่ะท่านผู้นิรทุกข์ เราเห็นอยู่แลซึ่งอิทธานุภาพเห็นปานดั่งนี้ของท่าน” ฯ</p>
<p>พรหมนั้นกล่าวว่า “แน่ะท่านผู้นิรทุกข์ เรานั้นแลเป็นผู้มีฤทธิ์มากอย่างนี้ 
มีอานุภาพมากอย่างนี้ จักไปสู่ที่บำรุงของสมณะหรือพราหมณ์อื่นทำไม” ฯ</p>
<p><a id="th-num๕๘๘" class="th-num"></a>ลำดับนั้นแล 
สุพรหมปัจเจกพรหมนิรมิตตนเป็นสองพันตน แล้วได้กล่าวคำนี้ กะพรหมว่า</p>
<p>“แน่ะท่านผู้นิรทุกข์ ท่านเห็นอิทธานุภาพ เห็นปานดังนี้ของเราหรือไม่” ฯ</p>
<p>พรหมนั้นกล่าวว่า “แน่ะท่านผู้นิรทุกข์ เราเห็นอยู่แลซึ่งอิทธานุภาพ 
เห็นปานดั่งนี้ของท่าน ฯ</p>
<p>สุพรหมปัจเจกพรหมกล่าวว่า “แน่ะท่านผู้นิรทุกข์ 
พระผู้มีพระภาคพระองค์นั้นเท่านั้น เป็นผู้มีฤทธิ์มากกว่า 
และมีอานุภาพใหญ่กว่าท่านและเราด้วย ฯ</p>
<p>“แน่ะท่านผู้นิรทุกข์ ท่านพึงไปสู่ที่บำรุงของพระผู้มีพระภาคพระองค์นั้น 
ผู้เป็นพระอรหันตสัมมาสัมพุทธเจ้า” ฯ</p>
<p><a id="th-num๕๘๙" class="th-num"></a>ครั้งนั้นแล 
พรหมนั้นได้กล่าวกะสุพรหมปัจเจกพรหมด้วยคาถาว่า “แน่ะพรหม ครุธ ๓๐๐ หงส์ ๔๐๐ 
เหยี่ยวตะไกร ๕๐๐ และวิมานของเราผู้มีฌานนี้นั้นย่อมรุ่งโรจน์ส่องสว่างอยู่ในทิศอุดร” ฯ</p>
<p><a id="th-num๕๙๐" class="th-num"></a>สุพรหมปัจเจกพรหมกล่าวว่า</p>
<p><a id="th-vp15.0181.591 592 593 594 595" 
class="th-vp"></a>“วิมานของท่านนั้นถึงจะรุ่งโรจน์ส่องสว่างอยู่ในทิศอุดรก็จริง 
ถึงเช่นนั้นเพราะเห็นโทษในรูป <a id="th-numและ" 
class="th-num"></a>เพราะเห็นรูปอันหวั่นไหวด้วยความหนาวเป็นต้นอยู่ เป็นนิจ 
ฉะนั้นพระศาสดาผู้มีเมธาดีจึงไม่ยินดีในรูป"</p>
<p><a id="th-num๕๙๑" class="th-num"></a>ครั้งนั้นแล 
สุพรหมปัจเจกพรหมและสุทธาวาสปัจเจกพรหมยังพรหมนั้นให้สลดใจแล้วหายไปในที่นั้นเอง ฯ</p>
<p>ก็พรหมนั้น โดยสมัยต่อมาได้ไปสู่ที่บำรุงของพระผู้มีพระภาคผู้เป็นพระอรหันตสัมมาสัมพุทธเจ้าแล้วแล ฯ</p></article>
<aside id="metaarea">
<p>Siam Rath translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
