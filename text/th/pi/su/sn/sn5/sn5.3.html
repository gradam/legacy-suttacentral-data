<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn5.3">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>ภิกขุนีสังยุต</p>
<h1>โคตมีสูตรที่ ๓</h1>
</div>
<p>สาวัตถีนิทาน ฯ</p>
<p>ครั้งนั้น เวลาเช้า กิสาโคตมีภิกษุณีนุ่งห่มแล้ว ถือบาตรและจีวรเข้าไปบิณฑบาต 
ในพระนครสาวัตถี เที่ยวบิณฑบาตไปในพระนครสาวัตถีแล้ว 
เวลาปัจฉาภัตกลับจากบิณฑบาตแล้ว เข้าไปยังป่าอันธวันเพื่อพักผ่อนกลางวัน 
ครั้นถึงป่าอันธวันแล้ว จึงนั่งพักกลางวันที่โคนไม้ต้นหนึ่ง ฯ</p>
<p><a id="th-num๕๒๙" class="th-num"></a>ลำดับนั้น 
มารผู้มีบาปใคร่จะให้กิสาโคตมีภิกษุณีบังเกิดความกลัว ความหวาดเสียว 
ความขนพองสยองเกล้า และใคร่จะให้เคลื่อนจากสมาธิ จึงเข้าไปหากิสาโคตมีภิกษุณีถึงที่นั่งพัก 
ครั้นแล้ว ได้กล่าวกะกิสาโคตมีภิกษุณีด้วยคาถาว่า ท่านมีบุตรตายแล้ว 
มานั่งอยู่คนเดียว มีหน้าเหมือนคนร้องไห้ มาอยู่กลางป่าคนเดียว 
กำลังแสวงหาบุรุษบ้างหรือหนอ ฯ</p>
<p><a id="th-num๕๓๐" class="th-num"></a>ลำดับนั้น 
กิสาโคตมีภิกษุณีได้มีความดำริว่า นี่ใครหนอกล่าวคาถา จะเป็นมนุษย์หรืออมนุษย์</p>
<p>ทันใดนั้น กิสาโคตมีภิกษุณีได้มีความดำริว่า นี่คือมารผู้มีบาป 
ใคร่จะให้เราบังเกิดความกลัว ความหวาดเสียว ความขนพองสยองเกล้า 
และใคร่จะให้เคลื่อนจากสมาธิ จึงกล่าวคาถา ฯ</p>
<p>ครั้นกิสาโคตมีภิกษุณีทราบว่า นี่คือมารผู้มีบาปแล้ว 
จึงได้กล่าวกะมารผู้มีบาปด้วยคาถาว่า เรามีบุตรตายแล้ว เหมือนความตายของบุตร 
ถึงที่สุดแล้ว บุรุษทั้งหลายก็มีความตายของบุตรนี้เป็นที่สุดเหมือนกัน 
เราไม่เศร้าโศก ไม่ร้องไห้ ไม่กลัวความตายนั้นดอก ฯ ผู้มีอายุ 
ความเพลิดเพลินในส่วนทั้งปวง เรากำจัดแล้ว กองมืดเราทำลายแล้ว 
เราชนะเสนาแห่งมัจจุแล้ว ไม่มีอาสวะอยู่ ฯ</p>
<p>ลำดับนั้น มารผู้มีบาปเป็นทุกข์เสียใจว่า กิสาโคตมีภิกษุณีรู้จักเรา ดังนี้ 
จึงได้อันตรธานไปในที่นั้นเอง ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
