<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn11.4">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>สักกสังยุต</p>
<p>ปฐมวรรคที่ ๑</p>
<h1>เวปจิตติสูตรที่ ๔</h1>
</div>
<p>สมัยหนึ่ง พระผู้มีพระภาคประทับอยู่ ณ พระวิหารเชตวัน อารามของอนาถบิณฑิกเศรษฐี ฯลฯ</p>
<p>พระผู้มีพระภาคได้ตรัสพระพุทธพจน์นี้ว่า </p>
<p>ดูกรภิกษุทั้งหลาย เรื่องเคยมีมาแล้ว สงครามระหว่างเทวดากับอสูรประชิดกันแล้ว
 ดูกรภิกษุทั้งหลาย ครั้งนั้นแล ท้าวเวปจิตติจอมอสูรตรัสกะพวกอสูรว่า 
ดูกรท่านผู้นิรทุกข์ทั้งหลาย ถ้าเมื่อสงครามระหว่างเทวดากับอสูรประชิดกัน 
พวกอสูรพึงชนะ พวกเทวดาพึงปราชัยไซร้ 
ท่านทั้งหลายพึงมัดท้าวสักกะจอมเทวดาด้วยการมัดห้าแห่งอันมีคอเป็นที่ ๕
 แล้วพึงนำมายังอสูรบุรีในสำนักของเรา 
ดูกรภิกษุทั้งหลาย แม้ท้าวสักกะจอมเทวดาก็บัญชากะเทวดาชั้นดาวดึงส์ทั้งหลายว่า 
ดูกรท่านผู้นิรทุกข์ทั้งหลาย ถ้าเมื่อสงครามระหว่างเทวดากับอสูรประชิดกัน 
พวกเทวดาพึงชนะ พวกอสูรถึงปราชัยไซร้ ท่านทั้งหลายพึงมัดท้าวเวปจิตติจอมอสูร 
ด้วยการมัดห้าแห่งอันมีคอเป็นที่ ๕ แล้วพึงนำมายังสุธรรมาสภาในสำนักของเรา 
ดูกรภิกษุทั้งหลาย ก็แลในสงครามครั้งนั้น พวกเทวดาชนะ พวกอสูรปราชัย</p>
<p>ครั้งนั้น เทวดาชั้นดาวดึงส์ได้จับท้าวเวปจิตติจอมอสูรมัดด้วยการมัดห้าแห่ง 
อันมีคอเป็นที่ ๕ แล้วนำมายังสุธรรมาสภาในสำนักของท้าวสักกะจอมเทวดา ฯ</p>
<p>ดูกรภิกษุทั้งหลาย ได้ทราบว่าในครั้งนั้นท้าวเวปจิตติจอมอสูรถูกมัดด้วยการมัดห้าแห่ง
อันมีคอเป็นที่ ๕ 
ได้ด่าบริภาษท้าวสักกะจอมเทวดาซึ่งกำลังเสด็จเข้าและออกยังสุธรรมาสภา 
ด้วยวาจาอันหยาบคาย มิใช่ของสัตบุรุษ ฯ</p>
<p><a id="th-num๘๗๐" class="th-num"></a>ดูกรภิกษุทั้งหลาย ครั้งนั้นแล 
มาตลีเทพบุตรผู้สงเคราะห์ได้ทูลถามท้าวสักกะ จอมเทวดาด้วยคาถาว่า 
ข้าแต่ท้าวสักกะมฆวาฬ พระองค์ได้ทรงสดับถ้อยคำอันหยาบคายเฉพาะหน้าของท้าวเวปจิตติจอมอสูร 
ยังทรงอดทนได้ เพราะความกลัวหรือเพราะไม่มีกำลัง พระเจ้าข้า ฯ</p>
<p><a id="th-num๘๗๑" class="th-num"></a>ท้าวสักกะตรัสตอบว่า 
เราอดทนถ้อยคำอันหยาบคายของท้าวเวปจิตติได้ เพราะความกลัวหรือเพราะไม่มีกำลังก็หาไม่
วิญญูชนผู้เช่นเราไฉนจะพึงโต้ตอบกับคนพาลเล่า ฯ</p>
<p>มาตลีเทพบุตรกราบทูลว่า คนพาลพึงทำลายได้อย่างยิ่ง ถ้าไม่พึงเกียดกันเสียก่อน เพราะฉะนั้น 
ธีรชนพึงเกียดกันคนพาลด้วยอาชญาอย่างรุนแรง ฯ</p>
<p><a id="th-num๘๗๓" class="th-num"></a>ท้าวสักกะตรัสตอบว่า 
ผู้ใดรู้ว่าคนอื่นโกรธแล้ว เป็นผู้มีสติสงบระงับได้ เราเห็นว่า การสงบระงับได้ของผู้นั้นแล
 เป็นการเกียดกันคนพาลละ ฯ</p>
<p>มาตลีเทพบุตรกราบทูลว่า</p>
<p>ข้าแต่ท้าววาสวะ 
ข้าพระองค์เห็นโทษในความอดทนนี้แล เมื่อใดคนพาลย่อมสำคัญบุคคลนั้นว่า 
ผู้นี้ย่อมอดกลั้นต่อเราเพราะความกลัว เมื่อนั้น 
คนมีปัญญาทรามยิ่งข่มขี่ผู้นั้น เหมือนโคยิ่งข่มขี่โคตัวที่แพ้หนีไป ฉะนั้น ฯ</p>
<p><a id="th-num๘๗๕" class="th-num"></a>ท้าวสักกะตรัสตอบว่า บุคคลจงสำคัญเห็นว่า 
ผู้นี้อดกลั้นต่อเราเพราะความกลัวหรือหาไม่ก็ตามที 
ประโยชน์ทั้งหลายมีประโยชน์ของตนเป็นอย่างยิ่ง ประโยชน์ยิ่งกว่าขันติไม่มี 
ผู้ใดแลเป็นคนมีกำลังอดกลั้นต่อคนผู้ทุรพลไว้ได้ 
ความอดกลั้นของผู้นั้นบัณฑิตทั้งหลายกล่าวว่าเป็นขันติอย่างยิ่ง
 คนทุรพลจำต้องอดทนอยู่เป็นนิตย์ 
บัณฑิตทั้งหลายกล่าวกำลังของผู้ซึ่งมีกำลังอย่างคนพาลว่ามิใช่กำลัง 
ไม่มีผู้ใดที่จะกล่าวโต้ต่อผู้มีกำลังผู้ซึ่งธรรมคุ้มครองแล้วได้เลย 
เพราะความโกรธนั้น โทษที่ลามกจึงมีแก่ผู้ที่โกรธตอบต่อผู้ที่โกรธ 
บุคคลผู้ไม่โกรธตอบต่อผู้ที่โกรธ ย่อมชื่อว่าชนะสงครามซึ่งเอาชนะได้ยาก 
ผู้ใดรู้ว่าผู้อื่นโกรธแล้วเป็นผู้มีสติระงับไว้ได้ 
ผู้นั้นชื่อว่าประพฤติประโยชน์แก่ทั้งสองฝ่าย คือ ทั้งฝ่ายตนและคนอื่น 
คนที่ไม่ฉลาดในธรรมย่อมสำคัญเห็นผู้รักษาประโยชน์ของทั้งสองฝ่าย คือของตนและของคนอื่นว่าเป็นคนโง่ ดังนี้ ฯ</p>
<p>ดูกรภิกษุทั้งหลาย ก็ท้าวสักกะจอมเทวดาพระองค์นั้น เข้าไปอาศัยผลบุญของพระองค์เป็นอยู่ 
เสวยรัชสมบัติมีความเป็นใหญ่ยิ่งด้วยความเป็นอิสระแห่งเทวดาชั้นดาวดึงส์ 
ยังจักพรรณนาคุณของขันติและโสรัจจะได้ ฯ ดูกรภิกษุทั้งหลาย 
ข้อที่พวกเธอบวชแล้วในธรรมวินัยที่เรากล่าวชอบแล้วเช่นนี้ เป็นผู้อดทนและสงบเสงี่ยมนี้ 
จะพึงงามในธรรมวินัยนี้โดยแท้ ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
