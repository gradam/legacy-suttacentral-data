<!DOCTYPE html>
<html>
<head>
<title></title>
<meta charset="utf8">
</head>
<body>
<div id="text" lang="th">
<section class="sutta" id="sn11.6">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>สักกสังยุต</p>
<p>ปฐมวรรคที่ ๑</p>
<h1>กุลาวกสูตรที่ ๖</h1>
</div>
<p><a id="th-num๖" class="th-num"></a>สาวัตถีนิทาน ฯ </p>
<p>ดูกรภิกษุทั้งหลาย 
เรื่องเคยมีมาแล้ว สงครามระหว่างพวกเทวดาและอสูรได้ประชิดกันแล้ว 
ดูกรภิกษุทั้งหลาย ก็ในสงครามคราวนั้นพวกอสูรเป็นฝ่ายมีชัย พวกเทวดาเป็นฝ่ายปราชัย
 ดูกรภิกษุทั้งหลาย พวกเทวดาผู้พ่ายแพ้ต่างพากันหนีไปทางทิศอุดร 
พวกอสูรได้ชวนกันไล่พวกเทวดาเหล่านั้นไปแล้วทีแล้ว ฯ</p>
<p><a id="th-num๘๘๕" class="th-num"></a>ดูกรภิกษุทั้งหลาย ครั้งนั้นแล 
ท้าวสักกะจอมเทวดาได้ตรัสกะมาตลีสังคาหกเทพบุตรด้วยคาถาว่า ดูกรมาตลี
 เธอจงหลีกเลี่ยงรังนกในป่าไม้งิ้วโดยบ่ายหน้างอนรถกลับ 
ถึงเราจะต้องเสียสละชีวิตในพวกอสูรก็ตามที นกเหล่านี้อย่าได้ปราศจากรังเสียเลย ฯ </p>
<p>ดูกรภิกษุทั้งหลาย มาตลีสังคาหกเทพบุตรรับพระดำรัสของท้าวสักกะจอมเทวดาว่า 
ขอความเจริญจงมีแด่พระองค์ ดั่งนี้แล้วให้รถซึ่งเทียมด้วยม้าอาชาไนยพันตัวหันหลังกลับ ฯ</p>
<p><a id="th-num๘๘๖" class="th-num"></a>ดูกรภิกษุทั้งหลาย ครั้งนั้นแล 
พวกอสูรคิดว่า บัดนี้รถซึ่งเทียมด้วยม้าอาชาไนยพันตัวของท้าวสักกะจอมเทวดาหันกลับมาแล้ว
 พวกเทวดาจักทำสงครามกับพวกอสูร 
แม้เป็นครั้งที่สองแล พวกอสูรต่างตกใจกลับเข้าไปสู่อสูรบุรี ดูกรภิกษุทั้งหลาย 
ชัยชนะโดยธรรมแท้ๆ ได้เป็นของท้าวสักกะจอมเทวดาแล้ว ด้วยประการฉะนี้แล ฯ</p>
</article>
<aside id="metaarea">
<p>Siam Rath translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
