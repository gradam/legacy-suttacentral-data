<!DOCTYPE html>
<html>
<head>
<title></title>
<meta charset="utf8">
</head>
<body>
<div id="text" lang="th">
<section class="sutta" id="sn11.14">
<article>
<div class="hgroup">
<p class="division">สังยุตตนิกาย</p>
<p>สคาถวรรค</p>
<p>สักกสังยุต</p>
<p>ทุติยวรรคที่ ๒</p>
<h1>ทฬิททสูตรที่ ๔</h1>
</div>
<p><a id="th-num๔" class="th-num"></a>สมัยหนึ่ง พระผู้มีพระภาคประทับอยู่ ณ 
พระวิหารเวฬุวันกลันทกนิวาปสถาน เขตพระนครราชคฤห์ ในกาลนั้นแล 
พระผู้มีพระภาคตรัสเรียกภิกษุทั้งหลายว่า ดูกรภิกษุทั้งหลาย 
ภิกษุเหล่านั้นทูลรับพระผู้มีพระภาคว่าพระพุทธเจ้าข้า ฯ</p>
<p><a id="th-num๙๑๗" class="th-num"></a>พระผู้มีพระภาคได้ตรัสพระพุทธพจน์นี้ว่า 
ดูกรภิกษุทั้งหลาย เรื่องเคยมีมาแล้ว ในพระนครราชคฤห์นี้แลได้มีบุรุษคนหนึ่งเป็นมนุษย์ขัดสน
เป็นมนุษย์กำพร้า เป็นมนุษย์ยากไร้ เขายึดมั่นศรัทธา ศีล สุตะ จาคะ ปัญญาในธรรมวินัยที่ตถาคตประกาศแล้ว 
ครั้นเขายึดมั่นศรัทธา ศีล สุตะ จาคะ ปัญญาในธรรมวินัยที่ตถาคตประกาศแล้ว 
เมื่อแตกกายตายไปได้อุบัติยังสุคติโลกสวรรค์ คือความเป็นสหายของเทวดาชั้นดาวดึงส์ 
เทพบุตรนั้นรุ่งเรืองล่วงเทวดาเหล่าอื่นด้วยรัศมีและยศ ฯ</p>
<p><a id="th-num๙๑๘" class="th-num"></a>ดูกรภิกษุทั้งหลาย ได้ยินว่าในกาลครั้งนั้น
 พวกเทวดาชั้นดาวดึงส์พากันยกโทษตำหนิติเตียนว่า 
ดูกรท่านผู้เจริญทั้งหลาย น่าอัศจรรย์นัก ดูกรท่านผู้เจริญทั้งหลาย ยังไม่เคยมีมาเลย 
เทพบุตรผู้นี้เมื่อยังเป็นมนุษย์อยู่ในกาลก่อนเป็นมนุษย์ขัดสน เป็นมนุษย์กำพร้า 
เป็นมนุษย์ยากไร้ เมื่อแตกกายตายแล้วเขาอุบัติยังสุคติโลกสวรรค์ 
คือความเป็นสหายของเทวดาชั้นดาวดึงส์ ย่อมรุ่งเรืองล่วงเทวดาเหล่าอื่นด้วยรัศมีและยศ 
ดูกรภิกษุทั้งหลาย ครั้งนั้นแลท้าวสักกะจอมเทพตรัสกะเทวดาชั้นดาวดึงส์ว่า 
ดูกรท่านผู้นิรทุกข์ทั้งหลาย ท่านทั้งหลายอย่ายกโทษต่อเทพบุตรนี้เลย 
ดูกรท่านผู้นิรทุกข์ทั้งหลาย เทพบุตรนี้แลเมื่อยังเป็นมนุษย์อยู่ในกาลก่อนยึดมั่นศรัทธา ศีล สุตะ จาคะ 
ปัญญาในพระธรรมวินัยที่พระตถาคตทรงประกาศแล้ว 
ครั้นยึดมั่นศรัทธา ศีล สุตะจาคะ ปัญญาในพระธรรมวินัยที่พระตถาคตประกาศแล้ว 
เมื่อแตกกายตายลงจึงอุบัติยังสุคติโลกสวรรค์ คือความเป็นสหายของเทวดาชั้นดาวดึงส์ 
ย่อมรุ่งเรืองล่วงเทวดาเหล่าอื่นด้วยรัศมีและยศ ฯ</p>
<p><a id="th-num๙๑๙" class="th-num"></a>ดูกรภิกษุทั้งหลาย ลำดับนั้นแล 
ท้าวสักกะจอมเทพเมื่อจะทรงพลอยยินดีกะพวกเทวดาชั้นดาวดึงส์ 
จึงได้ตรัสคาถาเหล่านี้ในเวลานั้นว่า บุคคลใดมีศรัทธาตั้งมั่นไม่หวั่นไหวในพระตถาคต 
มีศีลงามที่พระอริยะเจ้าพอใจสรรเสริญ มีความเลื่อมใสในพระสงฆ์และมีความเห็นตรง 
บัณฑิตทั้งหลายเรียกบุคคลนั้นว่า เป็นคนไม่ขัดสน ชีวิตของบุคคลนั้นไม่เปล่าประโยชน์
 เพราะเหตุนั้นบุคคลผู้มีปัญญาเมื่อระลึกถึงคำสอนของพระพุทธเจ้าทั้งหลาย พึงประกอบเนืองๆ ซึ่งศรัทธา 
 ศีล ความเลื่อมใส และความเห็นธรรมเถิด ฯ</p></article>
<aside id="metaarea">
<p>Siam Rath translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
