<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn47.12">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๓. สติปัฏฐานสังยุต</p>
<p>นาฬันทวรรคที ๒</p>
<h1>นาฬันทสูตร</h1>
<p class="subheading">ว่าด้วยธรรมปริยาย</p>
</div>
<p><a id="th-num๗๒๖" class="th-num"></a>สมัยหนึ่ง 
พระผู้มีพระภาคประทับอยู่ที่ปาวาริกอัมพวัน ใกล้เมืองนาฬันทา ครั้งนั้น 
ท่านพระสารีบุตรเข้าไปเฝ้าพระผู้มีพระภาคถึงที่ประทับ ถวายบังคมพระผู้มีพระภาคแล้ว 
นั่ง ณ ที่ควรส่วนข้างหนึ่ง ครั้นแล้วได้กราบทูลพระผู้มีพระภาคว่า 
ข้าแต่พระองค์ผู้เจริญ ข้าพระองค์เลื่อมใสในพระผู้มีพระภาคอย่างนี้ว่า 
สมณะหรือพราหมณ์อื่นซึ่งจะรู้ยิ่งไปกว่าพระผู้มีพระภาคในทางปัญญา เครื่องตรัสรู้ 
มิได้มีแล้ว จักไม่มีและย่อมไม่มีในบัดนี้ พระผู้มีพระภาคตรัสว่า ดูกรสารีบุตร 
นี้เป็นอาสภิวาจาอย่างสูงที่เธอกล่าวแล้ว เธอถือเอาแต่วาทะอย่างเดียว 
บันลือสีหนาทว่า พระพุทธเจ้าข้า ข้าพระองค์เลื่อมใสในพระผู้มีพระภาคอย่างนี้ว่า 
สมณะหรือพราหมณ์อื่น ซึ่งจะรู้ยิ่งไปกว่าพระผู้มีพระภาคในทางปัญญาเครื่องตรัสรู้ 
มิได้มีแล้ว จักไม่มีและย่อมไม่มีในบัดนี้.</p>
<p><a id="th-num๗๒๗" class="th-num"></a>ดูกรสารีบุตร 
พระอรหันตสัมมาสัมพุทธเจ้าเหล่าใดที่ได้มีมาแล้วในอดีตกาล 
พระผู้มีพระภาคเหล่านั้นทุกพระองค์อันเธอกำหนดซึ่งใจด้วยใจแล้วรู้ว่า 
พระผู้มีพระภาคเหล่านั้นทรงมีศีลอย่างนี้ มีธรรมอย่างนี้ มีปัญญาอย่างนี้ 
มีธรรมเป็นเครื่องอยู่อย่างนี้ หรือว่าหลุดพ้นแล้วอย่างนี้ ดังนี้ กระนั้นหรือ?</p>
<p>สา. หามิได้ พระเจ้าข้า.</p>
<p><a id="th-num๗๒๘" class="th-num"></a>พ. ดูกรสารีบุตร 
พระอรหันตสัมมาสัมพุทธเจ้าเหล่าใดที่จักมีในอนาคตกาล 
และพระผู้มีพระภาคเหล่านั้นทุกพระองค์อันเธอกำหนดซึ่งใจด้วยแล้วรู้ว่า 
พระผู้มีพระภาคเหล่านั้นทรงมีศีลอย่างนี้ มีธรรมอย่างนี้ มีปัญญาอย่างนี้ 
มีธรรมเป็นเครื่องอยู่อย่างนี้ หรือว่าหลุดพ้นแล้วอย่างนี้ ดังนี้ กระนั้นหรือ?</p>
<p>สา. หามิได้ พระเจ้าข้า.</p>
<p><a id="th-num๗๒๙" class="th-num"></a>พ. ดูกรสารีบุตร 
พระอรหันตสัมมาสัมพุทธเจ้าในบัดนี้คือเรา อันเธอกำหนดซึ่งใจด้วยใจแล้วรู้ว่า 
พระผู้มีพระภาคเป็นผู้มีศีลอย่างนี้ มีธรรมอย่างนี้ มีปัญญาอย่างนี้ 
มีธรรมเป็นเครื่องอยู่อย่างนี้ หรือว่าหลุดพ้นแล้วอย่างนี้ ดังนี้ กระนั้นหรือ?</p>
<p>สา. หามิได้ พระเจ้าข้า.</p>
<p><a id="th-num๗๓๐" class="th-num"></a>พ. ดูกรสารีบุตร ก็ในข้อนี้ 
เธอไม่มีเจโตปริยญาณในพระอรหันตสัมมาสัมพุทธเจ้าทั้งที่เป็นอดีต อนาคต และปัจจุบัน 
เมื่อเป็นเช่นนั้น เพราะเหตุอะไร? เธอจึงกล่าวอาสภิวาจาอย่างสูงนี้ 
เธอถือเอาวาทะแต่อย่างเดียวบันลือสีหนาทว่า พระพุทธเจ้าข้า ข้าพระองค์เลื่อมใสในพระผู้มีพระภาคอย่างนี้ว่า
 สมณะหรือพราหมณ์อื่นซึ่งจะรู้ยิ่งไปกว่าพระผู้มีพระภาคในทางพระปัญญาเครื่องตรัสรู้ มิได้มีแล้ว 
จักไม่มีและย่อมไม่มีในบัดนี้.</p>
<p>สา. ข้าแต่พระองค์ผู้เจริญ ข้าพระองค์จะมีเจโตปริยญาณในพระอรหันตสัมมาสัมพุทธเจ้าทั้งที่เป็นอดีต
 อนาคต และปัจจุบันก็หามิได้ แต่ว่าข้าพระองค์รู้ได้ตามกระแสพระธรรม.</p>
<p><a id="th-vp19.0178.731 732 733 734" class="th-vp"></a><a id="th-num๗๓๑" 
class="th-num"></a>ข้าแต่พระองค์ผู้เจริญ 
เปรียบเหมือนปัจจันตนครของพระราชามีเชิงเทินมั่นคง มีกำแพงและหอรบหนาแน่น 
มีประตูเดียว คนเฝ้าประตูของพระราชาในนครนั้น มีปัญญาเฉลียว ฉลาด 
ห้ามคนที่ไม่รู้จัก ให้คนที่รู้จักเข้าไป เขาเดินตรวจตามทางรอบนครนั้น 
ไม่พบที่ต่อหรือช่องแห่งกำแพงโดยที่สุด แม้เพียงแมวอาจลอดออกไปได้ 
เขาจะพึงมีความคิดอย่างนี้ว่า สัตว์ตัวเขื่องๆ ชนิดใดชนิดหนึ่ง 
จะเข้านครนี้หรือจะออกไป สัตว์เหล่านั้นทั้งหมดย่อมเข้าหรือออกโดยประตูนี้เท่านั้น แม้ฉันใด
 ข้าพระองค์รู้ตามกระแสพระธรรม ก็ฉันนั้นเหมือนกัน 
พระอรหันตสัมมาสัมพุทธเจ้าเหล่าใดที่ได้มีมาแล้วในอดีตกาล 
พระผู้มีพระภาคเหล่านั้นทุกพระองค์ทรงละนิวรณ์ ๕ อันเป็นเครื่องเศร้าหมองแห่งใจ 
ทอนกำลังปัญญา ทรงมีพระหฤทัยตั้งมั่นดีแล้วในสติปัฏฐาน ๔ ทรงเจริญโพชฌงค์ ๗ 
ตามความเป็นจริง ตรัสรู้พระอนุตตรสัมมาสัมโพธิญาณแล้ว 
พระอรหันตสัมมาสัมพุทธเจ้าเหล่าใดจักมีในอนาคตกาล … 
จักตรัสรู้พระอนุตตรสัมมาสัมโพธิญาณ แม้พระผู้มีพระภาคอรหันตสัมมาสัมพุทธเจ้าในบัดนี้ ก็ทรงละนิวรณ์ ๕ 
อันเป็นเครื่องเศร้าหมองแห่งใจ ทอนกำลังปัญญา ทรงมีพระหฤทัยตั้งมั่นดีแล้วในสติปัฏฐาน ๔ 
ทรงเจริญโพชฌงค์ ๗ ตามความเป็นจริง ตรัสรู้พระอนุตตรสัมมาสัมโพธิญาณ.</p>
<p><a id="th-num๗๓๒" class="th-num"></a>พ. ดีละๆ สารีบุตร เพราะเหตุนั้นแหละ 
เธอพึงกล่าวธรรมปริยายนี้เนืองๆ แก่ภิกษุ ภิกษุณี อุบาสก อุบาสิกา ด้วยว่า
 โฆษบุรุษเหล่าใดจักมีความเคลือบแคลงหรือความสงสัยในตถาคต
 โฆษบุรุษเหล่านั้นจักละความเคลือบแคลงหรือความสงสัยนั้นเสีย เพราะได้ฟังธรรมปริยายนี้.</p>
<p class="endsection">จบ สูตรที่ ๒</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
