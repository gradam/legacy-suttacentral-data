<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn28.10">
<article>
<div class="hgroup">
<p class="division">สังยุตตนิกาย</p>
<p>ขันธวารวรรค</p>
<p>๗. สารีปุตตสังยุต</p>
<h1>๑๐. สูจิมุขีสูตร</h1>
<p class="subheading">ว่าด้วยความแตกต่างการเลี้ยงชีวิตของสมณพราหมณ์</p>
</div>
<p>สมัยหนึ่ง ท่านพระสารีบุตรอยู่ ณ พระวิหารเวฬุวันกลันทกนิวาปสถาน ใกล้พระนครราชคฤห์. 
ครั้งนั้นเป็นเวลาเช้า ท่านพระสารีบุตรนุ่งแล้ว ถือบาตรและจีวร 
เข้าไปบิณฑบาตยังพระนครราชคฤห์ เที่ยวบิณฑบาตตามลำดับตรอกในพระนครราชคฤห์แล้ว 
อาศัยเชิงฝาแห่งหนึ่งฉันบิณฑบาตนั้น. ครั้งนั้น นางปริพาชิกาชื่อสูจิมุขี เข้าไปหาท่านพระสารีบุตรถึงทีอยู่
 ครั้นแล้วได้กล่าวกะท่านพระสารีบุตรว่า ดูกรสมณะ ท่านก้มหน้าฉันหรือ? 
ท่านพระสารีบุตรตอบว่า ดูกรน้องหญิง เรามิได้ก้มหน้าฉัน.</p>
<p>สู. ถ้าอย่างนั้น ท่านแหงนหน้าฉันหรือสมณะ?</p>
<p>สา. เรามิได้แหงนหน้าฉันหรอกน้องหญิง.</p>
<p>สู. ถ้าอย่างนั้น ท่านมองดูทิศใหญ่ฉันหรือสมณะ?</p>
<p>สา. เรามิได้มองดูทิศใหญ่ฉันหรอกน้องหญิง.</p>
<p>สู. ถ้าอย่างนั้น ท่านมองดูทิศน้อยฉันหรือสมณะ?</p>
<p>สา. เรามิได้มองดูทิศน้อยฉันหรอกน้องหญิง.</p>
<p>สู. ดิฉันถามว่า ดูกรสมณะ ท่านก้มหน้าฉันหรือ ท่านก็ตอบว่า เรามิได้ก้มหน้าฉันหรอกน้องหญิง 
ดิฉันถามว่า ถ้าอย่างนั้นท่านแหงนหน้าฉันหรือสมณะ ท่านก็ตอบว่า 
เรามิได้แหงนหน้าฉันหรอกน้องหญิง ดิฉันถามว่า ถ้าอย่างนั้นท่านมองดูทิศใหญ่ฉันหรือสมณะ 
ท่านก็ตอบว่า เรามิได้มองดูทิศใหญ่ฉันหรอกน้องหญิง 
ดิฉันถามว่า ถ้าอย่างนั้นท่านมองดูทิศน้อยฉันหรือสมณะ ท่านก็ตอบว่า 
เรามิได้มองดูทิศน้อยฉันหรอกน้องหญิง ก็บัดนี้ ท่านฉันอย่างไรเล่าสมณะ?</p>
<p>สา. ดูกรน้องหญิง ก็สมณพราหมณ์เหล่าใดเหล่าหนึ่งเลี้ยงชีพด้วยมิจฉาชีพ เหตุดิรัจฉานวิชา คือ 
วิชาดูพื้นที่ สมณพราหมณ์เหล่านี้เรียกว่า ก้มหน้าฉัน. 
ดูกรน้องหญิง สมณพราหมณ์เหล่าใดเหล่าหนึ่ง เลี้ยงชีพด้วยมิจฉาชีพ เหตุดิรัจฉานวิชา 
คือ วิชาดูดาวนักษัตร สมณพราหมณ์เหล่านี้เรียกว่า แหงนหน้าฉัน. ดูกรน้องหญิง 
สมณพราหมณ์เหล่าใดเหล่าหนึ่งเลี้ยงชีพด้วยมิจฉาชีพ เหตุประกอบการรับส่งข่าวสาส์น 
สมณพราหมณ์เหล่านี้เรียกว่า มองดูทิศใหญ่ฉัน. ดูกรน้องหญิง 
สมณพราหมณ์เหล่าใดเหล่าหนึ่งเลี้ยงชีพด้วยมิจฉาชีพ เหตุดิรัจฉานวิชา คือ 
วิชาทายองค์อวัยวะ สมณพราหมณ์เหล่านี้เรียกว่า มองดูทิศน้อยฉัน. ดูกรน้องหญิง 
ส่วนเรานั้นมิได้เลี้ยงชีวิตด้วยมิจฉาชีพ เหตุดิรัจฉานวิชา คือ วิชาตรวจพื้นที่ 
มิได้เลี้ยงชีพด้วยมิจฉาชีพ เหตุดิรัจฉานวิชา คือวิชาดูดาวนักษัตร 
มิได้เลี้ยงชีพด้วยมิจฉาชีพ เหตุประกอบการรับส่งข่าวสาส์น 
มิได้เลี้ยงชีพด้วยมิจฉาชีพ เหตุดิรัจฉานวิชา คือ วิชาทายองค์อวัยวะ (แต่) 
เราแสวงหาภิกษาโดยชอบธรรมครั้นแล้วจึงฉัน. 
ครั้งนั้น นางสูจิมุขีปริพาชิกาเข้าไปในนครราชคฤห์ จากถนนหนึ่งไปอีกถนนหนึ่ง 
จากตรอกหนึ่งไปอีกตรอกหนึ่งแล้ว ประกาศอย่างนี้ว่า 
ท่านสมณศากยบุตรทั้งหลายย่อมฉันอาหารอันประกอบด้วยธรรม 
สมณศากยบุตรทั้งหลายย่อมฉันอาหารอันหาโทษมิได้. 
ขอเชิญท่านทั้งหลายถวายบิณฑบาตแก่สมณศากยบุตรทั้งหลายเถิด.</p>
<p class="endsection">จบ สูตรที่ ๑๐.</p>
<p class="endsection">จบ สารีปุตตสังยุต.</p>
<p class="uddana">รวมพระสูตรที่มีในสังยุตนี้ คือ <blockquote>
๑. วิเวกสูตร ๖. วิญญาณสูตร <br>
๒. อวิตักกสูตร ๗. อากิญจัญญายตนสูตร <br>
๓. ปีติสูตร ๘. เนวสัญญานาสัญญายตนสูตร <br>
๔. อุเปกขาสูตร ๙. นิโรธสูตร <br>
๕. อากาสสูตร ๑๐. สูจิมุขีสูตร
</blockquote></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
