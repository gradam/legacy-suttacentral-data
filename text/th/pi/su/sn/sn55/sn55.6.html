<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn55.6">
<article>
<div class="hgroup">
<p class="division">สังยุตตนิกาย</p>
<p>มหาวารวรรค</p>
<p>๑๐. โสตาปัตติสังยุต</p>
<p>เวฬุทวารวรรคที่ ๑</p>
<h1>ถปติสูตร</h1>
<p class="subheading">ว่าด้วยช่างไม้นามว่าอิสิทัตตะ</p>
</div>
<p><a id="th-num๑๔๓๔" class="th-num"></a>สาวัตถีนิทาน. 
ก็สมัยนั้นภิกษุมากรูปกระทำจีวรกรรมของพระผู้มีพระภาคด้วยคิดว่า 
พระผู้มีพระภาคมีจีวรสำเร็จแล้ว จักเสด็จจาริกไปโดยล่วงสามเดือน.</p>
<p>ก็สมัยนั้นพวกช่างไม้ผู้เคยเป็นพระสกทาคามีนามว่า อิสิทัตตะ อยู่อาศัยในหมู่บ้านส่วยด้วยกรณียกิจบางอย่าง
 พวกเขาได้ฟังข่าวว่าภิกษุมากรูปกระทำจีวรกรรมของพระผู้มีพระภาคด้วยคิดว่า 
พระผู้มีพระภาคมีจีวรสำเร็จแล้ว จะเสด็จจาริกไปโดยล่วงสามเดือน จึงวางบุรุษไว้ในหนทางโดยสั่งว่า
 ดูกรผู้บุรุษผู้เจริญ ท่านเห็นพระผู้มีพระภาคอรหันตสัมมาสัมพุทธเจ้าเสด็จมาในเวลาใด 
พึงบอกพวกเราในเวลานั้น บุรุษนั้นอยู่มาได้ ๒-๓ วัน ได้เห็นพระผู้มีพระภาคเสด็จมาแต่ไกล
 จึงเข้าไปหาพวกช่างไม้แล้วได้บอกว่า ท่านผู้เจริญทั้งหลาย พระผู้มีพระภาคอรหันตสัมมาสัมพุทธเจ้ากำลังเสด็จมา 
ขอท่านทั้งหลายจงทราบกาลอันควรในบัดนี้เถิด.</p>
<p>ครั้งนั้นพวกช่างไม้ผู้เคยเป็นพระสกทาคามีนามว่า อิสิทัตตะ เข้าไปเฝ้าพระผู้มีพระภาค 
ถวายบังคมพระผู้มีพระภาคแล้วเดินตามพระผู้มีพระภาคไปข้างพระปฤษฎางค์
 พระผู้มีพระภาคทรงแวะจากหนทางเสด็จเข้าไปยังโคนไม้แห่งหนึ่ง 
แล้วประทับนั่งบนอาสนะที่เขาปูลาดถวาย พวกช่างไม้ถวายบังคมพระผู้มีพระภาคแล้ว นั่ง 
ณ ที่ควรส่วนข้างหนึ่ง ครั้นแล้วได้กราบทูลว่า</p>
<p>ข้าแต่พระองค์ผู้เจริญ เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากพระนครสาวัตถีไปในโกศลชนบท เวลานั้นข้าพระองค์ทั้งหลายมีความเสียใจน้อยใจว่า
 พระผู้มีพระภาคจักเสด็จห่างเราทั้งหลายไป  เวลาใดได้ฟังข่าวพระผู้มีพระภาคว่า 
 เสด็จจาริกจากนครสาวัตถีไปในโกศลชนบทแล้ว เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคเสด็จห่างจากเราไปแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากโกศลชนบทไปยังแคว้นมัลละ เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคจักเสด็จห่างเราทั้งหลายไป เวลาใดได้ฟังข่าวพระผู้มีพระภาคว่า
 เสด็จจากโกศลชนบทไปแคว้นมัลละแล้ว เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคเสด็จห่างเราทั้งหลายไปแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจากแคว้นมัลละไปยังแคว้นวัชชี เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคจักเสด็จห่างเราทั้งหลายไป เวลาใดได้ฟังข่าวพระผู้มีพระภาคว่า
 เสด็จจาริกจากแคว้นมัลละไปยังแคว้นวัชชีแล้ว เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคเสด็จห่างเราทั้งหลายไปแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากแคว้นวัชชีไปยังแคว้นกาสี เวลานั้น ข้าพระองค์ทั้งหลายมีความเสียใจน้อยใจว่า 
พระผู้มีพระภาคจักเสด็จห่างเราทั้งหลายไป เวลาใดได้ฟังข่าวพระผู้มีพระภาคว่า 
เสด็จจาริกจากแคว้นวัชชีไปยังแคว้นกาสีแล้ว เวลานั้นข้าพระองค์ทั้งหลายมีความเสียใจน้อยใจว่า 
พระผู้มีพระภาคเสด็จห่างเราทั้งหลายไปแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากแคว้นกาสีไปในแคว้นมคธ เวลานั้นข้าพระองค์ทั้งหลายมีความเสียใจน้อยใจว่า
 พระผู้มีพระภาคจักเสด็จห่างเราทั้งหลายไป เวลาใดได้ฟังข่าวพระผู้มีพระภาคว่า 
 เสด็จจาริกจากแคว้นกาสีไปในแคว้นมคธแล้ว เวลานั้นข้าพระองค์ทั้งหลายมีความเสียใจน้อยใจเป็นอันมากว่า 
พระผู้มีพระภาคเสด็จห่างเราทั้งหลายไปแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากแคว้นมคธมายังแคว้นกาสี เวลานั้นข้าพระองค์ทั้งหลายมีความดีใจ ปลื้มใจว่า
 พระผู้มีพระภาคจักใกล้เราทั้งหลายเข้ามา เวลาใดได้ฟังข่าวพระผู้มีพระภาคว่า
 เสด็จจาริกจากแคว้นมคธมายังแคว้นกาสีแล้ว เวลานั้นข้าพระองค์ทั้งหลายมีความดีใจ ปลื้มใจว่า 
พระผู้มีพระภาคใกล้เราทั้งหลายเข้ามาแล้ว.</p>
<p><a id="th-vp19.0351.1443 1444 1445 1446 1447 1448" class="th-vp"></a><a id="th-num๑๔๔๓" 
class="th-num"></a>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจากแคว้นกาสีมายังแคว้นวัชชี เวลานั้นข้าพระองค์ทั้งหลายมีความดีใจ 
ปลื้มใจว่า พระผู้มีพระภาคจักใกล้เราทั้งหลายเข้ามา เวลาใดได้ฟังข่าวพระผู้มีพระภาคว่า 
เสด็จจาริกจากแคว้นกาสีมายังแคว้นวัชชีแล้ว เวลานั้นข้าพระองค์ทั้งหลายมีความดีใจ ปลื้มใจว่า 
พระผู้มีพระภาคใกล้เราทั้งหลายเข้ามาแล้ว.</p>
<p><a id="th-num๑๔๔๔" class="th-num"></a>ข้าแต่พระองค์ผู้เจริญ
 ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากแคว้นวัชชีมายังแคว้นมัลละ เวลานั้นข้าพระองค์ทั้งหลายมีความดีใจ 
ปลื้มใจว่า พระผู้มีพระภาคจักใกล้เราทั้งหลายเข้ามา เวลาใด 
ข้าพระองค์ทั้งหลายได้ฟังข่าว พระผู้มีพระภาคว่า 
เสด็จจาริกจากแคว้นวัชชีมายังแคว้นมัลละแล้ว เวลานั้น ข้าพระองค์ทั้งหลาย 
มีความดีใจ ปลื้มใจว่า พระผู้มีพระภาคใกล้เราทั้งหลายเข้ามาแล้ว.</p>
<p><a id="th-num๑๔๔๕" class="th-num"></a>ข้าแต่พระองค์ผู้เจริญ ก็เวลาใด 
ข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจากแคว้นมัลละมายังแคว้นโกศล เวลานั้นข้าพระองค์ทั้งหลายมีความดีใจ 
ปลื้มใจว่า พระผู้มีพระภาคจักใกล้เราทั้งหลายเข้ามา เวลาใดข้าพระองค์ทั้งหลายได้ฟังข่าวพระผู้มีพระภาคว่า 
เสด็จจาริกจากแคว้นมัลละมายังแคว้นโกศลแล้ว เวลานั้นข้าพระองค์ทั้งหลายมีความดีใจ 
ปลื้มใจว่า พระผู้มีพระภาคใกล้เราทั้งหลายเข้ามาแล้ว.</p>
<p>ข้าแต่พระองค์ผู้เจริญ ก็เวลาใดข้าพระองค์ทั้งหลายได้ฟังข่าวพระผู้มีพระภาคว่า 
จักเสด็จจาริกจากแคว้นโกศลมายังพระนครสาวัตถี เวลานั้นข้าพระองค์ทั้งหลายมีความดีใจ ปลื้มใจว่า
 พระผู้มีพระภาคจักใกล้เราทั้งหลายเข้ามา เวลาใดข้าพระองค์ทั้งหลายได้ฟังข่าวพระผู้มีพระภาคว่า
 ประทับอยู่ ณ พระวิหารเชตวัน อารามของท่านอนาถบิณฑิกเศรษฐีใกล้พระนครสาวัตถี 
 เวลานั้นข้าพระองค์ทั้งหลายมีความดีใจ ปลื้มใจเป็นอันมากว่า พระผู้มีพระภาคใกล้เราแล้ว.</p>
<p><a id="th-num๑๔๔๗" class="th-num"></a>พระผู้มีพระภาคตรัสว่า 
ดูกรช่างไม้ทั้งหลาย เพราะฉะนั้นแหละ ฆราวาสคับแคบ เป็นทางมาแห่งธุลี บรรพชาปลอดโปร่ง ท่านทั้งหลายควรไม่ประมาท.</p>
<p><a id="th-num๑๔๔๘" class="th-num"></a>ถ. ข้าแต่พระองค์ผู้เจริญ 
ความคับแคบอย่างอื่นที่เป็นความคับแคบกว่า และที่นับว่าเป็นความคับแคบยิ่งกว่าความคับแคบนี้มีอยู่หรือหนอ?</p>
<p>พ. ดูกรช่างไม้ทั้งหลาย ก็ความคับแคบอย่างอื่นที่เป็นความคับแคบกว่า 
และที่นับว่าเป็นความคับแคบยิ่งกว่าความคับแคบนี้เป็นไฉน?</p>
<p><a id="th-vp19.0352.1449 1450 1451 1452 1453" class="th-vp"></a><a id="th-num๑๔๔๙" 
class="th-num"></a>ถ. ข้าแต่พระองค์ผู้เจริญ ขอประทานพระวโรกาส 
เมื่อใดพระเจ้าปเสนทิโกศลมีพระราชประสงค์จะเสด็จออกไปยังพระราชอุทยาน
 เมื่อนั้นข้าพระองค์ทั้งหลายต้องกำหนดช้างที่ขึ้นทรงของพระเจ้าปเสนทิโกศล 
แล้วให้พระชายาซึ่งเป็นที่โปรดปราน เป็นที่พอพระราชหฤทัยของพระเจ้าปเสนทิโกศลประทับข้างหน้าพระองค์หนึ่ง 
ข้างหลังพระองค์หนึ่ง กลิ่นของพระชายาเหล่านั้นเป็นอย่างนี้ คือ 
เหมือนกลิ่นของนางราชกัญญาผู้ปะพรมด้วยของหอมดังขวดน้ำหอมที่เขาเปิดในขณะนั้น 
กายสัมผัสของพระชายาเหล่านั้นเป็นอย่างนี้ คือ เหมือนกายสัมผัสของนางราชกัญญาผู้ดำรงอยู่ด้วยความสุข
 ดังปุยนุ่นหรือปุยฝ้าย ก็ในสมัยนั้นแม้ช้างข้าพระองค์ทั้งหลายก็ต้องระวัง 
แม้พระชายาทั้งหลายข้าพระองค์ทั้งหลายก็ต้องระวัง แม้พระเจ้าปเสนทิโกศลเล่า 
ข้าพระองค์ทั้งหลายก็ต้องระวัง.</p>
<p><a id="th-num๑๔๕๐" class="th-num"></a>ข้าแต่พระองค์ผู้เจริญ 
ข้าพระองค์ทั้งหลายไม่รู้สึกว่า จิตอันลามกบังเกิดขึ้นในพระชายาเหล่านั้นเลย 
ข้อนี้แล คือความคับแคบอย่างอื่นที่เป็นความคับแคบกว่า และที่นับว่าเป็นความคับแคบยิ่งกว่าความคับแคบนี้.</p>
<p><a id="th-num๑๔๕๑" class="th-num"></a>พ. ดูกรช่างไม้ทั้งหลาย เพราะฉะนั้นแหละ 
ฆราวาสจึงคับแคบ เป็นทางมาแห่งธุลี บรรพชาปลอดโปร่ง ก็ท่านทั้งหลายควรไม่ประมาท.</p>
<p><a id="th-num๑๔๕๒" class="th-num"></a>ดูกรช่างไม้ทั้งหลาย 
อริยสาวกผู้ประกอบด้วยธรรม ๔ ประการ ย่อมเป็นพระโสดาบัน มีความไม่ตกต่ำเป็นธรรมดา 
เป็นผู้เที่ยงจะตรัสรู้ในเบื้องหน้า ธรรม ๔ ประการ เป็นไฉน? อริยสาวกในธรรมวินัยนี้ 
ประกอบด้วยความเลื่อมใสอันไม่หวั่นไหวในพระพุทธเจ้าว่า แม้เพราะเหตุนี้ๆ 
พระผู้มีพระภาคพระองค์นั้น ฯลฯ ในพระธรรม ฯลฯ ในพระสงฆ์ ฯลฯ มีใจปราศจากความตระหนี่อันเป็นมลทิน 
มีจาคะอันปล่อยแล้ว มีฝ่ามืออันชุ่ม ยินดีในการสละ ควรแก่การขอ ยินดีในการจำแนกทาน อยู่ครองเรือน 
ดูกรช่างไม้ทั้งหลาย อริยสาวกผู้ประกอบด้วยธรรม ๔ ประการเหล่านี้แล ย่อมเป็นพระโสดาบัน 
มีความไม่ตกต่ำเป็นธรรมดา เป็นผู้เที่ยงที่จะตรัสรู้ในเบื้องหน้า.</p>
<p><a id="th-num๑๔๕๓" class="th-num"></a>ดูกรช่างไม้ทั้งหลาย 
ท่านทั้งหลายประกอบด้วยความเลื่อมใสอันไม่หวั่นไหวในพระพุทธเจ้า ฯลฯ ในพระธรรม ฯลฯ 
ในพระสงฆ์ ฯลฯ ก็ไทยธรรมสิ่งหนึ่งสิ่งใดมีอยู่ในตระกูล 
ท่านทั้งหลายเฉลี่ยไทยธรรมนั้นทั้งหมดกับผู้มีศีลมีกัลยาณธรรม ท่านทั้งหลายจะสำคัญความข้อนั้นเป็นไฉน? 
เหมือนว่าพวกมนุษย์ในแคว้นโกศลมีเท่าไร ท่านทั้งหลายก็เฉลี่ยแบ่งปันให้เท่าๆ กัน.</p>
<p>ถ. ข้าแต่พระองค์ผู้เจริญ เป็นลาภของข้าพระองค์ทั้งหลาย ข้าพระองค์ทั้งหลายได้ดีแล้ว 
ที่พระผู้มีพระภาคทรงทราบพฤติการณ์อย่างนี้ของข้าพระองค์ทั้งหลาย.</p>
<p class="endsection">จบ สูตรที่ ๖</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
