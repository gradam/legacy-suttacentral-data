<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn22.86">
<article>
<div class="hgroup">
<p class="division">สังยุตตนิกาย</p>
<p>ขันธวารวรรค</p>
<p>๑. ขันธสังยุต</p>
<p>มัชฌิมปัณณาสก์</p>
<p>เถรวรรคที่ ๔</p>
<h1>๔. อนุราธสูตร</h1>
<p class="subheading">ว่าด้วยสัตว์บุคคลไม่มีในขันธ์ ๕</p>
</div>
<p>สมัยหนึ่งพระผู้มีพระภาคประทับอยู่ ณ กูฏาคารศาลา ป่ามหาวัน ใกล้พระนครเวสาลี. 
ก็สมัยนั้น ท่านพระอนุราธะอยู่ที่กระท่อมในป่าไม่ไกลพระผู้มีพระภาค. ครั้งนั้น 
อัญญเดียรถีย์ปริพาชกพากันเข้าไปหาท่านพระอนุราธะจนถึงที่อยู่ 
ได้สนทนาปราศรัยกับท่านพระอนุราธะ ครั้นผ่านการสนทนาปราศรัยพอให้ระลึกถึงกันแล้ว 
จึงนั่ง ณ ที่ควรส่วนข้างหนึ่งแล้ว จึงได้กล่าวกะท่านอนุราธะว่า ดูกรท่านอนุราธะ 
พระตถาคตเป็นอุดมบุรุษ เป็นยอดบุรุษ ทรงถึงความบรรลุชั้นเยี่ยม เมื่อจะทรงบัญญัติย่อมทรงบัญญัติในฐานะ ๔ นี้ 
คือสัตว์เบื้องหน้าแต่ตายแล้ว ย่อมเกิดอีก ๑ ย่อมไม่เกิดอีก ๑ ย่อมเกิดอีกก็มี ย่อมไม่เกิดอีกก็มี ๑ 
ย่อมไม่เกิดอีก อีกก็หามิได้ ๑. เมื่อพวกปริพาชกกล่าวอย่างนั้นแล้ว 
ท่านพระอนุราธะได้กล่าวกะอัญญเดียรถีย์ปริพาชกเหล่านั้นว่า ดูกรท่านทั้งหลาย 
พระตถาคตทรงเป็นอุดมบุรุษ ทรงเป็นยอดบุรุษ ทรงถึงความบรรลุชั้นเยี่ยม 
เมื่อจะทรงบัญญัติย่อมทรงบัญญัตินอกจากฐานะ ๔ เหล่านี้ คือ สัตว์เบื้องหน้าแต่ตายแล้ว ย่อมเกิดอีก ๑ ย่อมไม่เกิดอีก ๑ 
ย่อมเกิดอีกก็มี ย่อมไม่เกิดก็มี ๑ ย่อมเกิดอีก ก็หามิได้ ย่อมไม่เกิดก็หามิได้ ย่อมไม่เกิดอีกก็หามิได้ ๑. 
เมื่อท่านพระอนุราธะกล่าวอย่างนั้นแล้ว อัญญเดียรถีย์ปริพาชกเหล่านั้นได้กล่าวกะท่านพระอนุราธะว่า 
ภิกษุนี้จักเป็นภิกษุใหม่ บวชแล้วไม่นาน ก็หรือว่าเป็นภิกษุเถระ แต่โง่เขลาไม่ฉลาด. 
ครั้งนั้นพวกอัญญเดียรถีย์ปริพาชกกล่าวรุกรานท่านพระอนุราธะด้วยวาทะว่าเป็นภิกษุใหม่ และเป็นผู้โง่เขลาแล้ว 
พากันลุกจากอาสนะหลีกไป.</p>
<p>เมื่ออัญญเดียรถีย์ปริพาชกเหล่านั้น หลีกไปแล้วไม่นาน ท่านพระอนุราธะได้มีความคิดว่า
 ถ้าอัญญเดียรถีย์ปริพาชกเหล่านั้นพึงถามเราต่อไป 
 เมื่อเราพยากรณ์อย่างไรจึงจะชื่อว่าไม่เป็นผู้กล่าวตามที่อัญญเดียรถีย์ปริพาชกเหล่านั้นกล่าวแล้ว 
และชื่อว่าเป็นผู้กล่าวตามที่พระผู้มีพระภาคตรัสแล้ว ไม่พึงกล่าวตู่พระผู้มีพระภาคด้วยคำอันไม่จริง 
และพึงพยากรณ์ธรรมสมควรแก่ธรรม ทั้งการคล้อยตามวาทะที่ถูกไรๆ 
จะไม่พึงถึงฐานะอันวิญญูชนจะติเตียนได้. ลำดับนั้น ท่านพระอนุราธะจึงเข้าไปเฝ้าพระผู้มีพระภาคจนถึงที่ประทับ ฯลฯ 
แล้วกราบทูลพระผู้มีพระภาคว่า 
ข้าแต่พระองค์ผู้เจริญ ขอประทานพระวโรกาสข้าพระองค์อยู่ที่กระท่อมในป่าไม่ไกลพระผู้มีพระภาค 
ครั้งนั้นพวกอัญญเดียรถีย์ปริพาชกเป็นอันมากพากันเข้าไปหาข้าพระองค์ถึงที่อยู่ ฯลฯ 
กล่าวกะข้าพระองค์ว่า ดูกรท่านพระอนุราธะ พระตถาคตทรงเป็นอุดมบุรุษ ทรงเป็นยอดบุรุษ ทรงถึงความบรรลุชั้นเยี่ยม 
เมื่อจะทรงบัญญัติในฐานะ ๔ เหล่านี้ คือ สัตว์เบื้องหน้าแต่ตายแล้ว ย่อมเกิดอีก ๑ 
ย่อมไม่เกิดอีก ๑ ย่อมเกิดอีกก็มี ย่อมไม่เกิดอีกก็มี ๑ ย่อมเกิดก็หา มิได้ 
ย่อมไม่เกิดก็หามิได้ ๑. ข้าแต่พระองค์ผู้เจริญ เมื่อพวกอัญญเดียรถีย์ปริพาชกกล่าวอย่างนี้แล้ว ข้าพระองค์จึงได้กล่าวกะพวกเขาว่า 
ดูกรท่านทั้งหลาย พระตถาคตทรงเป็นอุดมบุรุษ ทรงเป็นยอดบุรุษ 
ทรงถึงความบรรลุชั้นเยี่ยม เมื่อจะทรงบัญญัติย่อมทรงบัญญัตินอกจากฐานะ ๔ เหล่านี้ 
คือ สัตว์เบื้องหน้าแต่ตายแล้ว ย่อมเกิดอีก ๑ ย่อมไม่เกิดอีก ๑ ย่อมเกิดอีกก็มี 
ย่อมไม่เกิดอีกก็มี ๑ ย่อมเกิดอีกก็หามิได้ ย่อมไม่เกิดอีกก็หามิได้ ๑. 
ข้าแต่พระองค์ผู้เจริญ เมื่อข้าพระองค์กล่าวอย่างนั้นแล้ว 
อัญญเดียรถีย์ปริพาชกเหล่านั้นได้กล่าวกะข้าพระองค์ว่า ภิกษุนี้จักเป็นภิกษุใหม่ บวชไม่นาน ก็หรือว่าเป็นเถระ 
แต่โง่เขลาไม่ฉลาด. ข้าแต่พระองค์ผู้เจริญ อัญญเดียรถีย์ปริพาชกเหล่านั้นรุกรานข้าพระองค์ด้วยวาทะว่า
 เป็นผู้ใหม่ เป็นผู้เขลาแล้ว ลุกจากอาสนะหลีกไป. เมื่ออัญญเดียรถีย์ปริพาชกเหล่านั้น 
หลีกไปแล้วไม่นาน ข้าพระองค์เกิดความคิดว่า ถ้าอัญญเดียรถีย์ปริพาชกเหล่านั้นพึงถามเราต่อไป 
เมื่อเราพยากรณ์อย่างไรจึงจะชื่อว่าไม่เป็นผู้กล่าวตามที่อัญญเดียรถีย์ปริพาชกเหล่านั้นกล่าวแล้ว 
และชื่อว่าเป็นผู้กล่าวตามที่พระผู้มีพระภาคตรัสแล้ว ไม่พึงกล่าวตู่พระผู้มีพระภาคด้วยคำอันไม่จริง 
และพยากรณ์ธรรมสมควรแก่ธรรม ทั้งการคล้อยตามวาทะที่ถูกไรๆ จะไม่พึงถึงฐานะอันวิญญูชนจะติเตียนได้.</p>
<p>พระผู้มีพระภาคตรัสถามว่า ดูกรอนุราธะ เธอจะสำคัญความข้อนั้นเป็นไฉน รูปเที่ยงหรือไม่เที่ยง?</p>
<p>อ. ไม่เที่ยง พระเจ้าข้า.</p>
<p>พ. ก็สิ่งใดไม่เที่ยง สิ่งนั้นเป็นทุกข์หรือเป็นสุขเล่า?</p>
<p>อ. เป็นทุกข์ พระเจ้าข้า.</p>
<p>พ. ก็สิ่งใดไม่เที่ยง เป็นทุกข์ มีความแปรปรวนเป็นธรรมดา ควรหรือหนอที่จะตามเห็นสิ่งนั้นว่า
 นั่นของเรา นั่นเป็นเรา นั่นเป็นตัวตนของเรา?</p>
<p>อ. ไม่ควรเห็นอย่างนั้น พระเจ้าข้า.</p>
<p>พ. เวทนา สัญญา สังขาร วิญญาณ เที่ยงหรือไม่เที่ยง?</p>
<p>อ. ไม่เที่ยง พระเจ้าข้า.</p>
<p>พ. เพราะเหตุนี้แล ฯลฯ อริยสาวกผู้ได้สดับแล้ว เห็นอยู่อย่างนี้ ฯลฯ ย่อมรู้ชัดว่า ฯลฯ กิจอื่นเพื่อความเป็นอย่างนี้มิได้มี.</p>
<p>พ. ดูกรอนุราธะ เธอจะสำคัญความข้อนั้นเป็นไฉน เธอย่อมเห็นรูปว่า เป็นสัตว์บุคคลหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นเวทนา สัญญา สังขาร วิญญาณว่า เป็นสัตว์บุคคลหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. ดูกรอนุราธะ เธอจะสำคัญความข้อนั้นเป็นไฉน เธอย่อมเห็นว่า สัตว์บุคคลในรูปหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลอื่นจากรูปหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลในเวทนาหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลอื่นจากเวทนาหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลในสัญญาหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลอื่นจากสัญญาหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลในสังขารหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลอื่นจากสังขารหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลในวิญญาณหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. เธอย่อมเห็นว่า สัตว์บุคคลอื่นจากวิญญาณหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. ดูกรอนุราธะ เธอจะสำคัญความข้อนั้นเป็นไฉน เธอย่อมเห็นว่า สัตว์บุคคลมีรูป 
มีเวทนา มีสัญญา มีสังขาร มีวิญญาณ อย่างนั้นหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. ดูกรอนุราธะ เธอจะสำคัญความข้อนั้นเป็นไฉน เธอย่อมเห็นว่า สัตว์บุคคลนี้ไม่มีรูป ไม่มีเวทนา ไม่มีสัญญา 
ไม่มีสังขาร ไม่มีวิญญาณ อย่างนั้นหรือ?</p>
<p>อ. ไม่ใช่อย่างนั้น พระเจ้าข้า.</p>
<p>พ. ดูกรอนุราธะ ก็โดยที่จริง โดยที่แท้ เธอค้นหาสัตว์บุคคลในขันธ์ ๕ เหล่านี้ในปัจจุบันไม่ได้เลย
 ควรแลหรือที่เธอจะพยากรณ์ว่า พระตถาคตเป็นอุดมบุรุษ เป็นยอดบุรุษ 
ถึงความบรรลุชั้นเยี่ยม เมื่อจะบัญญัติย่อมบัญญัติเว้นจากฐานะ ๔ เหล่านี้ คือ 
สัตว์เบื้องหน้าแต่ตายแล้ว ย่อมเกิดอีก ๑ ย่อมไม่เกิดอีก ๑ ย่อมเกิดอีกก็มี 
ย่อมไม่เกิดอีกก็มี ๑ ย่อมเกิดอีก ก็หามิได้ ย่อมไม่เกิดอีกก็หามิได้ ๑?</p>
<p>อ. ข้อนั้นไม่ควรเลย พระเจ้าข้า.</p>
<p>พ. ถูกละๆ อนุราธะ ทั้งเมื่อก่อนและทั้งบัดนี้ เราย่อมบัญญัติทุกข์และความดับทุกข์</p>
<p class="endsection">จบ สูตรที่ ๔.</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
