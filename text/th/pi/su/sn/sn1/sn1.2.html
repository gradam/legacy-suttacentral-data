<!DOCTYPE html>
<html>
<head>
<title></title>
<meta charset="utf8">
</head>
<body>
<div id="text" lang="th">
<section class="sutta" id="sn1.2">
<article>
<div class="hgroup">
<p class="division">สังยุตตนิกาย</p>
<p> สคาถวรรค </p>
<p>เทวตาสังยุต</p>
<p>นฬวรรคที่ ๑</p>
<h1>นิโมกขสูตรที่ ๒</h1>
</div>
<p><a id="th-num๔" class="th-num"></a>ข้าพเจ้าได้สดับมาแล้วอย่างนี้</p>
<p>สมัยหนึ่ง พระผู้มีพระภาคประทับอยู่ ณ พระวิหารเชตวัน อารามของท่านอนาถบิณฑิก 
เศรษฐี เขตพระนครสาวัตถี ครั้งนั้นแล เมื่อปฐมยามล่วงไปแล้วเทวดาองค์หนึ่งมีวรรณงาม 
ยังพระวิหารเชตวันทั้งสิ้นให้สว่าง เข้าไปเฝ้าพระผู้มีพระภาคถึงที่ประทับ 
ครั้นแล้วจึงถวายอภิวาทพระผู้มีพระภาค แล้วได้ยืนอยู่ ณ ที่ควรส่วนข้างหนึ่ง ฯ</p>
<p><a id="th-num๕" class="th-num"></a>เทวดานั้น ครั้นยืนอยู่ ณ 
ที่ควรส่วนข้างหนึ่งแล้วแล ได้กราบทูลคำนี้กะพระผู้มีพระภาคว่า 
ข้าแต่พระองค์ผู้ไม่มีทุกข์ พระองค์ย่อมทรงทราบมรรคเป็นทางหลีกพ้น 
ผลเป็นความหลุดพ้น นิพพานเป็นที่สงัด ของสัตว์ทั้งหลาย หรือหนอ ฯ</p>
<p>พระผู้มีพระภาคตรัสตอบว่า ท่านผู้มีอายุ เรารู้จักมรรคเป็นทางหลีกพ้น ผลเป็นความหลุดพ้น
 นิพพานเป็นที่สงัด ของสัตว์ทั้งหลายโดยแท้จริง ฯ</p>
<p>ท. ข้าแต่พระองค์ผู้ไม่มีทุกข์ ก็พระองค์ย่อมทรงทราบมรรคเป็นทางหลีกพ้น ผลเป็นความหลุดพ้น
 นิพพานเป็นที่สงัด ของสัตว์ทั้งหลายอย่างไรเล่า ฯ</p>
<p><a id="th-num๖" class="th-num"></a>พระผู้มีพระภาคทรงวิสัชนาโดยคาถานี้ว่า</p>
<BLOCKQUOTE class="gatha">
  <p>ท่านผู้มีอายุ เพราะความสิ้นภพอันมีความเพลิดเพลินเป็นมูล <br>
  เพราะความสิ้นแห่งสัญญาและวิญญาณ เพราะความดับ
 เพราะความสงบแห่งเวทนาทั้งหลาย<br>
  เราย่อมรู้จัก มรรคเป็นทางหลีกพ้น   ผลเป็นความหลุดพ้น<br>
  นิพพานเป็นที่สงัด ของสัตว์ทั้งหลายอย่างนี้ ฯ</p>
</BLOCKQUOTE></article>
<aside id="metaarea">
<p>Siam Rath translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
