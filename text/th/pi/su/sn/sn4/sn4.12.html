<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn4.12">
<article>
<div class="hgroup">
<p class="division">สังยุตตนิกาย</p>
<p>สคาถวรรค </p>
<p>มารสังยุต</p>
<p>ทุติยวรรคที่ ๒</p>
<h1>สีหสูตรที่ ๒</h1>
</div>
<p><a id="th-num๔๔๙" class="th-num"></a>สมัยหนึ่ง พระผู้มีพระภาคประทับอยู่ ณ 
พระวิหารเชตวัน อารามของท่านอนาถบิณฑิกเศรษฐี เขตพระนครสาวัตถี ฯ</p>
<p>ก็สมัยนั้นแล พระองค์แวดล้อมด้วยบริษัทหมู่ใหญ่ ทรงแสดงธรรมอยู่ ฯ</p>
<p>ครั้งนั้นแล มารผู้มีบาปได้มีความคิดเห็นอย่างนี้ว่า พระสมณโคดมนี้แล แวดล้อมด้วยบริษัทหมู่ใหญ่ 
แสดงธรรมอยู่ ถ้ากระไรเราพึงเข้าไปใกล้ ณ 
ที่พระสมณโคดมประทับอยู่เพื่อการกำบังจักษุเถิด ฯ</p>
<p><a id="th-vp15.0137.450 451 452 453" class="th-vp"></a><a id="th-num๔๕๐" 
class="th-num"></a>ลำดับนั้น มารผู้มีบาปเข้าไปใกล้พระผู้มีพระภาคถึงที่ประทับ 
ครั้นแล้ว กล่าวกะพระผู้มีพระภาคด้วยคาถาว่า ท่านเป็นผู้องอาจในบริษัท บันลือสีหนาทดุจราชสีห์ 
ฉะนั้นหรือก็ผู้ที่พอจะต่อสู้ท่านยังมี ท่านเข้าใจว่าเป็นผู้ชนะแล้วหรือ ฯ</p>
<p><a id="th-num๔๕๑" class="th-num"></a>พระผู้มีพระภาค ตรัสตอบด้วยพระคาถาว่า 
ตถาคตเป็นมหาวีรบุรุษ องอาจในบริษัท บรรลุทสพลญาณ ข้ามตัณหา 
อันเป็นเหตุข้องในโลกเสียได้ บันลืออยู่โดยแท้ ฯ</p>
<p>ครั้งนั้นแล มารผู้มีบาปเป็นทุกข์เสียใจว่า พระผู้มีพระภาคทรงรู้จักเรา 
พระสุคตทรงรู้จักเรา ดังนี้ จึงได้หายไปในที่นั้นเอง ฯ</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
