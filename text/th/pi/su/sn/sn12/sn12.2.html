<!DOCTYPE html>
<html>
<head>
<title></title>
<meta charset="utf8">
<meta author="Siam Rath">
</head>
<body>
<div id="text" lang="th">
<section class="sutta" id="sn12.2">
<article>
<div class="hgroup">
<p class="division">สังยุตตนิกาย</p>
<p>นิทานวรรค</p>
<p>อภิสมยสังยุตต์</p>
<p>พุทธวรรคที่ ๑</p>
<h1>๒ วิภังคสูตร</h1>
</div>
<p><a id="th-num๔" class="th-num"></a>พระผู้มีพระภาคประทับอยู่ ณ พระเชตวัน 
อารามของท่านอนาถบิณฑิกเศรษฐี เขตพระนครสาวัตถี … พระผู้มีพระภาคได้ตรัสว่า 
ดูกรภิกษุทั้งหลาย เราจักแสดง จักจำแนกปฏิจจสมุปบาทแก่พวกเธอ 
พวกเธอจงฟังปฏิจจสมุปบาทนั้น จงใส่ใจให้ดีเถิด เราจักกล่าว ภิกษุเหล่านั้นทูลรับพระผู้มีพระภาคแล้ว ฯ</p>
<p><a id="th-num๕" class="th-num"></a>พระผู้มีพระภาคได้ตรัสว่า ดูกรภิกษุทั้งหลาย 
ก็ปฏิจจสมุปบาทเป็นไฉน ดูกรภิกษุทั้งหลาย เพราะอวิชชาเป็นปัจจัย จึงมีสังขาร 
เพราะสังขารเป็นปัจจัย จึงมีวิญญาณ เพราะวิญญาณเป็นปัจจัย จึงมีนามรูป เพราะนามรูปเป็นปัจจัย จึงมีสฬายตนะ
 เพราะสฬายตนะเป็นปัจจัย จึงมีผัสสะ เพราะผัสสะเป็นปัจจัย 
จึงมีเวทนา เพราะเวทนาเป็นปัจจัย จึงมีตัณหา เพราะตัณหาเป็นปัจจัย จึงมีอุปาทาน 
เพราะอุปาทานเป็นปัจจัย จึงมีภพ เพราะภพเป็นปัจจัย จึงมีชาติ เพราะชาติเป็นปัจจัย 
จึงมีชราและมรณะ โสกปริเทวทุกข์โทมนัสและอุปายาส ความเกิดขึ้นแห่งกองทุกข์ทั้งมวลนี้ 
ย่อมมีด้วยประการอย่างนี้ ฯ</p>
<p>ดูกรภิกษุทั้งหลาย ก็ชราและมรณะเป็นไฉน ความแก่ ภาวะของความแก่ 
ฟันหลุด ผมหงอก หนังเหี่ยว ความเสื่อมแห่งอายุ ความแก่หง่อมแห่งอินทรีย์ 
ในหมู่สัตว์นั้นๆ ของเหล่าสัตว์นั้นๆ นี้เรียกว่าชรา ก็มรณะเป็นไฉน ความเคลื่อน 
ภาวะของความเคลื่อน ความทำลาย ความอันตรธาน มฤตยู ความตาย กาลกิริยา 
ความแตกแห่งขันธ์ ความทอดทิ้งซากศพ ความขาดแห่งชีวิตินทรีย์จากหมู่สัตว์นั้นๆ 
ของเหล่าสัตว์นั้นๆ นี้เรียกว่ามรณะ ชราและมรณะดังพรรณนามาฉะนี้ เรียกว่า ชราและมรณะ ฯ</p>
<p><a id="th-num๗" class="th-num"></a>ก็ชาติเป็นไฉน ความเกิด ความบังเกิด 
ความหยั่งลงเกิด เกิดจำเพาะ ความปรากฏแห่งขันธ์ ความได้อายตนะครบในหมู่สัตว์นั้นๆ 
ของเหล่าสัตว์นั้นๆ นี้เรียกว่าชาติ ฯ</p>
<p><a id="th-num๘" class="th-num"></a>ก็ภพเป็นไฉน ภพ ๓ เหล่านี้คือ กามภพ รูปภพ 
อรูปภพ นี้เรียกว่าภพ ฯ</p>
<p><a id="th-num๙" class="th-num"></a>ก็อุปาทานเป็นไฉน อุปาทาน ๔ เหล่านี้คือ 
กามุปาทาน ทิฏฐุปาทาน สีลพัตตุปาทาน อัตตวาทุปาทาน นี้เรียกว่าอุปาทาน ฯ</p>
<p><a id="th-num๑๐" class="th-num"></a>ก็ตัณหาเป็นไฉน ตัณหา ๖ หมวดเหล่านี้คือ 
รูปตัณหา สัททตัณหา คันธตัณหา รสตัณหา โผฏฐัพพตัณหา ธัมมตัณหา นี้เรียกว่าตัณหา ฯ</p>
<p><a id="th-num๑๑" class="th-num"></a>ก็เวทนาเป็นไฉน เวทนา ๖ หมวดเหล่านี้คือ 
จักขุสัมผัสสชาเวทนา โสตสัมผัสสชาเวทนา ฆานสัมผัสสชาเวทนา ชิวหาสัมผัสสชาเวทนา 
กายสัมผัสสชาเวทนา มโนสัมผัสสชาเวทนา นี้เรียกว่าเวทนา ฯ</p>
<p><a id="th-num๑๒" class="th-num"></a>ก็ผัสสะเป็นไฉน ผัสสะ ๖ หมวดเหล่านี้คือ 
จักขุสัมผัส โสตสัมผัส ฆานสัมผัส ชิวหาสัมผัส กายสัมผัส มโนสัมผัส นี้เรียกว่าผัสสะ ฯ</p>
<p><a id="th-num๑๓" class="th-num"></a>ก็สฬายตนะเป็นไฉน อายตนะคือ ตา หู จมูก 
ลิ้น กาย ใจ นี้เรียกว่าสฬายตนะ ฯ</p>
<p><a id="th-num๑๔" class="th-num"></a>ก็นามรูปเป็นไฉน เวทนา สัญญา เจตนา ผัสสะ 
มนสิการ นี้เรียกว่านามมหาภูตรูป ๔ และรูปที่อาศัยมหาภูตรูป ๔ นี้เรียกว่ารูปนามและรูป ดังพรรณนามาฉะนี้
 เรียกว่านาม รูป ฯ</p>
<p><a id="th-num๑๕" class="th-num"></a>ก็วิญญาณเป็นไฉน วิญญาณ ๖ หมวดเหล่านี้คือ 
จักขุวิญญาณ โสตวิญญาณ ฆานวิญญาณ ชิวหาวิญญาณ กายวิญญาณ มโนวิญญาณ นี้เรียกว่าวิญญาณ ฯ</p>
<p><a id="th-num๑๖" class="th-num"></a>ก็สังขารเป็นไฉน สังขาร ๓ เหล่านี้คือ 
กายสังขาร วจีสังขาร จิตสังขาร นี้เรียกว่าสังขาร ฯ</p>
<p><a id="th-vp16.0004.17 18 19 20 21 22" class="th-vp"></a><a id="th-num๑๗" 
class="th-num"></a>ก็อวิชชาเป็นไฉน ความไม่รู้ในทุกข์ 
ความไม่รู้ในเหตุเกิดแห่งทุกข์ ความไม่รู้ในความดับทุกข์ 
ความไม่รู้ในปฏิปทาที่จะให้ถึงความดับทุกข์ นี้เรียกว่าอวิชชา ดูกรภิกษุทั้งหลาย 
เพราะอวิชชาเป็นปัจจัย จึงมีสังขาร เพราะสังขารเป็นปัจจัย จึงมีวิญญาณ … 
ดังพรรณนามาฉะนี้ ความเกิดขึ้นแห่งกองทุกข์ทั้งมวลนี้ ย่อมมีด้วยประการอย่างนี้ ฯ</p>
<p><a id="th-num๑๘" 
class="th-num"></a>ก็เพราะอวิชชานั่นแหละดับด้วยการสำรอกโดยไม่เหลือ สังขารจึงดับ 
เพราะสังขารดับ วิญญาณจึงดับ … ความดับแห่งกองทุกข์ทั้งมวลนี้ ย่อมมีด้วยประการอย่างนี้ ฯ</p>
<p class="endsection">จบสูตรที่ ๒</p></article>
<aside id="metaarea">
<p><span class="author">Siam Rath</span> translation.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
