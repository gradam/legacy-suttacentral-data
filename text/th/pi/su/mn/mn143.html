<!DOCTYPE html>
<html>
<head>
<meta charset="utf8">
<title></title>
</head>
<body><div id="text" lang="th">
<section class="sutta" id="mn143"><article>
<div class="hgroup">
<p class="division">มัชฌิมนิกาย</p>
<p>อุปธิปัณณาสก์</p>
<p>สฬายตนวรรค</p>
<h1>๒. อนาถปิณฑิโกวาทสูตร</h1></div>
<p>ข้าพเจ้าได้สดับมาอย่างนี้</p>
<p>สมัยหนึ่ง พระผู้มีพระภาคประทับอยู่ที่พระวิหารเชตวัน อารามของอนาถบิณฑิกเศรษฐี 
เขตพระนครสาวัตถี ก็สมัยนั้นแล อนาถบิณฑิกคฤหบดีป่วยทนทุกขเวทนา เป็นไข้หนัก 
จึงเรียกบุรุษคนหนึ่งมาสั่งว่า มาเถิดพ่อมหาจำเริญ 
พ่อจงเข้าไปเฝ้าพระผู้มีพระภาคยังที่ประทับ 
แล้วจงถวายบังคมพระบาทพระผู้มีพระภาคด้วยเศียรเกล้าตามคำของเรา 
แล้วจงกราบทูลอย่างนี้ว่า ข้าแต่พระองค์ผู้เจริญอนาถบิณฑิกคฤหบดีป่วย ทนทุกขเวทนา 
เป็นไข้หนัก ขอถวายบังคมพระบาท พระผู้มีพระภาคด้วยเศียรเกล้า อนึ่ง 
จงเข้าไปหาท่านพระสารีบุตรยังที่อยู่ แล้ว จงกราบเท้าท่านพระสารีบุตรตามคำของเรา 
และเรียนอย่างนี้ว่า ข้าแต่ท่านผู้เจริญ อนาถบิณฑิก คฤหบดีป่วย ทนทุกขเวทนา 
เป็นไข้หนัก ขอกราบเท้าท่านพระสารีบุตรด้วยเศียรเกล้า และ เรียนอย่างนี้อีกว่า 
ข้าแต่ท่านผู้เจริญ โอกาสเหมาะแล้ว ขอท่านพระสารีบุตรจงอาศัยความ อนุเคราะห์ 
เข้าไปยังนิเวศน์ของอนาถบิณฑิกคฤหบดีเถิด บุรุษนั้นรับคำอนาถบิณฑิกคฤหบดีแล้ว 
เข้าไปเฝ้าพระผู้มีพระภาคยังที่ประทับ ถวายอภิวาทแล้ว นั่ง ณ ที่ควรส่วนข้างหนึ่ง ฯ</p>
<p>พอนั่งเรียบร้อยแล้ว ได้กราบทูลพระผู้มีพระภาคดังนี้ว่า ข้าแต่พระองค์ผู้เจริญ 
อนาถบิณฑิกคฤหบดีป่วย ทนทุกขเวทนา เป็นไข้หนัก ขอถวายบังคมพระผู้มีพระภาค 
ด้วยเศียรเกล้า ต่อนั้น เข้าไปหาท่านพระสารีบุตรยังที่อยู่ 
กราบท่านพระสารีบุตรแล้วนั่ง ณ ที่ควรส่วนข้างหนึ่ง 
พอนั่งเรียบร้อยแล้วจึงเรียนท่านพระสารีบุตรดังนี้ว่า ข้าแต่ท่านผู้เจริญ 
อนาถบิณฑิกคฤหบดีป่วย ทนทุกขเวทนา เป็นไข้หนัก 
ขอกราบเท้าท่านพระสารีบุตรด้วยเศียรเกล้า และสั่งมาอย่างนี้ว่า ข้าแต่ท่านผู้เจริญ 
โอกาสเหมาะแล้ว ขอท่านพระสารีบุตรจงอาศัย 
ความอนุเคราะห์เข้าไปยังนิเวศน์ของอนาถบิณฑิกคฤหบดีเถิด 
ท่านพระสารีบุตรรับนิมนต์ด้วยดุษณีภาพ ครั้งนั้นแล 
ท่านพระสารีบุตรนุ่งสบงทรงบาตรจีวร มีท่านพระอานนท์เป็นปัจฉาสมณะ 
เข้าไปยังนิเวศน์ของอนาถบิณฑิกคฤหบดี แล้วนั่งบนอาสนะที่เขาแต่งตั้งไว้ ฯ</p>
<p>พอนั่งเรียบร้อยแล้ว จึงกล่าวกะอนาถบิณฑิกคฤหบดีดังนี้ว่าดูกรคฤหบดี ท่านพอทน 
พอเป็นไปได้หรือ ทุกขเวทนาทุเลา ไม่กำเริบ ปรากฏความทุเลาเป็นที่สุด ไม่ปรากฏความกำเริบละหรือ ฯ</p>
<p>อ. ข้าแต่พระสารีบุตรผู้เจริญ กระผมทนไม่ไหว เป็นไปไม่ไหว ทุกขเวทนาของกระผมหนัก 
กำเริบ ไม่ทุเลา ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๒๓" class="th-inline"></A> ข้าแต่พระสารีบุตรผู้เจริญ 
ลมเหลือประมาณกระทบขม่อมของกระผมอยู่ 
เหมือนบุรุษมีกำลังเอาของแหลมคมทิ่มขม่อมฉะนั้น กระผมจึงทนไม่ไหว เป็นไปไม่ไหว 
ทุกขเวทนาของกระผมหนัก กำเริบ ไม่ทุเลา ปรากฏมีความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๒๔" class="th-inline"></A> ข้าแต่พระสารีบุตรผู้เจริญ ลมเหลือประมาณเวียนศีรษะกระผมอยู่ 
เหมือนบุรุษมีกำลังให้การขันศีรษะด้วยชะเนาะมั่นฉะนั้น กระผมจึงทนไม่ไหว 
เป็นไปไม่ไหว ทุกขเวทนาของกระผมหนัก กำเริบ ไม่ทุเลา ปรากฏมีความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๒๕" class="th-inline"></A> ข้าแต่พระสารีบุตรผู้เจริญ 
ลมเหลือประมาณปั่นป่วนท้องของกระผมอยู่ เหมือนคนฆ่าโค 
หรือลูกมือคนฆ่าโคผู้ฉลาดเอามีดแล่โคอันคมคว้านท้อง ฉะนั้น กระผมจึงทนไม่ไหว 
เป็นไปไม่ไหว ทุกขเวทนาของกระผมหนักกำเริบ ไม่ทุเลา ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๒๖" class="th-inline"></A> ข้าแต่พระสารีบุตรผู้เจริญ 
ความร้อนในกายของกระผมเหลือประมาณ เหมือนบุรุษมีกำลัง ๒ คน 
จับบุรุษมีกำลังน้อยกว่าที่อวัยวะป้องกันตัวต่างๆ แล้ว นาบ ย่าง ในหลุม ถ่านเพลิง 
ฉะนั้นกระผมจึงทนไม่ไหว เป็นไปไม่ไหว ทุกขเวทนาของกระผมหนัก กำเริบ ไม่ทุเลา 
ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๒๗" class="th-inline"></A> สา. ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นจักษุ 
และวิญญาณที่อาศัยจักษุจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นโสต และวิญญาณที่อาศัยโสตจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นฆานะ และวิญญาณที่อาศัยฆานะจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นชิวหา 
และวิญญาณที่อาศัยชิวหาจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นกาย และวิญญาณที่อาศัยกายจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นมโน และวิญญาณที่อาศัยมโนจักไม่มีแก่เรา <A id="14.0350.728 729 730" 
class="th-block"></A> </p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๒๘" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นรูป และวิญญาณที่อาศัยรูปจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นเสียง และวิญญาณที่อาศัยเสียงจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นกลิ่น และวิญญาณที่อาศัยกลิ่นจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นรส และวิญญาณที่อาศัยรสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นโผฏฐัพพะ และวิญญาณที่อาศัยโผฏฐัพพะจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นธรรมารมณ์ และวิญญาณที่อาศัยธรรมารมณ์จักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๒๙" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นจักษุวิญญาณ และวิญญาณที่อาศัยจักษุวิญญาณจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นโสตวิญญาณ และวิญญาณที่อาศัยโสตวิญญาณจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นฆานวิญญาณ และวิญญาณที่อาศัยฆานวิญญาณจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นชิวหาวิญญาณ และวิญญาณที่อาศัยชิวหาวิญญาณจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นกายวิญญาณ และวิญญาณที่อาศัยกายวิญญาณจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นมโนวิญญาณ และวิญญาณที่อาศัยมโนวิญญาณจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๓๐" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นจักษุสัมผัส 
และวิญญาณที่อาศัยจักษุสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นโสตสัมผัส และวิญญาณที่อาศัยโสตสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นฆานสัมผัส และวิญญาณที่อาศัยฆานสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นชิวหาสัมผัส และวิญญาณที่อาศัยชิวหาสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นกายสัมผัส และวิญญาณที่อาศัยกายสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นมโนสัมผัส และวิญญาณที่อาศัยมโนสัมผัสจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p>ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นเวทนาเกิดแต่จักษุสัมผัส 
และวิญญาณที่อาศัยเวทนาเกิดแต่จักษุสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นเวทนาเกิดแต่โสตสัมผัส 
และวิญญาณที่อาศัยเวทนาเกิดแต่โสตสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นเวทนาเกิดแต่ฆานสัมผัส 
และวิญญาณที่อาศัยเวทนาเกิดแต่ฆานสัมผัสจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นเวทนาเกิดแต่ชิวหาสัมผัส 
และวิญญาณที่อาศัยเวทนาเกิดแต่ชิวหาสัมผัสจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นเวทนาเกิดแต่กายสัมผัส 
และวิญญาณที่อาศัยเวทนาเกิดแต่กายสัมผัสจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นเวทนาเกิดแต่มโนสัมผัส 
และวิญญาณที่อาศัยเวทนาเกิดแต่มโนสัมผัสจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๓๒" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นปฐวีธาตุ และวิญญาณที่อาศัยปฐวีธาตุจักไม่มีแก่เรา <br>
พึงสำเหนียกอย่างนี้ว่า เราจักไม่ยึดมั่นอาโปธาตุ 
และวิญญาณที่อาศัยอาโปธาตุจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นเตโชธาตุ และวิญญาณที่อาศัยเตโชธาตุจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นวาโยธาตุ 
และวิญญาณที่อาศัยวาโยธาตุจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นอากาสธาตุ และวิญญาณที่อาศัยอากาสธาตุจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๓๓" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นรูป 
และวิญญาณที่อาศัยรูปจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นเวทนา และวิญญาณที่อาศัยเวทนาจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นสัญญา 
และวิญญาณที่อาศัยสัญญาจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นสังขาร และวิญญาณที่อาศัยสังขารจักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นวิญญาณ และวิญญาณที่อาศัยวิญญาณจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p><A id="๗๓๔" class="th-inline"></A> ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นอากาสานัญจายตนฌาน 
และวิญญาณที่อาศัยอากาสานัญจายตนฌานจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นวิญญาณัญจายตนฌาน 
และวิญญาณที่อาศัยวิญญาณัญจายตนฌานจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นอากิญจัญญายตนฌาน 
และวิญญาณที่อาศัยอากิญจัญญายตนฌานจักไม่มีแก่เรา<br>พึงสำเหนียกอย่างนี้ว่า 
เราจักไม่ยึดมั่นเนวสัญญานาสัญญายตนฌาน และวิญญาณที่อาศัยเนวสัญญานาสัญญายตนฌานจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p>ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า เราจักไม่ยึดมั่นโลกนี้ และวิญญาณที่อาศัยโลกนี้จักไม่มีแก่เรา<br>
พึงสำเหนียกอย่างนี้ว่า เราจักไม่ยึดมั่นโลกหน้า และวิญญาณที่อาศัยโลกหน้าจักไม่มีแก่เรา</p>
<p>ดูกรคฤหบดี ท่านพึงสำเหนียกไว้อย่างนี้เถิด ฯ</p>
<p>ดูกรคฤหบดี เพราะฉะนั้นแล </p>
<p>ท่านพึงสำเหนียกอย่างนี้ว่า อารมณ์ใดที่เรา ได้เห็น ได้ฟัง ได้ทราบ ได้รู้แจ้ง 
ได้แสวงหา ได้พิจารณาด้วยใจแล้ว เราจักไม่ยึดมั่นอารมณ์แม้นั้น 
และวิญญาณที่อาศัยอารมณ์นั้นจักไม่มีแก่เรา </p>
<p>ดูกรคฤหบดี ท่านพึงสำเหนียกไว้ อย่างนี้เถิด ฯ</p>
<p>เมื่อท่านพระสารีบุตรกล่าวแล้วอย่างนี้ อนาถบิณฑิกคฤหบดีร้องไห้ น้ำตาไหล 
ขณะนั้นท่านพระอานนท์ได้กล่าวกะอนาถบิณฑิกคฤหบดีดังนี้ว่า ดูกรคฤหบดี ท่านยังอาลัยใจจดใจจ่ออยู่หรือ ฯ</p>
<p>อ. ข้าแต่พระอานนท์ผู้เจริญ กระผมมิได้อาลัย มิได้ใจจดใจจ่อ 
แต่ว่ากระผมได้นั่งใกล้พระศาสดา และหมู่ภิกษุที่น่าเจริญใจมาแล้วนาน 
ไม่เคยได้สดับธรรมีกถาเห็นปานนี้ ฯ</p>
<p>อา. ดูกรคฤหบดี ธรรมีกถาเห็นปานนี้ มิได้แจ่มแจ้งแก่คฤหัสถ์ผู้นุ่งผ้าขาว 
แต่แจ่มแจ้งแก่บรรพชิต ฯ</p>
<p>อ. ข้าแต่พระสารีบุตรผู้เจริญ ถ้าอย่างนั้น ขอธรรมีกถาเห็นปานนี้ 
จงแจ่มแจ้งแก่คฤหัสถ์ผู้นุ่งผ้าขาวบ้างเถิด 
เพราะมีกุลบุตรผู้เกิดมามีกิเลสธุลีในดวงตาน้อย จะเสื่อมคลายจากธรรม จะเป็นผู้ไม่รู้ธรรม โดยมิได้สดับ ฯ</p>
<p>ครั้งนั้นแล ท่านพระสารีบุตรและท่านพระอานนท์กล่าวสอนอนาถบิณฑิกคฤหบดีด้วย โอวาทนี้แล้ว จึงลุกจากอาสนะหลีกไป ฯ</p>
<p>ต่อนั้น อนาถบิณฑิกคฤหบดีเมื่อท่านพระสารีบุตรและท่านพระอานนท์หลีกไปแล้วไม่นาน 
ก็ได้ทำกาลกิริยาเข้าถึงชั้นดุสิตแล ครั้งนั้น ล่วงปฐมยามไปแล้ว อนาถบิณฑิกเทพบุตรมีรัศมีงามส่องพระวิหารเชตวันให้สว่างทั่ว 
เข้าไปเฝ้าพระผู้มีพระภาคยังที่ประทับ แล้วถวายอภิวาทพระผู้มีพระภาค ยืน ณ ที่ควรส่วนข้างหนึ่ง 
พอยืนเรียบร้อยแล้ว ได้กราบทูลพระผู้มีพระภาคด้วยคาถาเหล่านี้ว่า</p>
<blockquote>
<p>พระเชตวันนี้มีประโยชน์ อันสงฆ์ผู้แสวงบุญอยู่อาศัยแล้ว<br>
อันพระองค์ผู้เป็นธรรมราชาประทับ เป็นที่เกิดปีติแก่ข้าพระองค์<br>
สัตว์ทั้งหลายย่อมบริสุทธิ์ด้วยธรรม ๕ อย่างนี้ คือ กรรม ๑ วิชชา ๑ <br>ธรรม ๑ 
ศีล ๑ ชีวิตอุดม ๑ ไม่ใช่บริสุทธิ์ด้วยโคตร หรือด้วยทรัพย์ <br>เพราะฉะนั้นแล 
บุคคลผู้เป็นบัณฑิต เมื่อเล็งเห็นประโยชน์ของตน <br>พึงเลือกเฟ้นธรรมโดยแยบคาย 
จะบริสุทธิ์ในธรรมนั้นได้ด้วยอาการนี้ <br>พระสารีบุตรนั้นแล 
ย่อมบริสุทธิ์ได้ด้วยปัญญา ด้วยศีล และด้วยความสงบ<br> 
ความจริงภิกษุผู้ถึงฝั่งแล้ว จะอย่างยิ่งก็เท่าพระสารีบุตรนี้ ฯ</p></blockquote>
<p>อนาถบิณฑิกเทวบุตรกล่าวดังนี้แล้ว พระศาสดาทรงพอพระทัย ต่อนั้น 
อนาถบิณฑิกเทวบุตรทราบว่า พระศาสดาทรงพอพระทัย จึงถวายอภิวาทพระผู้มีพระภาค 
แล้วกระทำประทักษิณ หายตัวไป ณ ที่นั้นเอง ฯ</p>
<p><A id="๗๓๙" class="th-inline"></A> ครั้งนั้นแล พอล่วงราตรีนั้นไปแล้ว 
พระผู้มีพระภาคตรัสกะภิกษุทั้งหลายว่า ดูกรภิกษุทั้งหลาย 
เมื่อคืนนี้ล่วงปฐมยามไปแล้ว มีเทวบุตรตนหนึ่ง มีรัศมีงามส่องพระวิหารเชตวันให้สว่างทั่ว
เข้ามาหาเรายังที่อยู่ อภิวาทเราแล้ว ได้ยืน ณ 
ที่ควรส่วนข้างหนึ่ง พอยืนเรียบร้อยแล้ว ได้กล่าวกะเราด้วยคาถานี้ว่า</p>
<blockquote>
<p>พระเชตวันนี้มีประโยชน์ อันสงฆ์ผู้แสวงบุญอยู่อาศัยแล้ว<br>
อันพระองค์ผู้เป็นธรรมราชาประทับ เป็นที่เกิดปีติแก่ข้าพระองค์<br>
สัตว์ทั้งหลายย่อมบริสุทธิ์ด้วยธรรม ๕ อย่างนี้ คือ กรรม ๑ วิชชา ๑ <br>ธรรม ๑ 
ศีล ๑ ชีวิตอุดม ๑ ไม่ใช่บริสุทธิ์ด้วยโคตร หรือด้วยทรัพย์ <br>เพราะฉะนั้นแล 
บุคคลผู้เป็นบัณฑิต เมื่อเล็งเห็นประโยชน์ของตน <br>พึงเลือกเฟ้นธรรมโดยแยบคาย 
จะบริสุทธิ์ในธรรมนั้นได้ด้วยอาการนี้ <br>พระสารีบุตรนั้นแล 
ย่อมบริสุทธิ์ได้ด้วยปัญญา ด้วยศีล และด้วยความสงบ<br> 
ความจริงภิกษุผู้ถึงฝั่งแล้ว จะอย่างยิ่งก็เท่าพระสารีบุตรนี้ ฯ</p></blockquote>
<p><A id="14.0355.740" class="th-block"></A> ดูกรภิกษุทั้งหลาย 
เทวบุตรนั้นได้กล่าวดังนี้แล้ว รู้ว่าพระศาสดาทรงพอพระทัย จึงอภิวาทเรา 
แล้วกระทำประทักษิณ หายตัวไป ณ ที่นั้นแล ฯ</p>
<p><A id="๗๔๐" class="th-inline"></A> เมื่อพระผู้มีพระภาคตรัสแล้วอย่างนี้ 
ท่านพระอานนท์ได้กราบทูลพระผู้มีพระภาค ดังนี้ว่า ข้าแต่พระองค์ผู้เจริญ 
ก็เทวบุตรนั้น คงจักเป็นอนาถบิณฑิกเทวบุตรแน่ 
เพราะอนาถบิณฑิกคฤหบดีได้เป็นผู้เลื่อมใสแล้วในท่านพระสารีบุตร ฯ</p>
<p>พ. ดูกรอานนท์ ถูกแล้วๆ เท่าที่คาดคะเนนั้นแล เธอลำดับเรื่องถูกแล้ว 
เทวบุตรนั้นคือ อนาถบิณฑิกเทวบุตร มิใช่อื่น ฯ</p>
<p>พระผู้มีพระภาคได้ตรัสพระภาษิตนี้แล้ว ท่านพระอานนท์จึงชื่นชมยินดีพระภาษิตของพระผู้มีพระภาคแล ฯ</p>
<p class="endsutta">จบ อนาถปิณฑิโกวาทสูตร ที่ ๑</p></article><aside id="metaarea">
<p>Retrieved from http://etipitaka.com</p></aside></section>
</div>
</body>
</html>
