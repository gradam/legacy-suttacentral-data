<!DOCTYPE html>
<html>
<head>
<meta charset="utf8">
<title></title>
</head>
<body><div id="text" lang="th">
<section class="sutta" id="mn116"><article>
<div class="hgroup">
<p class="division">มัชฌิมนิกาย</p>
<p>อุปธิปัณณาสก์</p>
<p>อนุปทวรรค</p>
<h1>๖. อิสิคิลิสูตร</h1></div>
<p>ข้าพเจ้าได้สดับมาอย่างนี้ </p>
<p>สมัยหนึ่ง พระผู้มีพระภาคประทับอยู่ที่ภูเขาอิสิคิลิ เขตพระนครราชคฤห์สมัยนั้นแล 
พระผู้มีพระภาคตรัสเรียกภิกษุทั้งหลายว่า ดูกรภิกษุทั้งหลาย ภิกษุเหล่านั้นทูลรับพระดำรัสแล้ว ฯ</p>
<p>พระผู้มีพระภาคตรัสถามดังนี้ว่า ดูกรภิกษุทั้งหลาย บรรดาเราทั้งหลายนี่ พวกเธอแลเห็นภูเขาเวภาระนั่นหรือไม่ ฯ</p>
<p>ภิกษุเหล่านั้นทูลว่า เห็น พระพุทธเจ้าข้า ฯ</p>
<p>พ. ดูกรภิกษุทั้งหลาย ภูเขาเวภาระนั่นแล มีชื่อเป็นอย่างหนึ่ง 
มีบัญญัติเป็นอีกอย่างหนึ่ง ดูกรภิกษุทั้งหลาย พวกเธอแลเห็นภูเขาปัณฑวะนั่นหรือไม่ ฯ</p>
<p>ภิ. เห็น พระพุทธเจ้าข้า ฯ</p>
<p>พ. ดูกรภิกษุทั้งหลาย แม้ภูเขาปัณฑวะนั่นแล ก็มีชื่อเป็นอย่างหนึ่ง 
มีบัญญัติเป็นอีกอย่างหนึ่ง ดูกรภิกษุทั้งหลาย พวกเธอแลเห็นภูเขาเวปุลละนั่นหรือไม่ ฯ</p>
<p>ภิ. เห็น พระพุทธเจ้าข้า ฯ</p>
<p>พ. ดูกรภิกษุทั้งหลาย แม้ภูเขาเวปุลละนั่นแล ก็มีชื่อเป็นอย่างหนึ่ง 
มีบัญญัติเป็นอีกอย่างหนึ่ง ดูกรภิกษุทั้งหลาย พวกเธอแลเห็นภูเขาคิชฌกูฏนั่นหรือไม่ ฯ</p>
<p>ภิ. เห็น พระพุทธเจ้าข้า ฯ</p>
<p>พ. ดูกรภิกษุทั้งหลาย แม้ภูเขาคิชฌกูฏนั่นแล ก็มีชื่อเป็นอย่างหนึ่ง 
มีบัญญัติเป็นอีกอย่างหนึ่ง ดูกรภิกษุทั้งหลาย พวกเธอแลเห็นภูเขาอิสิคิลินี้หรือไม่ ฯ</p>
<p>ภิ. เห็น พระพุทธเจ้าข้า ฯ</p>
<p>พ. ดูกรภิกษุทั้งหลาย แต่ภูเขาอิสิคิลินี้แล มีชื่อก็เช่นนี้ มีบัญญัติก็เช่นนี้ ฯ</p>
<p>ดูกรภิกษุทั้งหลาย เรื่องเคยมีมาแล้ว พระปัจเจกพุทธ ๕๐๐ องค์ ได้อาศัยอยู่ที่ภูเขาอิสิคิลินี้มานาน 
พระปัจเจกพุทธเหล่านั้น เมื่อกำลังเข้าไปสู่ภูเขานี้คนแลเห็น แต่ท่านเข้าไปแล้วคนไม่แลเห็น
มนุษย์ทั้งหลายเห็นเหตุ ดังนี้นั้น จึงพูดกันอย่างนี้ว่า ภูเขาลูกนี้ กลืนกินฤาษีเหล่านี้ ชื่อว่า อิสิคิลิ นี้แล 
จึงได้เกิดขึ้น ดูกรภิกษุทั้งหลาย เราจักบอก จักระบุ จักแสดงชื่อของพระปัจเจกพุทธทั้งหลาย พวกเธอจงฟัง 
จงใส่ใจให้ดี เราจักกล่าวต่อไป ภิกษุเหล่านั้นทูลรับพระผู้มีพระภาคว่า ชอบแล้ว พระพุทธเจ้าข้า ฯ</p>
<p>พระผู้มีพระภาคจึงได้ตรัสดังนี้ว่า </p>
<blockquote>
<p>ดูกรภิกษุทั้งหลาย พระปัจเจกสัมพุทธ ชื่ออริฏฐะ ๑ ชื่ออุปริฏฐะ ๑ <br>
ชื่อตครสิขี ๑ ชื่อยสัสสี ๑ ชื่อสุทัสสนะ ๑ ชื่อปิยทัสสี ๑ ชื่อคันธาระ ๑ <br>
ชื่อปิณโฑละ ๑ ชื่ออุปาสภะ ๑ ชื่อนิถะ ๑ ชื่อตถะ ๑ ชื่อสุตวา ๑ <br>ชื่อภาวิตัตตะ 
๑ ได้อาศัยอยู่ที่ภูเขาอิสิคิลินี้มานาน ฯ</p>
<p> เธอทั้งหลาย 
จงฟังเราระบุชื่อของท่านที่มีธรรมเป็นสาระกว่าสัตว์<br>ไม่มีทุกข์ หมดความอยาก 
ได้บรรลุโพธิญาณอย่างดีเฉพาะตนผู้เดียว <br>ผู้ปราศจากลูกศร สูงกว่านรชน 
ต่อไปเถิด<br>พระปัจเจกพุทธ ผู้มีตัณหาเครื่องนำไปในภพสิ้นแล้ว คือ<br>อริฏฐพุทธ 
๑ อุปริฏฐพุทธ ๑ ตครสิขีพุทธ ๑ ยสัสสีพุทธ ๑<br>สุทัสสนพุทธ ๑ ปิยทัสสีพุทธ ๑ 
คันธารพุทธ ๑ ปิณโฑลพุทธ ๑ <br>อุปาสภพุทธ ๑ นิถพุทธ ๑ ตถพุทธ ๑ สุตวาพุทธ ๑<br>
ภาวิตัตตพุทธ ๑ สุมภพุทธ ๑ สุภพุทธ ๑ เมถุลพุทธ ๑<br>อัฏฐมพุทธ ๑ อัสสุเมฆพุทธ ๑ 
อนิฆพุทธ ๑ สุทาฐพุทธ ๑<br>
พระปัจเจกพุทธ ผู้มีอานุภาพมาก คือ หิงคูพุทธ ๑ 
หิงคพุทธ ๑ <br>พระมุนีชื่อชาลีมี ๒ องค์ และอัฏฐกพุทธ ๑ โกสัลลพุทธ ๑<br>
อถพุทธ ๑ สุพาหุพุทธ ๑ อุปเนมิพุทธ ๑ เนมิพุทธ ๑<br>สันตจิตตพุทธ ๑ สัจจพุทธ ๑ ตถพุทธ ๑ วิรชพุทธ ๑<br>
ปัณฑิตพุทธ ๑ กาฬพุทธ ๑ อุปกาฬพุทธ ๑ วิชิตพุทธ ๑<br>ชิตพุทธ ๑ อังคพุทธ ๑ ปังคพุทธ ๑ 
คุติจฉิตพุทธ ๑ <br>ปัสสีพุทธ ๑ ได้ละอุปธิอันเป็นมูลแห่งทุกข์แล้ว <br>
อปราชิตพุทธ ได้ชนะมารและพลมาร <br>สัตถาพุทธ ๑ ปวัตตาพุทธ ๑ สรภังคพุทธ ๑ 
โลมหังสพุทธ ๑ <br>อุจจังคมายพุทธ ๑ อสิตพุทธ ๑ อนาสวพุทธ ๑ มโนมยพุทธ ๑ <br>
พันธุมาพุทธ ๑ ผู้ตัดมานะได้ ๑ ตทาธิมุตพุทธ ๑ วิมลพุทธ ๑ <br>เกตุมาพุทธ ๑ 
เกตุมพราคพุทธ ๑ มาตังคพุทธ ๑ อริยพุทธ ๑ <br>อัจจุตพุทธ ๑ อัจจุตคามพยามกพุทธ ๑ 
สุมังคลพุทธ ๑ ทัพพิลพุทธ ๑ <br>สุปติฏฐิตพุทธ ๑ อสัยหพุทธ ๑ เขมาภิรตพุทธ ๑ 
โสรตพุทธ ๑ <br>ทุรันนยพุทธ ๑ สังฆพุทธ ๑ อุชชยพุทธ ๑ <br>พระมุนีชื่อสัยห 
อีกองค์หนึ่งผู้มีความเพียรไม่ทราม <br>พระพุทธ ชื่ออานันทะ ชื่อนันทะ 
ชื่ออุปนันทะ ๑๒ องค์ <br>และภารทวาชพุทธ ผู้ทรงร่างกายในภพสุดท้าย <br>โพธิพุทธ 
๑ มหานามพุทธ ๑ อุตตรพุทธ ๑ เกสีพุทธ ๑ <br>สิขีพุทธ ๑ สุนทรพุทธ ๑ ภารทวาชพุทธ 
๑<br>ติสสพุทธ ๑ อุปติสสพุทธ ๑ ผู้ตัดกิเลสเครื่องผูกในภพได้<br>อุปสีทรีพุทธ 
และสีทรีพุทธ ผู้ตัดตัณหาได้ <br>มังคลพุทธ เป็นผู้ปราศจากราคะ <br>อุสภพุทธ 
ผู้ตัดข่ายอันเป็นมูลแห่งทุกข์<br>อุปณีตพุทธ ได้บรรลุบทอันสงบ <br>อุโปสถพุทธ ๑ 
สุนทรพุทธ ๑ สัจจนามพุทธ ๑ เชตพุทธ ๑ <br>ชยันตพุทธ ๑ ปทุมพุทธ ๑ อุปปลพุทธ ๑ ปทุมุตตรพุทธ ๑ <br>รักขิตพุทธ ๑ ปัพพตพุทธ ๑ 
มานัตถัทธพุทธ ๑ โสภิตพุทธ ๑ <br>วีตราคพุทธ ๑ กัณหพุทธ ๑ 
ผู้มีจิตพ้นวิเศษดีแล้ว<br>พระปัจเจกพุทธ ผู้มีอานุภาพมากเหล่านี้ และอื่นๆ <br>
มีตัณหาเครื่องนำไปในภพสิ้นแล้ว <br>เธอทั้งหลายจงไหว้พระปัจเจกพุทธเหล่านั้น 
ผู้ล่วงเครื่องข้องทั้งปวงได้แล้ว<br>ผู้แสวงหาคุณใหญ่ ผู้มีคุณนับไม่ถ้วน 
ผู้ปรินิพพานแล้วเถิด ฯ</p></blockquote>
<p class="endsutta">จบ อิสิคิลิสูตรที่ ๖</p></article><aside id="metaarea">
<p>Retrieved from http://etipitaka.com</p></aside></section>
</div>
</body>
</html>
