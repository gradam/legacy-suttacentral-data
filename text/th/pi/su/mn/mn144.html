<!DOCTYPE html>
<html>
<head>
<meta charset="utf8">
<title></title>
</head>
<body><div id="text" lang="th">
<section class="sutta" id="mn144"><article>
<div class="hgroup">
<p class="division">มัชฌิมนิกาย</p>
<p>อุปธิปัณณาสก์</p>
<p>สฬายตนวรรค</p>
<h1>๒. ฉันโนวาทสูตร</h1></div>
<p>ข้าพเจ้าได้สดับมาอย่างนี้ </p>
<p><A id="14.0356.741 742 743 744" class="th-block"></A>สมัยหนึ่ง 
พระผู้มีพระภาคประทับอยู่ที่พระวิหารเวฬุวัน อันเคยเป็นสถานที่พระราชทานเหยื่อแก่กระแต เขตพระนครราชคฤห์
สมัยนั้นแล ท่านพระสารีบุตร ท่านพระมหาจุนทะ 
และท่านพระฉันนะอยู่บนภูเขาคิชฌกูฏ เฉพาะท่านพระฉันนะอาพาธ ทนทุกขเวทนา เป็นไข้หนัก ฯ</p>
<p><A id="๗๔๒" class="th-inline"></A> ครั้งนั้นแล 
ท่านพระสารีบุตรออกจากที่หลีกเร้นในเวลาเย็น เข้าไปหาท่านพระมหาจุนทะยังที่อยู่ 
แล้วได้กล่าวกะท่านพระมหาจุนทะดังนี้ว่า ดูกรท่านจุนทะมาเถิด 
เราจะเข้าไปหาท่านพระฉันนะยังที่อยู่ ไต่ถามถึงความไข้ 
ท่านพระมหาจุนทะรับคำท่านพระสารีบุตร แล้วต่อนั้น 
ท่านพระสารีบุตรและท่านพระมหาจุนทะ ได้เข้าไปหาท่านพระฉันนะยังที่อยู่ 
แล้วทักทายปราศรัยกับท่านพระฉันนะ ครั้นผ่านคำทักทายปราศรัยพอให้ระลึกถึงกันไปแล้ว 
จึงนั่ง ณ ที่ควร ส่วนข้างหนึ่ง พอนั่งเรียบร้อยแล้ว 
ท่านพระสารีบุตรได้กล่าวกะท่านพระฉันนะดังนี้ว่า ดูกรท่านฉันนะ ท่านพอทน 
พอเป็นไปได้หรือ ทุกขเวทนาทุเลา ไม่กำเริบ ปรากฏความทุเลา เป็นที่สุด ไม่ปรากฏความกำเริบหรือ ฯ</p>
<p>ฉ. ข้าแต่ท่านพระสารีบุตร กระผมทนไม่ไหว เป็นไปไม่ไหว ทุกขเวทนาของกระผมหนัก 
กำเริบ ไม่ทุเลา ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๔๓" class="th-inline"></A> ข้าแต่ท่านพระสารีบุตร 
ลมเหลือประมาณกระทบขม่อมของกระผม เหมือนบุรุษมีกำลังเอาของแหลมคมทิ่มขม่อม ฉะนั้น 
กระผมจึงทนไม่ไหว เป็นไปไม่ไหว ทุกขเวทนา ของกระผมหนัก กำเริบ ไม่ทุเลา 
ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๔๔" class="th-inline"></A> ข้าแต่ท่านพระสารีบุตร 
ลมเหลือประมาณเวียนศีรษะของกระผมอยู่ 
เหมือนบุรุษมีกำลังให้การขันศีรษะด้วยชะเนาะอย่างมั่น ฉะนั้น กระผมจึงทนไม่ไหว 
เป็นไปไม่ไหว ทุกขเวทนาของกระผมหนัก กำเริบ ไม่ทุเลา ปรากฏความกำเริบเป็นที่สุด 
ไม่ปรากฏความทุเลาเลย ฯ</p>
<p><A id="14.0357.745 746 747 748 749" class="th-block"></A> <A id="๗๔๕" class="th-inline"></A> 
ข้าแต่ท่านพระสารีบุตร ลมเหลือประมาณปั่นป่วนท้องของ กระผมเหมือนคนฆ่าโค 
หรือลูกมือของคนฆ่าโคผู้ฉลาด เอามีดแล่โคอันคมคว้านท้องฉะนั้น กระผมจึงทนไม่ไหว 
เป็นไปไม่ไหว ทุกขเวทนาของกระผมหนักกำเริบ ไม่ทุเลา ปรากฏความกำเริบเป็นที่สุด ไม่ปรากฏความทุเลาเลย ฯ</p>
<p><A id="๗๔๖" class="th-inline"></A> ข้าแต่ท่านพระสารีบุตร 
ความร้อนในกายของกระผมเหลือประมาณ เหมือนบุรุษมีกำลัง ๒ คน 
จับบุรุษมีกำลังน้อยที่อวัยวะป้องกันตัวต่างๆแล้ว นาบ ย่าง ในหลุมถ่านเพลิง ฉะนั้น 
กระผมจึงทนไม่ไหว เป็นไปไม่ไหวทุกขเวทนาของกระผมหนัก กำเริบ ไม่ทุเลา 
ปรากฏความกำเริบเป็นที่สุด ไม่ปรากฏความทุเลาเลย ข้าแต่ท่านพระสารีบุตร 
กระผมจักหาศาตรามาฆ่าตัว ไม่อยากจะได้เป็นอยู่เลย ฯ</p>
<p><A id="๗๔๗" class="th-inline"></A> สา. ท่านฉันนะอย่าได้หาศาตรามาฆ่าตัวเลย 
จงเป็นอยู่ก่อนเถิด พวกเรายังปรารถนาให้ท่านฉันนะเป็นอยู่ 
ถ้าท่านฉันนะไม่มีโภชนะเป็นที่สบาย ผมจักแสวงหามาให้ 
ถ้าท่านฉันนะไม่มีเภสัชเป็นที่สบาย ผมจักแสวงหามาให้
ถ้าท่านฉันนะไม่มีคนบำรุงที่สมควร ผมจักคอยบำรุงท่านเอง 
ท่านฉันนะอย่าได้หาศาตรามาฆ่าตัวเลย จงเป็นอยู่ก่อนเถิด พวกเรายังปรารถนาให้ท่านฉันนะเป็นอยู่ ฯ</p>
<p><A id="๗๔๘" class="th-inline"></A> ฉ. ข้าแต่ท่านพระสารีบุตร 
ไม่ใช่กระผมไม่มีโภชนะเป็นที่สบาย ไม่ใช่ไม่มีเภสัชเป็นที่สบาย 
ไม่ใช่ไม่มีคนบำรุงที่สมควร ก็แหละกระผมได้ปรนนิบัติพระศาสดามาตลอดกาลนาน 
ด้วยความพอพระทัย มิใช่ด้วยความไม่พอพระทัย 
ความจริงการที่ภิกษุปรนนิบัติพระศาสดาด้วยความพอพระทัย มิใช่ด้วยความไม่พอพระทัย 
นั่นเป็นการสมควรแก่สาวก ข้าแต่ท่านพระสารีบุตรขอท่านจงทรงจำไว้อย่างนี้ว่า 
ฉันนภิกษุจักหาศาตรามาฆ่าตัวอย่างมิให้ถูกตำหนิได้ ฯ</p>
<p>สา. พวกเราจักขอถามปัญหาท่านฉันนะสักเล็กน้อย 
ถ้าท่านฉันนะเปิดโอกาสพยากรณ์ปัญญาได้ ฯ</p>
<p>ฉ. ข้าแต่ท่านพระสารีบุตร โปรดถามเถิด กระผมฟังแล้วจึงจักรู้ ฯ</p>
<p><A id="๗๔๙" class="th-inline"></A> ดูกรท่านฉันนะ </p>
<p>ท่านพิจารณาเห็นจักษุ จักษุวิญญาณ ธรรมที่รู้ได้ด้วยจักษุวิญญาณว่า นั่นของเรา 
นั่นเรา นั่นอัตตาของเราหรือ </p>
<p>ท่านพิจารณาเห็นโสต โสตวิญญาณ ...</p>
<p>ท่านพิจารณาเห็นฆานะ ฆานวิญญาณ ...</p>
<p>ท่านพิจารณาเห็นชิวหา ชิวหาวิญญาณ ...</p>
<p>ท่านพิจารณาเห็นกาย กายวิญญาณ ...</p>
<p>ท่านพิจารณาเห็นมโน มโนวิญญาณ ธรรมที่รู้ได้ด้วยมโนวิญญาณว่า นั่นของเรา นั่นเรา 
นั่นอัตตาของเราหรือ ฯ</p>
<p>ฉ. ข้าแต่ท่านพระสารีบุตร </p>
<p>กระผมพิจารณาเห็นจักษุ จักษุวิญญาณธรรมที่รู้ได้ด้วย จักษุวิญญาณว่า 
นั่นไม่ใช่ของเรา ไม่ใช่เรา ไม่ใช่อัตตาของเรา ฯ</p>
<p>กระผมพิจารณาเห็นโสต โสตวิญญาณ ...</p>
<p>กระผมพิจารณาเห็นฆานะ ฆานวิญญาณ ...</p>
<p>กระผมพิจารณาเห็นชิวหา ชิวหาวิญญาณ ...</p>
<p>กระผมพิจารณาเห็นกาย กายวิญญาณ ...</p>
<p>กระผมพิจารณาเห็นมโน มโนวิญญาณ ธรรมที่รู้ได้ด้วยมโนวิญญาณว่านั่นไม่ใช่ของเรา 
ไม่ใช่เรา ไม่ใช่อัตตาของเรา ฯ</p>
<p><A id="๗๕๐" class="th-inline"></A> สา. ดูกรท่านฉันนะ </p>
<p>ท่านเห็นได้อย่างไร รู้ได้อย่างไร ในจักษุ ในจักษุวิญญาณ 
ในธรรมที่รู้ได้ด้วยจักษุวิญญาณ จึงพิจารณาเห็นจักษุ จักษุวิญญาณ 
ธรรมที่รู้ได้ด้วยจักษุวิญญาณว่า นั่นไม่ใช่ของเรา ไม่ใช่เรา ไม่ใช่อัตตาของเรา ฯ</p>
<p>ท่านเห็นได้อย่างไร รู้ได้อย่างไร ในโสต ในโสตวิญญาณ ...</p>
<p>ท่านเห็นได้อย่างไร รู้ได้อย่างไร ในฆานะ ในฆานวิญญาณ ...</p>
<p>ท่านเห็นได้อย่างไร รู้ได้อย่างไร ในชิวหา ในชิวหาวิญญาณ ...</p>
<p>ท่านเห็นได้อย่างไร รู้ได้อย่างไร ในกาย ในกายวิญญาณ ...</p>
<p>ท่านเห็นได้อย่างไร รู้ได้อย่างไร ในมโน มโนวิญญาณ ในธรรมที่รู้ได้ 
ด้วยมโนวิญญาณ จึงพิจารณาเห็นมโน มโนวิญญาณ ธรรมที่รู้ได้ด้วยมโนวิญญาณว่า 
นั่นไม่ใช่ของเรา ไม่ใช่เรา ไม่ใช่อัตตาของเรา ฯ</p>
<p><A id="14.0359.751 752" class="th-block"></A> ฉ. ข้าแต่ท่านพระสารีบุตร </p>
<p>กระผมเห็นความดับ รู้ความดับในจักษุ ในจักษุวิญญาณ 
ในธรรมที่รู้ได้ด้วยจักษุวิญญาณ จึงพิจารณาเห็นจักษุ จักษุวิญญาณ 
ธรรมที่รู้ได้ด้วยจักษุวิญญาณว่า นั่นไม่ใช่ของเรา ไม่ใช่เรา ไม่ใช่อัตตาของเรา ฯ</p>
<p>กระผมเห็นความดับ รู้ความดับในโสต ในโสตวิญญาณ ...</p>
<p>กระผมเห็นความดับ รู้ความดับในฆานะ ในฆานวิญญาณ ...</p>
<p>กระผมเห็นความดับ รู้ความดับในชิวหา ในชิวหาวิญญาณ ...</p>
<p>กระผมเห็นความดับ รู้ความดับในกาย ในกายวิญญาณ ...</p>
<p>กระผมเห็นความดับ รู้ความดับในมโน ในมโนวิญญาณ ในธรรมที่รู้ได้ด้วยมโนวิญญาณ 
จึงพิจารณาเห็นมโน มโนวิญญาณ ธรรมที่รู้ได้ด้วยมโนวิญญาณว่า นั่นไม่ใช่ของเรา 
ไม่ใช่เรา ไม่ใช่อัตตาของเรา ฯ</p>
<p><A id="๗๕๑" class="th-inline"></A> เมื่อท่านพระฉันนะกล่าวแล้วอย่างนี้ 
ท่านพระมหาจุนทะได้กล่าวกะท่านพระฉันนะดังนี้ว่า ดูกรท่านฉันนะ เพราะฉะนั้นแล 
ท่านควรใส่ใจคำสั่งสอนของพระผู้มีพระภาคนั้นไว้ตลอดกาลเนืองนิตย์แม้ดังนี้ว่า 
บุคคลผู้อันตัณหาและทิฐิ อาศัยอยู่แล้ว ย่อมมีความหวั่นไหว 
สำหรับผู้ไม่มีตัณหาและทิฐิอาศัย ย่อมไม่มีความหวั่นไหว เมื่อไม่มีความหวั่นไหว 
ก็มีความสงบ เมื่อมีความสงบ ก็ไม่มีตัณหาตัวน้อมไปสู่ภพ 
เมื่อไม่มีตัณหาตัวน้อมไปสู่ภพ ก็ไม่มีการมาเกิด ไปเกิดเมื่อไม่มีการมาเกิดไปเกิด 
ก็ไม่มีจุติและอุปบัติ เมื่อไม่มีจุติและอุปบัติ ก็ไม่มีโลกนี้ ไม่มีโลกหน้า 
ไม่มีระหว่างกลางทั้งสองโลก นี่แหละที่สุดแห่งทุกข์ </p>
<p>ครั้นท่านพระสารีบุตร และท่านพระมหาจุนทะ กล่าวสอนท่านพระฉันนะด้วยโอวาทนี้แล้ว 
จึงลุกจากอาสนะ หลีกไป ฯ</p>
<p><A id="๗๕๒" class="th-inline"></A> ครั้งนั้นแล ท่านพระฉันนะ 
เมื่อท่านพระสารีบุตรและท่านพระมหาจุนทะหลีกไปแล้วไม่นาน 
ได้หาศาตรามาฆ่าตัวเสียทันทีนั้น ท่านพระสารีบุตร 
จึงเข้าไปเฝ้าพระผู้มีพระภาคยังที่ประทับ แล้วถวายอภิวาทพระผู้มีพระภาค นั่ง ณ 
ที่ควรส่วนข้างหนึ่ง พอนั่งเรียบร้อยแล้ว ได้กราบทูลพระผู้มีพระภาคดังนี้ว่า 
ข้าแต่พระองค์ผู้เจริญ ท่านพระฉันนะหาศาตรามาฆ่าตัวเสียแล้ว ท่านจะมีคติอย่างไร มีสัมปรายภพอย่างไร ฯ</p>
<p>พระผู้มีพระภาคตรัสว่า ดูกรสารีบุตร 
ฉันนภิกษุพยากรณ์ความเป็นผู้ไม่ควรตำหนิต่อหน้า เธอแล้วมิใช่หรือ ฯ</p>
<p>สา. ข้าแต่พระองค์ผู้เจริญ มีบ้านในแคว้นวัชชีนามว่าปุพพชิระ ที่หมู่บ้านนั้น ท่านพระฉันนะยังมีสกุลมิตร 
สกุลสหาย และสกุลคนที่คอยตำหนิอยู่ ฯ</p>
<p><A id="๗๕๓" class="th-inline"></A> พ. ดูกรสารีบุตร ฉันนภิกษุยังมีสกุลมิตร 
สกุลสหาย และสกุลที่คอยตำหนิอยู่ก็จริง แต่เราหาเรียกบุคคลว่าควรถูกตำหนิด้วยเหตุเพียงเท่านี้ไม่ </p>
<p>ดูกรสารีบุตร บุคคลใดแล ทิ้งกายนี้และยึดมั่นกายอื่น บุคคลนั้นเราเรียกว่าควรถูกตำหนิ ฉันนภิกษุหามีลักษณะนั้นไม่ 
ฉันนภิกษุหาศาตรามาฆ่าตัวอย่างไม่ควรถูกตำหนิ ฯ</p>
<p>พระผู้มีพระภาคได้ตรัสพระภาษิตนี้แล้ว ท่านพระสารีบุตรจึงชื่นชมยินดีพระภาษิตของพระผู้มีพระภาคแล ฯ</p>
<p class="endsutta">จบ ฉันโนวาทสูตร ที่ ๒</p></article><aside id="metaarea">
<p>Retrieved from http://etipitaka.com</p></aside></section>
</div>
</body>
</html>
