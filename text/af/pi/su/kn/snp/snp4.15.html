<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.15">
<article>
<div class="hgroup">
<p class="division">Sutta Nipāta 4.15</p>
<h1>Visse in ’n leë dam</h1>
</div>
<blockquote class="gatha"><p><a class="jsk" id="jsk935"></a>‘Tel ’n stok op—en vrees word gebore;<br>kyk hoe veg mense!<br>Kom ek vertel van stryd soos ek dit ervaar het:</p>
<p><a class="jsk" id="jsk936"></a>ek het mense teen mekaar sien spartel soos visse in ’n leë dam,<br>en ek het bang geword:</p>
<p><a class="jsk" id="jsk937"></a>die wêreld was sonder sentrum<br>en aan alle kante aan die beef<br>en ek het ’n skuiling vir myself gesoek—<br>maar geen uitkomplek gesien nie.</p>
<p><a class="jsk" id="jsk938"></a>Uiteindelik, toe ek die mense so sien worstel<br>het afkeer in my opgekom—<br>maar toe sien ek die pyl net-net sigbaar<br>hier in die hart gesteek:</p>
<p><a class="jsk" id="jsk939"></a>wie deur dié pyl gewond is, storm wild in alle rigtings rond,<br>wie dit uittrek, hou op skarrel en gaan rustig sit.</p>
<p><a class="jsk" id="jsk940"></a>Leer hieruit om met wêreldse bande nie gebind te wees nie:<br>sny singenot volkome uit,<br>brei jouself in <em>nibbana</em>.</p>
<p><a class="jsk" id="jsk941"></a>Wyse, wees waaragtig:<br>nie verwaand nie, nie bedrieglik nie, nie lasterlik nie en nie humeurig nie,<br>en oorwin die kwaad van gierige hebsug.</p>
<p><a class="jsk" id="jsk942"></a>As jy jou gees op <em>nibbana</em> gerig het<br>moet jy slaperigheid, luiheid en traagheid te bowe kom<br>en nie met agtelosigheid saamleef nie.<br>Wees nie trots nie</p>
<p><a class="jsk" id="jsk943"></a>en laat leuen jou nie verlei nie:<br>swig nie voor uiterlike vorm nie<br>en deurgrond ydelheid.<br>Leef geweldloos.</p>
<p><a class="jsk" id="jsk944"></a>Wees nie opgewonde oor wat oud is<br>en aanvaar nie maar wat nuut is nie;<br>treur nie oor wat verlore is<br>en gryp nie na die leë lug van wat kan kom nie.</p>
<p><a class="jsk" id="jsk945"></a>Begeerte noem ek ’n groot vloed:<br>lus gryp jou vas, vou jou toe, sleur jou mee;<br>deur die moeras van plesier kom jy maar moeilik.</p>
<p><a class="jsk" id="jsk946"></a>Maar die wyse wat nie van die waarheid afwyk nie<br>is ’n brahmaan wat op droë grond staan:<br>omdat hy van alles afstand doen, word hy “kalm” genoem;</p>
<p><a class="jsk" id="jsk947"></a>omdat hy weet, insig het, die bestand van dinge ken, is hy onafhanklik;<br>omdat sy weg deur die wêreld reg is, is hy op niemand jaloers nie.</p>
<p><a class="jsk" id="jsk948"></a>Plesier suig vas, belemmer ons gang deur die wêreld,<br>maar as jy anderkant uitkom, is treur en kommer verby,<br>die stroom afgesny,<br>die bande verbreek.</p>
<p><a class="jsk" id="jsk949"></a>Laat die verlede verdwyn, die toekoms nie bestaan nie,<br>los wat tussen-in lê—en jy sal kalm leef.</p>
<p><a class="jsk" id="jsk950"></a>Troetel individuele bestaan van gees-en-materie glad nie,<br>treur nie oor wat nie is nie—en jy kan niks verloor nie.</p>
<p><a class="jsk" id="jsk951"></a>Dink aan niks as “myne” of “ander s ’n” nie,<br>voel nie besitlik nie—en jy treur nie by die gedagte “ek het nie”.</p>
<p><a class="jsk" id="jsk952"></a>As jy my vra, sal ek ’n mens wat lof verdien— ’n onwrikbare—só beskryf:<br>hy is nie bars nie, nie inhalig nie, nie begerig nie, en altyd onpartydig;</p>
<p><a class="jsk" id="jsk953"></a>hy wéét begeerteloos—en is los van bestaans-kondisionerende faktore;<br>hy is sonder strewe—en sien oral vrede;</p>
<p><a class="jsk" id="jsk954"></a>die wyse tel homself nie onder gelykes of minderes of meerderes nie;<br>hy is kalm en sonder hebsug,<br>tel niks op nie en gooi niks weg nie’</p></blockquote>
<p>sê die Deurlugtige.</p>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp4.14">◀ Tuvaṭaka</a><a class="top" href="#"> ▲ TOP </a><a class="next" href="/af/snp4.16">Sāriputta ▶</a></div>
</body>
</html>
