<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp3.10">
<article>
<div class="hgroup">
<p class="division">Sutta Nipāta 3.10</p>
<h1>Hellevaart</h1>
</div>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. ’n Monnik, Kokaliya, het na die Deurlugtige gekom, hom gegroet, eenkant gaan sit en aan die Deurlugtige gesê:</p>
<p>‘Heer, Sariputta en Moggallana het slegte begeertes; hulle is onder die invloed van slegte begeertes.’</p>
<p>Ná hierdie woorde sê die Deurlugtige aan die monnik Kokaliya:</p>
<p>‘Nee, Kokaliya! Nee, Kokaliya! Suiwer jou gees teenoor Sariputta en Moggallana. Sariputta en Moggallana gedra hulle goed.’</p>
<p>’n Tweede maal sê Kokaliya aan die Deurlugtige:</p>
<p>‘Die Deurlugtige Heer is volgens my geloofwaardig en betroubaar—maar nogtans, Sariputta en Moggallana het slegte begeertes; hulle is onder die invloed van slegte begeertes.’</p>
<p>’n Tweede maal sê die Deurlugtige aan die monnik Kokaliya:</p>
<p>‘Nee, Kokaliya! Nee, Kokaliya! Suiwer jou gees teenoor Sariputta en Moggallana. Sariputta en Moggallana gedra hulle goed.’</p>
<p>’n Derde maal sê Kokaliya aan die Deurlugtige:</p>
<p>‘Die Deurlugtige Heer is volgens my geloofwaardig en betroubaar—maar nogtans, Sariputta en Moggallana het slegte begeertes; hulle is onder die invloed van slegte begeertes.’</p>
<p>’n Derde maal sê die Deurlugtige aan die monnik Kokaliya:</p>
<p>‘Nee, Kokaliya! Nee, Kokaliya! Suiwer jou gees teenoor Sariputta en Moggallana. Sariputta en Moggallana gedra hulle goed.’</p>
<p>Toe staan die monnik Kokaliya van sy sitplek af op, groet die Deurlugtige eerbiedig, stap om hom, en vertrek.</p>
<p>Kort nadat die monnik Kokaliya vertrek het, slaan sy hele liggaam met swere so groot soos mosterdsade uit, wat so groot soos ertjiepitte geword het, toe soos boontjiepitte, soos bessiepitte, soos bessievrugte, groter vrugte, groen kwepers, en uiteindelik ryp kwepers. Toe bars hulle oop, en etter en bloed loop uit. Die monnik Kokaliya het van daardie siekte gesterf en is in die Paduma-hel hergebore omdat hy sy gees teenoor Sariputta en Moggallana verstok het.</p>
<p>Brahma Sahampati, wat met sy glansende voorkoms die Jeta-plantasie naglank verlig het, het na die Deurlugtige gekom, hom gegroet, eenkant gaan staan en aan die Deurlugtige gesê:</p>
<p>‘Heer, Kokaliya is dood, en ná sy dood is hy in die Paduma-hel hergebore omdat hy sy gees teenoor Sariputta en Moggallana verstok het.’</p>
<p>Na hierdie woorde groet Brahma Sahampati die Deurlugtige eerbiedig, stap om hom, en verdwyn. Teen die einde van die nag sê die Deurlugtige vir die monnike:</p>
<p>‘Teen die einde van laasnag het Brahma Sahampati wat met sy glansende voorkoms die Jeta-plantasie naglank verlig het, na my gekom, gegroet, eenkant gaan staan en gesê: “Heer, Kokaliya is dood, en ná sy dood is hy in die Paduma-hel hergebore omdat hy sy gees teenoor Sariputta en Moggallana verstok het.” Ná hierdie woorde het Brahma Sahampati my eerbiedig gegroet, om my gestap, en verdwyn.’</p>
<p>Toe sê ’n sekere monnik aan die Deurlugtige:</p>
<p>‘Heer, hoe lank duur lewe in die Paduma-hel?’</p>
<p>‘Monnik, lewe in die Paduma-hel duur baie lank—só lank dat dit moeilik in terme van jare, honderde jare, duisende jare of honderde duisende jare gereken kan word.’</p>
<p>‘Maar, heer, kan dit met iets vergelyk word?’</p>
<p>‘Ja, monnik! Dink aan ’n Kosala-wavrag van twintig mate sesamsaad, en aan die einde van elke honderd jaar neem ’n man een saadjie. Daardie Kosala-wavrag van twintig mate sesamsaad sal gouer opgebruik raak as een Nirabbuda-hel; twintig Nirabbuda-helle is soos een Ababa-hel; twintig Ababa-helle is soos een Ahaha-hel; twintig Ahaha-helle is soos een Atata-hel; twintig Atata-helle is soos een Kumuda-hel; twintig Kumuda-helle is soos een Sogandhika-hel; twintig Sogandhika-helle is soos een Uppalaka-hel; twintig Uppalaka-helle is soos een Pundarika-hel; en twintig Pundarika-helle is soos een Paduma-hel. Die monnik Kokaliya is in die Paduma-hel hergebore omdat hy sy gees teenoor Sariputta en Moggallana verstok het.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk657"></a>‘Mens word gebore<br>met ’n byl in jou mond;<br>dwaas, jy kap jouself raak<br>as jy kwaadpraat.</p>
<p><a class="jsk" id="jsk658"></a>Prys waar berispe gepas is<br>of berispe waar prys gepas is<br>en jy maak met jou mond bymekaar<br>kwaad wat geen geluk bring nie.</p>
<p><a class="jsk" id="jsk659"></a>A1 kos dit jou al jou besittings en jou eie siel, is jou verlies<br>met die rol van die dobbelsteen gering<br>gemeet aan die skade van haat<br>teen hulle wat goed deur die lewe reis.</p>
<p><a class="jsk" id="jsk660"></a>Wie in woord en gedagte kwaadwillig<br>’n edel mens laster<br>gaan hel toe<br>vir ewig.</p>
<p><a class="jsk" id="jsk661"></a>Wie valse stories opdis<br>en homself loslieg<br>gaan hel toe<br>in die hiernamaals<br>gelyk aan alle misdadigers.</p>
<p><a class="jsk" id="jsk662"></a>Boosheid<br>wat die dwaas teen ’n suiwer mens uitmeet<br>waai in sy gesig terug<br>soos stof teen die wind gestrooi.</p>
<p><a class="jsk" id="jsk663"></a>Hebsugtig<br>troueloos selfsugtig en suinig inhalig<br>is jy kwaadpraat se prooi,<br>kom ander gedurig te na<br>met iou taal.</p>
<p><a class="jsk" id="jsk664"></a>Met jou vuil mond<br>moet jy liewer nie veel sê nie,<br>anders is jy hel-gerig<br>onedel mens, troueloos, onwaardig, vernietigend, kwaadstigtend, gemeen, boos.</p>
<p><a class="jsk" id="jsk665"></a>Jy wat met kwaadpraat aan goeie mense skade doen<br>versprei besoedeling tot jou eie verdriet.<br>Omdat jy in boosdoen leef<br>gaan jy vir lank die afgrond in</p>
<p><a class="jsk" id="jsk666"></a>want geen daad verdwyn maar net nie—<br>dit kom terug en beland in sy maker se skoot.<br>Wie kwaaddoen is dom:<br>hy beleef sy leed in die wêreld hierna</p>
<p><a class="jsk" id="jsk667"></a>want in die plek waar hy heengaan<br>boor skerppuntpenne van yster deur hom<br>gepas soos ’n ysterbal witwarm gloeiend<br>gaan kos in sy mond in.</p>
<p><a class="jsk" id="jsk668"></a>Daar is geen stromende vloed van koel woorde<br>wat mense beskermend omring nie.<br>Hulle gaan brandstapels binne<br>waar hulle uitgestrek op beddens van gloeiende kole</p>
<p><a class="jsk" id="jsk669"></a>in nette verstrengel<br>met hamers van yster geslaan<br>die dik duisternis binnegaan<br>wat om hulle uitstrek so groot soos die aarde self</p>
<p><a class="jsk" id="jsk670"></a>voor hulle in die brandende vuur<br>in ’n kokende koperpot klim<br>en vir ’n lang tyd<br>al spartelend gekook word.</p>
<p><a class="jsk" id="jsk671"></a>In ’n mengsel van verrotte bloed en etter<br>word die boosdoeners gekook<br>en waar hulle ook al beweeg<br>verrot hulle van die aanraking.</p>
<p><a class="jsk" id="jsk672"></a>Uit die ronde gladde-rand potte<br>waar hulle kook<br>in water vol wurms<br>kan hulle nie kom nie.</p>
<p><a class="jsk" id="jsk673"></a>In ’n skerp meslem-woud<br>word hul liggame stukkend gesny<br>en tonge met hake deurboor,<br>word hul aanhoudend gemartel.</p>
<p><a class="jsk" id="jsk674"></a>In die gevaarlike strome van Vetarani<br>wat sny soos skerp lemme<br>stort die gekke<br>wat kwaad aanrig.</p>
<p><a class="jsk" id="jsk675"></a>Swerms swartbont kraaie en aasvoëls<br>en honger honde en jakkalse<br>skeur en vreet<br>aan die skreeuendes.</p>
<p><a class="jsk" id="jsk676"></a>Helaas, ellende<br>aanskou die boosdoener hier.<br>Dus, vir die res van jou lewe o mens,<br>doen wat gedoen moet word<br>sonder bedwelming.</p>
<p><a class="jsk" id="jsk677"></a>Solank as wat dit kos (so sê dié wat getel het en weet)<br>om waens vyf maal ontelbaar plus twaalfhonderd maal eindloos in aantal<br>elkeen sesamsaad belaai<br>’n saadjie ’n eeu<br>in die hel van Paduma leeg te dra</p>
<p><a class="jsk" id="jsk678"></a>en so lank as wat helletoestande<br>in hierdie lewe pynlik genoem word—<br>so lank sal jy daarin moet bly.</p></blockquote>
<p>Daarom, te midde van eienskappe suiwer, lieflik en goed<br>bewaak gedurig jou taal en jou gees.’</p>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
