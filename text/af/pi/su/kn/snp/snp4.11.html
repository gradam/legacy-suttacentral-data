<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.11">
<article>
<div class="hgroup">
<p class="division">Sutta Nipāta 4.11</p>
<h1>Die gestry en getwis</h1>
</div>
<blockquote class="gatha"><p><a class="jsk" id="jsk862"></a>‘Vanwaar al die gestry en getwis,<br>die verskriklike lyding en die nyd,<br>die ydel verwaandheid en die agterbaksheid?<br>Vanwaar dit alles? Kom, verduidelik dit asseblief.’</p>
<p><a class="jsk" id="jsk863"></a>‘Uit die voorkeur vir sekere dinge kom al die gestry en getwis,<br>die verskriklike lyding en die nyd,<br>die ydel verwaandheid en die agterbaksheid.<br>Aan nyd is gekoppel die gestry en getwis,<br>en die agterbaksheid aan alles wat saamhang met die getwis.’</p>
<p><a class="jsk" id="jsk864"></a>‘Die voorkeur vir sekere dinge in die lewe—<br>waardeur word dit veroorsaak?<br>Of die hebsug wat so dikwels in die lewe voorkom?<br>En die ambisies en die prestasies wat nagejaag word—<br>waardeur word dit veroorsaak?’</p>
<p><a class="jsk" id="jsk865"></a>‘Deur begeerte word die voorkeure in die lewe veroorsaak,<br>en die hebsug wat so dikwels in die lewe voorkom,<br>en die ambisies en die prestasies wat nagejaag word—<br>dit word alles daardeur veroorsaak.’</p>
<p><a class="jsk" id="jsk866"></a>‘Die begeerte in die lewe—<br>waardeur word dit veroorsaak?<br>Vanwaar al die opinies, die woede, oneerlikheid en onsekerheid,<br>die faktore wat u, o swerwer, genoem het?’</p>
<p><a class="jsk" id="jsk867"></a>‘Begeerte ontstaan op grond van die ervaring<br>van sekere dinge as “aangenaam” of “onaangenaam”.<br>Die mens wat vergaan en bestaan in dinge waarneem<br>vorm ’n teorie oor die wêreld.</p>
<p><a class="jsk" id="jsk868"></a>Woede, oneerlikheid en onsekerheid is daar<br>waar dinge teenoor mekaar gestel word.<br>Laat hy wat onseker is oefen op die weg van kennis.<br>Die swerwer wat die waarheid ontdek het, het dit uitgelê.’</p>
<p><a class="jsk" id="jsk869"></a>‘Ervaringe van dinge as “aangenaam” of “onaangenaam”—<br>waardeur word dit veroorsaak?<br>Wat moet afwesig wees om hulle ontstaan te verhinder?<br>Maak aan my bekend<br>waardeur die probleem van vergaan en ontstaan veroorsaak word.’</p>
<p><a class="jsk" id="jsk870"></a>‘Ervaringe van dinge as “aangenaam” of “onaangenaam”<br>word deur kontak veroorsaak.<br>Hulle ontstaan nie in die afwesigheid van kontak nie.<br>Ek maak aan jou bekend<br>dat die probleem van vergaan en ontstaan daardeur veroorsaak word.’</p>
<p><a class="jsk" id="jsk871"></a>‘Kontak—waardeur in die lewe word dit veroorsaak?<br>Vanwaar al die inhaligheid?<br>Wat moet afwesig wees om egoïsme te verhinder?<br>Wat moet ontbreek sodat kontak nie plaasvind nie?’</p>
<p><a class="jsk" id="jsk872"></a>‘Kontak is afhanklik van gees en materie.<br>Inhaligheid word deur menswees veroorsaak.<br>In die afwesigheid van menswees is daar nie egoïsme nie.<br>As vorm ontbreek vind kontak nie plaas nie.’</p>
<p><a class="jsk" id="jsk873"></a>‘Vir watter soort mens is vorm nie reëel nie?<br>Hoe is geluk en ongeluk nie reëel nie?<br>Maak nie-bestaan aan my bekend.<br>My gees wil leer versaak.’</p>
<p><a class="jsk" id="jsk874"></a>‘’n Mens sonder gewone bewussyn, sonder versteurde bewussyn,<br>sonder geen-bewussyn, sonder vernietiging van bewussyn—<br>vir so ’n soort mens is vorm nie reëel nie.<br>Van bewussyn is al die belemmeringe afhanklik.’</p>
<p><a class="jsk" id="jsk875"></a>‘Wat ons gevra het, het u verklaar.<br>Maak nou asseblief die volgende bekend:<br>is dit volgens die geleerdes ’n mens se skoonste suiwerheid,<br>of praat hulle van ’n ander?’</p>
<p><a class="jsk" id="jsk876"></a>‘Volgens sommige geleerdes<br>is dit ’n mens se skoonste suiwerheid.<br>Ander beweer dat die voorwaarde bestaan<br>in die sogenaamde goeie losmaking.</p>
<p><a class="jsk" id="jsk877"></a>En die wyse is hy wat weet wat afhanklikheid is,<br>wat weet wat die ondersteunende kruk is.<br>Omdat hy dit weet is hy vry.<br>Hy begeef hom nie in ’n getwis nie.<br>Die standvastige is nie gemoeid met die bose lewenskringloop nie.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
