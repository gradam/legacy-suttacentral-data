<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp5.4">
<article>
<div class="hgroup">
<p class="division">Sutta Nipāta 5.4</p>
<h1>Die vrae van Punnaka</h1>
</div>
<blockquote class="gatha"><p><a class="jsk" id="jsk1043"></a>‘Na die dranglose<br>wat tot op die wortel skou<br>kom ek met ’n vraag:<br>Deurlugtige,<br>ek vra u om my te sê<br>waarvan die talle sieners, krygers en brahmane afhanklik is<br>as hulle in die wêreld hier hul offers aan die gode bring?’</p>
<p><a class="jsk" id="jsk1044"></a>‘O Punnaka,<br>as die talle sieners, krygers en brahmane<br>hier in die wêreld hul offers aan die gode bring<br>is hulle van hul lang lewe afhanklik,<br>bid hulle vir hul voortbestaan.’</p>
<p><a class="jsk" id="jsk1045"></a>‘Deurlugtige, Heer, ek vra u om my te sê<br>of die talle sieners, krygers en brahmane<br>wat hier in die wêreld hul offers aan die gode bring<br>werklik op grond van hul offers so ywerig<br>anderkant geboorte en dood sal kom?</p>
<p><a class="jsk" id="jsk1046"></a>‘Al hul smeek en loof en hoop en offer<br>reik uit na sinlike genot<br>en hang af van wat gewen kan word;<br>koorsig van lewensdrif is hul aan hul offers vas—<br>anderkant geboorte en dood sal hul nooit kom nie;<br>dit verklaar ek, o Punnaka.’</p>
<p><a class="jsk" id="jsk1047"></a>‘Deurlugtige Heer, ek vra u om my te sê:<br>as offer-verknogtes deur hul offers<br>geboorte en dood nie kan oorskry nie—<br>wie in die wêreld van gode en mense het dan ooit<br>deur geboorte en dood heen beweeg?’</p>
<p><a class="jsk" id="jsk1048"></a>‘As iemand al die wêrelddinge ná en ver oorweeg het<br>en as niks wat dáár is hom ontstel nie<br>het hy kalm<br>sonder rook en walm<br>en die beef van drif en honger<br>die oewer anderkant geboorte en dood<br>gehaal.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
