<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.2">
<article>
<div class="hgroup">
<p class="division">Sutta Nipāta 4.2</p>
<h1>Die liggaamsgrotbewoner</h1>
</div>
<blockquote class="gatha"><p><a class="jsk" id="jsk772"></a>Die liggaamsgrotbewoner<br>vuil-besmeer en waan-bedek<br>is baie ver van afgeskeidenheid—<br>wêreldse plesier word moeilik afgeskud.</p>
<p><a class="jsk" id="jsk773"></a>Gevangenes van lekker-leef<br>smag wens-gedrewe hunkerend<br>na vergane en gedroomde vreugdes,<br>kom moeilik los—en word deur ander nie gered nie.</p>
<p><a class="jsk" id="jsk774"></a>Gulsig angstig aan luste geheg<br>en in skaarste suinig daarop gerig<br>kla hulle hard as dit ellendig begin gaan:<br>‘Wat gaan van ons word as ons eenmaal dood is?’</p>
<p><a class="jsk" id="jsk775"></a>Oefen in hierdie lewe<br>om self niks boos te doen nie<br>al weet jy dat daar boosheid in die wêreld is,<br>want soos wyses weet is hierdie lewe baie kort.</p>
<p><a class="jsk" id="jsk776"></a>Ek sien hoe hierdie geslag<br>sidder van begeerte om in die wêreld te lewe,<br>hoe die arme mense klaend huil in die kake van die dood<br>sonder enige wegkom van die wens na wees en weer-wees.</p>
<p><a class="jsk" id="jsk777"></a>Kyk hoe spartel hulle rond<br>in hul ambisies, nes visse in ’n droë rivier.<br>Kyk, en as jy gesien het, moet jy selfloos swerf<br>sonder om geheg te wees aan die sirkelloop van lewens.</p>
<p><a class="jsk" id="jsk778"></a>Be-end jou twee-end drange,<br>raak aan—en verstaan—sonder verlange,<br>doen self nooit waarvoor jy andere blameer nie<br>en hou nooit vas aan wat jy sien en hoor, o wyse.</p>
<p><a class="jsk" id="jsk779"></a>Verstaan persepsie,<br>gaan die stroom sonder eiendom oor,<br>trek die pyl van passie uit, leef waaksaam<br>en verlang nie na hierdie wêreld of na een wat kom nie.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
