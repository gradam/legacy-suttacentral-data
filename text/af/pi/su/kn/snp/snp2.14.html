<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp2.14">
<article>
<div class="hgroup">
<p class="division">Sutta Nipāta 2.14</p>
<h1>Die goeie dissipel</h1>
</div>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. Die leke-dissipel Dhammika het met vyf honderd ander leke na die Deurlugtige gekom, hom gegroet, eenkant gaan sit en toe die Deurlugtige met verse aangespreek:</p>
<blockquote class="gatha"><p><a class="jsk" id="jsk376"></a>‘Ek vra u, o Gotama met oorvloedige wysheid:<br>wat moet mens doen om ’n goeie dissipel te wees—<br>hetsy jy jou huis vir die tuislose wildernis verlaat het<br>of as leek nog ’n huis bewoon?</p>
<p><a class="jsk" id="jsk377"></a>Want van die wêreld, ook van die gode,<br>ken u die gang en die einde.<br>Niemand sien die wese van dinge so raak soos u nie.<br>U noem hulle immers die Uitnemende, die Boeddha.</p>
<p><a class="jsk" id="jsk378"></a>U wat alles weet en deernis het met wesens,<br>u laat die waarheid helder skyn.<br>U skuif die sluier weg, u wat alles sien.<br>U lig skyn glansend skoon deur heel die wêreld.</p>
<p><a class="jsk" id="jsk379"></a>Toe die olifantkoning Eravana hoor dat u “Oorwinnaar” is<br>het hy in u teenwoordigheid verskyn,<br>u geraadpleeg en na u geluister,<br>en toe hy vertrek in diep geluk “uitstekend” uitgeroep.</p>
<p><a class="jsk" id="jsk380"></a>Ook koning Vessavana Kuvera het gekom<br>en u oor die <em>dhamma</em> uitgevra.<br>Ook met hom, o wyse, het u gesels toe u uitgevra is,<br>en ook hy het na u geluister en in diep geluk vertrek.</p>
<p><a class="jsk" id="jsk381"></a>Geeneen van die Ajivikas en Jains,<br>van al die sektariese filosowe wat so graag argumenteer,<br>kan u verbysteek in wysheid nie—<br>so min as ’n man wat staan een wat vinnig loop sal inhaal.</p>
<p><a class="jsk" id="jsk382"></a>Daardie brahmane wat so graag argumenteer<br>(selfs die eerbiedwaardigstes onder hulle),<br>asook ander wat spog met hul denkbeelde—<br>hulle is almal aan u uitleg van dinge gebind.</p>
<p><a class="jsk" id="jsk383"></a>Na hierdie subtiele en pragtige <em>dhamma</em><br>wat u, o Deurlugtige, so goed verkondig<br>luister ons almal graag.<br>Ons vra u, o uitnemendste Boeddha, praat met ons daaroor.</p>
<p><a class="jsk" id="jsk384"></a>Laat hierdie monnike en leke-dissipels<br>wat almal saam sit om na u te luister<br>soos gode na wel-gesproke woorde van Vasava,<br>laat hulle die <em>dhamma</em> hoor soos die Suiwer Een dit ken.’</p>
<p><a class="jsk" id="jsk385"></a>‘Luister na my, o monnike!<br>Ek sal julle die waarheid van nougesetheid leer.<br>Onthou dit, julle almal.<br>Laat die verstandige wat die doel raaksien<br>die lewenskode volg wat pas by een wat die huis verlaat het.</p>
<p><a class="jsk" id="jsk386"></a>Laat die monnik nie op die verkeerde tyd rondbeweeg nie<br>maar op die regte tyd dorp toe gaan vir ’n aalmoes.<br>Tentakels kry hom beet wat op die verkeerde tyd rondbeweeg.<br>Boeddhas wandel nie op die verkeerde tyd rond nie.</p>
<p><a class="jsk" id="jsk387"></a>Vorms, klanke, smake, geure en aanrakings<br>bedwelm mense geheel en al.<br>Laat hom die begeerte na hierdie ervarings opsy sit<br>en op die regte tyd vir sy oggendmaal gaan.</p>
<p><a class="jsk" id="jsk388"></a>Laat die monnik op die regte tyd ’n maal ontvang,<br>alleen terugkeer, afgesonderd sit,<br>sy aandag nie buite dwalend nie maar binne gekeer—<br>geïntegreer.</p>
<p><a class="jsk" id="jsk389"></a>As hy met ’n dissipel gesels<br>of met ’n monnik of enigiemand anders,<br>laat hom die verhewe waarheid praat—<br>nie laster en verwyt nie.</p>
<p><a class="jsk" id="jsk390"></a>Want sommige betwis dié taal.<br>Daardie mense yan geringer wysheid prys ons nie.<br>Hulle wat heftig twis<br>word aan alle kante in bande verstrik.</p>
<p><a class="jsk" id="jsk391"></a>Laat die dissipel van die edel wysheid noulettend luister<br>na die waarheid wat die Welgekomene leer;<br>voedsel, blyplek, stoel en bed gebruik,<br>en water om sy kleed te was.</p>
<p><a class="jsk" id="jsk392"></a>Maar monnik, rol van die verskynsels af<br>soos ’n druppel water van ’n lotusblaar—<br>van voedsel, blyplek, stoel en bed,<br>en water om jou kleed te was.</p>
<p><a class="jsk" id="jsk393"></a>En nou sal ek praat oor die plig van ’n huisbewoner<br>en oor wat hy moet doen om ’n goeie dissipel te wees.<br>Want die monnikeplig in al sy volheid<br>is buite bereik van wie besit word deur besittings.</p>
<p><a class="jsk" id="jsk394"></a>Teen geen lewende wese hetsy sterk of bewend swak<br>sal hy geweld gebruik nie.<br>Geen lewe sal hy neem en laat neem nie<br>en geen doodmaak deur ander goedpraat nie.</p>
<p><a class="jsk" id="jsk395"></a>Verder sal die dissipel nêrens iets vat wat nie aan hom gegee is nie<br>omdat hy weet dat dit aan ’n ander behoort.<br>Hy sal geen diefstal laat pleeg nie, geen diefstal goedpraat nie<br>en elke vorm van diefstal vermy.</p>
<p><a class="jsk" id="jsk396"></a>Die wyse sal die seksuele lewe vermy<br>soos ’n hoop brandende kole.<br>Maar as hy dit nie kan vermy nie<br>sal hy nie met ’n ander man se vrou oortree nie.</p>
<p><a class="jsk" id="jsk397"></a>As hy in ’n vergadersaal of publieke plek is<br>sal hy aan geen enkele mens ’n leuen vertel nie,<br>geen leuen laat vertel nie en geen leuen goedpraat nie.<br>Hy sal elke vorm van onwaarheid vermy.</p>
<p><a class="jsk" id="jsk398"></a>Omdat hy weet dat dit uitloop op waansin<br>sal die huisbewoner wat in hierdie waarheid vreugde vind,<br>bedwelmende drank nie drink nie,<br>dit nie laat drink nie en dit nie goedpraat nie.</p>
<p><a class="jsk" id="jsk399"></a>Want in hul dronkenskap doen dwase bose dinge,<br>en ander slinger agloos agterna.<br>Vermy hierdie nes van ondeug,<br>hierdie waansin, hierdie dwaasheid, hierdie dommansplesier.</p>
<p><a class="jsk" id="jsk400"></a>Geen lewe sal hy neem nie,<br>wat nie gegee word nie nie vat nie,<br>onwaarheid nie vertel nie,<br>bedelmende drank nie drink nie,<br>aan onkuise seks nie deelneem nie,<br>ontydig en snags nie eet nie.</p>
<p><a class="jsk" id="jsk401"></a>ornamente nie dra en parfuum nie gebruik nie,<br>en op ’n mat gesprei op die grond sal hy slaap.<br>Hulle sê dat die Boeddha wat die einde van lyding bereik het<br>hierdie agtvoudige onthouding onthul het.</p>
<p><a class="jsk" id="jsk402"></a>Met ’n ligte helder hart<br>sal hy die volmaakte agtvoudige onthouding beoefen<br>op die veertiende, vyftiende en agtste dae van elke halfmaand<br>en tydens die vyf maande van die reënseisoen.</p>
<p><a class="jsk" id="jsk403"></a>En op die oggend na ’n dag van onthouding<br>sal die wyse man met ’n helder gees en dankbare gemoed<br>aan die gemeenskap van monnike<br>voedsel en drank uitdeel soos dit hoort.</p>
<p><a class="jsk" id="jsk404"></a>Hy sal getrou na sy vader en moeder omsien<br>en hy sal ’n eerbare werk doen.<br>Die huisbewoner wat so sy plig volbring<br>sal na die Sayampabha-wesens opgaan.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp2.13">◀ Sammā­paribbājanīya</a><a class="top" href="#"> ▲ TOP </a><a class="next" href="/af/snp3.1">Pabbajjā ▶</a></div>
</body>
</html>
