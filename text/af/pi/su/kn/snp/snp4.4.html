<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.4">
<article>
<div class="hgroup">
<p class="division">Sutta Nipāta 4.4</p>
<h1>Gryp na niks op aarde nie</h1>
</div>
<blockquote class="gatha"><p><a class="jsk" id="jsk788"></a>‘Ek sien die hoogste suiwer heil,<br>en suiwerheid kom van wat mens sien’—<br>iemand wat dit as hoogste mening huldig<br>val terug op die kennis ‘ek het suiwerheid gesien.’</p>
<p><a class="jsk" id="jsk789"></a>Wat hierdie dogma duidelik maak<br>is dat as suiwerheid kom van wat jy sien<br>of as jy jou deur kennis van lyding kan verlos<br>dan word bestaansverkleefdes anders as deur die edel pad gereinig.</p>
<p><a class="jsk" id="jsk790"></a>Suiwerheid kom nie van elders:<br>van wat jy sien of hoor of dink, van reëls of vroom geloftes nie;<br>maar, met deug en ondeug ewe min bevlek (so sê die edel mens)<br>en van sy eie ‘self’ gestroop, fabriseer hy niks meer hier nie—dit kom vandáár.</p>
<p><a class="jsk" id="jsk791"></a>Wie agter verleiding aan beweeg<br>om een ding na die ander vas te hou en weer te los<br>breek van gebondenheid nie weg nie; hulle gryp en los gedurig<br>soos ’n aap wat van een tak aftuimel net om aan ’n ander een vas te klou.</p>
<p><a class="jsk" id="jsk792"></a>As jy aan persepsies vas is<br>slinger jy oral rond—al het jy geloftes afgelê;<br>maar ’n wyse mens wat weet slinger nie oral rond nie<br>want so een ken uit die dieper insigte oorvloediglik die waarheid.</p>
<p><a class="jsk" id="jsk793"></a>Hoe sou mens twyfel<br>aan iemand wat oop in die wêreld leef<br>maar van die ganse leër van gees-verskynsels los,<br>van alles gesien, gehoor, gedink—en, juis só, helder sien?</p>
<p><a class="jsk" id="jsk794"></a>Sulkes hou hulle nie op<br>met die bou en bewonder van denkkonstruksies<br>en noem niks daarvan ‘eindeloos suiwer’ nie, maar sny<br>deur die knoop van bindende verknogtheid, gryp na niks op aarde nie.</p>
<p><a class="jsk" id="jsk795"></a>Een wat deur die grense breek<br>en nie vashou aan wat hy ken en sien nie,<br>wat na hartstog net so min smag as na hartstogloosheid<br>en wat aan niks hier hang as hoogste nie—so een is werklik ’n brahmaan.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
