<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.14">
<article>
<div class="hgroup">
<p class="division">Sutta Nipāta 4.14</p>
<h1>Koel word</h1>
</div>
<blockquote class="gatha"><p><a class="jsk" id="jsk915"></a>‘Ek vra die Sonverwante<br>oor afsondering en die staat van vrede:<br>groot Siener,<br>as ’n monnik tot insig gekom het,<br>hoe word hy koel,<br>aan niks geheg op aarde nie?’</p></blockquote>
<p>Die Deurlugtige:</p>
<blockquote class="gatha"><p><a class="jsk" id="jsk916"></a>‘Hy kap die hele wortel uit:<br>die begripsvermenigvuldiging, die denkbeeld dat “ek” is;<br>en al-aandagtig, leer hy sy binne-drange teuel.</p>
<p><a class="jsk" id="jsk917"></a>By geen leer steek hy koppig vas nie<br>of hy dit nou van binne ken of van buite by ’n ander hoor—<br>dit word nie “afgekoel” genoem nie.</p>
<p><a class="jsk" id="jsk918"></a>Projeksies van homself ontwerp hy nie<br>en dink nie aan homself as enigeen se meerdere of mindere of gelyke nie—<br>al ontmoet hy ook watter mens-statuur.</p>
<p><a class="jsk" id="jsk919"></a>In homself vind die monnik vrede—<br>soek dit nêrens anders nie, en as hy vrede binne het,<br>gryp hy niks en verwerp hy niks.</p>
<p><a class="jsk" id="jsk920"></a>’n Monnik rus stil begeerteloos<br>sonder deining van die gees, soos die stil diepte van die see<br>waar geen golwe rys nie.’</p>
<p><a class="jsk" id="jsk921"></a>‘Oop-oog Getuie,<br>u verkondig díe <em>dhamma</em><br>wat alle gevaar besweer;<br>Heer, leer nou die weg:<br>die dissipline;<br>en die konsentrasie.’</p>
<p><a class="jsk" id="jsk922"></a>‘Sy oë dwaal nie rond nie,<br>sy ore is vir dorpsklets toe en na smake lus hy nie:<br>hy koester niks op aarde nie.</p>
<p><a class="jsk" id="jsk923"></a>’n Monnik kla oor niks:<br>al is hy deurtrek van siekte en pyn, klewe hy nie aan lewe nie<br>en bewe nie van skrik nie.</p>
<p><a class="jsk" id="jsk924"></a>Hy gaar nie op<br>as hy rys en ander kos of melk of klere kry nie,<br>en is nie ontsteld as hy niks kry nie.</p>
<p><a class="jsk" id="jsk925"></a>’n Monnik mediteer;<br>drentel nie, het geen selfverwyt nie, is nie lui nie al sit of lê hy,<br>en in ’n stil plek woon hy.</p>
<p><a class="jsk" id="jsk926"></a>Hy maak nie veel van slaap nie,<br>beoefen wakker waaksaamheid, en hy laat vaar<br>luiheid, leuen, lag, speel, seks en optooi.</p>
<p><a class="jsk" id="jsk927"></a>My dissipel hou hom nie besig met<br>towerformules, drome, tekens, astrologie, dieregeluide,<br>swangerskappe en genesing nie.</p>
<p><a class="jsk" id="jsk928"></a>’n Monnik skrik nie vir kritiek nie;<br>as hy geprys word swel hy nie van trots nie, en hy verdrywe<br>gierigheid, suinigheid, woede en kwaadpraat.</p>
<p><a class="jsk" id="jsk929"></a>’n Monnik koop nie en verkoop nie,<br>soek nie fout by ander nie, neem nie deel aan die dorpsgeswets<br>en smeek niks van mense af nie.</p>
<p><a class="jsk" id="jsk930"></a>’n Monnik praat nie groot nie,<br>sy woorde is nie agtelosig of brutaal nie,<br>en hy twis nie.</p>
<p><a class="jsk" id="jsk931"></a>Hy vertel geen onwaarheid nie,<br>is nie berekend skelm nie en sien op niemand anders neer<br>omrede van lewenswyse, insig, kode en rite nie.</p>
<p><a class="jsk" id="jsk932"></a>Hy antwoord nie bars<br>by die aanhoor van askete en gewone mense se uittartende gepraat nie—<br>helder mense slaan nie terug nie.</p>
<p><a class="jsk" id="jsk933"></a>’n Monnik ken die waarheid;<br>hy ondersoek en beoefen dit gedurig aandagtig, en wetend dat geluk “vrede” is<br>wy hy hom volkome aan Gotama se leer;</p>
<p><a class="jsk" id="jsk934"></a>hy is onoorwonne oorwinnaar<br>want hy het die waarheid met eie oë gesien en met eie ore gehoor;<br>en noukeurig en immer eerbiedig<br>volg hy die Deurlugtige se leer’—</p></blockquote>
<p>sê die Deurlugtige.</p>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp4.13">◀ Mahābyūha</a><a class="top" href="#"> ▲ TOP </a><a class="next" href="/af/snp4.15">Attadaṇḍa ▶</a></div>
</body>
</html>
