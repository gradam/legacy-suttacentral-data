<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp2.5">
<article>
<div class="hgroup">
<p class="division">Sutta Nipāta 2.5</p>
<h1>Die oorsprong</h1>
</div>
<p>Àldus het ek gehoor:</p>
<p>By geleentheid het die Deurlugtige in Tamkitamanca in die buurt van Gaya gewoon, in die blyplek van die demoon Suciloma. Die demone Khara en Suciloma het nie ver van die Deurlugtige af nie verbygekom. Khara het aan Suciloma gesê:</p>
<p>‘Daardie man is ’n swerwer.’</p>
<p>‘Hy is nie ’n swerwer nie—hy is maar net ’n rondloper. Maar ek sal uitvind of hy ’n swerwer of ’n rondloper is.’</p>
<p>Toe loop die demoon Suciloma na die Deurlugtige toe en druk sy liggaam teen hom. Toe die Deurlugtige wegstaan, sê Suciloma:</p>
<p>‘Swerwer, jy is bang vir my.’</p>
<p>‘Nee vriend, ek is nie bang vir jou nie; maar jou aanraking is onaangenaam.’</p>
<p>‘Ek sal jou ’n vraag vra, swerwer. As jy my nie antwoord nie, sal ek jou gees omver gooi of jou hart skeur of jou aan jou voete optel en oor die Ganges gooi.’</p>
<p>‘Vriend, in die wêreld wat gode en Mara en Brahma insluit en onder wesens wat swerwers en brahmane, gode en mense insluit, sien ek niemand wat my gees omver kan gooi of my hart kan skeur of my aan my voete kan optel en oor die Ganges gooi nie. Maar vra gerus wat jy wil.’</p>
<p>Toe het die demoon Suciloma die Deurlugtige in ’n vers aangespreek:</p>
<blockquote class="gatha"><p><a class="jsk" id="jsk270"></a>‘Wat is die oorsprong van begeerte en haat,<br>die bron van sin, weersin en verskrikking?<br>Waar ontstaan die gedagtes wat die gees folter<br>soos seuns ’n gevange kraai terg?’</p>
<p><a class="jsk" id="jsk271"></a>‘Dít is die oorsprong van begeerte en haat,<br>die bron van sin, weersin en verskrikking;<br>híér ontstaan die gedagtes wat die gees folter<br>soos seuns ’n gevange kraai terg:</p>
<p><a class="jsk" id="jsk272"></a>Hulle kom op uit verknogtheid<br>en loop uit die self uit<br>soos lote uit die stam van ’n vyeboom.<br>Verknoop met begeertes groei hulle wild<br>soos ’n ranker deur die woud verstrengel.</p>
<p><a class="jsk" id="jsk273"></a>Die wat die wortel vind roei dit uit.<br>Luister, o <em>yakkha</em>:<br>hulle steek die moeilike stroom oor<br>wat nog nooit oorgesteek is nie<br>en word nie weer gebore nie.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp2.4">◀ Maṅgala [Mahāmaṅgala]</a><a class="top" href="#"> ▲ TOP </a><a class="next" href="/af/snp2.6">Dhammacariya ▶</a></div>
</body>
</html>
