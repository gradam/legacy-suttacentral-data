<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.7">
<article>
<div class="hgroup">
<p class="division">Sutta Nipāta 4.7</p>
<h1>Soos ’n kar buíte beheer</h1>
</div>
<p>Tissa Metteya:</p>
<blockquote class="gatha"><p><a class="jsk" id="jsk814"></a>‘Vertel ons, Heer, van die ondergang van ’n mens<br>wat hom aan seks oorgegee het;<br>ons sal na u onderrig luister<br>en onthouding beoefen.’</p></blockquote>
<p>Die Deurlugtige:</p>
<blockquote class="gatha"><p><a class="jsk" id="jsk815"></a>‘Om jou aan seks oor te gee, is onedel:<br>jy vergeet die onderrig<br>en gedra jou swak.</p>
<p><a class="jsk" id="jsk816"></a>Wie eers alleen geleef het en dan soos ’n kar buite beheer<br>agter seks in die wêreld aanslinger word vulgêr genoem:</p>
<p><a class="jsk" id="jsk817"></a>die eer en respek wat hy eers gehad het gaan verlore<br>(sien dit in—en onthou jou van seks);</p>
<p><a class="jsk" id="jsk818"></a>deur sy verbeelding oorrompel broei hy soos ’n sufferd<br>en hy word neerslagtig as hy dan hoor hoe ander hom teregwys.</p>
<p><a class="jsk" id="jsk819"></a>Gepynig deur skinderpraatjies beseer hy homself nog meer<br>in sy groot begeerte as hy in leuens wegsink.</p>
<p><a class="jsk" id="jsk820"></a>Hy wat vir wys gehou is toe hy op alleenleef gestaan het<br>word noudat hy aan seks verslaaf is, as dom rondgesleep.</p>
<p><a class="jsk" id="jsk821"></a>Die wyse ken die gevaar; hy verstewig alleenleef<br>en swig van die begin tot die einde<br>nie voor seks nie.</p>
<p><a class="jsk" id="jsk822"></a>Hy beoefen afsondering (dit is vir edeles die hoogste)<br>maar beskou homself nie daarom as die beste nie,<br>al is hy naby nibbana.</p>
<p><a class="jsk" id="jsk823"></a>Mense aan sinplesier verslaaf, beny ’n wyse:<br>hy leef leeg en verlang nie na plesier nie—<br>die stroom is oorgesteek.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
