<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp3.8">
<article>
<div class="hgroup">
<p class="division">Sutta Nipāta 3.8</p>
<h1>Die dood</h1>
</div>
<blockquote class="gatha"><p><a class="jsk" id="jsk574"></a>Die lewe van sterflinge hier is sonder rede en wete<br>en kort en vol swaarkry en pyn.</p>
<p><a class="jsk" id="jsk575"></a>Geborenes kan nie keer dat hul sterf nie en met oud word kom dood<br>en dit is waar van alles wat leef.</p>
<p><a class="jsk" id="jsk576"></a>Soos ’n vrug, eenmaal ryp, in gevaar is om selfs vroeg in die môre te val,<br>so is ’n mens, eenmaal gebore, in gevaar om op enige tydstip te sterf.</p>
<p><a class="jsk" id="jsk577"></a>Soos potte van klei uiteindelik almal tot skerwe verbreek<br>so is die lewe van wesens so sterflik.</p>
<p><a class="jsk" id="jsk578"></a>Jonges en oues en dwases en wyses gaan almal die mag van die dood in,<br>is almal bestem vir die dood.</p>
<p><a class="jsk" id="jsk579"></a>Wanneer mense deur die dood oorval word en na die ander wêreld gaan<br>kan verwante mekaar nie beskerm nie, selfs nie ’n vader sy seun nie.</p>
<p><a class="jsk" id="jsk580"></a>Kyk, terwyl die familie huilend toekyk, word die sterflinge een vir een weggedra<br>soos ’n bees ter slagting.</p>
<p><a class="jsk" id="jsk581"></a>Omdat die wyses die bestel van die wêreld geteister deur dood en verval verstaan,<br>treur hulle nie.</p>
<p><a class="jsk" id="jsk582"></a>Vir een van wie jy nie weet vanwaar hy kom of waarheen hy gaan nie<br>en van wie jy die begin en die einde nie sien nie, treur jy tevergeefs.</p>
<p><a class="jsk" id="jsk583"></a>As ’n dwaas wat treur niks bereik nie behalwe om homself te benadeel,<br>geld dit ook van ’n wyse.</p>
<p><a class="jsk" id="jsk584"></a>Geween en droefheid lei nie tot gemoedsrus nie maar tot meer lyding<br>en tot die benadeling van die liggaam.</p>
<p><a class="jsk" id="jsk585"></a>Maer en bleek doen jy jouself leed aan maar kan tog nie die dooies lewend hou nie,<br>en treur tevergeefs.</p>
<p><a class="jsk" id="jsk586"></a>As jy droefheid nie agterlaat nie beweeg jy steeds dieper die lyding in<br>en terwyl jy die dooie beween, word jy ’n slaaf van die droefheid.</p>
<p><a class="jsk" id="jsk587"></a>Kyk hoe selfs sterk manne op sterwe, op pad na die gevolge van hul dade,<br>sidderend in die mag van die dood stort terwyl hulle nog lewe.</p>
<p><a class="jsk" id="jsk588"></a>Daar is teleurstelling omdat dinge altyd anders uitdraai as wat mense verwag—<br>sien, die bestel van die wêreld.</p>
<p><a class="jsk" id="jsk589"></a>Selfs as ’n man ’n honderd of meer jare lewe<br>word hy tog geskei van sy familiekring en gee hy die lewe op aarde prys.</p>
<p><a class="jsk" id="jsk590"></a>Luister dus na die <i>arahant</i>, laat vaar jou droefheid<br>as jy na ’n dooie kyk wat sy tyd voltooi het, en weet: ‘ek sal hom nie terugbring nie.’</p>
<p><a class="jsk" id="jsk591"></a>Net so vinnig as wat mens ’n brandende huis met water afkoel<br>sa1 ’n wyse, verstandige, geoefende, vaardige man<br>leed wegwaai sodra dit verskyn,<br>net soos die wind ’n donsie katoen.</p>
<p><a class="jsk" id="jsk592"></a>Jy wat jou heil soek, trek uit jou pyl:<br>jou droeftreid, begeerte en klagte.</p>
<p><a class="jsk" id="jsk593"></a>As jy die pyl uitgetrek het en los is,<br>as jy vrede van gees bereik het en by alle leed verby is,<br>dan is jy koel, mens sonder leed.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
