<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp3.12">
<article>
<div class="hgroup">
<p class="division">Sutta Nipāta 3.12</p><h1>Oorsprong en einde</h1>
</div>
<p>Aldus het ek gehoor:</p>
<p>By geleentheid het die Deurlugtige in Savatthi gewoon, in Pubbarama, die paleis van Migaramatu. Die aand van Uposatha (die vyftiende, die volmaandag), het die Deurlugtige omring van ’n groep monnike gesit. Die Deurlugtige het na die groep monnike gekyk terwyl hulle in stilte sit, en gesê:</p>
<p>‘Monnike, as iemand sou vra wat die nut daarvan is om na die leerstellinge—so geskik, so edel, so verlossend, so suiwerend—te luister, moet julle soos volg antwoord:</p>
<p>“Dit is om die pare van leringe te verstaan.”’</p>
<p>‘Watter pare?’</p>
<p>‘Dit is verdriet; en dit is die oorsprong van verdriet—dit is een insig; dit is die einde van verdriet; en dit is die weg wat lei na verdriet se einde—dit is ’n tweede insig.</p>
<blockquote class="gatha"><p><a class="jsk" id="jsk724"></a>Wie nie weet van verdriet<br>en die oorsprong van verdriet<br>en waar verdriet volkome en volledig tot ’n einde kom<br>en van die weg wat lei tot die einde van verdriet nie</p>
<p><a class="jsk" id="jsk725"></a>het geen vryheid van gees<br>en geen bevryding deur kennis<br>en geen vermoë om ’n einde te maak nie<br>en hou net aan met gebore-word en sterf.</p>
<p><a class="jsk" id="jsk726"></a>Wie weet van verdriet<br>en die oorsprong van verdriet<br>en waar verdriet volkome en volledig tot ’n einde kom<br>en van die weg wat lei tot die einde van verdriet</p>
<p><a class="jsk" id="jsk727"></a>het vryheid van gees<br>en bevryding deur kennis<br>en die vermoë om ’n einde maak<br>en hou nie aan met gebore-word en sterf nie.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘A1 die ellendes kom uit verknogtheid—dit is een insig; as gevolg van die volkome beëindiging van al die verknogtheid ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk728"></a>‘Uit die grond van verknogtheid<br>groei al die aardse ellendes veelvormig.<br>Dom skep die dwaas verknogtheid<br>en ondergaan ellende oor en oor.<br>Dus, van die begin en die groei van ellende bewus<br>sal die wyse verknogtheid nie skep nie.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit onkunde—dit is een insig; as gevolg van die volkome beëindiging van onkunde ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk729-730"></a>‘Uit onkunde kom die rondgang van oor en oor terugdraai<br>in die kring van geboorte en dood en bestaan hoe dan ook.<br>Onkunde is die groot verblinding<br>waaruit die lang reis spruit.<br>Maar wesens wat die weg na kennis afgelê het<br>verlaat die weg van hergeboorte.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit emosies en wil—dit is een insig; as gevolg van die volkome beëindiging van emosies en wil ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk731-733"></a>‘Uit emosies en wil kom elke vorm van lyding—<br>as hulle gestaak word verloor lyding sy basis.<br>Die wysste mense met die diepste insig wat weet hoe dinge werklik is<br>ken die gevaar en ken die end van lyding<br>deur die kalmering van emosies en wil<br>en deur die beëindiging van persepsie.<br>Hulle oorkom die juk van Mara,<br>verlaat die weg van hergeboorte.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit bewussyn—dit is een insig; as gevolg van die volkome beëindiging van bewussyn ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk734-735"></a>‘Uit bewussyn kom elke vorm van lyding—<br>as bewussyn gestaak word verloor lyding sy basis.<br>’n Monnik ken die geyaar<br>van lyding wat uit bewussyn spruit,<br>is met die kalmering van bewussyn<br>volkome gestil en bevry.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit sintuiglike indrukke—dit is een insig; as gevolg van die volkome beëindiging van sintuiglike indrukke ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk736-737"></a>‘Hulle wat oorrompel deur sintuiglike indrukke<br>deur die lewenstroom meegesleur op blinde weë strompel<br>se kettings is lank nie gebreek nie<br>maar hulle wat ten volle weet en verstaan vind vreugde in rus,<br>is in die sfeer van sintuiglike indrukke<br>volkome gestil en bevry.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit sensasie—dit is een insig; as gevolg van die volkome beëindiging van sensasie ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk738-739"></a>‘Die monnik wat weet dat enige sensasie<br>—hetsy innerlik of uiterlik gevoel, hetsy van plesier of van pyn of van nóg-plesier-nóg-pyn—<br>lyding is: ’n illusie, bestem om uit te rafel,<br>en wat verval weer en weer ervaar en aanskou het, is beheptheid kwyt,<br>is deur die vernietiging van sensasies<br>volkome gestil en bevry.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit smagting—dit is een insig; as gevolg van die volkome beëindiging van smagting ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk740-741"></a>‘’n Man wat hand om die lyf met smagting loop<br>beweeg eindeloos lank van een bestaan in ’n ander een in,<br>ontsnap aan die kringloop nie.<br>Maar ’n monnik wat weet<br>hoe lyding dreigend uit smagting peul<br>sal in sy swerwe aandagtig wees—sonder smag, sonder kleef.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit verknogtheid—dit is een insig; as gevolg van die volkome beëindiging van verknogtheid ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk742-743"></a>‘Uit verknogtheid kom bestaan,<br>wie bestaan ly en wie gebore is sterf—<br>dis die geboorte van lyding!<br>Die wyses volkome in kennis<br>weet hoe verknogtheid gestaak en geboorte verhoed word,<br>ontgaan hergeboorte.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit ooreising—dit is een insig; as gevolg van die volkome beëindiging van ooreising ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk744-746"></a>‘Uit ooreising kom elke vorm van lyding—<br>as ooreising gestaak word verloor lyding sy basis.<br>’n Monnik ken die gevaar<br>van lyding wat uit ooreising spruit;<br>ontspanne en bevry daarvan<br>skakel hy die drang na bestaan uit en kalm van gees<br>deurbreek hy die kringloop van hergeboortes,<br>word nooit weer herbore.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit voeding—dit is een insig; as gevolg van die volkome beëindiging van voeding ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk747-749"></a>‘Uit voeding kom elke vorm van lyding—<br>as voeding gestaak word verloor lyding sy basis.<br>’n Monnik ken die gevaar<br>van lyding wat uit voeding spruit<br>en ken alle vorms van voeding (maar is aan nie een verslaaf nie),<br>en weet as onsuiwerhede uitgeskakel word sal gesondheid volg<br>en sal hy met insig dien, vas in die waarheid staan en die hoogste bereik—<br>en nie deel wees van die gewone patroon nie.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Al die ellendes kom uit opgewondenheid—dit is een insig; as gevolg van die volkome beëindiging van opgewondenheid ontstaan verdriet nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk750-751"></a>‘Uit opgewondenheid kom elke vorn van lyding—<br>as opgewondenheid gestaak word verloor lyding sy basis.<br>’n Monnik ken die gevaar<br>van lyding wat uit opgewondenheid spruit,<br>en omdat hy dit laat vaar en emosies en wil kalmeer<br>sal hy in sy swerwe aandagtig wees—sonder lus, sonder gryp.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘’n Afhanklike mens is onseker—dit is een insig; ’n onafhanklike mens is nie onseker nie—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk752-753"></a>‘’n Onafhanklike mens is nie onseker nie,<br>maar ’n afhanklike een gryp na een of ander vorm van bestaan<br>en ontsnap aan die kringloop nie.<br>’n Monnik ken die gevaar,<br>die groot bedreiging van afhanklikheid<br>en sal in sy swerwe aandagtig wees—maar nie afhanklik en nie vas nie.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Vormlose dinge is rustiger as vorms—dit is een insig; beëindiging is rustiger as vormlose dinge—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk754-755"></a>‘As mense van beëindiging nie weet nie<br>(of hulle nou met vorm beklee of in vormloosheid tuis is)<br>keer hulle na herhaalde bestaan terug,<br>maar as hulle vorm verstaan, in vormloosheid nie bly staan nie<br>en deur beëindiging bevry is<br>laat hulle die dood agter.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Wat die wêreld met insluiting van gode en van Mara, wesens met insluiting van swerwers en brahmane, gode en mense as waar aanvaar, dit ken die wyses as illusie—dit is een insig; wat die wêreld met insluiting van gode en van Mara, wesens met insluiting van swerwers en brahmane, gode en mense as illusie aanvaar, dit ken die wyses as waar—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk756-758"></a>‘Mense sien substansie waar geen substansie is nie<br>en aanvaar as waar dat daar ’n wêreld van mense en gode is vas geanker<br>in die genoegsaamheid van afsonderlike naam-en-vorm—<br>maar wat hulle bedink is vals,<br>‘ n illusie-verskynsel verganklik-kortstondig.<br>Wyses ken wat nie illusionêr verskyn nie <i>nibbana</i>—<br>en is deur insig in die waarheid volkome gestil en bevry.</p></blockquote>
<p>Monnike, as ander sou vra:</p>
<p>“Kan daar ook op ’n ander manier reg na die pare gekyk word?,” moet julle soos volg antwoord:</p>
<p>“Daar kan.”’</p>
<p>‘Hoe?’</p>
<p>‘Wat die wêreld met insluiting van gode en van Mara, wesens met insluiting van swerwers en brahmane, gode en mense as geluk aanvaar, dit ken die wyses as ellende—dit is een insig; wat die wêreld met insluiting van gode en van Mara, wesens met insluiting van swerwers en brahmane, gode en mense as ellende aanvaar, dit ken die wyses as geluk—dit is ’n tweede insig. ’n Monnik wat die pare reg bly betrag, waaksaam, vasberade en doelgerig, kan een van twee uitkomste te wagte wees: kennis hier en nou, of—as daar nog ’n res van lewensdrif oorbly, die staat van een wat nie terugkeer nie.’</p>
<p>So het die Deurlugtige, die Welgekome, die Meester gesê, en vervolg:</p>
<blockquote class="gatha"><p><a class="jsk" id="jsk759"></a>‘Vorms, klanke, smake, geure, aanrakings is almal heerlik begeerlik<br>solank hulle hou, word erken.</p>
<p><a class="jsk" id="jsk760"></a>Wesens van die gode- en mensewêreld, julle sien hulle daarwees as gelu<br>en hulle ophou as verdriet.</p>
<p><a class="jsk" id="jsk761"></a>Lynreg teen die ganse wêreld-siening beskou die edeles geluk<br>as die liggaam se ontbinding.</p>
<p><a class="jsk" id="jsk762"></a>Wat die res geluk noem, noem die edeles verdriet,<br>wat die res verdriet noem, noem die edeles geluk—<br>kyk, dié saak is moeilik te verstaan en laat onkundiges verward;</p>
<p><a class="jsk" id="jsk763"></a>die waarheidsweg lê helder sigbaar oop voor die wat skerp kan sien<br>maar blindes in donker duisternis gehul, herken dit nie<br>al lê dit baie naby.</p>
<p><a class="jsk" id="jsk764"></a>Tensy jy deur hierdie leer verhelder is<br>gaan jy—deur die drang van wees oorrompel<br>en in die stroom van wees gesuig—<br>die ryk van Mara in.</p>
<p><a class="jsk" id="jsk765"></a>Wie anders as die edeles verdien die staat van volle wete<br>en is, omrede van dié volmaakte kennisstaat,<br>sonder onsuiwerheid geheel gestil?’</p></blockquote>
<p>Aldus het die Deurlugtige gesê. Die monnike het met vrolike gees die Deurlugtig se woorde aanvaar. Terwyl hierdie uiteensetting aan die gang was, is sestig monnike se geeste van die smette bevry, sonder enige verknogtheid.</p>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
