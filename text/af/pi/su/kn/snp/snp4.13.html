<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.13">
<article>
<div class="hgroup">
<p class="division">Sutta Nipāta 4.13</p>
<h1>Die groot bespreking van stryd</h1>
</div>
<blockquote class="gatha"><p><a class="jsk" id="jsk895"></a>‘Almal wat by hul dogmas staan<br>en volhou “dís die waarheid”<br>ontvang blaam of behaal lof.’</p></blockquote>
<p>Die Deurlugtige:</p>
<blockquote class="gatha"><p><a class="jsk" id="jsk896"></a>‘En dié is onbenullig, vir vrede ongeskik.<br>Twis hét dié twee vrugte, sê ek;<br>sien dit in, staak die getwis,<br>ervaar die staat van twislose stilte.</p>
<p><a class="jsk" id="jsk897"></a>Een wat weet<br>soek in geen van die menigte opinies heil nie;<br>waarom sou een wat nie geraak word<br>deur wat hy sien en hoor nie— ’n onafhanklike—<br>afhanklikheid soek?</p>
<p><a class="jsk" id="jsk898"></a>Wie moraliteit tot hoogste goed verhef<br>en sê dat suiwerheid uit selftug spruit<br>neem ’n eed en hou daarby:<br>“kom ons dril, sodat ons suiwer kan wees”<br>Maar al noem hulle hulself eksperte<br>keer hulle in die bestaanskring terug;</p>
<p><a class="jsk" id="jsk899"></a>want as so ’n mens reël en eed oortree<br>sidder hy omdat hy in sy plig gefaal het,<br>en dan smag hy na suiwerheid<br>soos ’n reisiger wat ver van huis en karavaan verdwaal.</p>
<p><a class="jsk" id="jsk900"></a>(Maar hy wat elke reël en eed laat vaar<br>en elke gedragskode of dit nou verwag of verwerp word<br>en na suiwer- en onsuiwer-wees<br>ewemin streef—<br>hy leef afgeskeie, en vind vrede.)</p>
<p><a class="jsk" id="jsk901"></a>Afhanklik van afstootlike boete-praktyke<br>of van wat gesien, gehoor of gedink is<br>kerm daardie mense luidkeels oor suiwerheid—<br>maar hulle is nie ontslae van hul drang<br>na bestaan op bestaan nie.</p>
<p><a class="jsk" id="jsk902"></a>Vir dié wat wens, vermenigvuldig wense<br>en hul bewe voor hul lugkastele.<br>(Maar waarom sou iemand bewe<br>vir wie dood en hergeboorte nie bestaan nie,<br>en waarvoor sou hy wens?)’</p>
<p><a class="jsk" id="jsk903"></a>‘Die leer wat party “die hoogste” noem<br>noem ander “swak”.<br>Watter standpunt is reg?—<br>want almal gee hulself as spesialiste uit;</p>
<p><a class="jsk" id="jsk904"></a>elkeen noem sy eie leer volmaak<br>en ’n ander een s ’n swak.<br>So stry en twis hul<br>en elkeen sê sy eie waarheid is die suiwer een.’</p>
<p><a class="jsk" id="jsk905"></a>‘As iets swak is omdat ander dit verag<br>sal daar nooit ’n goeie leer wees nie—<br>want die menigte beskou<br>uitsluitlik hul eie opvatting as sterk<br>en elke ander een as swak;</p>
<p><a class="jsk" id="jsk906"></a>die bewondering vir hul eie opvatting<br>is so groot as die aanprys van hul eie weg;<br>al hul sienswyses sou waar wees,<br>en suiwerheid hul eksklusiewe eiendom.</p>
<p><a class="jsk" id="jsk907"></a>(Maar die brahmaan volg niemand ná nie;<br>doen ondersoek,<br>maar omhels nie een<br>van al die waarheidstelsels nie;<br>styg uit bo die getwis<br>deur nie nog weer ’n ander waarheidsleer<br>as die beste te beskou nie.)</p>
<p><a class="jsk" id="jsk908"></a>Party glo dat suiwerheid van dogma kom<br>en beweer: “ek weet, ek sien mos dat dit só is”;<br>maar van watter nut is daardie “sien”<br>as jy reeds oorboord gegaan<br>en in nog weer ’n ander dogma<br>die “suiwerheid” ontdek het?</p>
<p><a class="jsk" id="jsk909"></a>Wie sien, sien naam-en-vorm,<br>en wat hy gesien het, is wat hy ken;<br>hy kan maar veel of min sien—<br>suiwerheid, sê kenners,<br>kom nie van sien nie.</p>
<p><a class="jsk" id="jsk910"></a>Die dogmatis kies<br>klaargemaakte dogma<br>en is geen gids na suiwerheid nie<br>want hy (wat van suiwerheid sê<br>dat hy dit dáár ge-“sien” het)<br>beskryf as “goed” . . .<br>waarvan hy afhanklik is!</p>
<p><a class="jsk" id="jsk911"></a>Nooit pas ’n brahmaan in die kategorieë in<br>van “dogma-volger” en “skool-gebondene”;<br>hy verstaan sosiaal-gebore konvensies:<br>ander gryp dit aan,<br>hy bly ongeraak;</p>
<p><a class="jsk" id="jsk912"></a>met aardse bande hier is die wyse nie gebind nie;<br>in dispute wat ontbrand is hy nie party-man nie;<br>onder rusteloses is hy stil, gelykmatig;<br>ander gryp vas, hy laat los;</p>
<p><a class="jsk" id="jsk913"></a>skoon van ou onsuiwerhede<br>bring hy nie nuwes voort nie:<br>hy volg nie eie wense nie<br>en is nie in eiedunk geanker nie;<br>verstandig<br>is hy van dogmas verlos;<br>hy hou nie aan die wêreld vas nie<br>en verwyt homself nie;</p>
<p><a class="jsk" id="jsk914"></a>hy ontwapen alle geesverskynsels<br>gebaseer op sien en hoor en dink;<br>die wyse lê vry sy laste neer;<br>is nie reëlgebonde nie;<br>skram van niks weg<br>en soek na niks’-</p></blockquote>
<p>sê die Deurlugtige.</p>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
