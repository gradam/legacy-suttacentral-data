<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp3.3">
<article>
<div class="hgroup">
<p class="division">Sutta Nipāta 3.3</p>
<h1>Welgesproke woorde</h1>
</div>
<p>Aldus het ek gehoor:</p>
<p>By geleentheid het die Deurlugtige in die buurt van Savatthi gewoon, in die Jeta-plantasie in Anathapindika se park. Daar het hy gesê:</p>
<p>‘Monnike, as woorde met vier eienskappe toegerus is, is hulle welgesproke, nie sleggesproke nie, en foutloos vir dié wat weet: ’n monnik sal welgesproke woorde uiter, nie slegtes nie; wat reg is, nie onreg nie; wat vriendelik is, nie onvriendelik nie; wat waar is, nie onwaar nie. As woorde met hierdie vier eienskappe toegerus is, is hulle welgesproke, nie sleggesproke nie.’</p>
<p>Ná hierdie woorde het die Deurlugtige, die Welgekome, die Meester gesê:</p>
<blockquote class="gatha"><p><a class="jsk" id="jsk450"></a>‘Welgesproke woorde is hoofsaak, sê die helderes:<br>sê ’n woord wat reg is, nie onreg nie—dit is die tweede;<br>sé ’n woord wat vriendelik is, nie onvriendelik nie—dit is die derde;<br>sê ’n woord wat waar is, nie onwaar nie—dit is die vierde.’</p></blockquote>
<p>Toe het die eerbiedwaardige Vangisa opgestaan, sy kleed oor een skouer gehang, die Deurlugtige gegroet en gesê:</p>
<p>‘Welgekome, ek dink aan iets.’</p>
<p>‘Praat gerus, Vangisa,’ sê die Deurlugtige.</p>
<p>Daarop het die eerbiedwaardige Vangisa die Deurlugtige openlik met gepaste verse geprys:</p>
<blockquote class="gatha"><p><a class="jsk" id="jsk451"></a>‘Sê ’n woord wat jouself nie skroei<br>en ander nie seermaak nie—<br>’n suiwer woord.</p>
<p><a class="jsk" id="jsk452"></a>Sê ’n vriendelike woord wat geluk skenk<br>en geen kwaad bevat nie—<br>’n vriendelike woord.</p>
<p><a class="jsk" id="jsk453"></a>’n Waar woord is onsterflik, dit is die ewige wet.<br>Die helderes, so sê hulle, is gegrond<br>in wat waar. goed en reg is.</p>
<p><a class="jsk" id="jsk454"></a>Wat die Boeddha sê lei tot die bereiking van <i>nibbana</i>,<br>tot die beëindiging van lyding.<br>Dit is die hoogste woord.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
