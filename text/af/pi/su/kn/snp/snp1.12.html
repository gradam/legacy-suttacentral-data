<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp1.12">
<article>
<div class="hgroup">
<p class="division">Sutta Nipāta 1.12</p>
<h1>Die wyse</h1>
</div>
<blockquote class="gatha"><p><a class="jsk" id="jsk207"></a>Gehegtheid bring vrees voort, huislike saamleef vuilheid.<br>Huislose onthegting—dit is die wyse se insig.</p>
<p><a class="jsk" id="jsk208"></a>Wie uitroei wat groei,<br>nie plant en nie laat uitloop nie<br>noem hulle enkellopende wyse:<br>die groot siener wat die staat van vrede aanskou.</p>
<p><a class="jsk" id="jsk209"></a>Die wyse ken die grond, vernietig die saad, laat dit doodloop:<br>hy sien die einde van geboorte en ontgroei die dinkgewas—<br>sy maat word nie geneem nie.</p>
<p><a class="jsk" id="jsk210"></a>Die wyse ken al die rusplekke van die gees<br>en het nie een van hulle nodig nie;<br>hy streef nie meer met drif en drang nie<br>want hy het die anderkant bereik.</p>
<p><a class="jsk" id="jsk211"></a>Wie intelligent alles oorwin het<br>en deur niks besoedel nie alles weet,<br>wie alles afgelê het en met die vernietiging van begeerte vry is<br>ken die mense wat weet as wyse.</p>
<p><a class="jsk" id="jsk212"></a>Wie plig en deug doen<br>met krag van wysheid en kalmte van gees,<br>besinnend, aandagtig, onverbonde, mild, sonder smet,<br>ken die mense wat weet as wyse.</p>
<p><a class="jsk" id="jsk213"></a>Wie as wyse enkel swerf en waaksaam<br>ongeroer deur lof en blaam<br>soos ’n leeu nie skrik vir geraas,<br>soos wind nie haak in ’n net,<br>soos ’n lotus nie vuil word in water—<br>nie ’n volgeling nie maar ’n leier van ander,<br>ken die mense wat weet as wyse.</p>
<p><a class="jsk" id="jsk214"></a>Wie as ander verregaande dinge oor hom sê<br>vry van drif met sintuie kalm gerig<br>stewig soos ’n suil in ’n stormvloed staan,<br>ken die mense wat weet as wyse.</p>
<p><a class="jsk" id="jsk215"></a>Wie reguit soos ’n weefspoel trek,<br>bose dade verfoei<br>en reg en verkeerd onderskei,<br>ken die mense wat weet as wyse.</p>
<p><a class="jsk" id="jsk216"></a>Wie—jonk of oud—beheers is<br>en nie boosheid pleeg nie,<br>nie kwaad word nie en nie kwaad maak nie,<br>ken die mense wat weet as wyse.</p>
<p><a class="jsk" id="jsk217"></a>Wie leef van wat gegee word<br>en sonder kruip of kla sy porsie neem<br>of dit nou bo lê of van die oorskiet is,<br>ken die mense wat weet as wyse.</p>
<p><a class="jsk" id="jsk218"></a>Wie afsien van seksverkeer, dronkenskap en ledigheid<br>en selfs in sy jeug aan niks verknog nie<br>as wyse volkome vry swerf,<br>ken die mense wat weet as wyse.</p>
<p><a class="jsk" id="jsk219"></a>Wie die wêreld deurskou<br>en onafhanklik en onbesoedeld die allerdiepste sien,<br>alle bande lossny en die seevloed oorsteek,<br>ken die mense wat weet as wyse.</p>
<p><a class="jsk" id="jsk220"></a>Ongelyk is dié twee en ver verwyderd in woonplek en lewe:<br>die getroude burger en die selflose kluisenaar;<br>die burger wat vrylik lewe vernietig<br>en die wyse wat altyd lewe beskerm.</p>
<p><a class="jsk" id="jsk221"></a>Soos die pou met sy spogblou nek en kuif<br>nooit die spoed van die swaan sal behaal nie,<br>so is die burger nie gelyk aan die monnik nie,<br>aan die wyse wat afgeskei in die woud mediteer.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
