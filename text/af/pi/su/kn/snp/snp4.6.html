<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.6">
<article>
<div class="hgroup">
<p class="division">Sutta Nipāta 4.6</p>
<h1>Die lewe is kort, ja</h1>
</div>
<blockquote class="gatha"><p><a class="jsk" id="jsk804"></a>Die lewe is kort, ja: mens sterf binne honderd jaar<br>en selfs al sou jy langer leef, sterf jy tóg van ouderdom.</p>
<p><a class="jsk" id="jsk805"></a>Mense treur oor troetelgoed, want besittings is verganklik;<br>neem die onvermydelikheid van sonder-wees waar—bly woningloos.</p>
<p><a class="jsk" id="jsk806"></a>Met die dood verdwyn wat mens dink is ‘myne’;<br>my wyse leerling, sien dit in—en beur van besitlikheid weg.</p>
<p><a class="jsk" id="jsk807"></a>As jy wakker is sien jy nie meer wat jy in ’n droom ontmoet het nie—<br>net so min sien jy ’n geliefde wat gesterf het en vergaan het.</p>
<p><a class="jsk" id="jsk808"></a>Mense wat nog sig- en hoorbaar is se name word genoem;<br>maar net die naam se klank bly oor as so een heengegaan het.</p>
<p><a class="jsk" id="jsk809"></a>Mense smag na kosbare dinge en wat hulle kry is jammerkla en jaloesie;<br>wyse mense gee goed weg—en sien vrede in hul swerwe.</p>
<p><a class="jsk" id="jsk810"></a>Hulle sê dit pas ’n monnik om afgetrokke te swerf,<br>alleenheid op te soek en nie in die omgang te verskyn nie.</p>
<p><a class="jsk" id="jsk811"></a>Volkome onafhanklik hou die wyse niks vir plesierig of onplesierig nie;<br>kla en jaloesie kleef aan hom so min as water aan ’n blaar.</p>
<p><a class="jsk" id="jsk812"></a>Soos ’n waterdruppel nie aan ’n lotus kleef nie<br>kleef ’n wyse nie aan wat hy sien of hoor of dink nie.</p>
<p><a class="jsk" id="jsk813"></a>Sy suiwerheid, weet ’n suiwer mens, kom nie op<br>uit wat hy sien of hoor of dink nie;<br>omdat hy daarvoor op nêrens elders hoop nie<br>is hy nóg uitbundig nóg teleurgesteld.</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp4.5">◀ Paramaṭṭhaka</a><a class="top" href="#"> ▲ TOP </a><a class="next" href="/af/snp4.7">Tissametteyya ▶</a></div>
</body>
</html>
