<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp4.12">
<article>
<div class="hgroup">
<p class="division">Sutta Nipāta 4.12</p>
<h1>Die klein bespreking van stryd</h1>
</div>
<blockquote class="gatha"><p><a class="jsk" id="jsk878"></a>‘Sommige hou vas aan hul eie dogmas.<br>As kenners begeef hulle hul in allerlei dispute en beweer:<br>“As iemand hierdie siening huldig, ken hy die waarheid;<br>as hy dit verwerp is hy onkundig.”</p>
<p><a class="jsk" id="jsk879"></a>So begeef hulle hul in ’n getwis.<br>“Die een wat verskil, is dom en ongeleerd” sê hulle.<br>Watter standpunte is waar?<br>Want hulle staan almal bekend as geleerdes!’</p>
<p><a class="jsk" id="jsk880"></a>‘As iemand wat ’n ander se waarheid misken<br>’n dom, onkundige dwaas is,<br>is hulle almal dom dwase<br>want hulle hou almal vas aan hul eie dogmas.</p>
<p><a class="jsk" id="jsk881"></a>As mense op grond van dogma suiwer is, wys, geleerd, verstandig—<br>dan is nie een van hulle ’n dwaas nie,<br>want hulle is geheel en al dogmaties.</p>
<p><a class="jsk" id="jsk882"></a>Ek hou nie vol dat “dít die waarheid is” nie—<br>dit is wat dwase oor en weer aan mekaar sêl<br>elkeen maak sy eie dogma waar<br>en bestempel dan ’n ander een as dwaas.</p>
<p><a class="jsk" id="jsk883"></a>‘Wat sommige “eg en waar” noem,<br>noem ’n ander een “leeg en vals”.<br>So begeef hulle hulle in ’n getwis.<br>Waarom verkondig die askete nie één leer nie?</p>
<p><a class="jsk" id="jsk884"></a>Daar is tog net één waarheid, nie ’n tweede nie:<br>’n ruimte waarin hy wat weet, weet!<br>Maar hulle proklameer uiteenlopende waarhede—<br>waarom verkondig die swerwers nie één leer nie?</p>
<p><a class="jsk" id="jsk885"></a>Waarom verkondig die twistendes<br>wat as geleerdes bekend staan uiteenlopende waarhede?<br>Is daar werklik baie uiteenlopende waarhede<br>of is hulle net besig met hulle eie spitsvondigheid?’</p>
<p><a class="jsk" id="jsk886"></a>‘Daar is nie baie uiteenlopende waarhede,<br>nie vastighede in die wêreld nie—net voorstellings.<br>Hulle stel spitsvondigheid in die dogmas op<br>en praat dan dualisties van “waar” en “vals”.</p>
<p><a class="jsk" id="jsk887"></a>Afhanklik van wat hy sien en hoor en dink en van reëls en geloftes<br>sien die dwaas op ander neer.<br>Hy skop tevrede vas in sy opinie<br>en beweer minagtend<br>dat ánder dom-onkundig is.</p>
<p><a class="jsk" id="jsk888"></a>Deurdat hy ’n ander as “dom” bestempel<br>beskou hy homself as “kundig”;<br>hy noem homself “geleerd”<br>en minag ’n ander.</p>
<p><a class="jsk" id="jsk889"></a>Vol verregaande dogma,<br>hoogmoedig, trots,<br>deur homself gesalf—<br>sy eie dogmas is volmaak!</p>
<p><a class="jsk" id="jsk890"></a>As jy deur ’n ánder se woord verneder word<br>is jy ’n mens van geringe wysheid;<br>as jy wys en verstandig is in eie reg<br>is geeneen van die askete ’n dwaas nie.</p>
<p><a class="jsk" id="jsk891"></a>“Wie ’n ander leer as hierdie een verkondig<br>het dit mis en is nie volkome suiwer nie”—<br>só verkondig die sektes uiteenlopende sieninge,<br>hartstogtelik opgewonde met hul eie dogmas.</p>
<p><a class="jsk" id="jsk892"></a>“Dít is suiwerheid,” verklaar hulle,<br>en ontken dat daar suiwerheid in ander leerstellings is.<br>So is die sektes verbete in uiteenlopende sieninge<br>en hou vol dat hul eie siening rotsvas is.</p>
<p><a class="jsk" id="jsk893"></a>As iemand volhou dat sy eie siening rotsvas is<br>sál hy ’n ander mens ’n dwaas noem;<br>hy sál twis ontlok<br>as hy ’n ander spreker dwaas noem en onsuiwer in die leer.</p>
<p><a class="jsk" id="jsk894"></a>Wie in ’n dogmatiese standpunt eiesinnig volhard<br>begeef hom in twis in die wêreld.<br>Die wyse bly weg van alle dogmatiese standpunte,<br>laat hom met meningsverskille nie in nie.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
<a class="previous" href="/af/snp4.11">◀ Kalahavivāda</a><a class="top" href="#"> ▲ TOP </a><a class="next" href="/af/snp4.13">Mahābyūha ▶</a></div>
</body>
</html>
