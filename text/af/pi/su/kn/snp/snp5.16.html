<!DOCTYPE html>
<html>
<head>
<meta charset="UTF-8">
<meta author="J.S. Krüger">
<title></title>
</head>
<body>
<div id="text" lang="af">
<section class="sutta" id="snp5.16">
<article>
<div class="hgroup">
<p class="division">Sutta Nipāta 5.16</p>
<h1>Die vraag van Mogharaja</h1>
</div>
<blockquote class="gatha"><p><a class="jsk" id="jsk1116"></a>‘Twee maal het ek die Sakya-man gevra<br>en geen antwoord van die Siende gekry nie;<br>maar dat die goddelike siener die derde maal antwoord<br>het ek wel gehoor.</p>
<p><a class="jsk" id="jsk1117"></a>Daar is hierdie wêreld<br>en die volgende wêreld, die wêreld van Brahma en die gode;<br>ek weet nie wat u siening is nie, beroemde Gotama,</p>
<p><a class="jsk" id="jsk1118"></a>en ek kom met ’n vraag<br>na u met die diepste visie:<br>hoe moet mens na die wêreld kyk<br>dat die koning van die dood jou nie sien nie?’</p>
<p><a class="jsk" id="jsk1119"></a>‘Mogharaja, kyk altyd aandagtig<br>na die wêreld as leeg<br>en vernietig die siening van self,<br>en jy sal die dood oorskry;<br>as mens só na die wêreld kyk<br>sal die koning van die dood jou nie sien nie.’</p></blockquote>
</article>
<aside id="metaarea">
<p>Vertaler: <span class="author">Prof. J.S. Krüger</span></p><p><cite class="book">Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p><p>© 1999 Universiteit van Suid-Afrika—Alle regte voorbehou.</p><p>ISBN 1 86888 142 3</p><p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p><p>Te bekom by: <a href="http://www.unisa.ac.za/default.asp?Cmd=ViewContent&ContentID=13542&P_XSLFile=unisa/mobi3.xsl" target=blanc>Unisa Online</a></p><p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p><p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p><p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
