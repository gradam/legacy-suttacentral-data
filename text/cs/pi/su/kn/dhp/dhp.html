<!DOCTYPE html>
<html>
<head>
<title></title>
<meta author="Štěpán Chromovský">
</head>
<body>
<div id="text" lang="cs">
<section class="sutta" id="dhp">
<article>
<div class="hgroup">
<p class="division">Khuddaka-nikája</p>
<p class="subdivision">Dhammapada</p>
<h1>Slova Učení</h1>
</div>
<h2>1. Díl: Dvojice</h2>
<blockquote class="gatha">
<p><a class="sc" data-uid="dhp1" id="1"></a>mysl je předchůdcem stavů,<br>
mysl je základem, mysl je tvůrcem,<br>
s myslí znečištěnou [zkaženou]<br>
kdo hovoří, kdo jedná,<br>
toho strast následuje<br>
jako kolo nohu tažného zvířete</p>
<p><a class="sc" data-uid="dhp2" id="2"></a>mysl je předchůdcem stavů,<br>
mysl je základem, mysl je tvůrcem,<br>
s myslí čistou [povznešenou]<br>
kdo hovoří, kdo jedná,<br>
toho štěstí následuje<br>
jako věrný stín</p>
<p><a class="sc" data-uid="dhp3" id="3"></a>„zhanil mě, zbil mě,<br>
přepadl mě a oloupil mě“ -<br>
u těch, kdo na tom prodlévají,<br>
jejich zášť se neutiší</p>
<p><a class="sc" data-uid="dhp4" id="4"></a>„zhanil mě, zbil mě,<br>
přepadl mě a oloupil mě“ -<br>
u těch, kdo na tom neprodlévají,<br>
jejich zášť se utiší</p>
<p><a class="sc" data-uid="dhp5" id="5"></a>nikoli nenávistí se nenávist<br>
kdy zde utiší,<br>
jen beznenávistností se utiší,<br>
takový je věčný stav věcí [zákon]</p>
<p><a class="sc" data-uid="dhp6" id="6"></a>mnozí nevědí,<br>
že jednou musíme zemřít,<br>
avšak ti, kdo to vědí,<br>
utiší své spory</p>
<p><a class="sc" data-uid="dhp7" id="7"></a>[tělesnou] krásu nazíraje, kdo prodlévá,<br>
své smysly nekontroluje,<br>
v jídle je nemírný,<br>
líný a ochablý,<br>
toho zkosí Mára,<br>
jako vítr slabý strom</p>
<p><a class="sc" data-uid="dhp8" id="8"></a>[tělesnou] odpornost nazíraje, kdo prodlévá,<br>
své smysly dobře kontroluje,<br>
v jídle je umírněný,<br>
obdařen důvěrou a energický,<br>
toho nezkosí Mára,<br>
jako vítr kamennou skálu</p>
<p><a class="sc" data-uid="dhp9" id="9"></a>kdo není zbaven mentálních nečistot a z oranžového roucha<br>
oděv si oblékne,<br>
postrádaje sebekontrolu a opravdovost,<br>
ten si nezasluhuje oranžové roucho</p>
<p><a class="sc" data-uid="dhp10" id="10"></a>kdo však, byť není v oranžovém rouchu,<br>
je ctnostný a dobře soustředěný,<br>
obdařený sebekontrolou a opravdovostí,<br>
ten si zasluhuje oranžové roucho</p>
<p><a class="sc" data-uid="dhp11" id="11"></a>ti, kdo nepodstatné považují za podstatné<br>
a podstatné vidí jako nepodstatné,<br>
ti k podstatě nedojdou,<br>
zastávajíce oblast špatného myšlení</p>
<p><a class="sc" data-uid="dhp12" id="12"></a>ale ti, kdo podstatné jakožto podstatné rozpoznají<br>
a nepodstatné jakožto nepodstatné,<br>
ti k podstatě dojdou,<br>
zastávajíce oblast správného myšlení</p>
<p><a class="sc" data-uid="dhp13" id="13"></a>jako do domu špatně pokrytého<br>
déšť pronikne,<br>
tak do nerozvinuté mysli<br>
vášeň pronikne</p>
<p><a class="sc" data-uid="dhp14" id="14"></a>jako do domu dobře pokrytého<br>
déšť nepronikne,<br>
tak do dobře rozvinuté mysli<br>
vášeň nepronikne</p>
<p><a class="sc" data-uid="dhp15" id="15"></a>v tomto světě se trápí, na onom světě se trápí,<br>
kdo koná zlo, v obou světech se trápí,<br>
trápí se a trpí,<br>
když obzírá své nečisté konání</p>
<p><a class="sc" data-uid="dhp16" id="16"></a>v tomto světě se raduje, na onom světě se raduje,<br>
kdo koná dobro, v obou světech se raduje,<br>
raduje se a těší se,<br>
když obzírá své očištěné konání</p>
<p><a class="sc" data-uid="dhp17" id="17"></a>v tomto světě je trýzněn, na onom světě je trýzněn,<br>
kdo koná zlo, v obou světech je trýzněn,<br>
při pomyšlení: ‚konal jsem zlo‘ je trýzněn<br>
a ještě více je trýzněn, když dojde do strastného stavu bytí</p>
<p><a class="sc" data-uid="dhp18" id="18"></a>v tomto světě je potěšen, na onom světě je potěšen,<br>
kdo koná dobro [zásluhy], v obou světech je potěšen,<br>
při pomyšlení: ‚konal jsem dobro [zásluhy]‘ je potěšen<br>
a ještě více je potěšen, když dojde do šťastného stavu bytí</p>
<p><a class="sc" data-uid="dhp19" id="19"></a>i když mnoho posvátné texty cituje,<br>
ale nekoná podle toho—nedbalý člověk,<br>
jako pastýř sčítající krávy, jež patří jiným,<br>
ten nemá podíl na asketickém životě</p>
<p><a class="sc" data-uid="dhp20" id="20"></a>i když málo posvátné texty cituje,<br>
ale následuje Dhammu a jedná v souladu s Dhammou,<br>
vášeň a nenávist odvrhl, i zaslepenost,<br>
jasně chápající, se správně osvobozenou myslí,<br>
nelpí na tomto ani na onom světě,<br>
ten má podíl na asketickém životě</p>
</blockquote>
<h2>2. Díl: Dbalost</h2>
<blockquote class="gatha">
<p><a class="sc" data-uid="dhp21" id="21"></a>dbalost je cesta k bezsmrtnosti,<br>
nedbalost je cesta ke smrti,<br>
dbalí neumírají,<br>
ale nedbalci jsou již jakoby mrtví</p>
<p><a class="sc" data-uid="dhp22" id="22"></a>tento rozdíl když pochopili,<br>
dbalí mudrcové,<br>
dbalostí se těší,<br>
v oblasti ušlechtilých se radují</p>
<p><a class="sc" data-uid="dhp23" id="23"></a>ti v meditačním pohroužení setrvávající,<br>
stále s vytrvalým úsilím,<br>
tito mudrci dosáhnou odpoutání,<br>
nepřekonatelného vyproštění z jha</p>
<p><a class="sc" data-uid="dhp24" id="24"></a>kdo je snaživý a má uvědomění,<br>
čistých činů uvážlivý vykonavatel,<br>
v kázni a v Dhammě žijící,<br>
tomuto dbalému sláva narůstá</p>
<p><a class="sc" data-uid="dhp25" id="25"></a>snaživostí a dbalostí,<br>
sebekázní a sebeovládáním<br>
ostrov si vytvoří moudrý člověk<br>
jenž žádná záplava nezatopí</p>
<p><a class="sc" data-uid="dhp26" id="26"></a>nedbalosti jsou oddaní<br>
pošetilí a hloupí lidé,<br>
svoji dbalost však moudrý člověk<br>
jako své nejlepší bohatství ochraňuje</p>
<p><a class="sc" data-uid="dhp27" id="27"></a>neoddávejte se nedbalosti<br>
ani smyslnému potěšení intimností,<br>
ten, kdo je dbalý a dlí v meditačním pohroužení<br>
dosáhne rozsáhlejší blaženosti</p>
<p><a class="sc" data-uid="dhp28" id="28"></a>nedbalost dbalostí<br>
když moudrý člověk vypudí,<br>
na věž moudrosti vystoupí,<br>
bez trápení pak na trápící se lidstvo,<br>
jako z vrcholku hory na zem,<br>
moudrý na pošetilé shlíží</p>
<p><a class="sc" data-uid="dhp29" id="29"></a>dbalý mezi nedbalci,<br>
mezi ospalci zcela bdělý,<br>
jako před slabého koně rychlý kůň,<br>
stejně tak postupuje vpřed moudrý</p>
<p><a class="sc" data-uid="dhp30" id="30"></a>dbalostí Maghavá<br>
mezi bohy prvenství došel,<br>
dbalost je chválena,<br>
nedbalost kritizována, vždy</p>
<p><a class="sc" data-uid="dhp31" id="31"></a>dbalostí se těšící mnich,<br>
na nedbalost ve strachu hledící,<br>
pouta malá i velká<br>
v sobě spálí, jako požár když postupuje</p>
<p><a class="sc" data-uid="dhp32" id="32"></a>dbalostí se těšící mnich,<br>
na nedbalost ve strachu hledící,<br>
je neschopen odpadnutí<br>
a je již v blízkosti odpoutání</p>
</blockquote>
<h2>3. Díl: Mysl</h2>
<blockquote class="gatha">
<p><a class="sc" data-uid="dhp33" id="33"></a>těkavou a rozechvělou mysl<br>
je těžké uhlídat, těžké zvládnout,<br>
srovná ji však ten, kdo je moudrý,<br>
tak jako šípař [zbrojíř] hrot</p>
<p><a class="sc" data-uid="dhp34" id="34"></a>jako ryba na zem vyvržená,<br>
ze svého vodního útulku vytažená,<br>
tak se zmítá tato mysl,<br>
Márovo panství má-li opustit</p>
<p><a class="sc" data-uid="dhp35" id="35"></a>těžko udržitelnou a hbitou<br>
která podle libosti poletuje:<br>
tuto mysl zkrotit je dobré,<br>
zkrocená mysl přináší blaženost</p>
<p><a class="sc" data-uid="dhp36" id="36"></a>velmi těžko viditelnou a velmi jemnou<br>
která podle libosti poletuje:<br>
tuto mysl hlídat by měl moudrý,<br>
střežená mysl přináší blaženost</p>
<p><a class="sc" data-uid="dhp37" id="37"></a>v dálkách se osaměle toulající<br>
nehmotnou a v skrytu sídlící:<br>
tuto mysl kdo ukázní,<br>
osvobodí se z Márových pout</p>
<p><a class="sc" data-uid="dhp38" id="38"></a>kdo nemá ustálenou mysl,<br>
pravou Dhammu nezná<br>
a má chatrnou důvěru,<br>
moudrosti naplnění nedojde</p>
<p><a class="sc" data-uid="dhp39" id="39"></a>kdo nemá chtíčem naplněnou mysl<br>
a nemá útočnou vůli<br>
kdo dobro i zlo opustil:<br>
pro toho, bdělého, již není strachu</p>
<p><a class="sc" data-uid="dhp40" id="40"></a>jako hliněný džbán že je toto tělo, nahlédnouce,<br>
jako pevnost tuto mysl opevněte,<br>
zaútočte na Máru se zbraní moudrosti<br>
a ochraňujte bez odpočinutí, co kdo dobude</p>
<p><a class="sc" data-uid="dhp41" id="41"></a>zakrátko bude toto tělo<br>
na zemi ležet,<br>
opuštěné a bez vědomí<br>
jako neužitečný kus dřeva</p>
<p><a class="sc" data-uid="dhp42" id="42"></a>cokoli si nepřátelé mohou navzájem způsobit,<br>
nebo ti, co se vzájemně nenávidí,<br>
špatně vedená mysl<br>
ještě horší věci ti způsobí</p>
<p><a class="sc" data-uid="dhp43" id="43"></a>co ti matka ani otec nemohou způsobit,<br>
ani žádný jiný příbuzný -<br>
správně vedená mysl<br>
ještě lepší věci ti způsobí</p>
</blockquote>
<h2>4. Díl: Květiny</h2>
<blockquote class="gatha">
<p><a class="sc" data-uid="dhp44" id="44"></a>kdo tuto zemi pronikne<br>
a tento svět smrti s jeho bohy?<br>
kdo tato slova Dhammy dobře vyložená<br>
jako odborník květinu vycítí?</p>
<p><a class="sc" data-uid="dhp45" id="45"></a>ten, kdo se cvičí, tuto zemi pronikne<br>
a tento svět smrti s jeho bohy,<br>
ten, kdo se cvičí, tato slova Dhammy dobře vyložená<br>
jako odborník květinu vycítí</p>
<p><a class="sc" data-uid="dhp46" id="46"></a>jako pěna je toto tělo—nahlédnuv,<br>
jeho povahu přeludu dokonale pochopiv,<br>
odetni Márovy květiny [rozkoší]<br>
a tam, kde tě nespatří král smrti, odejdi</p>
<p><a class="sc" data-uid="dhp47" id="47"></a>kdo jen květiny [rozkoší] sbírá,<br>
člověk s ulpívající myslí,<br>
jako na spící vesnici velká povodeň,<br>
tak na něj přijde a uchvátí ho smrt</p>
<p><a class="sc" data-uid="dhp48" id="48"></a>kdo jen květiny [rozkoší] sbírá,<br>
člověk s ulpívající myslí,<br>
nenasytný ve smyslných požitcích,<br>
toho se zmocní ukončitel životů</p>
<p><a class="sc" data-uid="dhp49" id="49"></a>jako včela z květiny,<br>
aniž by její barvě a vůni uškodila,<br>
sesbírá nektar a odletí,<br>
tak nechť mudrc prochází vesnicí</p>
<p><a class="sc" data-uid="dhp50" id="50"></a>ne na ostatních přestupky,<br>
ne na to, co ostatní vykonali nebo nevykonali,<br>
ale sám na sebe se ohlížej,<br>
co jsi vykonal nebo nevykonal</p>
<p><a class="sc" data-uid="dhp51" id="51"></a>jako nádherná květina,<br>
krásně zbarvená, ale bez vůně,<br>
taková je dobře vyslovená řeč,<br>
neplodná je pro toho, kdo podle ní nejedná</p>
<p><a class="sc" data-uid="dhp52" id="52"></a>jako nádherná květina,<br>
krásně zbarvená a vonící,<br>
taková je dobře vyslovená řeč,<br>
plodná je pro toho, kdo podle ní jedná</p>
<p><a class="sc" data-uid="dhp53" id="53"></a>jako z hromady květin<br>
lze vytvořit věnců mnoho,<br>
tak ze zrození smrtelníka<br>
vykonáno by mělo být prospěšného mnoho</p>
<p><a class="sc" data-uid="dhp54" id="54"></a>vůně květin nejde proti větru,<br>
ani vůně santalu, tagary či jasmínu,<br>
ale vůně dobrých jedinců pronikne i proti větru,<br>
jejich vůně vane všemi směry</p>
<p><a class="sc" data-uid="dhp55" id="55"></a>ať santal, tagara,<br>
lotos či jasmín,<br>
mezi těmito vůněmi<br>
vůně ctnosti je nepřekonatelná</p>
<p><a class="sc" data-uid="dhp56" id="56"></a>chabá je tato vůně<br>
tagary či santalu,<br>
avšak vůně ctnostných,<br>
která vane až k bohům, je nejvyšší</p>
<p><a class="sc" data-uid="dhp57" id="57"></a>k těm, kdo jsou obdařeni ctností,<br>
prodlévají v dbalosti<br>
a jsou osvobozeni správným poznáním,<br>
Mára nenajde stezku</p>
<p><a class="sc" data-uid="dhp58" id="58"></a>jako z hromady smetí<br>
vyhozené u silnice<br>
může vyrůst lotos,<br>
krásně vonící a mysl potěšující,</p>
<p><a class="sc" data-uid="dhp59" id="59"></a>tak v davu bytostí,<br>
zaslepených obyčejných světských lidí,<br>
vyzařuje moudrost<br>
žák dokonale Probuzeného</p>
</blockquote>
<h2>5. Díl: Pošetilý</h2>
<blockquote class="gatha">
<p><a class="sc" data-uid="dhp60" id="60"></a>dlouhá je bdícímu noc,<br>
dlouhá je míle znavenému,<br>
dlouhý je koloběh životů pošetilcům,<br>
neznalým dobrého učení</p>
<p><a class="sc" data-uid="dhp61" id="61"></a>jestliže v životě nenajdeš<br>
někoho lepšího nebo sobě rovného,<br>
pak vytrvale žij sám,<br>
není pro tebe sdružování s pošetilými</p>
<p><a class="sc" data-uid="dhp62" id="62"></a>„ach moji synové, ach můj majetek“<br>
tak se trápí pošetilý,<br>
jenž ani sám sobě nepatří,<br>
natož synové, natož majetek</p>
<p><a class="sc" data-uid="dhp63" id="63"></a>pošetilý, jenž se považuje za pošetilého,<br>
moudrým se stane,<br>
ale pošetilý, který se má za moudrého,<br>
vpravdě pošetilým je nazýván</p>
<p><a class="sc" data-uid="dhp64" id="64"></a>i když po celý život pošetilý<br>
s moudrým pobývá,<br>
nepozná Dhammu,<br>
tak jako lžíce neokusí chuť polévky</p>
<p><a class="sc" data-uid="dhp65" id="65"></a>i když pouhý okamžik vnímavý [inteligentní] člověk<br>
s moudrým pobývá,<br>
rychle pozná Dhammu,<br>
tak jako jazyk okouší chuť polévky</p>
<p><a class="sc" data-uid="dhp66" id="66"></a>pošetilí a hloupí se chovají<br>
sami k sobě jako nepřátelé,<br>
tím, že konají zlé činy,<br>
které nesou trpké plody</p>
<p><a class="sc" data-uid="dhp67" id="67"></a>takový čin nebyl vykonán dobře,<br>
kterého po vykonání lituješ,<br>
jehož se slzami v tváři a s nářkem<br>
následek pak sklízíš</p>
<p><a class="sc" data-uid="dhp68" id="68"></a>takový čin byl vykonán dobře,<br>
kterého po vykonání nelituješ,<br>
jehož s potěšením a radostí<br>
následek pak sklízíš</p>
<p><a class="sc" data-uid="dhp69" id="69"></a>za med ho může považovat pošetilec,<br>
zlo, dokud nedozraje,<br>
když však zlo dozraje,<br>
pak stihne pošetilce strast</p>
<p><a class="sc" data-uid="dhp70" id="70"></a>stéblem trávy měsíc za měsícem<br>
může pošetilec pojídat své jídlo,<br>
těch, kdo pochopili Dhammu,<br>
tím však nedosáhne ani šestnáctinu jejich ceny</p>
<p><a class="sc" data-uid="dhp71" id="71"></a>ani vykonaný zlý čin<br>
se ihned, tak jako mléko, nesrazí,<br>
ale doutnaje, následuje pošetilce<br>
jako oheň skrytý v žhavých uhlících</p>
<p><a class="sc" data-uid="dhp72" id="72"></a>pouze k vlastnímu neprospěchu<br>
bude pošetilci popularita [věhlas],<br>
zničí pošetilci pravé štěstí<br>
a rozláme mu hlavu</p>
<p><a class="sc" data-uid="dhp73" id="73"></a>přeje si nezasloužené postavení,<br>
přednost mezi mnichy,<br>
představenství v klášteře<br>
a pocty od laických rodin</p>
<p><a class="sc" data-uid="dhp74" id="74"></a>„nechť si o mě myslí<br>
hospodáři i ti, co odešli do bezdomoví,<br>
že toto jsem udělal já sám,<br>
nechť sám rozhoduji co má být konáno a co ne“ -<br>
takové jsou pošetilcovy myšlenky [záměry]<br>
a jeho žádosti a domýšlivost jen vzrůstají</p>
<p><a class="sc" data-uid="dhp75" id="75"></a>jiné je získávání materiální opory,<br>
jiné je to, co vede k odpoutání [vyhasnutí],<br>
toto pochopiv,<br>
mnich, který je žákem probuzeného<br>
by si neměl libovat v poctách<br>
a zachovávat si od nich odstup</p>
</blockquote>
<h2>6. Díl: Moudrý</h2>
<blockquote class="gatha">
<p><a class="sc" data-uid="dhp76" id="76"></a>jako toho, kdo ukazuje poklady<br>
nahlížej toho, kdo vidouc tvé chyby<br>
ti je vytkne—moudrý,<br>
s tímto mudrcem pobývej,<br>
neboť pro takto pobývajícího<br>
je to lepší, nikoli horší</p>
<p><a class="sc" data-uid="dhp77" id="77"></a>tím, že poučuje, radí<br>
a od nízkých způsobů odvrací,<br>
uvědomělým je milý,<br>
neuvědomělým je nemilý</p>
<p><a class="sc" data-uid="dhp78" id="78"></a>nepobývej se špatnými přáteli,<br>
nepobývej s nízkými lidmi,<br>
pobývej s dobrými přáteli,<br>
pobývej se vznešenými lidmi</p>
<p><a class="sc" data-uid="dhp79" id="79"></a>kdo je nadšený Dhammou dlí blaženě,<br>
s povznešenou myslí,<br>
ušlechtilými hlásanou Dhammou<br>
vždy je potěšen moudrý</p>
<p><a class="sc" data-uid="dhp80" id="80"></a>vodu rozvádějí zavlažovači,<br>
šípaři obrábějí hroty,<br>
dřevo obrábějí tesaři,<br>
sebe ovládají moudří</p>
<p><a class="sc" data-uid="dhp81" id="81"></a>jako skála z jednoho kusu<br>
není otřesena větrem,<br>
tak hanou či chválou<br>
nepohnuti jsou moudří</p>
<p><a class="sc" data-uid="dhp82" id="82"></a>jako jezero, hluboké,<br>
zářivě čisté a nezčeřené,<br>
tak, vyslechnouce Dhammu,<br>
zářivě čistými se stanou moudří</p>
<p><a class="sc" data-uid="dhp83" id="83"></a>kdekoli se nacházejí dobří jedinci, jsou zdrženliví,<br>
mírní netlachají pro potěšení,<br>
ať dotčeni štěstím či strastí,<br>
moudří nedají najevo povznesení či skleslost</p>
<p><a class="sc" data-uid="dhp84" id="84"></a>ani kvůli sobě ani kvůli oststním<br>
neměl by si člověk přát syna, bohatství či království,<br>
neměl by si přát získat vlastní prospěch nepravým způsobem,<br>
tak se stane ctnostným, moudrým a pravdivým</p>
<p><a class="sc" data-uid="dhp85" id="85"></a>málo je mezi lidmi<br>
těch jedinců, kteří překročí na druhý břeh,<br>
ostatní lidé jen<br>
sem a tam po tomto [břehu] pobíhají</p>
<p><a class="sc" data-uid="dhp86" id="86"></a>ti, kdo správně ukazují<br>
Dhammu a následují Dhammu,<br>
tito jedinci překročí<br>
tuto říši smrti, kterou je těžké překonat</p>
<p><a class="sc" data-uid="dhp87" id="87"></a>temné učení když zavrhl<br>
a rozvíjí jasné—ten, kdo je moudrý<br>
odešel z domova do bezdomoví<br>
a dlí v odloučení, z něhož je těžké se radovat</p>
<p><a class="sc" data-uid="dhp88" id="88"></a>vyšší radost by si měl přát -<br>
odvrhnuv smyslné požitky—ten, kdo nic nemá,<br>
měl by se očistit<br>
od toho, co znečisťuje mysl—ten, kdo je moudrý</p>
<p><a class="sc" data-uid="dhp89" id="89"></a>ti, kdo členy probuzení<br>
správně ve své mysli rozvinuli,<br>
těší se ze zanechání,<br>
z neulpívání se radují,<br>
oproštěni od zákalů a plni jasu,<br>
již v tomto světě jsou zcela odpoutáni</p>
</blockquote>
<h2>7. Díl: Zasloužilý</h2>
<blockquote class="gatha">
<p><a class="sc" data-uid="dhp90" id="90"></a>u toho, kdo dokončil cestu a je prost trápení,<br>
osvobozeného ve všech směrech,<br>
jenž opustil všechna pouta,<br>
již nelze nalézt horečnatost</p>
<p><a class="sc" data-uid="dhp91" id="91"></a>ti, kdo jsou obdařeni energií a uvědoměním<br>
se neradují ve svých obydlích,<br>
jako labutě odlétají z jezer,<br>
tak opouštějí své domovy</p>
<p><a class="sc" data-uid="dhp92" id="92"></a>těch, kdo nic nehromadí,<br>
kdo porozuměli jídlu:<br>
prázdnota prostá znaků a<br>
osvobození je jejich pastvou,<br>
jako ptáků v prostoru<br>
je jejich cesta nepostižitelná</p>
<p><a class="sc" data-uid="dhp93" id="93"></a>těch, jejichž zákaly jsou zcela odstraněny<br>
a jsou nezávislí na výživě:<br>
prázdnota prostá znaků a<br>
osvobození je jejich pastvou,<br>
jako ptáků v prostoru<br>
je jejich stopa [cesta] nepostižitelná</p>
<p><a class="sc" data-uid="dhp94" id="94"></a>koho smysly došly uklidnění<br>
jako když vozataj dobře zvládne koně,<br>
kdo opustil domýšlivost a je bez zákalů,<br>
takového mají v lásce i bohové</p>
<p><a class="sc" data-uid="dhp95" id="95"></a>kdo není vzdorovitý, podobně jako země,<br>
kdo je kultivovaný a je jako Indův sloup,<br>
kdo je jako nezkalené jezero,<br>
pro takového již neexistuje koloběh putování</p>
<p><a class="sc" data-uid="dhp96" id="96"></a>mírná je jeho mysl,<br>
mírná je řeč i činy<br>
toho, kdo je osvobozen správným poznáním,<br>
kdo dospěl k míru a je takový</p>
<p><a class="sc" data-uid="dhp97" id="97"></a>mimo pouhou důvěru, kdo [sám] poznal nestvořené,<br>
člověk, který odetnul svá pouta [spojení],<br>
ukončil své naděje a odvrhl své očekávání,<br>
ten je nejvyšším jedincem</p>
<p><a class="sc" data-uid="dhp98" id="98"></a>ať ve vsi či v lese,<br>
v údolí či na pláni,<br>
kdekoliv prodlévají Zasloužilí,<br>
to jsou místa radosti</p>
<p><a class="sc" data-uid="dhp99" id="99"></a>radostné jsou lesy,<br>
v nichž se bežní lidé neradují,<br>
ti, kdo jsou prosti vášně se v nich však radují,<br>
neboť nehledají smyslové požitky</p>
</blockquote>
<h2>8. Díl: Tisíc</h2>
<blockquote class="gatha">
<p><a class="sc" data-uid="dhp100" id="100"></a>než tisíc výroků<br>
z nesmyslných slov sestávajících,<br>
je jediné smysluplné slovo lepší,<br>
jehož vyslechnutí je utišující</p>
<p><a class="sc" data-uid="dhp101" id="101"></a>než tisíc veršů<br>
z nesmyslných slov sestávajících,<br>
je jediné slovo verše lepší,<br>
jehož vyslechnutí je utišující</p>
<p><a class="sc" data-uid="dhp102" id="102"></a>než recitovat sto veršů<br>
z nesmyslných slov sestávajících,<br>
je jediné slovo o Dhammě lepší,<br>
jehož vyslechnutí je utišující</p>
<p><a class="sc" data-uid="dhp103" id="103"></a>i kdyby někdo tisíckrát nad tisíci<br>
muži v bitvě zvítězil,<br>
jedině ten, kdo zvítězil sám nad sebou<br>
je v bitvě vítězem nejvyšším</p>
<p><a class="sc" data-uid="dhp104" id="104"></a>nad sebou zvítězit je lepší<br>
než nad jinými bytostmi,<br>
člověk, jenž zkrotil sám sebe<br>
se stále chová ukázněně</p>
<p><a class="sc" data-uid="dhp105" id="105"></a>žádný bůh ani nebeská bytost<br>
ani Mára spolu s Brahmou<br>
ne-přemění v porážku vítězství<br>
takového člověka</p>
<p><a class="sc" data-uid="dhp106" id="106"></a>měsíc po měsíci kdybys tisíc<br>
obětí přinášel po sto let<br>
a nebo jednou toho, kdo sám sebe rozvinul<br>
jen na okamžik uctil,<br>
toto uctění by bylo lepší<br>
než oněch sto let obětování</p>
<p><a class="sc" data-uid="dhp107" id="107"></a>kdybys sto let života<br>
[obětní] oheň obcházel v lese<br>
a nebo jednou toho, kdo sám sebe rozvinul<br>
jen na okamžik uctil,<br>
toto uctění by bylo lepší<br>
než oněch sto let obětování</p>
<p><a class="sc" data-uid="dhp108" id="108"></a>cokoliv nabídne či obětuje ve světě<br>
třeba po celý rok ten, kdo hledá zásluhy přinášením obětí,<br>
nedojde tím vším ani čtvrtiny [zásluh],<br>
lepší je prokázat úctu tomu, kdo je na přímé stezce</p>
<p><a class="sc" data-uid="dhp109" id="109"></a>kdo pozdrav má ve zvyku<br>
a stále starší ctí<br>
čtyři věci u něj vzrůstají:<br>
dlouhý život, krása, štěstí a síla</p>
<p><a class="sc" data-uid="dhp110" id="110"></a>než sto let života<br>
bez ctnosti a bez soustředění<br>
je lepší jeden den prožitý<br>
ctnostně a v meditačním pohroužení</p>
<p><a class="sc" data-uid="dhp111" id="111"></a>než sto let života<br>
bez moudrosti a bez soustředění<br>
je lepší jeden den prožitý<br>
moudře a v meditačním pohroužení</p>
<p><a class="sc" data-uid="dhp112" id="112"></a>než sto let života<br>
v lenosti a ochablosti<br>
je lepší jeden den prožitý<br>
energicky a upevněně</p>
<p><a class="sc" data-uid="dhp113" id="113"></a>než sto let života<br>
bez vidění vzniku a zániku<br>
je lepší jeden den prožitý<br>
s viděním vzniku a zániku</p>
<p><a class="sc" data-uid="dhp114" id="114"></a>než sto let života<br>
bez vidění bezsmrtného stavu<br>
je lepší jeden den prožitý<br>
s viděním bezsmrtného stavu</p>
<p><a class="sc" data-uid="dhp115" id="115"></a>než sto let života<br>
bez vidění nejvyšší Dhammy<br>
je lepší jeden den prožitý<br>
s viděním nejvyšší Dhammy</p>
</blockquote>
<h2>9. Díl: Zlo</h2>
<blockquote class="gatha">
<p><a class="sc" data-uid="dhp116" id="116"></a>neváhej v konání dobra<br>
a odvracej mysl od zla,<br>
kdo váhá v konání dobra [zásluh]<br>
jeho mysl najde zalíbení ve zlu</p>
<p><a class="sc" data-uid="dhp117" id="117"></a>vykonal-li člověk zlo,<br>
nechť ho již nevykonává znovu a znovu,<br>
nechť nemá vůli ho dále vykonávat,<br>
neboť nahromadění zla je utrpení</p>
<p><a class="sc" data-uid="dhp118" id="118"></a>vykonal-li člověk dobro [zásluhy],<br>
nechť ho vykonává znovu a znovu,<br>
nechť má vůli ho dále vykonávat,<br>
neboť nahromadění dobra [zásluh] je štěstí</p>
<p><a class="sc" data-uid="dhp119" id="119"></a>i zlý člověk zakouší dobro<br>
dokud jeho zlo neuzraje,<br>
když však jeho zlo uzraje,<br>
pak zlý člověk zakouší zlo</p>
<p><a class="sc" data-uid="dhp120" id="120"></a>I dobrý člověk zakouší zlo<br>
dokud jeho dobro neuzraje,<br>
když však jeho dobro uzraje,<br>
pak dobrý člověk zakouší dobro</p>
<p><a class="sc" data-uid="dhp121" id="121"></a>nepodceňujte zlé skutky:<br>
„nic z toho se mi nevrátí“,<br>
i kapky vody padající<br>
vodou džbán naplní,<br>
tak naplní se pošetilec zlem,<br>
když trošku po trošce ho nahromadí</p>
<p><a class="sc" data-uid="dhp122" id="122"></a>nepodceňujte dobré skutky:<br>
„nic z toho se mi nevrátí“,<br>
i kapky vody padající<br>
vodou džbán naplní,<br>
tak naplní se moudrý dobrem,<br>
když trošku po trošce ho nahromadí</p>
<p><a class="sc" data-uid="dhp123" id="123"></a>jako [se vyhne] obchodník nebezpečné cestě,<br>
má-li malou karavanu a velký majetek,<br>
nebo člověk milující život [se vyhne] jedu,<br>
tak je třeba vyhýbat se zlu</p>
<p><a class="sc" data-uid="dhp124" id="124"></a>když ruka není poraněná,<br>
může tato ruka nést jed<br>
a jed do ní nemůže nasáknout a proniknout,<br>
tak zlo nemůže postihnout toho, kdo ho sám neprovádí</p>
<p><a class="sc" data-uid="dhp125" id="125"></a>ublíží-li někdo nezkaženému člověku<br>
nebo čisté osobě bez poskvrny,<br>
vrátí se toto zlo pošetilci zpět<br>
jako jemný prach vržený proti větru</p>
<p><a class="sc" data-uid="dhp126" id="126"></a>někteří se znovuzrodí v lůně,<br>
vykonavatelé zla [se znovuzrodí] v pekle,<br>
kdo správně postupují půjdou do nebe,<br>
kdo jsou prosti zákalů dosáhnou úplného odpoutání</p>
<p><a class="sc" data-uid="dhp127" id="127"></a>ani v nebeském prostoru, ani uprostřed oceánu,<br>
ani když člověk odejde do horské jeskyně,<br>
v oblasti tohoto světa [vesmíru] nenajde<br>
místo, kde by mohl spočinout a uniknout svým zlým činům</p>
<p><a class="sc" data-uid="dhp128" id="128"></a>ani v nebeském prostoru, ani uprostřed oceánu,<br>
ani když člověk odejde do horské jeskyně,<br>
v oblasti tohoto světa [vesmíru] nenajde<br>
místo, kde by mohl spočinout aniž by ho zkosila smrt</p>
</blockquote>
<h2>10. Díl: Hůl [Trest]</h2>
<blockquote class="gatha">
<p><a class="sc" data-uid="dhp129" id="129"></a>všichni se třesou před holí [trestem],<br>
všichni se bojí smrti,<br>
přirovnávaje ostatní k sobě,<br>
nechť nikdo nezabíjí ani k tomu nenavádí</p>
<p><a class="sc" data-uid="dhp130" id="130"></a>všichni se třesou před holí [trestem],<br>
všem je život milý<br>
přirovnávaje ostatní k sobě,<br>
nechť nikdo nezabíjí ani k tomu nenavádí</p>
<p><a class="sc" data-uid="dhp131" id="131"></a>bytostem toužícím po štěstí<br>
kdo holí [zbraní] ubližuje,<br>
sám hledaje štěstí,<br>
po smrti nezíská štěstí</p>
<p><a class="sc" data-uid="dhp132" id="132"></a>bytostem toužícím po štěstí<br>
kdo holí [zbraní] neubližuje,<br>
sám hledaje štěstí,<br>
po smrti získá štěstí</p>
<p><a class="sc" data-uid="dhp133" id="133"></a>nehovoř hrubě k nikomu<br>
nebo ti stejnými slovy odpoví,<br>
vskutku strastná je vznětlivá řeč,<br>
tato hůl [zbraň] tě zpětně udeří</p>
<p><a class="sc" data-uid="dhp134" id="134"></a>budeš-li sám ztichlý<br>
jako puklý gong,<br>
dosáhl jsi odpoutání [vyhasnutí]<br>
a vznětlivost již u tebe není k nalezení</p>
<p><a class="sc" data-uid="dhp135" id="135"></a>jako pastýř holí<br>
dobytek vyhání na pastvu,<br>
tak stáří a smrt<br>
život vyhánějí z živých bytostí</p>
<p><a class="sc" data-uid="dhp136" id="136"></a>když vykonává zlé činy,<br>
pošetilec nechápe co dělá,<br>
vlastními činy bude hlupák<br>
trýzněn, jakoby jej pálil oheň</p>
<p><a class="sc" data-uid="dhp137" id="137"></a>kdo ozbrojený neozbrojeným<br>
nezkaženým bytostem ubližuje,<br>
do některé z těchto deseti situací<br>
rychle se dostane:</p>
<p><a class="sc" data-uid="dhp138" id="138"></a>kruté a zničující pocity,<br>
tělesné zranění [rozpad],<br>
těžké onemocnění<br>
pomatenost mysli ho stihnou,</p>
<p><a class="sc" data-uid="dhp139" id="139"></a>potíže u krále,<br>
strašné pomluvy,<br>
oddělení od příbuzných<br>
či pozbytí majetku</p>
<p><a class="sc" data-uid="dhp140" id="140"></a>nebo jeho domy<br>
spálí plameny ohně<br>
či se po rozpadu těla takový nemoudrý člověk<br>
znovuzrodí v pekle</p>
<p><a class="sc" data-uid="dhp141" id="141"></a>ani nahota, ani spletené vlasy, ani bláto,<br>
ani odmítání jídla, ani spaní na holé zemi,<br>
ani prach a špína, ani dřepění na patách<br>
ne-očistí smrtelníka, který nepřekonal své pochybnosti</p>
<p><a class="sc" data-uid="dhp142" id="142"></a>kdo se třeba obléká zdobně, avšak má klidné chování,<br>
je mírný, zkrocený, má jistotu, vede čistý [svatý] život<br>
a vůči všem živým bytostem odložil hůl [zbraň],<br>
ten je vskutku bráhmanem, asketou, mnichem</p>
<p><a class="sc" data-uid="dhp143" id="143"></a>člověk ovládaný studem špatně jednat -<br>
kdo takový je k nalezení ve světě,<br>
kdo chápe, co je to hanba,<br>
[kdo je] jako ušlechtilý kůň [ovládaný] bičem?</p>
<p><a class="sc" data-uid="dhp144" id="144"></a>jako ušlechtilý kůň popohnaný bičem<br>
buďte horliví a obdaření pocitem naléhavosti,<br>
důvěrou, ctností a energií,<br>
soustředěním a zkoumáním Dhammy,<br>
obdařeni věděním, správným jednáním a uvědoměním<br>
opusťte toto nemalé utrpení</p>
<p><a class="sc" data-uid="dhp145" id="145"></a>vodu rozvádějí zavlažovači<br>
šípaři obrábějí ostří<br>
dřevo obrábějí tesaři<br>
sami sebe ovládají [krotí] ti, kdo jednají správně</p>
</blockquote>
<h2>11. Díl: Stáří</h2>
<blockquote class="gatha">
<p><a class="sc" data-uid="dhp146" id="146"></a>jak se lze smát, jak se lze radovat,<br>
když toto vše je stále v plamenech,<br>
temnotou obklopeni<br>
nebudete hledat světlo?</p>
<p><a class="sc" data-uid="dhp147" id="147"></a>pohleď na tuto myslí vytvořenou loutku,<br>
navršenou hromadu neduhů<br>
a nemocí, naplněnou myšlenkami,<br>
v níž není nic trvalého a stálého</p>
<p><a class="sc" data-uid="dhp148" id="148"></a>zkáze podléhá toto tělo,<br>
křehké hnízdo nemocí,<br>
rozpadá se v hnijící změť,<br>
když smrt ukončí jeho život</p>
<p><a class="sc" data-uid="dhp149" id="149"></a>[zbudou-li] jen tyto rozházené,<br>
jako seschlé tykve<br>
vybělené kosti,<br>
lze se při takovém pohledu radovat [ze života]?</p>
<p><a class="sc" data-uid="dhp150" id="150"></a>z kostí je toto město postavené,<br>
masem a krví omítnuté,<br>
v něm stáří a smrt,<br>
domýšlivost a pohrdavost jsou ukryté</p>
<p><a class="sc" data-uid="dhp151" id="151"></a>zestárnou i královy pestře zbarvené vozy,<br>
rovněž toto tělo dochází stárnutí,<br>
jen dobrá Dhamma stárnutí nedochází<br>
a mírní [ctnostní] ji dávají poznat dobrým lidem</p>
<p><a class="sc" data-uid="dhp152" id="152"></a>[v Dhammě] nepoučený člověk<br>
stárne jako vůl,<br>
přibývá mu masa,<br>
ale moudrosti mu nepřibývá</p>
<p><a class="sc" data-uid="dhp153" id="153"></a>nejedním zrozením v tomto koloběhu životů<br>
prošel jsem, nenalézaje,<br>
stavitele tohoto domu hledaje,<br>
strastné je zrozování opětovné</p>
<p><a class="sc" data-uid="dhp154" id="154"></a>staviteli domu, nyní však jsi spatřen,<br>
znovu dům již nepostavíš,<br>
všechny krokve jsou zlámané,<br>
hřeben domu je roztříštěn,<br>
do nezformovaného stavu vstoupila mysl,<br>
toužení dospělo k ukončení</p>
<p><a class="sc" data-uid="dhp155" id="155"></a>ti, kdo nežili čistým [svatým] životem<br>
a nezískali v mládí duchovní bohatství,<br>
chřadnou jako stará volavka<br>
u jezera bez ryb</p>
<p><a class="sc" data-uid="dhp156" id="156"></a>ti, kdo nežili čistým [svatým] životem<br>
a nezískali v mládí duchovní bohatství,<br>
leží jako zlomené luky<br>
a oplakávají staré časy</p>
</blockquote>
<h2>12. Díl: O sobě</h2>
<blockquote class="gatha">
<p><a class="sc" data-uid="dhp157" id="157"></a>kdo je sám sobě milý,<br>
nechť se opatruje, dobře opatruje,<br>
ve všech třech obdobích života<br>
nechť nad sebou bdí ten, kdo je moudrý</p>
<p><a class="sc" data-uid="dhp158" id="158"></a>nejprve sám sebe<br>
ať ustaví v tom, co je správné,<br>
pak teprve nechť poučuje druhé,<br>
nechť se [porušováním toho] nepošpiňuje ten, kdo je moudrý</p>
<p><a class="sc" data-uid="dhp159" id="159"></a>kdo sám v sobě vyvinul to,<br>
v čem poučuje druhé,<br>
ten je vskutku dobře zkrocený a zvládnutý,<br>
neboť sám sebe je vpravdě obtížné zvládnout</p>
<p><a class="sc" data-uid="dhp160" id="160"></a>každý je vskutku sám sobě ochráncem,<br>
kdo jiný by mu mohl být ochráncem?<br>
kdo sám sebe dobře zkrotí,<br>
získává onu ochranu, jež je těžko získatelná</p>
<p><a class="sc" data-uid="dhp161" id="161"></a>zlo vykonané jím samým,<br>
zrozené z něj samého, vzešlé z něj samého,<br>
rozdrtí hloupého člověka,<br>
tak jako diamant [rozdrtí] drahokam</p>
<p><a class="sc" data-uid="dhp162" id="162"></a>ten, kdo je nadmíru nectnostný,<br>
jako když popínavá rostlina dusí sálový strom,<br>
tak se chová sám k sobě,<br>
jak by mu to přál jen jeho nepřítel</p>
<p><a class="sc" data-uid="dhp163" id="163"></a>je snadné konat věci nedobré<br>
a sobě samému neprospěšné,<br>
ale co je vpravdě prospěšné a dobré,<br>
to je vpravdě nanejvýš obtížné konat</p>
<p><a class="sc" data-uid="dhp164" id="164"></a>když učením zasloužilých,<br>
ušlechtilých jedinců, kteří žijí podle Dhammy,<br>
hloupý člověk pohrdá,<br>
opíraje se o zlé názory,<br>
tak jako plody bambusu,<br>
přinese mu to plody sebezničení</p>
<p><a class="sc" data-uid="dhp165" id="165"></a>kdo sám koná zlo,<br>
sám sebe znečišťuje,<br>
kdo sám nekoná zlo,<br>
sám sebe očišťuje,<br>
čistým nebo nečistým se každý sám učiní,<br>
nikdo někoho jiného očistit ne-může</p>
<p><a class="sc" data-uid="dhp166" id="166"></a>svůj vlastní cíl kvůli cílům druhých,<br>
jakkoli velkým, neztrácej,<br>
kdo přímo poznal svůj vlastní cíl,<br>
nechť se zaměří právě na něj</p>
</blockquote>
<h2>13. Díl: Svět</h2>
<blockquote class="gatha">
<p><a class="sc" data-uid="dhp167" id="167"></a>nepraktikuj nízké věci,<br>
nežij nedbale,<br>
nepraktikuj špatné názory<br>
a nerozvíjej světskost</p>
<p><a class="sc" data-uid="dhp168" id="168"></a>vzchop se a buď dbalý,<br>
žij správně podle Dhammy,<br>
kdo žije podle Dhammy spočívá šťastně,<br>
na tomto i na onom světě</p>
<p><a class="sc" data-uid="dhp169" id="169"></a>žij správně podle Dhammy,<br>
nežij nesprávně,<br>
kdo žije podle Dhammy spočívá šťastně,<br>
na tomto i na onom světě</p>
<p><a class="sc" data-uid="dhp170" id="170"></a>nazírej ho jako bublinu,<br>
nazírej ho jako přelud,<br>
kdo takto nahlíží tento svět,<br>
toho král smrti nespatří</p>
<p><a class="sc" data-uid="dhp171" id="171"></a>pojď a pohleď na tento svět,<br>
ozdobený jako královský kočár,<br>
kde pošetilí jsou ponořeni,<br>
nejsou upoutáni vědoucí</p>
<p><a class="sc" data-uid="dhp172" id="172"></a>kdo byl dříve nedbalý,<br>
ale později se stal dbalým,<br>
ozáří tento svět<br>
jako z mraků vynořivší se měsíc</p>
<p><a class="sc" data-uid="dhp173" id="173"></a>kdo konal zlé činy,<br>
ale pak prospěšnými je odčinil,<br>
ozáří tento svět<br>
jako z mraků vynořivší se měsíc</p>
<p><a class="sc" data-uid="dhp174" id="174"></a>oslepený je tento svět,<br>
jen málokdo je tu jasně vidoucí,<br>
jako pták, jenž se vyprostil ze sítě,<br>
málokdo do nebeských světů odejde</p>
<p><a class="sc" data-uid="dhp175" id="175"></a>labutě létají cestou za sluncem,<br>
ti, kdo mají magické síly létají prostorem,<br>
moudří však odlétají z tohoto světa,<br>
když přemohli Máru s jeho armádou</p>
<p><a class="sc" data-uid="dhp176" id="176"></a>této jedné věci nechávaje průchod,<br>
člověk, který vědomě lže,<br>
nedbaje onoho světa [po smrti],<br>
není pro něj zla, které by nevykonal</p>
<p><a class="sc" data-uid="dhp177" id="177"></a>lakomci se do světa bohů ne-dostanou,<br>
jelikož tito pošetilci neoceňují štědrost,<br>
moudří se však ze štědrosti radují,<br>
a tak budou štastní na onom světě [po smrti]</p>
<p><a class="sc" data-uid="dhp178" id="178"></a>než svrchovaně vládnout celé Zemi,<br>
než vstoupit do nebeského světa,<br>
než panovat celému světu [vesmíru],<br>
plody vstupu do proudu [Dhammy] jsou lepší [větší]</p>
</blockquote>
<h2>14. Díl: Probuzený</h2>
<blockquote class="gatha">
<p><a class="sc" data-uid="dhp179" id="179"></a>jeho vítězství nemůže být překonáno,<br>
jeho vítězství nemůže obsáhnout nikdo ve světě,<br>
Probuzeného pastvou je nekonečnost,<br>
jakým způsobem bys ho mohl svést z cesty?</p>
<p><a class="sc" data-uid="dhp180" id="180"></a>jeho lepivá spleť<br>
toužení již nikdy nemůže svést,<br>
Probuzeného pastvou je nekonečnost,<br>
jakým způsobem bys ho mohl svést z cesty?</p>
<p><a class="sc" data-uid="dhp181" id="181"></a>moudří, kteří se věnují meditačnímu pohroužení<br>
a těší se z klidu odříkání,<br>
i bohům jsou drazí,<br>
zcela probuzení a uvědom</p>
<p><a class="sc" data-uid="dhp182" id="182"></a>těžko lze získat lidské zrození,<br>
těžký je život smrtelníků,<br>
těžké je [mít možnost] vyslechnout pravou Dhammu,<br>
těžko je [možné zažít] vyvstání Probuzených</p>
<p><a class="sc" data-uid="dhp183" id="183"></a>nekonání žádného zla,<br>
provádění toho, co je prospěšné,<br>
očišťování své mysli,<br>
to je učení Probuzených</p>
<p><a class="sc" data-uid="dhp184" id="184"></a>vytrvalá trpělivost je nejvyšší askezí,<br>
odpoutání je to nejvyšší, říkají Probuzení,<br>
není poutníkem ten, kdo škodí druhým,<br>
není asketou ten, kdo ubližije druhým</p>
<p><a class="sc" data-uid="dhp185" id="185"></a>nemluvit urážlivě a neškodit,<br>
ovládat se podle pravidel cvičení,<br>
být střídmý v jídle,<br>
prodlévat v samotě<br>
a oddávat se vyšší mysli,<br>
to je učení Probuzených</p>
<p><a class="sc" data-uid="dhp186" id="186"></a>ani deštěm zlaťáků<br>
ne-lze dosáhnout ukojení smyslových požitků,<br>
neradostné a strastné jsou smyslové požitky,<br>
to poznal moudrý</p>
<p><a class="sc" data-uid="dhp187" id="187"></a>ani v nebeských smyslových požitcích<br>
potěšení nenalézá<br>
ten, jehož potěšením je odstranění toužení:<br>
žák dokonale Probuzeného</p>
<p><a class="sc" data-uid="dhp188" id="188"></a>mnozí útočiště hledají<br>
v horách či v lesích,<br>
v zahradách či stromových svatyních:<br>
lidé strachem vyděšení</p>
<p><a class="sc" data-uid="dhp189" id="189"></a>to však nejsou útočiště bezpečná,<br>
to nejsou útočiště nejvyšší,<br>
ne ten, kdo k těmto útočištím jde,<br>
od veškeré strasti se osvobodí</p>
<p><a class="sc" data-uid="dhp190" id="190"></a>kdo však k Buddhovi, k Dhammě<br>
a k Sangze jako ke svému útočišti jde<br>
a čtyři ušlechtilé pravdy<br>
se správným porozuměním vidí:</p>
<p><a class="sc" data-uid="dhp191" id="191"></a>strast, vznikání strasti,<br>
strasti překonání<br>
a ušlechtilou osmičlennou stezku<br>
k utišení strasti vedoucí:</p>
<p><a class="sc" data-uid="dhp192" id="192"></a>to jsou útočiště bezpečná,<br>
to jsou útočiště nejvyšší,<br>
kdo k těmto útočištím jde,<br>
od veškeré strasti se osvobodí</p>
<p><a class="sc" data-uid="dhp193" id="193"></a>je obtížné nalézt jedince obdařeného poznáním,<br>
neboť se všude nerodí,<br>
kde se takový mudrc zrodí,<br>
té rodině se šťastně daří</p>
<p><a class="sc" data-uid="dhp194" id="194"></a>šťastné je vyvstání Probuzených,<br>
šťastné je vykládání pravé Dhammy,<br>
šťastný je soulad Sanghy,<br>
šťastná je askeze těch, kdo jsou v souladu</p>
<p><a class="sc" data-uid="dhp195" id="195"></a>uctí-li někdo ty, kdo jsou úcty hodní,<br>
Probuzené nebo jejich žáky,<br>
kteří překonali mentální rozbujelost<br>
a překročili trápení a naříkání,</p>
<p><a class="sc" data-uid="dhp196" id="196"></a>uctí-li ty, kdo jsou takoví,<br>
odpoutaní a oproštění od strachu,<br>
je nemožné spočítat jeho zásluhy,<br>
které jsou nezměrné</p>
</blockquote>
<h2>15. Díl: Štěstí</h2>
<blockquote class="gatha">
<p><a class="sc" data-uid="dhp197" id="197"></a>velmi šťastně žijeme<br>
mezi nenávistnými bez nenávisti [zášti],<br>
mezi nenávistnými lidmi<br>
prodléváme bez nenávisti</p>
<p><a class="sc" data-uid="dhp198" id="198"></a>velmi šťastně žijeme<br>
mezi nemocnými bez nemocí,<br>
mezi nemocnými lidmi<br>
prodléváme bez nemocí</p>
<p><a class="sc" data-uid="dhp199" id="199"></a>velmi šťastně žijeme<br>
mezi vzrušenými nevzrušeně,<br>
mezi vzrušenými lidmi<br>
prodléváme nevzrušeně</p>
<p><a class="sc" data-uid="dhp200" id="200"></a>velmi šťastně žijeme<br>
my, kdo nic nemáme,<br>
budeme se živit radostným nadšením<br>
jako Zářící bohové</p>
<p><a class="sc" data-uid="dhp201" id="201"></a>vítězství plodí nenávist [zášť],<br>
poražený žije strastně,<br>
ten, kdo dosáhl míru, žije šťastně,<br>
neboť odložil stranou vítězství i porážku</p>
<p><a class="sc" data-uid="dhp202" id="202"></a>není ohně, jež by se vyrovnal vášni,<br>
není hříchu, jež by se vyrovnal nenávisti,<br>
není utrpení, jež by se vyrovnalo osobnostním skupinám,<br>
není většího štěstí než je stav míru</p>
<p><a class="sc" data-uid="dhp203" id="203"></a>nenasytnost je největší nemocí,<br>
formace jsou největším utrpením,<br>
pro toho, kdo toto poznal v souladu se skutečností,<br>
je odpoutání [vyhasnutí] největším štěstím</p>
<p><a class="sc" data-uid="dhp204" id="204"></a>[mentální] zdraví je největším ziskem,<br>
spokojenost je největším bohatstvím,<br>
důvěra [v Učení] je největším přítelem,<br>
odpoutání [vyhasnutí] je největším štěstím</p>
<p><a class="sc" data-uid="dhp205" id="205"></a>kdo okusil chuť samoty<br>
a chuť klidu,<br>
oproštěn od bídy a zla,<br>
zakouší chuť nadšení z Dhammy</p>
<p><a class="sc" data-uid="dhp206" id="206"></a>je dobré vídat ušlechtilé,<br>
pobývání s nimi je vždy šťastné,<br>
kdo nemusí vídat pošetilé,<br>
může být stále šťastný</p>
<p><a class="sc" data-uid="dhp207" id="207"></a>kdo s pošetilci se stýká,<br>
dlouhou dobu se trápí,<br>
strastná je pošetilců společnost<br>
jako nepřátelů—vždy,<br>
moudrých však šťastná je společnost<br>
jako s příbuznými setkání</p>
<p><a class="sc" data-uid="dhp208" id="208"></a>proto [následujte] moudrého, rozumného a dobře poučeného,<br>
vytrvalého v ctnosti a ušlechtilého, dbalého sých povinností,<br>
takového moudrého člověka<br>
následujte, jako měsíc svou dráhu skrze souhvězdí</p>
</blockquote>
<h2>16. Díl: O tom, co je milé</h2>
<blockquote class="gatha">
<p><a class="sc" data-uid="dhp209" id="209"></a>kdo se oddává věcem, kterým by se neměl oddávat<br>
a neoddává se věcem, kterým by se měl oddávat,<br>
kdo opustí pravý cíl kvůli tomu, co je mu milé,<br>
bude závidět těm, kdo se oddávají svému cíli</p>
<p><a class="sc" data-uid="dhp210" id="210"></a>nespojuj se s tím, co je milé<br>
ani s tím, co je nemilé,<br>
je utrpení nevidět to, co je milé<br>
a vidět to, co je nemilé</p>
<p><a class="sc" data-uid="dhp211" id="211"></a>proto nechovej nic jako milé,<br>
neboť je zlé ztratit něco milého,<br>
u toho již pouta nejsou k nalezení,<br>
komu není nic milé ani nemilé</p>
<p><a class="sc" data-uid="dhp212" id="212"></a>z toho, co je milé se rodí trápení,<br>
z toho, co je milé se rodí strach,<br>
kdo se oprostil od toho, co je milé,<br>
pro toho není trápení, natož strachu</p>
<p><a class="sc" data-uid="dhp213" id="213"></a>z toho, co je drahé se rodí trápení,<br>
z toho, co je drahé se rodí strach,<br>
kdo se oprostil od toho, co je drahé,<br>
pro toho není trápení, natož strachu</p>
<p><a class="sc" data-uid="dhp214" id="214"></a>z potěšení se rodí trápení,<br>
z potěšení se rodí strach,<br>
kdo se oprostil od potěšení,<br>
pro toho není trápení, natož strachu</p>
<p><a class="sc" data-uid="dhp215" id="215"></a>ze smyslových požitků se rodí trápení,<br>
ze smyslových požitků se rodí strach,<br>
kdo se oprostil od smyslových požitků,<br>
pro toho není trápení, natož strachu</p>
<p><a class="sc" data-uid="dhp216" id="216"></a>z toužení se rodí trápení,<br>
z toužení se rodí strach,<br>
kdo se oprostil od toužení,<br>
pro toho není trápení, natož strachu</p>
<p><a class="sc" data-uid="dhp217" id="217"></a>kdo je obdařen ctností a viděním,<br>
je spravedlivý a zná pravdu,<br>
kdo splnil svůj úkol,<br>
ten je lidem milý</p>
<p><a class="sc" data-uid="dhp218" id="218"></a>v kom se zrodila touha po tom, co nelze popsat<br>
a dotkl se toho svou myslí,<br>
koho mysl není spoutána smyslovými požitky,<br>
o tom se říká, že pluje proti proudu</p>
<p><a class="sc" data-uid="dhp219" id="219"></a>když se člověk po dlouhé nepřítomnosti<br>
šťastně vrátí z daleka domů,<br>
jeho příbuzní, přátelé a druhové<br>
se radují z jeho návratu</p>
<p><a class="sc" data-uid="dhp220" id="220"></a>podobně toho, kdo konal záslužné skutky,<br>
když odejde z tohoto světa na onen svět,<br>
záslužné skutky ho uvítají,<br>
jako milého příbuzného, jenž se vrátil domů</p>
</blockquote>
<h2>17. Díl: Hněv</h2>
<blockquote class="gatha">
<p><a class="sc" data-uid="dhp221" id="221"></a>zanech hněvu, úplně opusť domýšlivost,<br>
a překonej všechna pouta,<br>
kdo nelpí na jménu-a-hmotě,<br>
toho nepostihne žádná strast</p>
<p><a class="sc" data-uid="dhp222" id="222"></a>kdo vzmáhající se hněv<br>
jako odbržděný povoz zastaví,<br>
toho nazývám vozatajem,<br>
ostatní jen drží otěže</p>
<p><a class="sc" data-uid="dhp223" id="223"></a>bezhněvností překonej hněv,<br>
nedobré dobrotou překonej,<br>
překonej lakomce štědrostí<br>
a pravdou lháře</p>
<p><a class="sc" data-uid="dhp224" id="224"></a>mluv pravdu a nepodlehni zlobě,<br>
požádán daruj i z mála,<br>
skrze tyto tři věci<br>
dojdeš do společnosti bohů</p>
<p><a class="sc" data-uid="dhp225" id="225"></a>mudrci, kteří zanechali ubližování<br>
a stále ovládají své tělo,<br>
dosáhnou neochvějného stavu,<br>
kde dojdou oproštění od trápení</p>
<p><a class="sc" data-uid="dhp226" id="226"></a>ti, kdo jsou vždy bdělí<br>
a cvičí se dnem i nocí,<br>
zaměřeni k odpoutání,<br>
dojdou k ukončení zákalů</p>
<p><a class="sc" data-uid="dhp227" id="227"></a>i v dávných dobách, Atulo,<br>
nejen dnes,<br>
byli haněni ti, kdo nemluví,<br>
byli haněni ti, kdo mluví mnoho<br>
i ti, kdo mluví přiměřeně byli haněni,<br>
není ve světě ten, kdo není haněn</p>
<p><a class="sc" data-uid="dhp228" id="228"></a>nebyl a nebude<br>
ani nyní není k nalezení<br>
ten, kdo by byl pouze haněn<br>
nebo pouze chválen</p>
<p><a class="sc" data-uid="dhp229" id="229"></a>ale ti, kdo jsou inteligentní pochválí toho,<br>
u koho den za dnem pozorují,<br>
že jeho jednání je bez poskvrny a je moudrý,<br>
obdařený porozuměním, ctností a soustředěním</p>
<p><a class="sc" data-uid="dhp230" id="230"></a>kdo je jako zlatý šperk,<br>
jak by si mohl zasloužit hanu,<br>
i bohové ho chválí,<br>
ba i Brahmou je chválen</p>
<p><a class="sc" data-uid="dhp231" id="231"></a>chraň se tělesného jednání v hněvu,<br>
buď vládcem svého těla,<br>
zanech špatného jednání tělem<br>
a praktikuj spránvé jednání tělem</p>
<p><a class="sc" data-uid="dhp232" id="232"></a>chraň se mluvení v hněvu,<br>
buď vládcem své řeči,<br>
zanech špatného jednání řečí<br>
a praktikuj spránvé jednání řečí</p>
<p><a class="sc" data-uid="dhp233" id="233"></a>chraň se myšlení v hněvu,<br>
buď vládcem svého myšlení,<br>
zanech špatného jednání myslí<br>
a praktikuj spránvé jednání myslí</p>
<p><a class="sc" data-uid="dhp234" id="234"></a>mudrci, kteří ovládají své tělo,<br>
kteří ovládají svou řeč,<br>
mudrci, kteří ovládají svou mysl,<br>
ti se zcela a dokonale ovládají</p>
</blockquote>
<h2>18. Díl: Poskvrna</h2>
<blockquote class="gatha">
<p><a class="sc" data-uid="dhp235" id="235"></a>jsi nyní jako zežloutlý list,<br>
poslové smrti tě již očekávají,<br>
stojíš u výchozí brány<br>
a nemáš nic co by sis vzal na cestu</p>
<p><a class="sc" data-uid="dhp236" id="236"></a>proto si v sobě vytvoř ostrov<br>
a rychle usiluj aby ses stal moudrým,<br>
zbavíš-li se poskvrn a nečistot,<br>
přijdeš do nebeské říše ušlechtilých</p>
<p><a class="sc" data-uid="dhp237" id="237"></a>jsi nyní u konce života,<br>
dospěl jsi do blízkosti smrti,<br>
není už pro tebe spočinutí<br>
a nemáš nic co by sis vzal na cestu</p>
<p><a class="sc" data-uid="dhp238" id="238"></a>proto si v sobě vytvoř ostrov<br>
a rychle usiluj aby ses stal moudrým,<br>
zbavíš-li se poskvrn a nečistot,<br>
nepůjdeš znovu vstříc zrození a stárnutí</p>
<p><a class="sc" data-uid="dhp239" id="239"></a>nechť se moudrý postupně,<br>
trošku po trošce, kousek po kousku<br>
tak jako zlatník stříbro,<br>
zbavuje poskvrn</p>
<p><a class="sc" data-uid="dhp240" id="240"></a>jako rezavá skvrna vzniklá ze železa,<br>
sama toto železo stravuje,<br>
tak toho, kdo žije zhýrale<br>
jeho vlastní činy přivedou do bědných stavů</p>
<p><a class="sc" data-uid="dhp241" id="241"></a>nerecitování je poskvrnou ústní tradice,<br>
netečnost je poskvrnou domácnosti,<br>
poskvrnou krásy je lenost,<br>
nedbalost je poskvrnou ochránce</p>
<p><a class="sc" data-uid="dhp242" id="242"></a>ženu poskvrňuje špatné chování,<br>
chamtivost je poskvrnou dárce,<br>
zlé věci jsou poskvrnou<br>
na tomto i na onom světě</p>
<p><a class="sc" data-uid="dhp243" id="243"></a>avšak je ještě větší poskvrna než tyto poskvry,<br>
nevědomost je největší poskvrnou,<br>
této poskvrny se zbavte<br>
a budete bez poskvrny, mniši</p>
<p><a class="sc" data-uid="dhp244" id="244"></a>snadný život má nestoudník,<br>
který je chytrý jako vrána, pomlouvá druhé,<br>
je úskočný a drzý [nadutý]<br>
a jeho živobytí je pošpiněné</p>
<p><a class="sc" data-uid="dhp245" id="245"></a>ten, kdo zná stud má však těžký život,<br>
kdo stále hledá jen čistotu,<br>
není líný ani drzý [nadutý],<br>
jeho živobytí je čisté a je prozíravý</p>
<p><a class="sc" data-uid="dhp246" id="246"></a>když zabíjí živé bytosti,<br>
mluví lži,<br>
bere ve světě to, co mu nebylo darováno,<br>
chodí za ženou druhého</p>
<p><a class="sc" data-uid="dhp247" id="247"></a>a požívání opojných nápojů<br>
když se člověk oddává,<br>
již zde, v tomto světě, si<br>
vykopává svůj vlastní kořen</p>
<p><a class="sc" data-uid="dhp248" id="248"></a>toto milý člověče poznej:<br>
zlé stavy postihnou neukázněného,<br>
proto nedopusť aby tě chtivost a špatnost<br>
na dlouhou dobu stáhly do utrpení</p>
<p><a class="sc" data-uid="dhp249" id="249"></a>podle své víry dávají<br>
lidé, podle své důvěry,<br>
kdo by se zde rmoutil<br>
kvůli jídlu a pití, jež dostali ostatní,<br>
ani ve dne, ani v noci,<br>
soustředění ne-dosáhne</p>
<p><a class="sc" data-uid="dhp250" id="250"></a>kdo však takové [myšlenky] vymýtil,<br>
vykořenil a zcela zavrhl,<br>
ať ve dne či v noci,<br>
soustředění dosáhne</p>
<p><a class="sc" data-uid="dhp251" id="251"></a>není ohně, jež by se vyrovnal vášni,<br>
není posedlosti, jež by se vyrovnala nenávisti,<br>
není sítě [pasti], jež by se vyrovnala zaslepenosti,<br>
není proudu, jež by se vyrovnal toužení</p>
<p><a class="sc" data-uid="dhp252" id="252"></a>snadné je vidět chyby druhých,<br>
vlastní však těžké je vidět,<br>
druhých chyby jsou<br>
probírány jako plevy,<br>
vlastní však skrývány,<br>
jako svůj hřích zapírá podvodník</p>
<p><a class="sc" data-uid="dhp253" id="253"></a>kdo vidí jen chyby druhých<br>
a neustále vnímá jejich provinění,<br>
u toho zákaly jen narůstají,<br>
je vzdálen odstranění zákalů</p>
<p><a class="sc" data-uid="dhp254" id="254"></a>[pravá] cesta není v prostoru,<br>
[pravý] asketa není vně [nejeví se navenek],<br>
lidé si libují v mentální rozbujelosti,<br>
Tathágatové jsou však prosti mentální rozbujelosti</p>
<p><a class="sc" data-uid="dhp255" id="255"></a>[pravá] cesta není v prostoru,<br>
[pravý] asketa není vně [nejeví se navenek],<br>
[mentální] formace nejsou věčné,<br>
v Probuzených není rozrušenost</p>
</blockquote>
<h2>19. Díl: Spravedlnost</h2>
<blockquote class="gatha">
<p><a class="sc" data-uid="dhp256" id="256"></a>není spravedlivý ten,<br>
kdo správnost neuváženě posuzuje,<br>
co je správné a co je nesprávné -<br>
obojí by měl moudrý rozvážit</p>
<p><a class="sc" data-uid="dhp257" id="257"></a>kdo uváženě, podle Dhammy<br>
a nestranně vede druhé,<br>
ten je ochráncem Dhammy a [pravým] mudrcem,<br>
ten je nazýván „spravedlivý“</p>
<p><a class="sc" data-uid="dhp258" id="258"></a>není moudrým ten,<br>
kdo toho mnoho namluví,<br>
kdo zajišťuje bezpečí, kdo je prost zášti a prost strachu,<br>
ten je nazýván „moudrý“</p>
<p><a class="sc" data-uid="dhp259" id="259"></a>není držitelem Dhammy ten,<br>
kdo toho mnoho namluví,<br>
kdo však třeba jen málo vyslechl,<br>
Dhammu však svým tělem uzřel,<br>
ten je držitelem Dhammy,<br>
ten není nedbalý Dhammy</p>
<p><a class="sc" data-uid="dhp260" id="260"></a>není Thérou [Starším] ten,<br>
kdo má jen zšedlé vlasy na hlavě,<br>
někdo může být pokročilého věku,<br>
a [přesto] je nazýván „starý hlupák“</p>
<p><a class="sc" data-uid="dhp261" id="261"></a>kdo je však naplněn pravdou a Dhammou,<br>
je nenásilný, ukázněný a zkrocený,<br>
ten je mudrcem bez poskvrny,<br>
ten je nazýván „Théra“</p>
<p><a class="sc" data-uid="dhp262" id="262"></a>ani ozdobná mluva,<br>
ani půvabný vzhled<br>
ne-dělají dobrého člověka,<br>
je-li závistivý, chamtivý a falešný</p>
<p><a class="sc" data-uid="dhp263" id="263"></a>kdo však takové [vlastnosti] vymýtil,<br>
vykořenil a zcela zavrhl,<br>
ten je mudrcem, jenž zanechal nenávisti,<br>
ten je nazýván „dobrý člověk“</p>
<p><a class="sc" data-uid="dhp264" id="264"></a>kdo má jen oholenou hlavu není asketou,<br>
nedbá-li etických zásad a mluví falešně,<br>
kdo je obdařen žádostmi a chtivostí,<br>
jak by mohl být asketou?</p>
<p><a class="sc" data-uid="dhp265" id="265"></a>kdo však v sobě utišil zlé vlastnosti,<br>
ať malé či velké, všechny<br>
zlé vlastnosti kdo utišil,<br>
ten je nazýván „asketa“</p>
<p><a class="sc" data-uid="dhp266" id="266"></a>není mnichem ten,<br>
kdo jen žije z almužních darů ostatních,<br>
kdo praktikuje odporné věci,<br>
ten vůbec není mnichem</p>
<p><a class="sc" data-uid="dhp267" id="267"></a>kdo se však nad dobro i zlo<br>
povznesl čistým životem<br>
a kráčí světem s rozvahou,<br>
ten je nazýván „mnich“</p>
<p><a class="sc" data-uid="dhp268" id="268"></a>ten, kdo jen mlčí není mudrcem<br>
je-li pošetilý a nevědoucí,<br>
kdo však jako na vahách považuje<br>
a vybírá to nejlepší, ten je moudrý</p>
<p><a class="sc" data-uid="dhp269" id="269"></a>kdo se vyvaruje zlých činů,<br>
ten je mudrcem, proto je mudrcem,<br>
kdo zná oba světy,<br>
ten je nazýván „mudrc“</p>
<p><a class="sc" data-uid="dhp270" id="270"></a>není ušlechtilým ten,<br>
kdo živým bytostem ubližuje,<br>
kdo neubližuje žádným živým bytostem,<br>
ten je nazýván „ušlechtilý“</p>
<p><a class="sc" data-uid="dhp271" id="271"></a>ne[mysli si], že když jsi dbal etických zásad<br>
a mnoho studoval<br>
či získal soustředění<br>
nebo pobýval v odloučení:</p>
<p><a class="sc" data-uid="dhp272" id="272"></a>„dospěl jsem k blaženosti odříkání,<br>
kterou neprožívají obyčejní světští lidé“ -<br>
tuto důvěru v sobě ne-chovej, mnichu,<br>
dokud jsi nedosáhl odstranění zákalů</p>
</blockquote>
<h2>20. Díl: Stezka</h2>
<blockquote class="gatha">
<p><strong><br></strong> <a class="sc" data-uid="dhp273" id="273"></a>ze stezek osmičlenná je nejlepší,<br>
z pravd čtyři pravdy,<br>
bezvášnivost je nejlepší z věcí [ze stavů],<br>
z dvounohých bytostí ten, kdo je vidoucí</p>
<p><a class="sc" data-uid="dhp274" id="274"></a>jen toto je stezka a není jiné<br>
k očištění vidění,<br>
po ní postupujte<br>
a Máru oslepíte</p>
<p><a class="sc" data-uid="dhp275" id="275"></a>budete-li po ní postupovat,<br>
učiníte konec strasti,<br>
ukazuji tuto stezku,<br>
když jsem konečně poznal, jak vytrhnout šíp [strasti]</p>
<p><a class="sc" data-uid="dhp276" id="276"></a>vy sami musíte vyvinout horlivost,<br>
pouze ukazatelé cesty jsou Tathágatové,<br>
ti, kdo postupují po stezce se osvobodí -<br>
dlící v meditačním pohroužení—z Márových pout</p>
<p><a class="sc" data-uid="dhp277" id="277"></a>všechny formace jsou nestálé,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class="sc" data-uid="dhp278" id="278"></a>všechny formace jsou strastné,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class="sc" data-uid="dhp279" id="279"></a>všechny věci [stavy] jsou ne-já,<br>
když to někdo moudře nahlédne,<br>
tak se odvrátí od utrpení,<br>
to je stezka k očištění</p>
<p><a class="sc" data-uid="dhp280" id="280"></a>kdo neusiluje, když je čas k úsilí,<br>
jsa mladý a silný se oddává letargii,<br>
místo aby byl rozhodné mysli, jsa líný<br>
a letargický, stezku moudrosti nenalezne</p>
<p><a class="sc" data-uid="dhp281" id="281"></a>kdo hlídá svou řeč a dobře ovládá svou mysl,<br>
nechť ani tělesně neprospěšný čin nevykoná,<br>
nechť tyto tři cesty činu očistí<br>
a vzbudí v sobě stezku, hlásanou zřeci</p>
<p><a class="sc" data-uid="dhp282" id="282"></a>z oddanosti se rodí vědění,<br>
bez oddanosti vědění zaniká,<br>
tyto dvě cesty pochopiv -<br>
rozvoj a úpadek,<br>
měl by se člověk zařídit tak,<br>
aby jeho vědění vzrůstalo</p>
<p><a class="sc" data-uid="dhp283" id="283"></a>celý les [žádostí] pokácejte, nejen nějaký strom,<br>
z tohoto lesa se rodí strach,<br>
když vymýtíte celý les i s podrostem,<br>
budete, mniši, odpoutaní [vyhaslí]</p>
<p><a class="sc" data-uid="dhp284" id="284"></a>dokud není vymýcen i podrost [žádostí] -<br>
byť nepatrný—muže po ženě,<br>
jeho mysl je k ní připoutaná<br>
jako mléko sající tele ke své matce</p>
<p><a class="sc" data-uid="dhp285" id="285"></a>vymyť sebelásku,<br>
jako bys na podzim vytrhl lilii,<br>
rozviň tuto stezku k míru<br>
a k odpoutání [vyhasnutí], kterou vykládá Blažený</p>
<p><a class="sc" data-uid="dhp286" id="286"></a>„zde strávím dobu dešťů,<br>
zde zimu, zde léto“ -<br>
tak uvažuje pošetilec,<br>
který nechápe nebezpečí</p>
<p><a class="sc" data-uid="dhp287" id="287"></a>kdo je opojen svými potomky a majetkem,<br>
člověk s ulpívající myslí,<br>
jako na spící vesnici velká povodeň ,<br>
tak na něj přijde a uchvátí ho smrt</p>
<p><a class="sc" data-uid="dhp288" id="288"></a>ani synové nejsou ochranou,<br>
ani otec či jiní blízcí,<br>
koho uchopí ukončitel životů,<br>
nemá již ochrany u příbuzných</p>
<p><a class="sc" data-uid="dhp289" id="289"></a>pochopiv tento určující smysl,<br>
moudrý a ctností střežený člověk,<br>
stezku vedoucí k odpoutání [vyhasnutí]<br>
nechť rychle očistí</p>
</blockquote>
<h2>21. Díl: Různé</h2>
<blockquote class="gatha">
<p><a class="sc" data-uid="dhp290" id="290"></a>je-li možné opuštěním omezeného štěstí<br>
spatřit rozsáhlé štěstí,<br>
pak moudrý opustí omezené štěstí<br>
aby spatřil rozsáhlé štěstí</p>
<p><a class="sc" data-uid="dhp291" id="291"></a>kdo způsobuje ostatním utrpení,<br>
v touze po vlastním štěstí,<br>
zaplete se do spleti nenávisti<br>
a z této nenávisti [zášti] se nevyprostí</p>
<p><a class="sc" data-uid="dhp292" id="292"></a>ti, kdo odmítají to, co by měli dělat<br>
a dělají to, co by neměli dělat -<br>
drzí a nedbalí -<br>
u těch zákaly jen narůstají</p>
<p><a class="sc" data-uid="dhp293" id="293"></a>ale ti, kdo jsou správně upevnění,<br>
stále si uvědomují tělo,<br>
neprovádějí to, co by neměli<br>
a vytrvale konají to, co by měli,<br>
uvědomělí a jasně chápající -<br>
ti dojdou k ukončení zákalů</p>
<p><a class="sc" data-uid="dhp294" id="294"></a>když zabil matku [žádostivost] a otce [klam „já“],<br>
dva bojovné krále [víru ve věčnou existenci a víru v úplný zánik],<br>
a zničil království a jeho poddané [šest smyslových základen a vášeň],<br>
putuje bráhman prost strázně</p>
<p><a class="sc" data-uid="dhp295" id="295"></a>když zabil matku [žádostivost] a otce [klam „já“],<br>
dva učené krále [víru ve věčnou existenci a víru v úplný zánik],<br>
když zabil pětici tygrů [pět mentálních překážek],<br>
putuje bráhman prost strázně</p>
<p><a class="sc" data-uid="dhp296" id="296"></a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují [připomínají] Buddhu</p>
<p><a class="sc" data-uid="dhp297" id="297"></a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují Dhammu</p>
<p><a class="sc" data-uid="dhp298" id="298"></a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují Sanghu</p>
<p><a class="sc" data-uid="dhp299" id="299"></a>jsou probuzení, zcela probuzení -<br>
vždy—Gótamovi žáci,<br>
kteří si dnem i nocí<br>
stále uvědomují tělo</p>
<p><a class="sc" data-uid="dhp300" id="300"></a>jsou probuzení, zcela probuzení -<br>
vždy—Gótamovi žáci,<br>
kteří dnem i nocí<br>
těší svou mysl neubližováním</p>
<p><a class="sc" data-uid="dhp301" id="301"></a>jsou probuzení, zcela probuzení -<br>
vždy—Gótamovi žáci,<br>
kteří dnem i nocí<br>
těší svou mysl [meditačním] rozvíjením</p>
<p><a class="sc" data-uid="dhp302" id="302"></a>je těžké odejít do bezdomoví a nalézt v tom uspokojení,<br>
těžký a strastný je život hospodáře,<br>
strastné je pobývání mezi cizími lidmi,<br>
poutník [životy] je stále stíhán strastmi,<br>
proto nebuďte jen poutníky [životy],<br>
nedejte se stále stíhat strastmi</p>
<p><a class="sc" data-uid="dhp303" id="303"></a>kdo je obdařen důvěrou a ctností,<br>
dosáhne slávy a bohatství,<br>
kamkoli přijde,<br>
tam bude poctěn</p>
<p><a class="sc" data-uid="dhp304" id="304"></a>kdo je naplněný mírem, šíří jas již z dálky,<br>
jako zasněžený vrcholek,<br>
nemírný [nectnostný] však není zřetelný ani z blízka,<br>
jako šíp vystřelený v noci</p>
<p><a class="sc" data-uid="dhp305" id="305"></a>kdo sám usedá a sám uléhá,<br>
sám se prochází a není pohodlný [líný],<br>
kdo sám sebe krotí [ovládá],<br>
bude spokojený v lesích</p>
</blockquote>
<h2>22. Díl: Peklo</h2>
<blockquote class="gatha">
<p><a class="sc" data-uid="dhp306" id="306"></a>ti, kdo říkají nepravdu [lžou] odcházejí do pekla,<br>
stejně jako ti, kdo něco udělají a říkají: „neudělal jsem to“ [zapírají],<br>
oba si po smrti budou rovni -<br>
na onom světě—tito lidé nízkého konání</p>
<p><a class="sc" data-uid="dhp307" id="307"></a>mnozí z těch, kdo se oděli oranžovým rouchem<br>
mají zlou povahu a jsou neukáznění,<br>
tito zlí se díky svým zlým činům<br>
znovuzrodí v pekle</p>
<p><a class="sc" data-uid="dhp308" id="308"></a>lepší je spolknout železnou kouli,<br>
rozžhavenou jako planoucí oheň,<br>
než takto pojídat nectnostně<br>
a neukázněně almužní jídlo kraje</p>
<p><a class="sc" data-uid="dhp309" id="309"></a>do čtyř stavů nedbalý muž,<br>
který svádí ženu druhého upadne:<br>
nahromadění viny [hříchu], neklidný spánek,<br>
zatřetí hanlivá pověst a začtvrté peklo</p>
<p><a class="sc" data-uid="dhp310" id="310"></a>kromě nahromadění viny [hříchu] a zlého budoucího stavu<br>
jsou oba vystrašení i během krátké doby potěšení,<br>
neboť i král za to uvaluje těžký trest,<br>
proto by muž neměl svádět ženu druhého</p>
<p><a class="sc" data-uid="dhp311" id="311"></a>jako ostrá tráva, je-li špatně uchopena,<br>
tu ruku pořeže,<br>
tak i špatně pojímaný asketický život<br>
tě svrhne do pekla</p>
<p><a class="sc" data-uid="dhp312" id="312"></a>nějaký ledabyle vykonaný čin,<br>
nějaký nečistý zvyk<br>
nebo pochybně vedený svatý život<br>
nepřinese velké plody</p>
<p><a class="sc" data-uid="dhp313" id="313"></a>co je třeba vykonat, to konejte<br>
upevněně a usilovně,<br>
neboť ledabylý odchod do bezdomoví<br>
zvedá nejvíce prachu</p>
<p><a class="sc" data-uid="dhp314" id="314"></a>je lepší nevykonat špatný čin,<br>
neboť špatný čin [tě] poté spálí,<br>
lepší je vykonat dobrý čin,<br>
neboť ten [tě] nespálí</p>
<p><a class="sc" data-uid="dhp315" id="315"></a>jako město na hranici země<br>
je střeženo uvnitř i zvenku,<br>
tak i vy střežte sami sebe,<br>
ani okamžik nepropásněte,<br>
ti, kdo na okamžik poleví, se pak trápí,<br>
když do pekla se dostanou</p>
<p><a class="sc" data-uid="dhp316" id="316"></a>ti, kdo se hanbí za to, co hanebné není<br>
a nehanbí se za to, co hanebné je,<br>
přijímají špatné názory,<br>
tyto bytosti kráčí do bědných stavů</p>
<p><a class="sc" data-uid="dhp317" id="317"></a>ti, kdo vidí nebezpečí v tom, co nebezpečné není<br>
a nevidí nebezpečí v tom, co nebezpečné je,<br>
přijímají špatné názory,<br>
tyto bytosti kráčí do bědných stavů</p>
<p><a class="sc" data-uid="dhp318" id="318"></a>ti, kdo vidí chybu v tom, co chybou není<br>
a nevidí chybu v tom, co chybou je,<br>
přijímají špatné názory,<br>
tyto bytosti kráčí do bědných stavů</p>
<p><a class="sc" data-uid="dhp319" id="319"></a>avšak ti, kdo rozpoznají chybu jakožto chybu<br>
a bezchybnost jakožto bezchybnost,<br>
přijímají správné názory,<br>
tyto bytosti kráčí do šťastných stavů</p>
</blockquote>
<h2>23. Díl: Nága [Slon]</h2>
<blockquote class="gatha">
<p><a class="sc" data-uid="dhp320" id="320"></a>tak jako slon v bitvě<br>
z luku vystřelený šíp -<br>
je třeba snášet urážky,<br>
neboť mnoho lidí je nectnostných</p>
<p><a class="sc" data-uid="dhp321" id="321"></a>zkrocený [slon] je voděn i ve shromáždění,<br>
na zkroceného [slona] usedne i král,<br>
i mezi lidmi je nejlepší ten, kdo je zkrocený,<br>
kdo umí snášet urážky</p>
<p><a class="sc" data-uid="dhp322" id="322"></a>je skvělé [umět] zkrotit muly,<br>
ušlechtilé sindhské koně<br>
či statné velké slony,<br>
skvělejší je však [umět] zkrotit sám sebe</p>
<p><a class="sc" data-uid="dhp323" id="323"></a>neboť nelze na žádném z těchto prostředků<br>
dojít do onoho kraje, kam noha nevkročí,<br>
kam jen ten, kdo sám sebe dobře zkrotil,<br>
skrze své zkrocení dojde</p>
<p><a class="sc" data-uid="dhp324" id="324"></a>Dhanapálako, slona,<br>
který je v době říje, je těžké udržet,<br>
je-li upoután, nepožije ani sousta,<br>
vzpomíná na sloní les a na slony</p>
<p><a class="sc" data-uid="dhp325" id="325"></a>kdo je malátný, přejídá se<br>
a ospale se povaluje<br>
jako velký vepř na krmníku -<br>
takový tupec vstupuje do lůna znovu a znovu</p>
<p><a class="sc" data-uid="dhp326" id="326"></a>dříve se tato toulavá mysl zatoulala<br>
kamkoli se jí zachtělo, kdekoli jí bylo libo a příjemno,<br>
ode dneška ji však budu důkladně držet na uzdě,<br>
tak jako chomout drží slona v říji</p>
<p><a class="sc" data-uid="dhp327" id="327"></a>radujte se z dbalosti,<br>
a dobře chraňte svou mysl,<br>
pozvedněte se z blátivé cesty<br>
jako slon z bahna do něhož zapadl</p>
<p><a class="sc" data-uid="dhp328" id="328"></a>jestliže získáš bystrého přítele,<br>
souputníka, který má dobré chování a je prozíravý,<br>
pak, překonávaje všechna nebezpečí,<br>
putuj s ním, s potěšenou a uvědomělou myslí</p>
<p><a class="sc" data-uid="dhp329" id="329"></a>jestliže nezískáš bystrého přítele,<br>
souputníka, který má dobré chování a je prozíravý,<br>
pak, jako král, který opouští své poražené království,<br>
putuj sám, jako osamělý slon lesem Mátanga</p>
<p><a class="sc" data-uid="dhp330" id="330"></a>putovat sám je lepší,<br>
není radno spolčovat se s pošetilci,<br>
proto putuj sám, nekonaje zlo,<br>
bezstarostný, jako osamělý slon lesem Mátanga</p>
<p><a class="sc" data-uid="dhp331" id="331"></a>ve vzniklé nouzi mít přátele je štěstím,<br>
spokojenost s jakýmikoliv potřebami je štěstím,<br>
zásluhy na konci života jsou štěstím,<br>
opuštění veškeré strasti je štěstím</p>
<p><a class="sc" data-uid="dhp332" id="332"></a>štěstím ve světě je úcta k matce,<br>
stejně tak úcta k otci je štěstím,<br>
štěstím ve světě je úcta k asketům,<br>
stejně tak úcta k bráhmanům je štěstím</p>
<p><a class="sc" data-uid="dhp333" id="333"></a>štěstím je ctnostný život až do stáří,<br>
štěstím je upevněná důvěra,<br>
štěstím je nabytí moudrosti,<br>
nekonání zla je štěstím</p>
</blockquote>
<h2>24. Díl: Toužení</h2>
<blockquote class="gatha">
<p><a class="sc" data-uid="dhp334" id="334"></a>u člověka, který žije nedbale,<br>
toužení vzrůstá jako popínavá rostlina,<br>
plave jen sem a tam [z života do života],<br>
toužebně vyhledávaje plody, jako opice v lese</p>
<p><a class="sc" data-uid="dhp335" id="335"></a>koho přemůže toto hrubé<br>
a lepivé toužení ve světě,<br>
u toho trápení narůstá<br>
jako tráva po dešti</p>
<p><a class="sc" data-uid="dhp336" id="336"></a>kdo však přemůže toto hrubé<br>
toužení ve světě, z něhož je těžké se vymanit,<br>
od toho trápení odpadne<br>
jako kapky vody z lotosového květu</p>
<p><a class="sc" data-uid="dhp337" id="337"></a>toto vám říkám: blaze vám,<br>
zde shromážděným,<br>
kteří vytrhnete kořen svého toužení,<br>
tak jako sběrač vonných kořínků trávu,<br>
nedopusťte aby vás—tak jako říční proud rákos -<br>
Mára lámal [ničil] znovu a znovu</p>
<p><a class="sc" data-uid="dhp338" id="338"></a>jako nepoškozený silný kořen<br>
uťatého stromu znovu vyroste,<br>
tak ze sklonu k toužení, není-li vykořeněn,<br>
vyvstává toto utrpení, znovu a znovu</p>
<p><a class="sc" data-uid="dhp339" id="339"></a>u koho je šestatřicet proudů [smyslnosti]<br>
vyvěrajících z toho, co je příjemné, mohutných,<br>
toho tento tok odplaví [do strastného stavu], tyto zhoubné názory<br>
a myšlenky [motivy] spočívající na vášni</p>
<p><a class="sc" data-uid="dhp340" id="340"></a>tyto proudy tečou všude,<br>
popínavé rostliny [vášně] vypučí, když se uchytí,<br>
vidíš-li jak se taková popínavá rostlina rodí,<br>
její kořen moudře vytrhni</p>
<p><a class="sc" data-uid="dhp341" id="341"></a>uvolněné a bez zábran<br>
jsou lidské radosti,<br>
ti, kdo hledají štěstí v příjemnostech,<br>
vskutku tito lidé podléhají zrození a stárnutí</p>
<p><a class="sc" data-uid="dhp342" id="342"></a>touhu upřednostňující lidé<br>
se chvějí jako polapený zajíc,<br>
spoutáni a svázáni pouty,<br>
přicházejí k utrpení, znovu a znovu, po dlouhou dobu</p>
<p><a class="sc" data-uid="dhp343" id="343"></a>touhu upřednostňující lidé<br>
se chvějí jako polapený zajíc,<br>
proto by měl tuto touhu odstranit<br>
mnich, který si přeje být oproštěn od vášně</p>
<p><a class="sc" data-uid="dhp344" id="344"></a>když vymítil podrost, ale zůstal obklopen lesem [žádostí],<br>
ač mohl být vysvobozen z lesa, znovu se do lesa vrací,<br>
pohleď na tohoto člověka,<br>
ač mohl být vysvobozen, znovu se ke svým poutům vrací</p>
<p><a class="sc" data-uid="dhp345" id="345"></a>není pevné pouto, říkají mudrcové,<br>
které je ze železa, ze dřeva či z travních vláken,<br>
je to zalíbení v klenotech a špercích<br>
a toužení po ženách a dětech [potomcích]</p>
<p><a class="sc" data-uid="dhp346" id="346"></a>pevné je to pouto, říkají mudrcové,<br>
které stahuje dolů, je poddajné a je těžké se z něj vyprostit,<br>
proto jej odetli a odešli do bezdomoví,<br>
prosti toužení opustili příjemné smyslné požitky</p>
<p><a class="sc" data-uid="dhp347" id="347"></a>ti, kdo se radují z vášně, padají do jejího proudu,<br>
jako pavouk do sítě, kterou sám vyrobil,<br>
proto ji mudrci odetli a odešli,<br>
prosti toužení opustili veškerou strast</p>
<p><a class="sc" data-uid="dhp348" id="348"></a>oprosti se od toho, co je před tebou i od toho, co je za tebou,<br>
oprosti se i od toho, co je mezi tím a překroč bytí,<br>
s myslí od všeho osvobozenou<br>
již nepůjdeš znovu vstříc zrození a stárnutí</p>
<p><a class="sc" data-uid="dhp349" id="349"></a>u člověka s rozrušenými myšlenkami<br>
a silnou vášní, který nazírá jen [tělesnou] krásu,<br>
velmi vzrůstá toužení,<br>
jen si tím upevňuje pouta</p>
<p><a class="sc" data-uid="dhp350" id="350"></a>kdo se však těší utišováním myšlenek,<br>
a medituje nad [tělesnou] odporností, vždy uvědomělý,<br>
ten učiní konec,<br>
ten odetne Márova pouta</p>
<p><a class="sc" data-uid="dhp351" id="351"></a>kdo došel cíle a je beze strachu,<br>
prost toužení a bez poskvrny,<br>
ten vytrhl šípy bytí<br>
a je vtělen naposledy</p>
<p><a class="sc" data-uid="dhp352" id="352"></a>kdo je prost toužení a bez lpění,<br>
je obeznámen s texty -<br>
se skladbu slov -<br>
zná které předcházejí a které je následují,<br>
ten je vtělen naposledy,<br>
o tom se říká, že je velký člověk s velkou moudrostí</p>
<p><a class="sc" data-uid="dhp353" id="353"></a>všechno jsem přemohl, všechno jsem poznal,<br>
na žádných věcech [stavech] nelpím,<br>
všeho jsem zanechal a jsem osvobozen odstraněním toužení:<br>
sám jsem to přímo poznal, koho bych měl nazvat svým učitelem?</p>
<p><a class="sc" data-uid="dhp354" id="354"></a>všechny dary předčí dar Dhammy,<br>
všechny chutě předčí chuť Dhammy,<br>
všechny radosti předčí radost z Dhammy,<br>
odstranění toužení předčí všechno utrpení</p>
<p><a class="sc" data-uid="dhp355" id="355"></a>požitky [bohatství] ničí nemoudrého člověka,<br>
ne toho, kdo hledá druhý břeh,<br>
z touhy po požitcích [bohatství] nemoudrý člověk<br>
ničí ostatní i sebe</p>
<p><a class="sc" data-uid="dhp356" id="356"></a>plevel ničí pole,<br>
vášeň ničí tyto lidi,<br>
proto—těm, kdo jsou prosti vášně -<br>
dávání přináší velké plody</p>
<p><a class="sc" data-uid="dhp357" id="357"></a>plevel ničí pole,<br>
nenávist ničí tyto lidi,<br>
proto—těm, kdo jsou prosti nenávisti -<br>
dávání přináší velké plody</p>
<p><a class="sc" data-uid="dhp358" id="358"></a>plevel ničí pole,<br>
zaslepenost ničí tyto lidi,<br>
proto—těm, kdo jsou prosti zaslepenosti -<br>
dávání přináší velké plody</p>
<p><a class="sc" data-uid="dhp359" id="359"></a>plevel ničí pole,<br>
žádostivost ničí tyto lidi,<br>
proto—těm, kdo jsou prosti žádostivosti -<br>
dávání přináší velké plody</p>
</blockquote>
<h2>25. Díl: Mnich</h2>
<blockquote class="gatha">
<p><a class="sc" data-uid="dhp360" id="360"></a>ovládat své oko [zrak] je dobré,<br>
je dobré ovládat své ucho [sluch],<br>
ovládat svůj nos [čich] je dobré,<br>
je dobré ovládat svůj jazyk [chuť]</p>
<p><a class="sc" data-uid="dhp361" id="361"></a>ovládat své tělo je dobré,<br>
je dobré ovládat svou řeč,<br>
ovládat svou mysl je dobré,<br>
je dobré zcela se ovládat,<br>
zcela se kontrolující mnich<br>
od veškeré strasti se osvobodí</p>
<p><a class="sc" data-uid="dhp362" id="362"></a>kdo ukázní své ruce, ukázní své nohy,<br>
ukázní svou řeč, nanejvýš se ukázní -<br>
v niterné radosti, soustředěný<br>
a spokojený v samotě—ten je nazýván mnichem</p>
<p><a class="sc" data-uid="dhp363" id="363"></a>mnich, který ukázní svá ústa,<br>
recituje bez rozrušení [nepovýšeně]<br>
a objasňuje smysl Dhammy -<br>
sladká je jeho řeč</p>
<p><a class="sc" data-uid="dhp364" id="364"></a>Dhammou se těšící, z Dhammy se radující,<br>
Dhammu zkoumající,<br>
Dhammu si připomínající mnich<br>
od dobré Dhammy neodpadne</p>
<p><a class="sc" data-uid="dhp365" id="365"></a>nemysli na vlastní zisk,<br>
nežij v závisti vůči ostatním,<br>
mnich, který závidí ostatním,<br>
soustředění nedosáhne</p>
<p><a class="sc" data-uid="dhp366" id="366"></a>i když mnich nenabyl zisku,<br>
na vlastní zisk nemyslí,<br>
toho i bohové chválí,<br>
kdo žije čistě a nepolevuje v úsilí</p>
<p><a class="sc" data-uid="dhp367" id="367"></a>jakékoli jméno-a-hmotu,<br>
kdo nepovažuje za své vlastní,<br>
a kvůli tomu, co není se netrápí,<br>
ten je nazýván mnichem</p>
<p><a class="sc" data-uid="dhp368" id="368"></a>v laskavosti prodlévající mnich,<br>
povznešený Buddhovým učením,<br>
dosáhne stavu míru:<br>
štěstí utišení formací</p>
<p><a class="sc" data-uid="dhp369" id="369"></a>vyprázdni, mnichu, tento člun,<br>
prázdný pro tebe bude lehčí,<br>
odetneš-li vášeň a nenávist,<br>
dojdeš tím k odpoutání</p>
<p><a class="sc" data-uid="dhp370" id="370"></a>odetni pět [nižších pout], zanech pět [vyšších pout]<br>
a rozviň přednostně pět [řídících schopností],<br>
mnich, který překonal pět připoutaností<br>
je nazýván „ten, kdo překročil záplavu“</p>
<p><a class="sc" data-uid="dhp371" id="371"></a>cvič meditační pohroužení, mnichu, nebuď nedbalý,<br>
nenech svou mysl potulovat u pramenů smyslnosti,<br>
nespolkni z nedbalosti tuto žhavou železnou kouli,<br>
aby ses nespálil a nenaříkal: „to je utrpení“</p>
<p><a class="sc" data-uid="dhp372" id="372"></a>není meditační pohroužení u toho, kdo postrádá moudrost,<br>
není moudrost u toho, kdo postrádá meditační pohroužení,<br>
kdo je však obdařen meditačním pohroužením i moudrostí,<br>
ten je již v blízkosti odpoutání</p>
<p><a class="sc" data-uid="dhp373" id="373"></a>do prázdného příbytku vstupuje<br>
mnich, který má mysl naplněnou mírem,<br>
zakouší radost, kterou nezakouší obyčejní lidé,<br>
ten, kdo správně a jasně vidí Dhammu</p>
<p><a class="sc" data-uid="dhp374" id="374"></a>kdo správně pozná [zakusí] jakým způsobem<br>
osobnostní skupiny vznikají a zanikají,<br>
ten získá nadšení a radost,<br>
neboť tím pozná bezsmrtný stav</p>
<p><a class="sc" data-uid="dhp375" id="375"></a>toto jsou první kroky<br>
moudrého mnicha, zde [v tomto učení]:<br>
střežení svých smyslů a spokojenost,<br>
sebekontrola podle pravidel cvičení,<br>
sdružování se s dobrými přáteli,<br>
čistý život a nepolevování v úsilí,</p>
<p><a class="sc" data-uid="dhp376" id="376"></a>měl by mít přátelské zůsoby<br>
a být zkušený v jednání,<br>
tím bude naplněn radostí<br>
a učiní konec utrpení</p>
<p><a class="sc" data-uid="dhp377" id="377"></a>jako jasmín květů<br>
uvadlých se zbavuje,<br>
tak vášně a nenávisti<br>
zcela se zbavte, mniši</p>
<p><a class="sc" data-uid="dhp378" id="378"></a>kdo má mírné [klidné] tělo a mírnou řeč,<br>
je mírný a dobře soustředěný,<br>
mnich, který opustil světské návnady,<br>
ten je nazýván „umírněný“</p>
<p><a class="sc" data-uid="dhp379" id="379"></a>sám sebe napravuj [napomínej],<br>
sám sebe zkoumej,<br>
když střeží sám sebe a je uvědomělý,<br>
bude mnich prodlévat blaženě</p>
<p><a class="sc" data-uid="dhp380" id="380"></a>každý je sám sobě ochráncem,<br>
každý je sám sobě vůdcem,<br>
proto bys měl ukáznit sám sebe,<br>
jako chovatel svého skvělého koně</p>
<p><a class="sc" data-uid="dhp381" id="381"></a>radostí naplněný mnich,<br>
povznešený Buddhovým učením,<br>
dosáhne stavu míru:<br>
štěstí utišení formací</p>
<p><a class="sc" data-uid="dhp382" id="382"></a>když mladý mnich<br>
bojuje [usiluje] v Buddhově učení,<br>
ozáří tento svět,<br>
jako z mraků vynořivší se měsíc</p>
</blockquote>
<h2>26. Díl: Bráhman</h2>
<blockquote class="gatha">
<p><a class="sc" data-uid="dhp383" id="383"></a>s odvahou odetni [zastav] proud [vznikání]<br>
a zavrhni smyslové požitky, bráhmane,<br>
s poznáním ukončení formací<br>
poznáš to, co je nestvořené, bráhmane</p>
<p><a class="sc" data-uid="dhp384" id="384"></a>když tyto dvě věci<br>
bráhman překročí,<br>
pak všechna jeho pouta<br>
dojdou k ukončení—u toho, kdo je vědoucí</p>
<p><a class="sc" data-uid="dhp385" id="385"></a>pro koho již onen svět ani tento svět,<br>
ani onen-i-tento svět neexistuje [není k nalezení],<br>
je prostý úzkosti a zbavený pout,<br>
toho nazývám bráhmanem</p>
<p><a class="sc" data-uid="dhp386" id="386"></a>kdo dlí bez poskvrn v meditačním pohroužení,<br>
kdo splnil svůj úkol a je prostý zákalů,<br>
kdo dosáhl nejvyššího cíle,<br>
toho nazývám bráhmanem</p>
<p><a class="sc" data-uid="dhp387" id="387"></a>slunce září ve dne,<br>
měsíc svítí v noci,<br>
bojovník září ve své zbroji,<br>
bráhman září v meditačním pohroužení,<br>
avšak po celý [každý] den i noc<br>
září svým jasem Probuzený</p>
<p><a class="sc" data-uid="dhp388" id="388"></a>„bráhman“ proto, že se zbavil zla,<br>
„asketa“ proto je někdo nazýván, že žije správně,<br>
že opustil vlastní poskvrnění,<br>
proto je někdo nazýván „ten, kdo opustil [odešel]“</p>
<p><a class="sc" data-uid="dhp389" id="389"></a>nechť nikdo neudeří bráhmana<br>
a bráhman nechť nepovolí svému hněvu,<br>
hanba tomu, kdo napadne bráhmana,<br>
větší hanba, když ten povolí svému hněvu</p>
<p><a class="sc" data-uid="dhp390" id="390"></a>nic není pro bráhmana lepší<br>
než pevně ovládaná mysl vůči tomu, co je milé,<br>
a do jaké míry se odvrátí od ubližování,<br>
do té míry se utiší jeho utrpení</p>
<p><a class="sc" data-uid="dhp391" id="391"></a>kdo tělesně, slovně<br>
a mentálně nekoná špatné skutky,<br>
ovládá se v těchto třech způsobech,<br>
toho nazývám bráhmanem</p>
<p><a class="sc" data-uid="dhp392" id="392"></a>od koho jsi byl poučen v Dhammě,<br>
vyložené dokonale Probuzeným,<br>
toho chovej v náležité úctě,<br>
jako bráhman obětní oheň</p>
<p><a class="sc" data-uid="dhp393" id="393"></a>ani splétáním vlasů, ani rodem<br>
ani zrozením se nikdo nestane bráhmanem,<br>
v kom je však pravda a Dhamma,<br>
ten je čistým, ten je bráhmanem</p>
<p><a class="sc" data-uid="dhp394" id="394"></a>k čemu je ti splétání vlasů, nemoudrý člověče,<br>
k čemu je ti plášť z antilopí kůže?,<br>
uvnitř jsi zamotaný,<br>
navenek uhlazený</p>
<p><a class="sc" data-uid="dhp395" id="395"></a>kdo se obléká do odhozených hadrů,<br>
je vyhublý až mu vystupují žíly<br>
a osamotě dlí v lesích v meditačním pohroužení,<br>
toho nazývám bráhmanem</p>
<p><a class="sc" data-uid="dhp396" id="396"></a>nenazývám někoho bráhmanem podle toho<br>
z jakého lůna, z jaké matky se zrodil,<br>
nazýván ctěným učitelem [vykladačem]<br>
je ten, kdo nic nemá -<br>
kdo na ničem nelpí,<br>
toho nazývám bráhmanem</p>
<p><a class="sc" data-uid="dhp397" id="397"></a>kdo odetnul všechna pouta,<br>
není rozrušený<br>
a je oproštěn od připoutanosti,<br>
toho nazývám bráhmanem</p>
<p><a class="sc" data-uid="dhp398" id="398"></a>kdo odetnul popruh a řemen,<br>
otěž a uzdu,<br>
odstranil závoru a je probuzený,<br>
toho nazývám bráhmanem</p>
<p><a class="sc" data-uid="dhp399" id="399"></a>kdo napadení, rány i pouta<br>
snáší prost zloby<br>
a jeho silou je síla trpělivosti,<br>
toho nazývám bráhmanem</p>
<p><a class="sc" data-uid="dhp400" id="400"></a>kdo je prost hněvu a dbalý svých povinností,<br>
dbalý ctnosti a prost pýchy,<br>
kdo je zkrocený a je vtělen naposledy,<br>
toho nazývám bráhmanem</p>
<p><a class="sc" data-uid="dhp401" id="401"></a>jako voda na lotosovém listě<br>
či hořčičné semínko na hrotu jehly,<br>
kdo na smyslových požitcích neulpí,<br>
toho nazývám bráhmanem</p>
<p><a class="sc" data-uid="dhp402" id="402"></a>kdo vzhledem k utrpení poznává,<br>
že ho právě zde, sám pro sebe ukončil,<br>
kdo odložil břemeno a je odpoután,<br>
toho nazývám bráhmanem</p>
<p><a class="sc" data-uid="dhp403" id="403"></a>mudrce s hlubokou moudrostí,<br>
který rozezná co je stezka a co není stezka,<br>
který dosáhl nejvyššího cíle,<br>
toho nazývám bráhmanem</p>
<p><a class="sc" data-uid="dhp404" id="404"></a>kdo se nesdružuje s hospodáři<br>
ani s poutníky bez domova,<br>
kdo žije v bezdomoví a má málo přání,<br>
toho nazývám bráhmanem</p>
<p><a class="sc" data-uid="dhp405" id="405"></a>kdo zanechal násilí [odložil hůl] vůči živým bytostem,<br>
ať bázlivým či statečným,<br>
kdo nezabíjí ani nenavádí ostatní k zabíjení,<br>
toho nazývám bráhmanem</p>
<p><a class="sc" data-uid="dhp406" id="406"></a>kdo je prost nepřátelství mezi nepřáteli,<br>
mezi násilníky je umírněný [odpoutaný]<br>
a mezi ulpívajícími je prost lpění,<br>
toho nazývám bráhmanem</p>
<p><a class="sc" data-uid="dhp407" id="407"></a>od koho vášeň i nenávist,<br>
domýšlivost i pohrdavost odpadla<br>
jako hořčičné semínko z hrotu jehly,<br>
toho nazývám bráhmanem</p>
<p><a class="sc" data-uid="dhp408" id="408"></a>kdo ne-hrubá, poučná<br>
a pravdivá slova pronáší,<br>
kdo nikoho neuráží,<br>
toho nazývám bráhmanem</p>
<p><a class="sc" data-uid="dhp409" id="409"></a>kdo zde—ať dlouhé či krátké,<br>
malé či velké, krásné či ošklivé -<br>
ve světě nebere nic nedarovaného,<br>
toho nazývám bráhmanem</p>
<p><a class="sc" data-uid="dhp410" id="410"></a>u koho není k nalezení touha<br>
po tomto světě či po onom světě [po smrti],<br>
kdo je zbaven touhy a je odpoutaný,<br>
toho nazývám bráhmnem</p>
<p><a class="sc" data-uid="dhp411" id="411"></a>u koho není k nalezení místo jeho lpění<br>
a je prost pochybností díky konečnému poznání,<br>
kdo dosáhl hlubiny bezsmrtnosti,<br>
toho nazývám bráhmanem</p>
<p><a class="sc" data-uid="dhp412" id="412"></a>kdo zde [v tomto světě] dobro i zlo,<br>
obě tato lpění překonal<br>
a je prost trápení, bez poskvrny, čistý,<br>
toho nazývám bráhmanem</p>
<p><a class="sc" data-uid="dhp413" id="413"></a>kdo je jako měsíc, neposkvrněný a čistý,<br>
čirý a klidný,<br>
kdo zcela odstranil zalíbení v bytí,<br>
toho nazývám bráhmanem</p>
<p><a class="sc" data-uid="dhp414" id="414"></a>kdo tuto nebezpečnou a obtížnou cestu,<br>
koloběh životů a zaslepenost překonal,<br>
kdo překročil na druhý břeh a dlí v meditačním pohroužení,<br>
kdo je prost žádostí, prost pochybností,<br>
odpoutaný skrze neulpívání,<br>
toho nazývám bráhmanem</p>
<p><a class="sc" data-uid="dhp415" id="415"></a>kdo zde, opustiv smyslné požitky,<br>
odejde z domova do bezdomoví,<br>
kdo zcela ukončil [odstranil] smyslné bytí,<br>
toho nazývám bráhmanem</p>
<p><a class="sc" data-uid="dhp416" id="416"></a>kdo zde, opustiv toužení,<br>
odejde z domova do bezdomoví,<br>
kdo zcela ukončil [odstranil] toužení po bytí,<br>
toho nazývám bráhmanem</p>
<p><a class="sc" data-uid="dhp417" id="417"></a>kdo opustil lidská pouta<br>
a překonal i pouta nebeská,<br>
kdo je zbaven všech pout,<br>
toho nazývám bráhmanem</p>
<p><a class="sc" data-uid="dhp418" id="418"></a>kdo opustil libost i nelibost,<br>
kdo je vychladlý a prostý přivlastňování,<br>
kdo je hrdinou, jenž přemohl celý svět,<br>
toho nazývám bráhmanem</p>
<p><a class="sc" data-uid="dhp419" id="419"></a>kdo zná zanikání [odcházení] bytostí<br>
a jejich znovuvyvstávání, v celistvosti,<br>
kdo je bez lpění, blažený a probuzený,<br>
toho nazývám bráhmanem</p>
<p><a class="sc" data-uid="dhp420" id="420"></a>ten, jehož směr [místo určení] neznají<br>
bohové, nebešťané ani lidé,<br>
kdo je oproštěný od zákalů, zasloužilý,<br>
toho nazývám bráhmanem</p>
<p><a class="sc" data-uid="dhp421" id="421"></a>pro koho je minulost, budoucnost<br>
i to, co je mezi tím nicotou,<br>
kdo na ničem nelpí,<br>
toho nazývám bráhmanem</p>
<p><a class="sc" data-uid="dhp422" id="422"></a>kdo je vůdce a ušlechtilý hrdina,<br>
kdo je velkým zřecem, jenž nad vším zvítězil,<br>
kdo je prost žádostí, očištěný od zla a probuzený,<br>
toho nazývám bráhmanem</p>
<p><a class="sc" data-uid="dhp423" id="423"></a>kdo své dřívější životy poznal<br>
a nebeské světy i místa utrpení uzřel,<br>
kdo ukončení zrozování dosáhl<br>
a je mudrcem s dokonalým přímým poznáním,<br>
kdo dovršil vše, co lze dovršit,<br>
toho nazývám bráhmanem</p>
</blockquote>
<p class="end">Konec sbírky Dhammapada</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
