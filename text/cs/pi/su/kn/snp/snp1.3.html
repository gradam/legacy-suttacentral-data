<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="snp1.3">
<article>
<div class="hgroup">
<p class="division">Suttanipáta</p>
<h1>1.3 Khaggavisána-sutta Nosorožcův roh</h1>
</div>
<blockquote class="gatha"><p>Ten, kdo odložil zbraň<br>a neublížil by ani jedinému tvoru,<br>neměl by si přát syna ani druha;<br>nechť kráčí sám jako nosorožcův roh.</p>
<p>Náklonnost vzniká ze sdružování<br>a následkem náklonnosti vzniká tato strast.<br>Kdo vidí nebezpečí zrozené z náklonnosti,<br>nechť kráčí sám jako nosorožcův roh.</p>
<p>Kdo sympatizuje s přáteli a společníky,<br>ten ztrácí svůj cíl, spoután v mysli.<br>Kdo vidí nebezpečí ve známostech,<br>nechť kráčí sám jako nosorožcův roh.</p>
<p>Starosti o syny a ženy<br>jsou jako spletité bambusové houští.<br>Tak jako bambusový výhonek nezapletený [do jiných],<br>nechť kráčí sám jako nosorožcův roh.</p>
<p>Jako nespoutaná gazela v lese<br>jde za pastvou, kam se jí zachce,<br>právě tak moudrý muž, s ohledem na svou svobodu,<br>nechť kráčí sám jako nosorožcův roh.</p>
<p>Mezi druhy, ať člověk odpočívá, stojí, jde či putuje,<br>je neustále vystaven dotazům.<br>Kdo si hledí své svobody, jež není [pro druhé] žádoucí,<br>nechť kráčí sám jako nosorožcův roh.</p>
<p>Mezi druhy je zábava a potěšení<br>a velká láska k synům.<br>(Ačkoli) odloučení od milého je mu nelibé,<br>nechť kráčí sám jako nosorožcův roh.</p>
<p>Bez zášti, otevřen do všech čtyř směrů,<br>spokojen s tím, co přijde,<br>nebojácně snášeje útrapy,<br>nechť kráčí sám jako nosorožcův roh.</p>
<p>Těžko se vychází s některými z těch,<br>kteří odešli [do bezdomoví],<br>jakož i s laiky žijícími v domech.<br>Bez starostí o syny druhých,<br>nechť kráčí sám jako nosorožcův roh.</p>
<p>Odstraniv znaky laika<br>jako strom s opadaným listím,<br>přetnuv pouta laika,<br>nechť kráčí sám jako nosorožcův roh.</p>
<p>Když člověk získá moudrého druha,<br>ctnostného a pevného společníka,<br>překonávaje všechny útrapy, měl by s ním kráčet<br>s povznešenou myslí a bdělou pozorností (sati).</p>
<p>Jestliže nezíská moudrého druha,<br>ctnostného a pevného společníka,<br>pak jako král, jenž opouští dobyté království,<br>nechť kráčí sám jako nosorožcův roh.</p>
<p>Zajisté chvalme to, poštěstí-li se najít si druha.<br>Lepší či rovnocenní druzi jsou hodni následování.<br>Nezíská-li je a žije-li bezúhonně,<br>nechť kráčí sám jako nosorožcův roh.</p>
<p>Kdo viděl zářivé [náramky] ze zlata,<br>umně zhotovené zlatníkem,<br>jak do sebe narážejí, jsou-li dva na [jedné] ruce,<br>nechť kráčí sám jako nosorožcův roh.</p>
<p>„Právě tak, s druhým bych jen tlachal a přel se.“<br>Kdo vidí tuto budoucí hrozbu,<br>nechť kráčí sám jako nosorožcův roh.</p>
<p>Smyslné rozkoše, nádherné, sladké a lákavé,<br>totiž cloumají myslí ve svých rozmanitých podobách.<br>Kdo uzřel nebezpečí v pramenech smyslnosti (kámaguna),<br>nechť kráčí sám jako nosorožcův roh.</p>
<p>„Toto je pro mě [jako] nádor, pohroma,<br>choroba, šíp či hrozba.“<br>Kdo uzřel tuto hrozbu v pramenech smyslnosti,<br>nechť kráčí sám jako nosorožcův roh.</p>
<p>Zimu a horko, hlad i žízeň,<br>vítr a žár, moskyty i hady –<br>kdo překonal toto všechno,<br>nechť kráčí sám jako nosorožcův roh.</p>
<p>Tak jako vznešený skvrnitý slon s mohutnými rameny<br>opouští stádo a žije si v lese, kde se mu zlíbí,<br>nechť kráčí sám jako nosorožcův roh.</p>
<p>Není možné, aby ten, kdo se těší ze společnosti,<br>dosáhl [byť jen] dočasného osvobození.<br>Kdo naslouchá hlasu Syna slunce (ádiččabandhu),<br>nechť kráčí sám jako nosorožcův roh.</p>
<p>Kdo překonal trápení s názory<br>a získanou stezkou dospěl k jistotě (sammattanijámam),<br>[s myšlenkou:] „Vyvstalo ve mně poznání<br>a již nemusím být veden nikým jiným,“<br>nechť kráčí sám jako nosorožcův roh.</p>
<p>Kdo je bez žádostí, poctivý, bez žízně a pokrytectví,<br>očištěn od chyb a klamu, netouží po ničem ve světě,<br>nechť kráčí sám jako nosorožcův roh.</p>
<p>Člověk by se měl vyvarovat zlého druha,<br>jenž nevidí cíl a dal se na nesprávnou cestu.<br>Neměl by se sám družit s tím, <br>kdo koná [zlo] a je nedbalý.<br>Nechť kráčí sám jako nosorožcův roh.</p>
<p>Člověk by měl vyhledávat toho, kdo je učený,<br>znalec nauky (dhammadhara), vznešený přítel a prozíravý.<br>Kdo poznal své cíle a rozptýlil své pochybnosti,<br>nechť kráčí sám jako nosorožcův roh.</p>
<p>Nenacházeje uspokojení v zábavě a potěšení,<br>nedbaje na blaho světských smyslných rozkoší,<br>kdo se neoddává zdobení [svého těla] a mluví pravdu,<br>nechť kráčí sám jako nosorožcův roh.</p>
<p>Opouštěje syna a ženu, otce i matku,<br>majetek, zrno a příbuzné,<br>jakož i všechny smyslné rozkoše,<br>nechť kráčí sám jako nosorožcův roh.</p>
<p>„Toto je připoutanost,<br>je tu málo slasti a málo uspokojení,<br>strasti je zde více; je to [nastražený] háček.“<br>Když rozvážný muž toto ví,<br>nechť kráčí sám jako nosorožcův roh.</p>
<p>Přetrhnuv svá pouta,<br>jako když ryba protrhne ve vodě síť,<br>jako oheň, který se již nevrací na spáleniště,<br>nechť kráčí sám jako nosorožcův roh.</p>
<p>Se sklopeným zrakem, kdo se jen tak nepotlouká kolem,<br>kdo střeží své smysly a opatruje svoji mysl,<br>nezaplaven [nečistotami], neplanoucí [vášní],<br>nechť kráčí sám jako nosorožcův roh.</p>
<p>Odstraniv znaky laika<br>jako strom s opadaným listím,<br>opustiv [domov] oděn do žlutého roucha,<br>nechť kráčí sám jako nosorožcův roh.</p>
<p>Bez žádosti po [lahodných] chutích, nevzrušen [touhou],<br>bez závazku k druhým,<br>kdo chodí za almužnou bez zastávek,<br>nepřipoután v mysli k té či oné rodině,<br>nechť kráčí sám jako nosorožcův roh.</p>
<p>Odstraniv patero překážek mysli,<br>odhodiv od sebe všechna znečištění,<br>kdo je nezávislý a odťal náklonnost i nenávist,<br>nechť kráčí sám jako nosorožcův roh.</p>
<p>Odloživ slast i strast,<br>jakož i radost a žal,<br>kdo získal vyrovnanost, jež je očištěným klidem (upékham samatham visuddham),<br>nechť kráčí sám jako nosorožcův roh.</p>
<p>Naplněn úsilím o dosažení nejvyššího cíle (paramattha),<br>s otevřenou myslí, neochablý, vytrvalý,<br>vybaven pevnou silou,<br>nechť kráčí sám jako nosorožcův roh.</p>
<p>Kdo neopouští meditaci o samotě<br>a neustále žije v souladu s Učením,<br>jsa si vědom nebezpečí v [různých] stavech bytí,<br>nechť kráčí sám jako nosorožcův roh.</p>
<p>Kdo směřuje k vyhlazení toužení (tanhakkhaja),<br>je bystrý, znalý, učený a bdělý,<br>kdo pochopil Učení, je zdrženlivý a energický,<br>nechť kráčí sám jako nosorožcův roh.</p>
<p>Kdo se nechvěje, <br>tak jako lev [se nechvěje] kvůli zvukům,<br>kdo není nikde zachycen,<br>tak jako vítr [není zachycen] v síti,<br>kdo není poskvrněn,<br>tak jako lotos [není poskvrněn] vodou,<br>nechť kráčí sám jako nosorožcův roh.</p>
<p>Kdo kráčí vítězně, tak jako lev, král zvířat,<br>když ukázal svou moc,<br>ať vyhledává odloučená místa,<br>nechť kráčí sám jako nosorožcův roh.</p>
<p>Kdo rozvíjí v pravý čas osvobození [mysli]<br>skrze laskavost (mettá), vyrovnanost (upékhá), soucítění (karuná) a blahovůli (muditá),<br>bez zábran v celém světě,<br>nechť kráčí sám jako nosorožcův roh.</p>
<p>Opouštěje vášeň, nenávist i zaslepenost,<br>přetrhnuv [všechna] svá pouta,<br>kdo se nechvěje, když život neodvratně končí,<br>nechť kráčí sám jako nosorožcův roh.</p>
<p>„Lidé se spojují a [navzájem] vyhledávají <br>ze [sobeckých] důvodů.<br>Přátele bez [sobeckých] důvodů lze dnes jen těžko nalézt.<br>Lidé jsou nečistí a chytří<br>jen s ohledem na svůj vlastní prospěch.“<br>[Kdo toto ví,] nechť kráčí sám jako nosorožcův roh.</p></blockquote>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
