<!DOCTYPE html>
<html>
<head>
<title></title>
<meta author="Štěpán Chromovský">
</head>
<body>
<div id="text" lang="cs">
<section class="sutta" id="kp5">
<article>
<div class="hgroup"><p class="subdivision">Khuddakapátha</p>
<p>Krátké pasáže</p>
<h1>5 Rozprava o štěstí</h1></div>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tehdy jistá bohyně, když noc již velmi pokročila, svou nadměrnou krásou celý Džétův háj ozářila, k Vznešenému přistoupila, a takto přistupujíc, Vznešeného uctivě pozdravila a stranou se postavila. Stranou stojíc, ona bohyně Vznešeného ve verších oslovila:</p>
<blockquote class="gatha"><p><a class="sc" id="sc1"></a>Mnoho bohů a lidí<br>
o štěstí přemítá,<br>
přeje si bezpečí [zdar].<br>
Pověz mi, co je štěstí nejvyšší.</p>
<p><a class="sc" id="sc2"></a>Nesdružovat se s pošetilými,<br>
ale s moudrými se sdružovat,<br>
uctívat ty, kdo jsou úcty hodní.<br>
To je štěstí nejvyšší.</p>
<p><a class="sc" id="sc3"></a>Pobývat na vhodném místě,<br>
dříve vykonané zásluhy,<br>
správně se usměrnit.<br>
To je štěstí nejvyšší.</p>
<p><a class="sc" id="sc4"></a>Rozsáhlé znalosti a dobře naučené řemeslo,<br>
dobré vycvičení v kázni,<br>
dobře pronášená řeč.<br>
To je štěstí nejvyšší.</p>
<p><a class="sc" id="sc5"></a>Podporování matky a otce,<br>
péče o potomky a manželku,<br>
klidné zaměstnání.<br>
To je štěstí nejvyšší.</p>
<p><a class="sc" id="sc6"></a>Štědrost a řádné chování,<br>
péče o příbuzné,<br>
nezávadné činy<br>
To je štěstí nejvyšší.</p>
<p><a class="sc" id="sc7"></a>Zanechání a zdržování se zlého,<br>
ukázněnost ohledně opojných nápojů,<br>
dbalost vůči Dhammě.<br>
To je štěstí nejvyšší.</p>
<p><a class="sc" id="sc8"></a>Uctivost a skromnost,<br>
spokojenost a vděčnost,<br>
naslouchání Dhammě ve správný čas.<br>
To je štěstí nejvyšší.</p>
<p><a class="sc" id="sc9"></a>Trpělivost a přívětivost,<br>
navštěvování asketů,<br>
rozhovor o Dhammě ve správný čas.<br>
To je štěstí nejvyšší.</p>
<p><a class="sc" id="sc10"></a>Správná askeze a čistý život,<br>
vidění ušlechtilých pravd,<br>
uskutečnění odpoutání.<br>
To je štěstí nejvyšší.</p>
<p><a class="sc" id="sc11"></a>Dotčena věcmi světa,<br>
koho mysl se nechvěje,<br>
je bez trápení, bez vášně, bezpečná.<br>
To je štěstí nejvyšší.</p>
<p><a class="sc" id="sc12"></a>Ti, kdo takto konají,<br>
nikde nejsou poraženi,<br>
všude kráčejí bezpečně [se zdrarem].<br>
To jsou štěstí nejvyšší.</p></blockquote>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
