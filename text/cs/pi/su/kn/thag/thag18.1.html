<!DOCTYPE html>
<html>
<head>
<meta charset="utf8">
<meta author="Štěpán Chromovský">
<title></title>
</head>
<body>
<div id="text" lang="cs">
<section class="sutta" id="thag18.1">
<article>
<div class="hgroup">
<p>Theragāthā</p>
<h1>18.1 Mahā­kassa­pat­thera­gāthā</h1>
</div>
<blockquote class="gatha">
<p><a class="verse-num-sc" id="verse-num-sc1055-1057"></a>…</p>
<p><a class="verse-num-sc" id="verse-num-sc1058"></a>Sešel jsem jednoho dne ze svého horského příbytku<br>
a konal almužní obchůzku ulicemi.<br>
Uviděl jsem malomocného, který jedl své jídlo,<br>
a zdvořile jsem se zastavil po jeho boku.</p>
<p><a class="verse-num-sc" id="verse-num-sc1059-1060"></a>Svojí nemocnou rukou, celou od lepry, <br>
položil do mé mísy sousto. <br>
Když ho pokládal, odlomil se mu prst a spadl do mého jídla. <br>
U nedaleké zdi jsem snědl svůj podíl,  aniž bych tehdy nebo později cítil znechucení.</p>
<p><a class="verse-num-sc" id="verse-num-sc1061"></a>Jedině ten, kdo přijímá, jak co přichází, <br>
zbytky jídla, kravskou moč jako lék, <br>
nocleh pod stromem, záplatované roucho,<br>
je vpravdě mužem čtyř směrů (spokojeným kdekoliv).</p>
<p><a class="verse-num-sc" id="verse-num-sc1062"></a>Zatímco někteří jsou velmi otráveni, když slézají skály,<br>
dědic Buddhy, s jasným pochopením a uvědoměním,<br>
nadobyčejnou silou opevněné mysli,<br>
Kassapa vystupuje na horské hřbety.</p>
<p><a class="verse-num-sc" id="verse-num-sc1063"></a>Vraceje se z almužní obchůzky,<br>
znovu vystupuje na skálu a usedá<br>
v meditačním pohroužení, neulpívaje na ničem,<br>
opustiv strach a hrůzu.</p>
<p><a class="verse-num-sc" id="verse-num-sc1064"></a>Vraceje se z almužní obchůzky,<br>
znovu vystupuje na skálu a usedá<br>
v meditačním pohroužení, neulpívaje na ničem,<br>
mezi těmi, kdo hoří, je zcela odpoután (uhašen).</p>
<p><a class="verse-num-sc" id="verse-num-sc1065"></a>Vraceje se z almužní obchůzky,<br>
znovu vystupuje na skálu a usedá<br>
v meditačním pohroužení, neulpívaje na ničem,<br>
jeho úkol je splněn, je oproštěn od zákalů.</p>
<p><a class="verse-num-sc" id="verse-num-sc1066"></a>Tyto kraje jsou potěšením mému srdci,<br>
kde stromy plazivě rozprostírají své kvetoucí věnce,<br>
kde zní troubení slonů,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1067"></a>Tyto skály s odstínem tmavomodrých oblak,<br>
pokryté jasně zářícími světluškami,<br>
kde proudí potoky, chladné a křišťálově čisté, <br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1068"></a>Jako věžovité vrcholky tmavomodrých oblak,<br>
jako velkolepé stavby jsou tyto skály,<br>
kde sladké ptačí hlasy naplňují vzduch,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1069"></a>Radostně osvěžované chladivým deštěm,<br>
zvučící voláním chocholatých ptáků,<br>
útesy, kam se uchylují zřeci,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1070"></a>Zde je dost pro mě, odhodlaného,<br>
toužícího po meditaci v odloučení.<br>
Zde je dost pro mě, rozhodnutého bhikkhua,<br>
který hledá příbytek v nejvyšším cíli.</p>
<p><a class="verse-num-sc" id="verse-num-sc1071"></a>Zde je dost pro mě, odhodlaného,<br>
toužícího po životě ve šťastné lehkosti a svobodě.<br>
Zde je dost pro mě, úsilím nadaného,<br>
rozhodnutého bhikkhua, oddaného cvičení.</p>
<p><a class="verse-num-sc" id="verse-num-sc1072"></a>Jako tmavomodré květy lnu,<br>
jako podzimní nebe s tmavomodrými oblaky,<br>
s hejny mnoha druhů ptáků,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1073"></a>Tyto skály neoplývají davy laického lidu,<br>
ale návštěvami houfů vysoké zvěře,<br>
a hejny mnoha druhů ptáků,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1074"></a>Jsou zde široké rokle, kde teče čistá voda,<br>
často navštěvované opicemi a vysokou zvěří,<br>
pokryté vlhkými mechovými koberci,<br>
tyto skalnaté výšiny těší mé srdce.</p>
<p><a class="verse-num-sc" id="verse-num-sc1075"></a>I bez muziky pěti nástrojů<br>
se mohu velmi radovat,<br>
neboť správně sjednocená mysl<br>
jasně vidí Dhammu.</p>
<p><a class="verse-num-sc" id="verse-num-sc1076-1090"></a>…</p>
<p><a class="verse-num-sc" id="verse-num-sc1091"></a>V celém poli Buddhových stoupenců,<br>
kromě samotného mocného Mistra,<br>
stojím nejpředněji v asketické praxi,<br>
nikdo se necvičí tak dalece jako já.</p>
<p><a class="verse-num-sc" id="verse-num-sc1092"></a>Mistr je mnou obsluhován,<br>
všechna Buddhova učení jsou uskutečněna,<br>
odložil jsem těžké břemeno, které jsem nesl,<br>
příčina znovuzrození již ve mně není více k nalezení.</p>
<p><a class="verse-num-sc" id="verse-num-sc1093"></a>Velký Gótama nelpí<br>
na rouchu, na jídle nebo na místě noclehu.<br>
Jako neposkvrněný lotosový květ, jenž je prostý nečistoty,<br>
nadán odříkáním, překročil tři stavy bytí.</p>
<p><a class="verse-num-sc" id="verse-num-sc1094"></a>Čtyři základy uvědomění jsou jeho krkem,<br>
velký zřec má důvěru a přesvědčení jako své ruce,<br>
nad jeho obočím se jeví dokonalá moudrost,<br>
ušlechtilý a moudrý, vždy putuje zcela odpoután.</p> 
</blockquote>
</article>
<aside id="metaarea">
<p>Český překlad sestavil <span class="author">Štěpán Chromovský</span></p>
<p>Přeloženo z anglické verze:<br>
Hellmuth Hecker, <cite class="book">Maha Kassapa, Father of the Sangha (Lives of the Disciples)</cite>, The Wheel Publication No. 345, Buddhist Publication Society, Kandy, Sri Lanka, 1987</p>
<p>(C) Přátelé Dhammy: http://dhamma.wz.cz/maha_kassapa.htm</p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>