<!DOCTYPE html>
<html>
<head>
<meta charset="utf8">
<title></title>
<meta author="Štěpán Chromovský, Bhikkhu Gavésakó">
</head>
<body>
<div id="text" lang="cs">
<section class="sutta" id="iti74">
<article>
<div class="hgroup">
<p class="division">Khuddaka Nikāya</p>
<p class="subdivision">Buddhova rčení</p>
<p>Třetí kapitola</p>
<h1>74. Syn (Potomek)</h1>
</div>
<p>... „Tyto tři syny (potomky) lze nalézt ve světě, mniši. Které tři? Syna vyššího zrození, syna souladného zrození a syna nižšího zrození.</p>
<p>A jaký je syn vyššího zrození? Zde se rodiče tohoto syna neobracejí (neuchylují) k Buddhovi ani k Dhammě ani k Sangze jako k útočišti, nezdržují se ničení života, nezdržují se braní nedarovaného, nezdržují se špatného sexuálního jednání, nezdržují se špatného mluvení, nezdržují se požívání alkoholu a opojných látek způsobujících nedbalost, jsou nectnostní (nemravní) a mají zlou povahu, nicméně jejich syn se obrací k Buddhovi, k Dhammě a k Sangze jako k útočišti, zdržuje se ničení života, zdržuje se braní nedarovaného, zdržuje se špatného sexuálního jednání, zdržuje se špatného mluvení, zdržuje se požívání alkoholu a opojných látek způsobujících nedbalost, je ctnostný a má dobrou povahu. Takový je syn vyššího zrození.</p>
<p>A jaký je syn souladného zrození? Zde se rodiče tohoto syna obracejí k Buddhovi, k Dhammě a k Sangze jako k útočišti, zdržují se ničení života, zdržují se braní nedarovaného, zdržují se špatného sexuálního jednání, zdržují se špatného mluvení, zdržují se požívání alkoholu a opojných látek způsobujících nedbalost, jsou ctnostní a mají dobrou povahu, a jejich syn se rovněž obrací k Buddhovi, k Dhammě a k Sangze jako k útočišti, zdržuje se ničení života, zdržuje se braní nedarovaného, zdržuje se špatného sexuálního jednání, zdržuje se špatného mluvení, zdržuje se požívání alkoholu a opojných látek způsobujících nedbalost, je ctnostný a má dobrou povahu. Takový je syn souladného zrození.</p>
<p>A jaký je syn nižšího zrození? Zde se rodiče tohoto syna obracejí k Buddhovi, k Dhammě a k Sangze jako k útočišti, zdržují se ničení života, zdržují se braní nedarovaného, zdržují se špatného sexuálního jednání, zdržují se špatného mluvení, zdržují se požívání alkoholu a opojných látek způsobujících nedbalost, jsou ctnostní a mají dobrou povahu, nicméně jejich syn se neobrací k Buddhovi ani k Dhammě ani k Sangze jako k útočišti, nezdržuje se ničení života, nezdržuje se braní nedarovaného, nezdržuje se špatného sexuálního jednání, nezdržuje se špatného mluvení, nezdržuje se požívání alkoholu a opojných látek způsobujících nedbalost, je nectnostný a má zlou povahu. Takový je syn nižšího zrození. To jsou ti tři synové (potomci), které lze nalézt ve světě.“ ...</p>
<blockquote class="gatha"><p>„Syna vyššího či souladného zrození si přejí moudří,<br>nikoli syna nižšího zrození, jenž je hanbou rodiny.<br>Tito synové laických stoupenců ve světě,<br>obdařeni důvěrou a ctností, štědří, oproštění od sobectví,<br>září v každém shromáždění, jako měsíc vynořivší se z mraků.“ ...</p></blockquote>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
<p>Redigoval <span class="author">Bhikkhu Gavésakó</span>.</p>
<p>(C) Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
