<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.2">
<article>
<div class="hgroup">
<p class="division">Saṁyutta Nikāya</p>
<h1>12.2 Rozbor</h1>
</div>
<p>V Sávatthí...</p>
<p>„Vyložím vám, mniši, a rozeberu závislé vznikání. Poslouchejte, dávejte dobrý pozor a já budu hovořit.“ „Ano, pane,“ odpověděli mniši.</p>
<p>Vznešený pravil: „Co je to, mniši, závislé vznikání?</p>
<p>S nevědomostí jako svou podmínkou jsou tu formace.</p>
<p>S formacemi jako svou podmínkou, vědomí.</p>
<p>S vědomím jako svou podmínkou, jméno-a-hmota.</p>
<p>Se jménem-a-hmotou jako svou podmínkou, šest základen.</p>
<p>S šesti základnami jako svou podmínkou, dotek.</p>
<p>S dotekem jako svou podmínkou, pociťování.</p>
<p>S pociťováním jako svou podmínkou, toužení.</p>
<p>S toužením jako svou podmínkou, uchopování.</p>
<p>S uchopováním jako svou podmínkou, bytí.</p>
<p>S bytím jako svou podmínkou, zrození.</p>
<p>Se zrozením jako svou podmínkou vyvstává stárnutí a smrt, trápení, naříkání, bolest, žal a zoufalství.</p>
<p>Takový je vznik celého tohoto množství strasti.</p>
<p>Co je to, mniši, stárnutí a smrt?</p>
<p>To, co je stárnutí, stáří, chatrnost, šedivění, vrásčitost, ubývání životní síly a oslabení smyslových schopností u bytostí, patřících do různých řádů bytostí: tomu se říká stárnutí.</p>
<p>To, co je odchod a mizení bytostí, patřících do různých řádů bytostí, jejich rozklad, ztráta a úmrtí, vyčerpání času, rozpad osobnostních skupin, odložení těla: tomu se říká smrt. A tak toto stárnutí a smrt se (společně) nazývají stárnutí a smrt.</p>
<p>Co je to, mniši, zrození?</p>
<p>To, co je zrození bytostí, patřících do různých řádů bytostí, jejich narození, početí a vyvstání, objevení se osobnostních skupin, nabytí (smyslových) základen: tomu se, mniši, říká zrození.</p>
<p>Co je to, mniši, bytí?</p>
<p>Jsou tyto tři (druhy) bytí: smyslné bytí (kámabhavo), hmotné bytí (rúpabhavo), nehmotné bytí (arúpabhavo). Tomu se, mniši, říká bytí.</p>
<p>Co je to, mniši uchopování?</p>
<p>Jsou tyto čtyři (druhy) uchopování: uchopování smyslnosti, uchopování názorů, uchopování pravidel a praktik (obřadů), uchopování víry v Já. Tomu se, mniši, říká uchopování.</p>
<p>Co je to, mniši, toužení?</p>
<p>Je těchto šest druhů toužení: toužení po tvarech, toužení po zvucích, toužení po vůních, toužení po chutích, toužení po dotycích, toužení po představách. Tomu se, mniši, říká toužení.</p>
<p>Co je to, mniši, pociťování?</p>
<p>Je těchto šest druhů pociťování: pocit zrozený ze zrakového doteku, pocit zrozený ze sluchového doteku, pocit zrozený z čichového doteku, pocit zrozený z chuťového doteku, pocit zrozený z tělesného doteku, pocit zrozený z mentálního doteku. Tomu se, mniši, říká pociťování.</p>
<p>Co je to, mniši, dotek?</p>
<p>Je těchto šest druhů doteku: zrakový dotek, sluchový dotek, čichový dotek, chuťový dotek, tělesný dotek, mentální dotek. Tomu se, mniši, říká dotek.</p>
<p>Co je to, mniši, šest základen?</p>
<p>Základna oka, základna ucha, základna nosu, základna jazyka, základny těla, základna mysli. Tomu se, mniši, říká šest základen.</p>
<p>Co je to, mniši, jméno-a-hmota?</p>
<p>Pociťování, vnímání, záměr (čétaná), dotek, pozornost (manasikáro): tomu se říká jméno.</p>
<p>Čtyři velké prvky (mahábhútá) a hmota odvozená ze čtyř velkých prvků: tomu se říká hmota.</p>
<p>A tak toto jméno a tato hmota se (společně) nazývají jméno-a-hmota.</p>
<p>Co je to, mniši, vědomí?</p>
<p>Je těchto šest druhů vědomí: zrakové vědomí, sluchové vědomí, čichové vědomí, chuťové vědomí, tělesné vědomí, mentální vědomí. Tomu se, mniši, říká vědomí.</p>
<p>Co jsou to, mniši, formace?</p>
<p>Jsou tyto tři formace: formace těla (kájasankháro), formace řeči (váčísankháro), formace mysli (čittasankháro). Těmto se, mniši, říká formace.</p>
<p>Co je to, mniši, nevědomost?</p>
<p>To, co je neznalost strasti, neznalost vzniku strasti, neznalost ustání strasti, neznalost cesty vedoucí k ustání strasti: tomu se, mniši, říká nevědomost.</p>
<p>A tak, mniši, s nevědomostí jako svou podmíkou jsou tu formace... Takový je vznik celého tohoto množství strasti.</p>
<p>Ale s úplným vymizením a ustáním nevědomosti ustávají formace... Takové je ustání celého tohoto množství strasti.“</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
