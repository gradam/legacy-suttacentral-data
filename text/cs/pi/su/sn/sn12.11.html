<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.11">
<article>
<div class="hgroup">
<p class="division">Saṁyutta Nikāya</p>
<h1>12.11. Výživy</h1>
</div>
<p>Tak jsem slyšel. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>„Jsou, mniši, tyto čtyři výživy udržující bytosti vstoupivší v bytí a napomáhající těm, usilujícím o bytí. Které čtyři?</p>
<p>Tělesná výživa (kabalíkáro áháro), hrubá či jemná, za druhé dotek (phasso), za třetí mentální záměr (manosaňčétaná), za čtvrté vědomí (viňňánam). To jsou, mniši, ony čtyři výživy udržující bytosti vstoupivší v bytí a napomáhající těm, usilujícím o bytí.</p>
<p>A co je, mniši, zdrojem (nidáná) těchto čtyř výživ, co je jejich původem (samudajá), kde jsou zrozeny (džátiká) a kde vznikají (pabhavá)?</p>
<p>Toužení je zdrojem těchto čtyř výživ, toužení je jejich původem, rodí se z toužení a vznikají z toužení.</p>
<p>A co je, mniši, zdrojem tohoto toužení, co je jeho původem, kde se rodí a kde vzniká?</p>
<p>Pociťování je zdrojem tohoto toužení, pociťování je jeho původem, rodí se z pociťování a vzniká z pociťování.</p>
<p>A co je, mniši, zdrojem tohoto pociťování... doteku... šesti základen... jména-a-hmoty... vědomí... formací?</p>
<p>Nevědomost je zdrojem těchto formací, nevědomost je jejich původem, rodí se z nevědomosti a vznikají z nevědomosti.</p>
<p>A tak, mniši, s nevědomostí jako svou podmínkou jsou tu formace... Takový je vznik celého tohoto množství strasti.</p>
<p>Ale s úplným vymizením a ustáním nevědomosti ustávají formace... Takové je ustání celého tohoto množství strasti.“</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
