<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.31">
<article>
<div class="hgroup">
<p class="division">Saṁyutta Nikāya</p>
<h1>12.31. Vstoupivší v bytí</h1>
</div>
<p>Jednou Vznešený prodléval v Sávatthí...</p>
<p>Tam Vznešený oslovil ctihodného Sáriputtu: „V Párájaně (Sutta-nipáta), Sáriputto, v otázce Adžitově, se říká:Ti, kteří postřehli skutečnost,</p>
<p>i ti mnozí, kteří se tu ještě cvičí (sékhá)—</p>
<p>pověz mi, pane, táži se tě,</p>
<p>jaká je jejich povaha, tobě známá?</p>
<p>Jak by měl být, Sáriputto, chápán širší smysl tohoto stručného výroku?“</p>
<p>Po těchto slovech ctihodný Sáriputta mlčel.</p>
<p>Podruhé... Potřetí oslovil Vznešený ctihodného Sáriputtu...</p>
<p>I potřetí ctihodný Sáriputta mlčel.</p>
<p>„‚Toto vstoupilo v bytí‘: vidíš to, Sáriputto? ‚Toto vstoupilo v bytí‘: vidíš to, Sáriputto?“</p>
<p>„‚Toto vstoupilo v bytí‘: to je viděno, pane, se správným porozuměním, v souladu se skutečností. Kdo vidí se správným porozuměním, v souladu se skutečností, že ‚toto vstoupilo v bytí‘, ten je na cestě k odvrácení se od toho, co vstoupilo v bytí, k jeho vymizení a ustání.</p>
<p>‚Vstupování v bytí s určitou výživou‘: to je viděno se správným porozuměním, v souladu se skutečností. Kdo vidí se správným porozuměním, v souladu se skutečností, ‚vstupování v bytí s určitou výživou‘, ten je na cestě k odvrácení se od toho, co vstupuje v bytí s určitou výživou, k jeho vymizení a ustání.</p>
<p>‚S ustáním této výživy je vstoupivší v bytí (rovněž) podrobeno ustání‘: to je viděno se správným porozuměním, v souladu se skutečností. Kdo vidí se správným porozuměním, v souladu se skutečností, že ‚s ustáním této výživy je vstoupivší v bytí (rovněž) podrobeno ustání‘, ten je na cestě k odvrácení se od toho, co je podrobeno ustání, k jeho vymizení a ustání. Takový, pane, je ‚ten, který se cvičí‘.</p>
<p>A jaký, pane, je ‚ten, který postřehl skutečnost‘?</p>
<p>‚Toto vstoupilo v bytí‘: to je viděno, pane, se správným porozuměním, v souladu se skutečností. Kdo vidí se správným porozuměním, v souladu se skutečností, že ‚toto vstoupilo v bytí‘, ten, díky odvrácení se od toho, co vstoupilo v bytí, díky jeho vymizení a ustání, je bez uchopování osvobozen.</p>
<p>‚Vstupování v bytí s určitou výživou‘: to je viděno se správným porozuměním, v souladu se skutečností. Kdo vidí se správným porozuměním, v souladu se skutečností ‚vstupování v bytí s určitou výživou‘, ten, díky odvrácení se od toho, co vstupuje v bytí s určitou výživou, díky jeho vymizení a ustání, je bez uchopování osvobozen.</p>
<p>‚S ustáním této výživy je vstoupivší v bytí (rovněž) podrobeno ustání‘: to je viděno se správným porozuměním, v souladu se skutečností. Kdo vidí se správným porozuměním, v souladu se skutečností, že ‚s ustáním této výživy je vstoupivší v bytí (rovněž) podrobeno ustání‘, ten, díky odvrácení se od toho, co je podrobeno ustání, díky jeho vymizení a ustání, je bez uchopování osvobozen. Takový, pane, je ‚ten, který postřehl skutečnost‘.</p>
<p>Vzhledem k tomu, pane, co se říká v Párájaně, v otázce Adžitově:Ti, kteří postřehli skutečnost,</p>
<p>i ti mnozí, kteří se tu ještě cvičí (sékhá)—</p>
<p>pověz mi, pane, táži se tě,</p>
<p>jaká je jejich povaha, tobě známá?</p>
<p>Takto já chápu, pane, širší smysl tohoto stručného výroku.“</p>
<p>„Dobře, Sáriputto, dobře! ... Takto by měl být, Sáriputto, chápán širší smysl tohoto stručného výroku.“</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
