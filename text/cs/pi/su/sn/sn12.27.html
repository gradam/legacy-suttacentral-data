<!DOCTYPE html>
<html>
<head>
<meta charset="utf8">
<meta author="Štěpán Chromovský, Bhikkhu Gavésakó">
<title></title>
</head>
<body>
<div id="text" lang="cs">
<section class="sutta" id="sn12.27">
<article>
<div class="hgroup">
<p class="division">Saṁyutta Nikāya</p>
<h1>12.27. Podmínka</h1>
</div>
<p>V Sávatthí...</p>
<p>„S nevědomostí jako svou podmínkou jsou tu formace... vědomí... jméno-a-hmota... šest základen... dotek... pociťování... toužení... uchopování... bytí... zrození... stárnutí a smrt. Takový je vznik celého tohoto množství strasti.</p>
<p>Co je to, mniši, stárnutí a smrt?</p>
<p>To, co je stárnutí, stáří, chatrnost, šedivění, vrásčitost, ubývání životní síly a oslabení smyslových schopností u bytostí, patřících do různých řádů bytostí: tomu se říká stárnutí.</p>
<p>To, co je odchod a mizení bytostí, patřících do různých řádů bytostí, jejich rozklad, ztráta a úmrtí, vyčerpání času, rozpad osobnostních skupin, odložení těla: tomu se říká smrt. A tak toto stárnutí a smrt se (společně) nazývají stárnutí a smrt.</p>
<p>Stárnutí a smrt vzniká se vznikem zrození, s ustáním zrození ustává stárnutí a smrt. A toto je ušlechtilá osmičlenná stezka, cesta vedoucí k ustání stárnutí a smrti: správný názor (sammá ditthi), správné rozmýšlení (sammá sankappa), správná řeč (sammá váčá), správné jednání (sammá kammanta), správné živobytí (sammá ádžíva), správné úsilí (sammá vájáma), správná bdělá pozornost (sammá sati), správné soustředění (sammá samádhi).</p>
<p>Co je to, mniši, zrození?</p>
<p>To, co je zrození bytostí, patřících do různých řádů bytostí, jejich narození, početí a vyvstání, objevení se osobnostních skupin, nabytí (smyslových) základen: tomu se, mniši, říká zrození.</p>
<p>Zrození vzniká se vznikem bytí, s ustáním bytí ustává zrození. A toto je ušlechtilá osmičlenná stezka, cesta vedoucí k ustání zrození: ...</p>
<p>Co je to, mniši, bytí?</p>
<p>Jsou tyto tři (druhy) bytí: smyslné bytí (kámabhavo), hmotné bytí (rúpabhavo), nehmotné bytí (arúpabhavo). Tomu se, mniši, říká bytí.</p>
<p>Bytí vzniká se vznikem uchopování, s ustáním uchopování ustává bytí. A toto je ušlechtilá osmičlenná stezka, cesta vedoucí k ustání bytí: ...</p>
<p>Co je to, mniši uchopování?</p>
<p>Jsou tyto čtyři (druhy) uchopování: uchopování smyslnosti, uchopování názorů, uchopování pravidel a praktik (obřadů), uchopování víry v Já. Tomu se, mniši, říká uchopování.</p>
<p>Uchopování vzniká se vznikem toužení, s ustáním toužení ustává uchopování. A toto je ušlechtilá osmičlenná stezka, cesta vedoucí k ustání uchopování: ...</p>
<p>Co je to, mniši, toužení?</p>
<p>Je těchto šest druhů toužení: toužení po tvarech, toužení po zvucích, toužení po vůních, toužení po chutích, toužení po dotycích, toužení po představách. Tomu se, mniši, říká toužení.</p>
<p>Toužení vzniká se vznikem pociťování, s ustáním pociťování ustává toužení. A toto je ušlechtilá osmičlenná stezka, cesta vedoucí k ustání toužení: ...</p>
<p>Co je to, mniši, pociťování?</p>
<p>Je těchto šest druhů pociťování: pocit zrozený ze zrakového doteku, pocit zrozený ze sluchového doteku, pocit zrozený z čichového doteku, pocit zrozený z chuťového doteku, pocit zrozený z tělesného doteku, pocit zrozený z mentálního doteku. Tomu se, mniši, říká pociťování.</p>
<p>Pociťování vzniká se vznikem doteku, s ustáním doteku ustává pociťování. A toto je ušlechtilá osmičlenná stezka, cesta vedoucí k ustání pociťování: ...</p>
<p>Co je to, mniši, dotek?</p>
<p>Je těchto šest druhů doteku: zrakový dotek, sluchový dotek, čichový dotek, chuťový dotek, tělesný dotek, mentální dotek. Tomu se, mniši, říká dotek.</p>
<p>Dotek vzniká se vznikem šesti základen, s ustáním šesti základen ustává dotek. A toto je ušlechtilá osmičlenná stezka, cesta vedoucí k ustání doteku: ...</p>
<p>Co je to, mniši, šest základen?</p>
<p>Základna oka, základna ucha, základna nosu, základna jazyka, základny těla, základna mysli. Tomu se, mniši, říká šest základen.</p>
<p>Šest základen vzniká se vznikem jména-a-hmoty, s ustáním jména-a-hmoty ustává šest základen. A toto je ušlechtilá osmičlenná stezka, cesta vedoucí k ustání šesti základen: ...</p>
<p>Co je to, mniši, jméno-a-hmota?</p>
<p>Pociťování, vnímání, záměr (čétaná), dotek, pozornost (manasikáro): tomu se říká jméno.</p>
<p>Čtyři velké prvky (mahábhútá) a hmota odvozená ze čtyř velkých prvků: tomu se říká hmota.</p>
<p>A tak toto jméno a tato hmota se (společně) nazývají jméno-a-hmota.</p>
<p>Jméno-a-hmota vzniká se vznikem vědomí, s ustáním vědomí ustává jméno-a-hmota. A toto je ušlechtilá osmičlenná stezka, cesta vedoucí k ustání jména-a-hmoty: ...</p>
<p>Co je to, mniši, vědomí?</p>
<p>Je těchto šest druhů vědomí: zrakové vědomí, sluchové vědomí, čichové vědomí, chuťové vědomí, tělesné vědomí, mentální vědomí. Tomu se, mniši, říká vědomí.</p>
<p>Vědomí vzniká se vznikem formací, s ustáním formací ustává vědomí. A toto je ušlechtilá osmičlenná stezka, cesta vedoucí k ustání vědomí: ...</p>
<p>Co jsou to, mniši, formace?</p>
<p>Jsou tyto tři formace: formace těla (kájasankháro), formace řeči (váčísankháro), formace mysli (čittasankháro). Těmto se, mniši, říká formace.</p>
<p>Formace vznikají se vznikem nevědomosti, s ustáním nevědomosti ustávají formace. A toto je ušlechtilá osmičlenná stezka, cesta vedoucí k ustání formací: ...</p>
<p>Když, mniši, ušlechtilý žák takto zná podmínku, takto zná vznik podmínky, takto zná ustání podmínky, takto zná cestu vedoucí k ustání podmínky: takový se nazývá ‚ušlechtilý žák obdařený (správným) názorem, obdařený viděním, dospěvší k této dobré Dhammě, vidoucí tuto dobrou Dhammu, obdařený poznáním cvičícího se, obdařený věděním cvičícího se, vstoupivší do proudu Dhammy, ušlechtilý, vybavený pronikavým porozuměním, stojící přímo u bran bezsmrtnosti‘.“</p>
</article>
<aside id="metaarea">
<p>Překlad <span class="author">Bhikkhu Gavésakó</span>, úprava a editace <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: <a href="http://dhammadesana.wz.cz/" target="_blanc">http://dhammadesana.wz.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>
