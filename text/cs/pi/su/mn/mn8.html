<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn8">
<article>
<div class="hgroup">
<p class="division">Sbírka středně dlouhých rozprav</p>
<h1>8. Očišťování</h1>
</div>
<h2>Úvod—opuštění a zavržení špatných názorů skrze správné porozumění</h2>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tehdy ctihodný Mahá Čunda k večeru opustil svou samotu a vydal se k místu, kde se zdržoval Vznešený. Když tam dorazil, pozdravil ho a usedl stranou, načež Vznešeného oslovil:</p>
<p>„Pane, ve světě vyvstávají různé názory spjaté buď s učením [teorií] o já (attaváda-patisamjuttá), nebo spjaté s učením [teorií] o světě (lokaváda-patisamjuttá).</p>
<p>Dochází u mnicha k opuštění a zavržení těchto názorů, když zaměřuje svou pozornost pouze na [jejich] počátek?“</p>
<p>„Čundo, co se týče oněch různých názorů, jež vyvstávají ve světě, spjatých buď s učením o já, nebo s učením o světě: pokud to, kde tyto názory vyvstávají, u čeho prodlévají a kde se vyskytují, je viděno se správným porozuměním [moudrostí], v souladu se skutečností, jako: ‚to není moje, to nejsem já, to není mé já,‘ pak dochází k opuštění a zavržení těchto názorů.</p>
<h2>Osm meditačních stavů</h2>
<p>Je možné, Čundo, že nějaký mnich:</p>
<p>(1) Odloučen od smyslných požitků, odloučen od neprospěšných stavů, vstoupí a prodlévá v prvním pohroužení (pathama džhána), jež je doprovázeno myšlením a rozvažováním a je naplněno nadšením a blahem zrozeným z odloučení.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní (ditthadhamma-sukha-vihárá).‘</p>
<p>(2) S utišením myšlení a rozvažování vstoupí a prodlévá v druhém pohroužení (dutija džhána), v němž je mysl sjednocena, ve vnitřním uspokojení, bez myšlení a rozvažování, naplněna nadšením a blahem zrozeným ze soustředění.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(3) S vymizením nadšení prodlévá vyrovnaně, s uvědoměním a jasným chápáním, zakoušeje stav tělesného blaha, o němž ušlechtilí prohlašují: ‚Ten, kdo je vyrovnaný (upekkhako) a uvědomělý (satimá) prodlévá blaženě (sukhavihárí).‘ Takto vstoupí a prodlévá ve třetím pohroužení (tatija džhána).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(4) S opuštěním blaženosti i strasti, s ukončením dřívější radosti a žalu, vstoupí a prodlévá ve čtvrtém pohroužení (čatuttha džhána), jež není ani strastné ani blažené, které je očištěnou vyrovnaností a uvědoměním.</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚šťastná prodlévání zde a nyní.‘</p>
<p>(5) S úplným překonáním vnímání hmoty [tělesnosti], s ukončením vnímání odporu, s nevěnováním pozornosti vnímání rozmanitosti, s myšlenkou: ‚Nekonečný prostor,‘ vstoupí a prodlévá v oblasti nekonečného prostoru (ákásánaňčájatanam).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání (santá vihárá).‘</p>
<p>(6) S úplným překonáním oblasti nekonečného prostoru, s myšlenkou: ‚Nekonečné vědomí,‘ vstoupí a prodlévá v oblasti nekonečného vědomí (viňňánaňčájatanam).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<p>(7) S úplným překonáním oblasti nekonečného vědomí, s myšlenkou: ‚Nic zde není,‘ vstoupí a prodlévá v oblasti nicoty (ákiňčaňňájatanam).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<p>(8) S úplným překonáním oblasti nicoty, vstoupí a prodlévá v oblasti ani-vnímání-ani-nevnímání (névasaňňánásaňňájatanam).</p>
<p>Myslí si: „Prodlévám v očišťování.“ Těmto stavům se však v ušlechtilé disciplíně neříká ‚očišťování.‘ V ušlechtilé disciplíně se jim říká ‚klidná prodlévání.‘</p>
<h2>1. Očišťování</h2>
<p>Zde [takto] byste však, Čundo, měli provádět očišťování (sallékho karaníjo):</p>
<p>(1) ‚Jiní budou krutí [násilní] (vihimsaká), my nebudeme krutí [násilní] (avihimsaká).‘</p>
<p>(2) ‚Jiní budou zabíjet živé bytosti (pánátipátí), my se budeme zdržovat zabíjení živých bytostí (pánátipátá pativiratá).‘</p>
<p>(3) ‚Jiní budou brát, co jim není dáváno (adinnádájí), my se budeme zdržovat braní toho, co nám není dáváno (adinnádáná pativiratá).‘</p>
<p>(4) ‚Jiní budou vést nečistý [nesvatý] (abrahmačárí) život, my povedeme čistý [svatý] život (brahmačárí).‘</p>
<p>(5) ‚Jiní budou lhát (musávádí), my se budeme zdržovat lhaní (musávádá pativiratá).‘</p>
<p>(6) ‚Jiní budou mluvit zlomyslně (pisunaváčá), my se budeme zdržovat zlomyslné mluvy (pisunája váčája pativiratá).‘</p>
<p>(7) ‚Jiní budou mluvit hrubě (pharusaváčá), my se budeme zdržovat hrubé mluvy (pharusája váčája pativiratá).‘</p>
<p>(8) ‚Jiní budou mluvit marnivě (samphappalápí), my se budeme zdržovat marnivé mluvy (samphappalápá pativiratá).‘</p>
<p>(9) ‚Jiní budou žádostiví (abhidždžhálú), my nebudeme žádostiví (anabhidždžhálú).‘</p>
<p>(10) ‚Jiní budou mít zlovolnou mysl (bjápannačittá), my nebudeme mít zlovolnou mysl (abjápannačittá).‘</p>
<p>(11) ‚Jiní budou mít špatný názor (miččhá-ditthí), my budeme mít správný názor (sammá-ditthí).‘</p>
<p>(12) ‚Jiní budou mít špatné rozmýšlení (miččhá-sankappá), my budeme mít správné rozmýšlení (sammá-sankappá).‘</p>
<p>(13) ‚Jiní budou mít špatnou řeč (miččhá-váčá), my budeme mít správnou řeč (sammá-váčá).‘</p>
<p>(14) ‚Jiní budou mít špatné jednání (miččhá-kammantá), my budeme mít správné jednání (sammá-kammantá).‘</p>
<p>(15) ‚Jiní budou mít špatné živobytí (miččhá-ádžívá), my budeme mít správné živobytí (sammá-ádžívá).‘</p>
<p>(16) ‚Jiní budou mít špatné úsilí (miččhá-vájámá), my budeme mít správné úsilí (sammá-vájámá).‘</p>
<p>(17) ‚Jiní budou mít špatné uvědomění (miččhá-satí), my budeme mít správné uvědomění (sammá-satí).‘</p>
<p>(18) ‚Jiní budou mít špatné soustředění (miččhá-samádhí), my budeme mít správné soustředění (sammá-samádhí).‘</p>
<p>(19) ‚Jiní budou mít špatné poznání (miččhá-ňání), my budeme mít správné poznání (sammá-ňání).‘</p>
<p>(20) ‚Jiní budou mít špatné osvobození (miččhá-vimuttí), my budeme mít správné osvobození (sammá-vimuttí).‘</p>
<p>(21) ‚Jiní budou přemoženi leností a malátností (thína-middha-parijutthitá), my budeme prosti lenosti a malátnosti (vigáta-thína-middhá).‘</p>
<p>(22) ‚Jiní budou rozrušení (uddhatá), my nebudeme rozrušení (anuddhatá).‘</p>
<p>(23) ‚Jiní budou pochybovat (vičikiččhí), my překonáme pochybnosti (tinna-vičikiččhá).‘</p>
<p>(24) ‚Jiní budou hněviví (kodhaná), my nebudeme hněviví (akkodhaná).‘</p>
<p>(25) ‚Jiní budou nepřátelští (upanáhí), my nebudeme nepřátelští (anupanáhí).‘</p>
<p>(26) ‚Jiní budou pohrdaví (makkhí), my nebudeme pohrdaví (amakkhí).‘</p>
<p>(27) ‚Jiní budou panovační (palásí), my nebudeme panovační (apalásí).‘</p>
<p>(28) ‚Jiní budou závistiví (issukí), my nebudeme závistiví (anissukí).‘</p>
<p>(29) ‚Jiní budou sobečtí (maččharí), my nebudeme sobečtí (amaččharí).‘</p>
<p>(30) ‚Jiní budou klamaví (sathá), my nebudeme klamaví (asathá).‘</p>
<p>(31) ‚Jiní budou pokrytečtí (májáví), my nebudeme pokrytečtí (amájáví).‘</p>
<p>(32) ‚Jiní budou umínění (thaddhá), my nebudeme umínění (atthaddhá).‘</p>
<p>(33) ‚Jiní budou arogantní (atimání), my nebudeme arogantní (anatimání).‘</p>
<p>(34) ‚Jiní budou nepřístupní (dubbačá), my budeme přístupní (suvačá).‘</p>
<p>(35) ‚Jiní budou mít špatné přátele (pápamittá), my budeme mít dobré přátele (kaljánamittá).‘</p>
<p>(36) ‚Jiní budou nedbalí (pamattá), my budeme dbalí (appamattá).‘</p>
<p>(37) ‚Jiní budou bez důvěry (assaddhá), my budeme mít důvěru (saddhá).‘</p>
<p>(38) ‚Jiní budou bez studu (ze špatného konání) (ahiriká), my budeme mít stud (ze špatného konání) (hirimaná).‘</p>
<p>(39) ‚Jiní budou bez obav (ze špatného konání) (anottápí), my budeme mít obavy (ze špatného konání) (ottápí).‘</p>
<p>(40) ‚Jiní budou neučení (appassutá), my budeme dobře poučení (bahussutá).‘</p>
<p>(41) ‚Jiní budou líní (kusítá), my budeme energičtí (áraddhavírijá).‘</p>
<p>(42) ‚Jiní budou postrádat uvědomění (mutthassatí), my budeme mít upevněné uvědomění (upatthitassatí).‘</p>
<p>(43) ‚Jiní budou hloupí (duppaňňá), my budeme mít moudrost (porozumění) (paňňásampanná).‘</p>
<p>(44) ‚Jiní budou lpět na svých názorech (sanditthiparámásí), budou se jich pevně držet (ádhánaggáhí) a těžce se jich vzdávat (duppatinissaggí), my nebudeme lpět na svých názorech (asanditthiparámásí), nebudeme se jich pevně držet (anádhánaggáhí) a budeme se jich lehce vzdávat (suppatinissaggí).‘</p>
<p>Takto byste měli provádět očišťování .</p>
<h2>2. Zaměření mysli</h2>
<p>Říkám, Čundo, že zaměření mysli k prospěšným stavům je velmi užitečné, nemluvě o tělesném a slovním konání, jež tomu odpovídá, proto :</p>
<p>(1) ‚Jiní budou krutí [násilní], my nebudeme krutí [násilní].‘ …</p>
<p>(44) ‚Jiní budou lpět na svých názorech, budou se jich pevně držet a těžce se jich vzdávat, my nebudeme lpět na svých názorech, nebudeme se jich pevně držet a budeme se jich lehce vzdávat.‘</p>
<p>Takto byste měli zaměřit mysl.</p>
<h2>3. Vyhnutí se</h2>
<p>Jako kdyby tu, Čundo, byla nerovná stezka a dalo by se jí vyhnout po jiné, rovné stezce, či jako by tu byl nerovný brod a dalo by se mu vyhnout po jiném, rovném brodu, právě tak:</p>
<p>(1) ‚Kdo je krutý [násilný], může se tomu vyhnout tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může se tomu vyhnout tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné se vyhnout [neprospěšným stavům].</p>
<h2>4. Povznešení</h2>
<p>Čundo, jako všechny neprospěšné stavy vedou dolů a všechny prospěšné stavy vedou vzhůru, právě tak:</p>
<p>(1) ‚Kdo je krutý [násilný], může se povznést tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může se povznést tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné se povznést [nad neprospěšné stavy].</p>
<h2>5. Úplné odpoutání</h2>
<p>Čundo, že by někdo, kdo sám vězí v bahně, mohl vytáhnout ven jiného, který rovněž vězí v bahně, to není možné. Ale že by někdo, kdo sám nevězí v bahně, mohl vytáhnout ven jiného, který vězí v bahně, to je možné.</p>
<p>Čundo, že by někdo, kdo sám není zkrocen, ukázněn a úplně odpoután, mohl [pomoci] zkrotit, ukáznit a úplně odpoutat jiného, to není možné. Ale že by někdo, kdo je sám zkrocen, ukázněn a úplně odpoután, mohl [pomoci] zkrotit, ukáznit a úplně odpoutat jiného, to je možné. Právě tak:</p>
<p>(1) ‚Kdo je krutý [násilný], může dospět k úplnému odpoutání (parinibbánája) tak, že nebude krutý [násilný].‘ …</p>
<p>(44) ‚Kdo lpí na svých názorech, pevně se jich drží a těžce se jich vzdává, může dospět k úplnému odpoutání tak, že nebude lpět na svých názorech, nebude se jich pevně držet a bude se jich lehce vzdávat.‘</p>
<p>Takto je možné dospět k úplnému odpoutání.</p>
<h2>Závěr</h2>
<p>Vyložil jsem vám, Čundo, způsob očišťování (sallékha-parijája), způsob zaměření mysli (čittuppáda-parijája), způsob vyhnutí se (parikkamana-parijája), způsob povznešení (uparibhága-parijája) a způsob úplného odpoutání (parinibbána-parijája). Co by měl, Čundo, ze soucitu ke svým žákům vykonat učitel, jemuž jde o jejich prospěch, to jsem ze soucitu k vám vykonal.</p>
<p>Zde jsou kořeny stromů (rukkha-múláni) a prázdná místa (suňňágáráni). Prodlévejte v meditačním pohroužení (džhájatha), Čundo, nebuďte nedbalí, abyste později nelitovali. To je naše ponaučení pro vás.“</p>
<p>Tak pravil Vznešený. Spokojený ctihodný Mahá Čunda se zaradoval ze slov Vznešeného.</p>
</article>
<aside id="metaarea">
<p>Překlad <span class="author">bhikkhu Gavésakó</span>, úprava a editace<span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
