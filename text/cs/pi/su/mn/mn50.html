<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn50">
<article>
<div class="hgroup">
<p class="division">Sbírka středně dlouhých rozprav</p>
<h1>50. Pokárání Máry</h1>
</div>
<p><span class="evam">Tak jsem slyšel</span>. Jednou ctihodný Mahá Moggallána prodléval v kraji Bhagga, v místě Sumsumáragira, v háji Bhesakalá, Gazelím parku. Tehdy ctihodný Mahá Moggallána chodil sem a tam (meditoval v chůzi) na otevřeném prostranství. Tehdy Zlý Mára vniknul do břicha ctihodného Mahá Moggallány a vstoupil do jeho střev. Pak si ctihodný Mahá Moggallána pomyslel: „Proč jsou má střeva tak těžká? Jakoby byla plná fazolí.“ Pak ctihodný Mahá Moggallána ukončil (meditaci v) chůzi a odebral se do svého příbytku, kde usedl na připravené místo. Když usedl, zaměřil na sebe pronikavou pozornost a uviděl Zlého Máru, který mu vniknul do břicha a vstoupil do jeho střev.</p>
<p>Když uviděl zlého Máru, řekl: „Odejdi, Zlý, odejdi, Zlý! Neobtěžuj Tathágatu, neobtěžuj Tathágatova žáka, nebo to povede na dlouhou dobu k tvému neprospěchu a strasti.“ Pak si Zlý Mára pomyslel: „Tento asketa mě nezná a nevidí, když říká: ‚Odejdi, Zlý, odejdi, Zlý! Neobtěžuj Tathágatu, neobtěžuj Tathágatova žáka, nebo to povede na dlouhou dobu k tvému neprospěchu a strasti.‘ Ani jeho učitel by mě nepoznal tak rychle, jak by mě mohl poznat tento žák?“ Pak ctihodný Mahá Moggallána řekl Zlému Márovi: „Přesto tě znám, Zlý, nemysli si: ‚Nezná mě.‘ Ty jsi Mára, Zlý, a pomyslel sis: ‚Tento asketa mě nezná a nevidí, když říká: ‚Odejdi, Zlý, odejdi, Zlý! Neobtěžuj Tathágatu, neobtěžuj Tathágatova žáka, nebo to povede na dlouhou dobu k tvému neprospěchu a strasti.’ Ani jeho učitel by mě nepoznal tak rychle, jak by mě mohl poznat tento žák?‘“ Pak si Zlý Mára pomyslel: „Poznal a uviděl mě tento asketa, když říká: ‚Odejdi, Zlý, odejdi, Zlý! Neobtěžuj Tathágatu, neobtěžuj Tathágatova žáka, nebo to povede na dlouhou dobu k tvému neprospěchu a strasti.‘“ Pak Zlý Mára vystoupil ústy ctihodného Mahá Moggallány a postavil se u prahu dveří.</p>
<p>Když ctihodný Mahá Moggallána uviděl Zlého Máru jak stojí u prahu dveří, oslovil ho: „I zde tě vidím, Zlý, nemysli si: ‚Nevidí mě.‘ Stojíš u prahu dveří. V minulosti, Zlý, jsem byl Mára jménem Dúsí, měl jsem sestru jménem Kálí. Ty jsi její syn a tedy můj synovec. Tehdy, Zlý, se ve světě objevil Vznešený Kakusandha, zasloužilý, dokonale probuzený. Vznešený Kakusandha měl dvojici předních nejlepších žáků jménem Vidhura a Saňdžíva. Mezi všemi žáky Vznešeného Kakusandhy nebyl nikdo, kdo by se vyrovnal ctihodnému Vidhurovi ve výkladu Dhammy. Tímto způsobem, Zlý, vzniklo pojmenování ctihodného Vidhury Vidhurou.</p>
<p>Ctihodný Saňdžíva zase, poté co odešel do lesa, ke kořeni stromu nebo do prázdného příbytku, bez potíží dosahoval stavu ustání vnímání a pociťování. Stalo se tehdy v minulosti, Zlý, že ctihodný Saňdžíva usedl jednou u kořene nějakého stromu a vstoupil do stavu ustání vnímání a pociťování. Nějací honáci, pastýři a oráči, kteří šli kolem, uviděli ctihodného Saňdžívu jak sedí u kořene toho stromu ve stavu ustání vnímání a pociťování. Když ho tak viděli, pomysleli si: ‚Je to vskutku nádherné a zázračné! Tento asketa zemřel vsedě! Nyní ho spalme.‘ Pak ti honáci, pastýři a oráči sesbírali trávu, větve a kravský trus, nahromadili je kolem těla ctihodného Saňdžívy, zapálili hranici a odešli. Potom, Zlý, když skončila noc, ctihodný Saňdžíva se vynořil ze stavu ustání vnímání a pociťování, vytřepal své roucho, s rozedněním se oblékl, vzal svou almužní mísu a svrchní roucho a odešel do vesnice pro almužnu. Když honáci, pastýři a oráči, kteří šli kolem, uviděli ctihodného Saňdžívu jak kráčí pro almužnu, pomysleli si: ‚Je to vskutku nádherné a zázračné! Tento asketa, který zemřel vsedě, znovu ožil!‘ Tímto způsobem, Zlý, vzniklo pojmenování ctihodného Saňdžívy Saňdžívou.</p>
<p>Tehdy, Zlý, si Mára Dúsí pomyslel: „Neznám příchod ani odchod těchto ctnostných mnichů s dobrým charakterem. Co kdybych se zmocnil nějakých bráhmanských hospodářů: ‚Jděte a tyto ctnostné mnichy s dobrým charakterem uražte, pomluvte, podrážděte a roztrpčete. Když je urazíte, pomluvíte, podráždíte a roztrpčíte, někteří změní stav své mysli, takže Mára Dúsí do ní bude moci získat přístup.‘“ Potom, Zlý, se Mára Dúsí zmocnil těch bráhmanských hospodářů: „Jděte a tyto ctnostné mnichy s dobrým charakterem uražte, pomluvte, podrážděte a roztrpčete. Když je urazíte, pomluvíte, podráždíte a roztrpčíte, někteří změní stav své mysli, takže Mára Dúsí do ní bude moci získat přístup.¨</p>
<p>Tehdy, Zlý, ti bráhmanští hospodáři, kterých se zmocnil Mára Dúsí, tyto ctnostné mnichy s dobrým charakterem urazili, pomluvili, podráždili a roztrpčili: „Tihle holohlaví asketové, snědí špinaví potomci Bandhupádá tvrdí: ‚My meditujeme, my meditujeme.‘ A se svěšenými rameny, sklopenou tváří, ochablí a strnulí meditují, vymeditují, zameditují a promeditují. Tak jako medituje, vymedituje, zamedituje a promedituje sova na větvi, když čeká na myš. Nebo jako šakal na břehu řeky, když čeká na rybu… Nebo jako kočka u zárubně dveří, u popelnice či u kanálu, když čeká na myš… Nebo jako vyložený osel, když stojí u zárubně dveří… Stejně tak tihle holohlaví asketové, snědí špinaví potomci Bandhupádá tvrdí: ‚My meditujeme, my meditujeme.‘…“ Tehdy, Zlý, mnoho z těchto lidí, po rozpadu těla, po smrti, znovu vyvstalo v bědném stavu, v strastném místě, v záhubě, v pekle.</p>
<p>Tehdy Vznešený Kakusandha, zasloužilý a dokonale probuzený, oslovil mnichy: „Mniši, Mára Dúsí se zmocnil bráhmanských hospodářů: ‚Jděte a tyto ctnostné mnichy s dobrým charakterem uražte, pomluvte, podrážděte a roztrpčete. Když je urazíte, pomluvíte, podráždíte a roztrpčíte, někteří změní stav své mysli, takže Mára Dúsí do ní bude moci získat přístup.‘ Proto, mniši, nyní jděte a prodlévejte s myslí naplněnou laskavostí, pronikejte s ní jednu světovou stranu, stejně tak druhou, třetí, čtvrtou, směrem nahoru, dolu, napříč a všude, ke všem jako k sobě, pronikejte celý svět myslí naplněnou laskavostí, myslí rozšířenou, zmohutnělou, neomezenou, prostou zášti a zlovůle. Prodlévejte s myslí naplněnou soucitem … Prodlévejte s myslí naplněnou blahovůlí… Prodlévejte s myslí naplněnou vyrovnaností, pronikejte s ní jednu světovou stranu, stejně tak druhou, třetí, čtvrtou, směrem nahoru, dolu, napříč a všude, ke všem jako k sobě, pronikejte celý svět myslí naplněnou vyrovnaností, myslí rozšířenou, zmohutnělou, neomezenou, prostou zášti a zlovůle.¨</p>
<p>Tehdy, Zlý, ti mniši, poučení a navedení Vznešeným Kakusandhou, zasloužilým a dokonale probuzeným, odešli do lesa, ke kořeni stromu nebo do prázdného příbytku, prodlévali s myslí naplněnou laskavostí a pronikali s ní jednu světovou stranu, stejně tak druhou, třetí, čtvrtou, směrem nahoru, dolu, napříč a všude, ke všem jako k sobě, pronikali celý svět myslí naplněnou laskavostí, myslí rozšířenou, zmohutnělou, neomezenou, prostou zášti a zlovůle. Prodlévali s myslí naplněnou soucitem … Prodlévali s myslí naplněnou blahovůlí… Prodlévali s myslí naplněnou vyrovnaností a pronikali s ní jednu světovou stranu, stejně tak druhou, třetí, čtvrtou, směrem nahoru, dolu, napříč a všude, ke všem jako k sobě, pronikali celý svět myslí naplněnou vyrovnaností, myslí rozšířenou, zmohutnělou, neomezenou, prostou zášti a zlovůle.</p>
<p>Tehdy, Zlý, si Mára Dúsí pomyslel: „Přestože tak činím, stále neznám příchod ani odchod těchto ctnostných mnichů s dobrým charakterem. Co kdybych se zmocnil nějakých bráhmanských hospodářů: ‚Jděte a tyto ctnostné mnichy s dobrým charakterem poctěte, vzdejte jim úctu, pokloňte se jim a respektujte je. Když je poctíte, vzdáte jim úctu, pokloníte se jim a budete je respektovat, někteří změní stav své mysli, takže Mára Dúsí do ní bude moci získat přístup.‘“ Potom, Zlý, se Mára Dúsí zmocnil těch bráhmanských hospodářů: ‚Jděte a tyto ctnostné mnichy s dobrým charakterem poctěte, vzdejte jim úctu, pokloňte se jim a respektujte je. Když je poctíte, vzdáte jim úctu, pokloníte se jim a budete je respektovat, někteří změní stav své mysli, takže Mára Dúsí do ní bude moci získat přístup.‘</p>
<p>Tehdy, Zlý, ti bráhmanští hospodáři, kterých se zmocnil Mára Dúsí, tyto ctnostné mnichy s dobrým charakterem poctili, vzdali jim úctu, poklonili se jim a respektovali je. Tehdy, Zlý, mnoho z těchto lidí, po rozpadu těla, po smrti, znovu vyvstalo v šťastném místě, v nebeském (vyšším) světě.</p>
<p>Tehdy Vznešený Kakusandha, zasloužilý a dokonale probuzený, oslovil mnichy: „Mniši, Mára Dúsí se zmocnil bráhmanských hospodářů: ‚Jděte a tyto ctnostné mnichy s dobrým charakterem poctěte, vzdejte jim úctu, pokloňte se jim a respektujte je. Když je poctíte, vzdáte jim úctu, pokloníte se jim a budete je respektovat, někteří změní stav své mysli, takže Mára Dúsí do ní bude moci získat přístup.‘ Proto, mniši, nyní jděte a nazírejte nečistoty těla, vnímejte odpudivost tělesné výživy, vnímejte nezaujatost (nelibost) vůči celému světu, nazírejte nestálost všech formací.¨</p>
<p>Tehdy, Zlý, ti mniši, poučení a navedení Vznešeným Kakusandhou, zasloužilým a dokonale probuzeným, odešli do lesa, ke kořeni stromu nebo do prázdného příbytku a nazírali nečistoty těla, vnímali odpudivost tělesné výživy, vnímali nezaujatost (nelibost) vůči celému světu, nazírali nestálost všech formací.</p>
<p>Tehdy, Zlý, se Vznešený Kakusandha, zasloužilý a dokonale probuzený, s rozedněním oblékl, vzal svou almužní mísu a svrchní roucho a spolu se ctihodným Vidhurou, který ho doprovázel, odešel do vesnice pro almužnu. Tehdy, Zlý, se Mára Dúsí zmocnil nějakého mladého chlapce, vzal ostrý kámen a udeřil s ním ctihodného Vidhuru do hlavy až mu ji rozbil. Ctihodný Vidhura pak s rozbitou hlavou, z níž vytékala krev, následoval krok za krokem Vznešeného Kakusandhu, zasloužilého a dokonale probuzeného. Vznešený Kakusandha se pak rozhlédl mocným pohledem (spatřil ho a poznamenal): „Tento Mára Dúsí vskutku nezná meze (hranice)“ A pod vlivem toho pohledu, Zlý, Mára Dúsí zmizel pryč z toho místa a znovu vyvstal ve Velkém pekle.</p>
<p>Takové jsou, Zlý, tři pojmenování Velkého pekla: Je to peklo šesti oblastí smyslového doteku, je to peklo nabodnutí na kůl, je to individuálně (na vlastní kůži) zakoušené peklo. A tam, Zlý, ke mně přistoupili strážci pekla a takto mně oslovili: „Pokaždé, pane, když kůl (kopí) probodne tvé srdce, budeš vědět: ‚Právě to je tisíc let, co jsem trýzněn v pekle.‘“ Po mnoho let, Zlý, po mnoho století, po mnoho tisíciletí jsem byl trýzněn v tomto Velkém pekle. Deset tisíc let jsem do krajností tohoto Velkého pekla zakoušel pocity jevící se jako trýzeň. Mé tělo mělo tvar lidského těla, moje hlava měla tvar rybí hlavy.</p>
<blockquote class="gatha">
<p>jaké Je peklo, kde byl trýzněn Dúsí,<br>
když napadl žáka Vidhuru a bráhmana Kakusandhu?<br>
Jako sto železných kopí, každé samostatně zakoušené,<br>
takové je peklo, kde byl trýzněn Dúsí,<br>
když napadl žáka Vidhuru a bráhmana Kakusandhu.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Madždžhe sarassa titthanti vimáná kappatthájino<br>
Uprostřed oceánu stojí paláce přetrvávající věky,<br>
v nádherných barvách safírů, oslnivě zářící,<br>
kde tančí víly duhových barev.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Mnich, který podnícen Probuzeným, před zraky shromáždění,<br>
rozechvěl palcem své nohy Palác Migárovy matky.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Kdo palcem své nohy rozechvěl (nebeský) Palác vítězství,<br>
když svojí magickou silou podnítil božstva.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Kdo v (nebeském) Paláci vítězství položil Sakkovi otázku:<br>
‚Zdali, králi bohů, znáš osvobození skrze odstranění toužení?‘<br>
Načež Sakka správně odpověděl na položenou otázku.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Kdo v (nebeské) žářivé hale Sudhamma položil Brahmovi otázku:<br>
‚Máš, Příteli, stále ten (nesprávný) názor, který jsi měl dříve<br>
nebo již vidíš záři Brahmova světa jako překonatelnou (dočasnou)?‘<br>
Nacož Brahma postupně správně odpověděl:<br>
‚Nemám již, pane, ten (nesprávný) názor, který jsem měl dříve,<br>
vidím již záři Brahmova světa jako překonatelnou,<br>
napřímil jsem to, co bylo pokřivené—že jsem stálý a věčný.‘<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Kdo dosáhl vrcholku velké hory Méru, skrze osvobození,<br>
kdo navštívil Pubbavidéhu a všechny oblasti, kde žijí lidé.<br>
To přímo poznal mnich, který je žákem Probuzeného.<br>
Napadením takového mnicha, Temný, dojdeš strasti.<br>
Oheň nemá úmysl: ‚Spálím pošetilce.‘<br>
Je to pošetilec, který napadením planoucího ohně spálí sám sebe.<br>
A stejné je to s tebou, Máro, napadením Tathágaty<br>
spálíš pouze sám sebe, jako pošetilec dotýkající se ohně.<br>
Napadení Tathágaty, Máro, přináší neprospěch.<br>
Myslíš si snad, Zlý: ‚Mé zlo nedozraje.‘?<br>
Tímto konáním hromadíš dlouhotrvající zlo, Ukončiteli.<br>
Straň se Probuzeného, Máro, nehraj si s mnichy.¨<br>
Tak pokáral Máru tento mnich v háji Bhesakalá,<br>
načež ten sklíčený duch v tu chvíli na místě zmizel.</p>
</blockquote>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
