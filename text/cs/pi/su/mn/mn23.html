<!DOCTYPE html>
<html>
<head>
<title></title>
</head>
<body>
<div id="text" lang="cs">
<section class="sutta" id="mn23">
<article>
<div class="hgroup">
<p class="division">Sbírka středně dlouhých rozprav</p>
<h1>23 Mraveniště</h1>
</div>
<h2>Úvod—Otázka bohyně</h2>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě.</p>
<p>Tehdy ctihodný Kumára Kassapa prodléval v Háji slepců. Tehdy, když noc již značně pokročila, jistá dévatá [bohyně], jejíž velká krása ozářila celý Háj slepců, přistoupila k ctihodnému Kumára Kassapovi a postavila se stranou, načež ho takto oslovila:</p>
<p>„Mnichu, mnichu, toto mraveniště v noci kouří a ve dne plane.</p>
<p>Bráhman řekl: ‚Vezmi motyku a kopej, moudrý člověče.‘ Moudrý člověk vezme motyku a kope, načež uvidí závoru: ‚závora, pane.‘</p>
<p>Bráhman řekl: ‚Odstraň závoru, vezmi motyku a kopej, moudrý člověče.‘ Moudrý člověk vezme motyku a kope, načež uvidí ropuchu: ‚ropucha, pane.‘</p>
<p>Bráhman řekl: ‚Odstraň ropuchu, vezmi motyku a kopej, moudrý člověče.‘ Moudrý člověk vezme motyku a kope, načež uvidí vidli [rozdvojku]: ‚vidle, pane.‘</p>
<p>Bráhman řekl: ‚Odstraň vidli, vezmi motyku a kopej, moudrý člověče.‘ Moudrý člověk vezme motyku a kope, načež uvidí síto: ‚síto, pane.‘</p>
<p>Bráhman řekl: ‚Odstraň síto, vezmi motyku a kopej, moudrý člověče.‘ Moudrý člověk vezme motyku a kope, načež uvidí želvu: ‚želva, pane.‘</p>
<p>Bráhman řekl: ‚Odstraň želvu, vezmi motyku a kopej, moudrý člověče.‘ Moudrý člověk vezme motyku a kope, načež uvidí sekeru a špalek [popraviště]: ‚sekera a špalek, pane.‘</p>
<p>Bráhman řekl: ‚Odstraň sekeru a špalek, vezmi motyku a kopej, moudrý člověče.‘ Moudrý člověk vezme motyku a kope, načež uvidí maso a šlachy: ‚maso a šlachy, pane.‘</p>
<p>Bráhman řekl: ‚Odstraň maso a šlachy, vezmi motyku a kopej, moudrý člověče.‘ Moudrý člověk vezme motyku a kope, načež uvidí Nágu [Velkého tvora]: ‚Nága, pane.‘</p>
<p>Bráhman řekl: ‚Zadrž, neubližuj Nágovi, vzdej úctu Nágovi!‘</p>
<p>Nyní, mnichu, jdi za Vznešeným a polož mu tuto otázku. Co ti Vznešený odpoví, to si dobře zapamatuj. V tomto světě s jeho bohy, Máry a Brahmy, s jeho pokolením asketů a bráhmanů, bohů a lidí, nevidím nikoho, kdo my mohl uspokojit mysl odpovědí na tuto otázku, kromě Tathágaty nebo Tathágatova žáka nebo někoho, kdo byl od něj poučen.“</p>
<p>Toto řekla ona dévatá [bohyně], načež odtamtud zmizela.</p>
<h2>Přirovnání k mraveništi</h2>
<p>Když skončila noc, ctihodný Kumára Kassapa přistoupil k Vznešenému, poklonil se mu a usedl stranou, načež Vznešeného oslovil:</p>
<p>„Pane, minulou noc ke mě přistoupila jistá dévatá, jejíž velká krása ozářila celý Háj slepců, postavila se stranou, načež mě takto oslovila:</p>
<p>‚Mnichu, mnichu, toto mraveniště v noci kouří a ve dne plane. …nevidím nikoho, kdo my mohl uspokojit mysl odpovědí na tuto otázku, kromě Tathágaty nebo Tathágatova žáka nebo někoho, kdo byl od něj poučen.‘</p>
<p>Toto řekla ona dévatá, načež odtamtud zmizela.</p>
<p>Co je mraveniště, pane? Co je kouř v noci a plameny ve dne? Kdo je bráhman a kdo je moudrý člověk? Co je motyka a co je kopání? Co je závora, ropucha, vidle [rozdvojka], síto, želva, sekera a špalek [popraviště], maso a šlachy? Kdo je Nága?“</p>
<p>„Mraveniště, mnichu, je název pro tělo složené ze čtyř velkých prvků (čátumahábhútikassa kája), vzniklé z matky a otce, podporované tělesnou výživou, které je nestálé, je předmětem zničení, rozpadu a zániku.</p>
<p>Jakákoli činnost (kammanta) prováděná během dne a noci, tvořená rozmýšlením (anuvitakkéti) a rozvažováním (anuvičáréti)—to je název pro kouř v noci.</p>
<p>Jakákoli rozmýšlení a rozvažování během dne a noci, jež vyplyne do mentální (manasá), slovní (váčája) a tělesné (kájéna) činnosti—to je název pro plameny ve dne.</p>
<p>Bráhman je název pro Tathágatu, zasloužilého (arahato), dokonale probuzeného (sammásambuddhassa).</p>
<p>Moudrý člověk je název pro cvičícího se bhikkhua (sékha bhikkhu).</p>
<p>Motyka je název pro moudrost ušlechtilých (arijá paňňá).</p>
<p>Kopání je název pro vyvíjení energického úsilí (vírijárambha).</p>
<p>Závora je název pro nevědomost (avidždžá).</p>
<p>Odstranění závory je opuštění nevědomosti. To je smyslem tohoto: Moudrý člověk vezme motyku a kope.</p>
<p>Ropucha je název pro hněv a zoufalství (kodhúpájása).</p>
<p>Odstranění ropuchy je opuštění hněvu a zoufalství. To je smyslem tohoto: Moudrý člověk vezme motyku a kope.</p>
<p>Vidle [rozdvojka] je název pro pochybnosti (vičikiččhá).</p>
<p>Odstranění vidle je opuštění pochybností. To je smyslem tohoto: Moudrý člověk vezme motyku a kope.</p>
<p>Síto je název pro pět překážek (paňča nívaraná), totiž—</p>
<p>(1) smyslná tužba (kámaččhanda),</p>
<p>(2) zlovůle (bjápáda),</p>
<p>(3) lenivost a malátnost (thínamiddha),</p>
<p>(4) neklid a rozrušenost (uddhaččakukkučča),</p>
<p>(5) pochybnost (vičikiččhá).</p>
<p>Odstranění síta je opuštění pěti překážek. To je smyslem tohoto: Moudrý člověk vezme motyku a kope.</p>
<p>Želva je název pro pět skupin ulpívání (paňča upádánakkhandhá), totiž—</p>
<p>(1) hmota [tělesnost] (rúpa),</p>
<p>(2) pociťování (védaná),</p>
<p>(3) vnímání (saňňá),</p>
<p>(4) formace (sankhára),</p>
<p>(5) vědomí (viňňána).</p>
<p>Odstranění želvy je opuštění pěti skupin ulpívání. To je smyslem tohoto: Moudrý člověk vezme motyku a kope.</p>
<p>Sekera a špalek [popraviště] je název pro pět pramenů smyslnosti (paňča kámaguná)—</p>
<p>(1) hmotné tvary vnímané [poznávané] okem (čakkhuviňňejjá rúpá)…</p>
<p>(2) zvuky vnímané uchem (sotaviňňejjá saddá)…</p>
<p>(3) vůně vnímané nosem (ghánaviňňejjá gandhá)…</p>
<p>(4) chutě vnímané jazykem (dživháviňňejjá rasá)…</p>
<p>(5) doteky vnímané tělem (kájaviňňejjá photthabbá)—příjemné, půvabné, líbezné, milé, spjaté s rozkoší a vášní.</p>
<p>Odstranění sekery a špalku je opuštění pěti pramenů smyslnosti. To je smyslem tohoto: Moudrý člověk vezme motyku a kope.</p>
<p>Maso a šlachy je název pro potěšení a vášeň (nandírága).</p>
<p>Odstranění masa a šlach je opuštění potěšení a vášně. To je smyslem tohoto: Moudrý člověk vezme motyku a kope.</p>
<p>Nága [Velký tvor] je název pro mnicha oproštěného od zákalů (khínásava bhikkhu).</p>
<p>To je smysl tohoto: ‚Zadrž, neubližuj Nágovi, vzdej úctu Nágovi!‘“</p>
<p>Tak pravil Vznešený. Potěšený ctihodný Kumára Kassapa se zaradoval ze slov Vznešeného.</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
</aside>
</section>
</div>
</body>
</html>
