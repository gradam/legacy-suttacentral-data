<!DOCTYPE html>
<html>
<head>
<meta charset="utf8">
<meta author="Ladislav Král">
<title></title>
</head>
<body>
<div id="text" lang="cs">
<section class="sutta" id="an4.62">
<article>
<div class="hgroup">
<p>Aṅguttara Nikāya</p>
<p>Anana Sutta</p>
<h1>62. Nezadluženost (Čtyři druhy štěstí)</h1>
</div> 
<p>Poté Anáthapindika, pán domu, přistoupil  ke Vznešenému, poklonil se a usedl na jednu stranu. Když se usadil, Vznešený k  němu promluvil takto: </p>
<p>„Jsou, pane domu, čtyři druhy štěstí, závislé na  příznivé době a příznivých okolnostech, a které mohou být dosaženy laikem  oddávajícím se smyslovým potěšením. Které čtyři? Štěstí vlastnictví, štěstí  užívání majetku, štěstí nezadluženosti, štěstí bezúhonnosti.“</p>
<p>„A co, pane domu, je štěstí vlastnictví?  Příslušník rodu vlastní majetek získaný usilovnou námahou, shromážděný těžkou  prací, vydělaný potem jeho čela, poctivý majetek poctivě nabytý. Když přemítá:  „Vlastním majetek získaný usilovnou námahou, shromážděný těžkou prací, vydělaný  potem svého čela, poctivý majetek poctivě nabytý,“ zakouší štěstí a radost. Toto  nazývám štěstím vlastnictví.“</p>
<p>„A co, pane domu, je štěstí užívání  majetku? Zde, s majetkem získaným usilovnou námahou, shromážděný těžkou prací,  vydělaný potem jeho čela, poctivý majetek poctivě nabytý, příslušník rodu užívá  majetek a koná dobročinné skutky. Když přemítá: „S majetkem získaným usilovnou  námahou, shromážděným těžkou prací, vydělaným potem svého čela, poctivým  majetkem poctivě nabytým konám dobročinné skutky a užívám si svého majetku,“  zakouší štěstí a radost. Toto nazývám štěstím užívání majetku.“ </p>
<p>„A co, pane domu, je štěstí  nezadluženosti? Zde, příslušník rodu nikomu nedluží jakoukoli částku, ať malou  či velkou. Když přemýšlí, nejsem dlužen nikomu jakoukoli částku, ať malou či  velkou, zažívá štěstí a radost. Toto nazývám štěstím nezadluženosti.“</p>
<p>„A co, pane domu, je štěstí bezúhonnosti?  Zde, pane domu, vznešený následovník obdařený bezúhonným jednáním ve svých  skutcích, slovech a myšlenkách zakouší štěstí a radost. Toto nazývám štěstím  bezúhonnosti.“</p>
<p>„To, pane domu, jsou čtyři druhy štěstí,  závislé na příznivé době a příznivých okolnostech, které laik oddávající se  smyslovým potěšením může dosáhnout.“</p>
<blockquote class="gatha">
<p>Když poznal štěstí vlastnictví,<br>
a poté i štěstí užívání majetku,<br>
užívá blaho radosti,<br>
to smrtelník vidí s moudrostí.<br>
Když to moudře vidí, moudrý poznává<br>
tato štěstí z obou jejich hledisek.<br>
Ty nemají ani šestnáctinu štěstí<br>
blaha, které přichází s  bezúhonností.</p>
</blockquote>
</article>
<aside id="metaarea">
<p>Překlad <span class="author">Ladislav Král</span>, Přel. z knihy: NUMERICAL DISCOURSES OF THE BUDDHA (An Anthology of Suttas from Anguttara Niaya). Translated and edited from Pāli by Nyanaponika Thera & Bhikkhu Bodhi. New Delphi: Vistaar Publications, 2000, s. 99–100. S přihlédnutím k angl. překladu od Thánissara Bhikkhu, viz: <a href="http://www.accesstoinsight.org/canon/sutta/anguttara/an04-062.html" target="_blank">http://www.accesstoinsight.org/canon/sutta/anguttara/an04-062.html</a>; a k českému překladu v knize: NÁRADA MAHA THÉRA: Buddha a jeho učení. Přel. Josef Marx. Olomouc VOTOBIA 1998, s. 126–127.</p>
<p>From the website: <a href="http://dhamma.sweb.cz/" target="_blank">http://dhamma.sweb.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>