<!DOCTYPE html>
<html>
<head>
<meta charset="utf8">
<meta author="Ladislav Král">
<title></title>
</head>
<body>
<div id="text" lang="cs">
<section class="sutta" id="an6.45">
<article>
<div class="hgroup">
<p>Aṅguttara Nikāya</p>
<p>Ina Sutta</p>
<h1>45. Chudoba</h1>
</div> 
<p>„Chudoba, mniši, je utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„Když chuďas, strádající nedostatkem a nuzný, se zadluží, též jeho zadluženost je utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„A když tento chudý člověk, zadlužen, slíbí platit úrok, toto placení úroku je též utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„A když tento chudý člověk nemůže zaplatit úrok z dluhu a je na něj činěn nátlak věřiteli, tento nátlak je též utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„A když pod nátlakem chudý člověk je stále neschopen zaplatit a věřitelé ho neustále pronásledují, takové soužení je též utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„A když, sužován a stále neschopen platit, je vsazen chudý člověk do vězení, toto uvěznění je též utrpení světa pro toho, kdo se oddává smyslovým potěšením.“ „Tak to je, Pane.“</p>
<p>„Tak, mniši, chudoba, zadluženost, placení úroků, nátlak a sužování věřiteli, uvěznění &ndash; toto vše je utrpení světa pro toho, kdo se oddává smyslovým potěšením.“</p>
<p>„Podobné, mniši, je to s někým, kdo postrádá důvěru v prospěšné kvality, kdo nemá žádný stud nebo morální strach ve vztahu k prospěšným kvalitám, žádnou energii či moudrost ve vztahu k prospěšným kvalitám. Takový člověk je nazývám chudým, strádajícím a nuzným v Disciplíně Vznešeného.“</p>
<p>„A nyní, když takový člověk, který je chudý, strádající a nuzný skrz nedostatek důvěry, studu, morálního strachu, energie a moudrosti ohledně prospěšných kvalit, jedná špatně ve svých skutcích, slovech a myšlenkách, to nazývám úpadkem do zadluženosti.“</p>
<p>„Jestliže, aby zakryl své špatné jednání ve skutcích, slovech a myšlenkách, v sobě skrývá zlá přání; jestliže touží, plánuje, volí svá slova a pokouší se chovat takovým způsobem, aby nikdo nepoznal jeho pravou povahu &ndash; to nazývám úrokem (placeným z jeho morálního dluhu).“</p>
<p>„Potom o něm ctnostní mniši mluví takto: „Tento ctihodný mnich jedná tak, chová se takovým a takovým způsobem.“ Toto nazývám nátlakem na něj.“</p>
<p>„Když se uchýlí do lesa, na kořen stromu nebo na osamělé místo, je přemožen zlem, neprospěšnými myšlenkami spojenými s výčitkami svědomí. To nazývám jeho soužením.“</p>
<p>„Taková (morálně) chudá, strádající a nuzná osoba špatného chování, s rozpadem těla, po smrti, bude spoutána okovy pekla nebo okovy zvířecího světa. A já neznám žádné jiné vězení, mniši, které je tak kruté, tak drsné, tak bolestivé a takovou překážkou k dosažení nepřekonatelného bezpečí (tj. Nibbány) od otroctví jakým jsou pouta pekla a zvířecího světa.“</p>
</article>
<aside id="metaarea">
<p>Překlad <span class="author">Ladislav Král</span>, Přel. z knihy: NUMERICAL DISCOURSES OF THE BUDDHA (An Anthology of Suttas from Anguttara Niaya). Translated and edited from Pāli by Nyanaponika Thera & Bhikkhu Bodhi. New Delphi: Vistaar Publications, 2000, s. 162–163.</p>
<p>From the website: <a href="http://dhamma.sweb.cz/" target="_blank">http://dhamma.sweb.cz/</a></p>
<p>Prepared for SuttaCentral by <span class="editor">Ayya Vimala</span>.</p></aside>
</section>
</div>
</body>
</html>