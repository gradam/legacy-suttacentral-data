<!DOCTYPE html>
<html>
<head>
<title></title>
</head>
<body>
<div id="text" lang="cz">
<section class="sutta" id="mn15">
<article>
<div class="hgroup">
<p class="division">Sbírka středně dlouhých rozprav</p>
<h1>15 Úsudek</h1>
</div>
<p><span class="evam">Tak jsem slyšel</span>. Jednou ctihodný Mahá Moggallána prodléval v kraji Bhagga, v Sumsumáragiře, v háji Bhésakálá, v Jelením parku. Zde ctihodný Mahá Moggallána oslovil mnichy: „Přátelé, mnichové.“ „Příteli,“ odpověděli mniši. Ctihodný Mahá Moggallána pravil:</p>
<h2>Špatné vlastnosti</h2>
<p>„Přátelé, ačkoli nějaký mnich (bhikkhu) takto požádá: ‚Nechť mne ctihodný napomene, neboť potřebuji být napomenut ctihodným,‘ avšak je-li obtížné ho napomenout, jelikož je obdařen vlastnostmi, jež ho činí obtížně napomenutelným, je-li netrpělivý a nepřijímá správně poučení, pak si o něm jeho společníci v čistém životě myslí, že by neměl být napomínán ani poučován, neboť ho považují za nedůvěryhodného.</p>
<p>A jaké vlastnosti ho činí obtížně napomenutelným (dovačassakarano)?</p>
<p>(1) Zde má mnich zlá přání (pápiččho) a je pod vládou zlých přání…</p>
<p>(2) vychvaluje sebe a hanobí ostatní…</p>
<p>(3) je hněvivý (kodhano) a je přemožen hněvem…</p>
<p>(4) hněvivý a mstivý kvůli hněvu…</p>
<p>(5) je hněvivý a vzpurný kvůli hněvu…</p>
<p>(6) je hněvivý a pronáší slova vyřčená v hněvu…</p>
<p>(7) je pokárán a odporuje kárajícímu…</p>
<p>(8) je pokárán a pomlouvá kárajícího…</p>
<p>(9) je pokárán a oplátkou kárá kárajícího…</p>
<p>(10) je pokárán a vykrucuje se, vede řeči stranou a projevuje hněv, nenávist a rozhořčenost…</p>
<p>(11) je pokárán a schází mu vysvětlení svého jednání…</p>
<p>(12) je pohrdavý a panovačný…</p>
<p>(13) je závistivý a sobecký…</p>
<p>(14) je falešný a podvádí…</p>
<p>(15) je zarputilý a arogantní…</p>
<p>(16) lpí na svých vlastních názorech, pevně se jich drží a těžce se jich vzdává.</p>
<p>Přátelé, toto jsou vlastnosti, jež činí mnicha obtížně napomenutelným.</p>
<h2>Dobré vlastnosti</h2>
<p>Přátelé, ačkoli nějaký mnich takto nepožádá: ‚Nechť mne ctihodný napomene, neboť potřebuji být napomenut ctihodným,‘ avšak je-li snadné ho napomenout, jelikož je obdařen vlastnostmi, jež ho činí snadno napomenutelným, je-li trpělivý a přijímá správně poučení, pak si o něm jeho společníci v čistém životě myslí, že může být napomínán a poučován, neboť ho považují za důvěryhodného.</p>
<p>A jaké vlastnosti ho činí snadno napomenutelným (sovačassakarano)?</p>
<p>(1) Zde nemá mnich zlá přání (na pápiččho) a není pod vládou zlých přání…</p>
<p>(2) nevychvaluje sebe a nehanobí ostatní…</p>
<p>(3) není hněvivý (na kodhano) a není přemožen hněvem…</p>
<p>(4) není hněvivý ani mstivý kvůli hněvu…</p>
<p>(5) není hněvivý ani vzpurný kvůli hněvu…</p>
<p>(6) není hněvivý a nepronáší slova vyřčená v hněvu…</p>
<p>(7) je pokárán a neodporuje kárajícímu…</p>
<p>(8) je pokárán a nepomlouvá kárajícího…</p>
<p>(9) je pokárán a nekárá oplátkou kárajícího…</p>
<p>(10) je pokárán a nevykrucuje se, nevede řeči stranou a neprojevuje hněv, nenávist ani rozhořčenost…</p>
<p>(11) je pokárán a neschází mu vysvětlení svého jednání…</p>
<p>(12) není pohrdavý ani panovačný…</p>
<p>(13) není závistivý ani sobecký…</p>
<p>(14) není falešný a nepodvádí…</p>
<p>(15) není zarputilý ani arogantní…</p>
<p>(16) nelpí na svých vlastních názorech, nedrží se jich pevně a snadno se jich vzdává.</p>
<p>Přátelé, toto jsou vlastnosti, jež činí mnicha snadno napomenutelným.</p>
<h2>Úsudek</h2>
<p>Nyní, přátelé, by si měl mnich udělat takovýto úsudek:</p>
<p>(1) ‚Ten, kdo má zlá přání a je pod vládou zlých přání je mi nemilý a nepříjemný. Kdybych sám měl zlá přání a byl pod vládou zlých přání, byl bych nemilý a nepříjemný ostatním.‘ Mnich, který toto poznává, by měl takto povzbudit svou mysl: ‚Nebudu mít zlá přání a nebudu pod vládou zlých přání.‘</p>
<p>(2.–16) ‚Ten, kdo vychvaluje sebe a hanobí ostatní je mi nemilý a nepříjemný. …</p>
<h2>Sebezkoumání</h2>
<p>Nyní, přátelé, by měl mnich takto zkoumat sám sebe:</p>
<p>(1) ‚Mám zlá přání a jsem pod vládou zlých přání?‘ Když při tom poznává: ‚Mám zlá přání a jsem pod vládou zlých přání,‘ pak by měl v sobě vyvinout úsilí za účelem opuštění těchto zlých a neprospěšných stavů. Ale když při tom poznává: ‚Nemám zlá přání a nejsem pod vládou zlých přání,‘ pak může prodlévat radostně a s nadšením se dnem i nocí cvičit v prospěšných stavech.</p>
<p>(2.—16) ‚Vychvaluji sebe a hanobím ostatní?‘ …</p>
<p>Přátelé, když mnich takto zkoumá sám sebe a vidí, že ještě zcela neopustil tyto zlé a neprospěšné stavy, pak by měl v sobě vyvinout úsilí za účelem úplného opuštění těchto zlých a neprospěšných stavů. Ale když mnich takto zkoumá sám sebe a vidí, že již zcela opustil tyto zlé a neprospěšné stavy, pak může prodlévat radostně a s nadšením se dnem i nocí cvičit v prospěšných stavech.</p>
<h2>Závěr</h2>
<p>Přátelé, jako kdyby nějaký mladý člověk, s mladistvým vzhledem, jenž má rád ozdoby, prohlížel obraz své vlastní tváře v čistém a jasném zrcadle nebo v čisté, klidné vodě, a viděl by na ní špínu či poskvrnu, vynaložil by úsilí k tomu, aby ji odstranil. Ale kdyby na ní neviděl špínu či poskvrnu, byl by spokojen: ‚Je to pro mě zisk, že jsem takto čistý.‘ Podobně, přátelé, když mnich takto zkoumá sám sebe a vidí, že ještě zcela neopustil tyto zlé a neprospěšné stavy, pak by měl v sobě vyvinout úsilí za účelem úplného opuštění těchto zlých a neprospěšných stavů. Ale když mnich takto zkoumá sám sebe a vidí, že již zcela opustil tyto zlé a neprospěšné stavy, pak může prodlévat radostně a s nadšením se dnem i nocí cvičit v prospěšných stavech.</p>
<p>Tak pravil ctihodný Mahá Moggallána. Spokojení mniši se zaradovali ze slov ctihodného Mahá Moggallány.</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
</aside>
</section>
</div>
</body>
</html>
