<!DOCTYPE html>
<html>
<head>
<title></title>
</head>
<body>
<div id="text" lang="cz">
<section class="sutta" id="mn47">
<article>
<div class="hgroup">
<p class="division">Sbírka středně dlouhých rozprav</p>
<h1>47 Zkoumání Tathágaty</h1>
</div>
<p><span class="evam">Tak jsem slyšel</span>. Jednou Vznešený prodléval v Sávatthí, v Džétově háji, Anáthapindikově zahradě. Tam Vznešený oslovil mnichy: „Mnichové!“—„Pane!“ odpověděli mu mniši. Vznešený pravil:</p>
<p>„Mniši, mnich, který se zabývá zkoumáním a nezná kvality mysli ostatních, by měl Tathágatu porovnávat tak, aby se dozvěděl, jesti je dokonale probuzený nebo není.“</p>
<p>„Pane, naše nauky mají svůj kořen, svůj zdroj a své útočiště u Vznešeného. Bylo by dobré, pane, kdyby Vznešený vysvětlil smysl těchto slov. Když to uslyší od Vznešeného, mniši si to zapamatují.“</p>
<p>„Tak tedy poslouchejte, mniši, dávejte dobrý pozor a já budu hovořit.“ „Ano, pane“, odpověděli mniši Vznešenému. Vznešený pravil:</p>
<p>„Mniši, mnich, který se zabývá zkoumáním a nezná kvality mysli ostatních, by měl u Tathágaty porovnávat dva druhy stavů [věcí]: okem vnímatelné stavy a uchem vnímatelné stavy—‚Jsou u Tathágaty k nalezení znečištěné stavy vnímatelné okem či vnímatelné uchem nebo nejsou ?‘ Když takto porovnává, tak poznává: ‚Znečištěné stavy vnímatelné okem či vnímatelné uchem nejsou u Tathágaty k nalezení.‘</p>
<p>Když takto porovnává a poznává, že: ‚Znečištěné stavy vnímetelné okem či vnímatelné uchem nejsou u Tathágaty k nalezení,‘ tak dále porovnává: ‚Jsou u Tathágaty k nalezení smíšené stavy vnímatelné okem či vnímatelné uchem nebo nejsou?‘ Když takto porovnává, tak poznává: ‚Smíšené stavy vnímatelné okem či vnímatelné uchem nejsou u Tathágaty k nalezení.‘</p>
<p>Když takto porovnává a poznává, že: ‚Smíšené stavy vnímetelné okem či vnímatelné uchem nejsou u Tathágaty k nalezení,‘ tak dále porovnává: ‚Jsou u Tathágaty k nalezení očištěné stavy vnímatelné okem či vnímatelné uchem nebo nejsou?‘ Když takto porovnává, tak poznává: ‚Očištěné stavy vnímatelné okem či vnímatelné uchem jsou u Tathágaty k nalezení.‘</p>
<p>Když takto porovnává a poznává, že: ‚Očištěné stavy vnímatelné okem či vnímatelné uchem jsou u Tathágaty k nalezení,‘ tak dále porovnává: ‚Vstupuje tento ctihodný do těchto prospěšných stavů na dlouhou dobu nebo jen krátce?‘ Když takto porovnává, tak poznává: ‚Tento ctihodný vstupuje do těchto prospěšných stavů na dlouhou dobu a ne jen krátce.‘</p>
<p>Když takto porovnává a poznává, že: ‚Tento ctihodný vstupuje do těchto prospěšných stavů na dlouhou dobu a ne jen krátce,‘ tak dále porovnává: ‚Jsou u tohoto ctihodného mnicha, který dosáhl věhlasu a slávy, k nalezení nějaké vady [spojené s věhlasem a slávou]?‘</p>
<p>Neboť, mniši, u mnicha nejsou k nalezení nějaké vady [spojené s věhlasem a slávou] dokud nedosáhne věhlasu a slávy. Ale když mnich dosáhne věhlasu a slávy, pak u něj jsou k nalezení nějaké vady [spojené s věhlasem a slávou]. Když takto porovnává, tak poznává: ‚U tohoto ctihodného mnicha, který dosáhl věhlasu slávy, nejsou k nalezení nějaké vady [spojené s věhlasem a slávou].‘</p>
<p>Když takto porovnává a poznává, že: ‚U tohoto ctihodného mnicha, který dosáhl věhlasu slávy, nejsou k nalezení nějaké vady [spojené s věhlasem a slávou],‘ tak dále porovnává: ‚Je tento ctihodný beze strachu?, není oddán strachu?, neoddává se smyslným požitkům, jelikož je prost vášně díky odstranění vášně?‘ Když takto porovnává, tak poznává: ‚Tento ctihodný je beze strachu, není oddán strachu, neoddává se smyslným požitkům, jelikož je prost vášně díky odstranění vášně.‘</p>
<p>Nyní se mohou ostatní tohoto mnicha zeptat: „Z jakých důvodů a z jakých zkušeností ctihodný říká, že: ‚Tento ctihodný je beze strachu, není oddán strachu, neoddává se smyslným požitkům, jelikož je prost vášně díky odstranění vášně.‘?“</p>
<p>Správně odpovídaje, mniši, tento mnich by odpověděl: „Ať tento ctihodný prodlévá v Sangze či v osamocení, zatímco někteří se chovají správně, někteří se chovají špatně, někteří poučují jiné, někteří se spojují s materiálními věcmi a někteří jsou neposkvrněni materiálními věcmi, tento ctihodný neopovrhuje nikým. Z vlastních úst Vznešeného jsem dále slyšel a přijal toto: ‚Jsem beze strachu, nejsem oddán strachu, neoddávám se smyslným požitkům, jelikož jsem prost vášně díky odstranění vášně.‘“</p>
<p>Zde, mniši, by měl být Tathágata takto dále dotázán: „Jsou u Tathágaty k nalezení znečištěné stavy vnímatelné okem či vnímatelné uchem nebo nejsou?“ Odpovídaje, mniši, Tathágata by odpověděl: ‚Znečištěné stavy vnímatelné okem či vnímatelné uchem nejsou u Tathágaty k nalezení.“</p>
<p>„Jsou u Tathágaty k nalezení smíšené stavy vnímatelné okem či vnímatelné uchem nebo nejsou?“ Odpovídaje, mniši, Tathágata by odpověděl: „Smíšené stavy vnímatelné okem či vnímatelné uchem nejsou u Tathágaty k nalezení.“</p>
<p>„Jsou u Tathágaty k nalezení očištěné stavy vnímatelné okem či vnímatelné uchem nebo nejsou?“ Odpovídaje, mniši, Tathágata by odpověděl: „Očištěné stavy vnímatelné okem či vnímatelné uchem jsou u Tathágaty k nalezení, jsou mojí cestou a mojí doménou [oborem], ale nepřivlastňuji si je [neztotožňuji se s nimi].“</p>
<p>Mniši, žák by měl přistoupit k učiteli, který takto mluví, aby vyslechl Dhammu. Učitel ho učí Dhammu v jejích vyšších a vyšších úrovních, vznešenějších a vznešenějších úrovních, v jejích temných a jasných částech. Když učitel učí mnicha Dhammu tímto způsobem, tak mnich, skrze přímé poznání některých věcí v této Dhammě, dojde k tomuto závěru a získá důvěru v učitele: „Vznešený je dokonale probuzený, dobře vyložená je Dhamma Vznešeným, správnou cestou jde Sangha.“</p>
<p>Nyní se mohou ostatní tohoto mnicha zeptat: „Z jakých důvodů a z jakých zkušeností ctihodný říká, že: ‚Vznešený je dokonale probuzený, dobře vyložená je Dhamma Vznešeným, správnou cestou jde Sangha.‘?“</p>
<p>Správně odpovídaje, mniši, tento mnich by odpověděl: „Zde, přátelé, jsem přistoupil k Vznešenému, abych vyslechl Dhammu. Vznešený mně učil Dhammu v jejích vyšších a vyšších úrovních, vznešenějších a vznešenějších úrovních, v jejích temných a jasných částech. Když mně, přátelé, Vznešený učil Dhammu tímto způsobem, tak jsem, skrze přímé poznání některých věcí v této Dhammě, došel k tomuto závěru a získal důvěru v učitele: ‚Vznešený je dokonale probuzený, dobře vyložená je Dhamma Vznešeným, správnou cestou jde Sangha.‘“</p>
<p>Mniši, když byla skrze tyto důvody, tyto způsoby a tyto vyjádření něčí důvěra v Tathágatu zasazena, zakořeněna a ustavena, říkám, že jeho důvěra se opírá o důvody, je zakořeněná skrze zření, upevněná, a nemůže být vyvrácena žádným asketou, bráhmanem, bohem, Márou či Brahmou ani kýmkoliv jiným na světě.</p>
<p>Takové je, mniši, porovnávání Tathágaty podle Dhammy. Takto je Tathágata správně prozkoumán podle Dhammy.“</p>
<p>Tak pravil Vznešený. Potěšení mniši se zaradovali ze slov Vznešeného.</p>
</article>
<aside id="metaarea">
<p>Překlad <span class="author">Štěpán Chromovský</span>.</p>
<p>© Přátelé Dhammy</p>
<p>Used with kind permission of Přátelé Dhammy: http://dhammadesana.wz.cz/</p>
</aside>
</section>
</div>
</body>
</html>
