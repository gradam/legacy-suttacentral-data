<!DOCTYPE html>
<html>
<head>
<title></title>
<meta author="Štěpán Chromovský, Bhikkhu Gavésakó">
</head>
<body>
<div id="text" lang="cz">
<section class="sutta" id="it27">
<article>
<div class="hgroup">
<p class="division">Khuddaka Nikāya</p>
<p class="subdivision">Buddhova rčení</p>
<p>První kapitola</p>
<h1>27 Rozvíjení laskavosti</h1>
</div>
<p>„Všechny podklady pro konání dobra, bhikkhuové, vedoucí k dalšímu zrození, se nevyrovnají ani jedné šestnáctině osvobození mysli laskavostí. Laskavostí osvobozená mysl, všechny je překračujíc, září, svítí a oslňuje. Tak jako se záře všech hvězd nevyrovná ani jedné šestnáctině záře měsíce, který, všechny je překračuje, září, svítí a oslňuje, právě tak všechny podklady pro konání dobra, vedoucí k dalšímu zrození, se nevyrovnají ani jedné šestnáctině osvobození mysli laskavostí… Tak jako v posledním měsíci dešťů, na podzim, když je obloha jasná a bez mraků, slunce vycházející na oblohu, prostupující prostor zahalený v temnotě, září, svítí a oslňuje, právě tak všechny podklady pro konání dobra, vedoucí k dalšímu zrození, se nevyrovnají ani jedné šestnáctině osvobození mysli laskavostí… Tak jako jitřenka v šeru před rozbřeskem září, svítí a oslňuje, právě tak všechny podklady pro konání dobra, vedoucí k dalšímu zrození, se nevyrovnají ani jedné šestnáctině osvobození mysli laskavostí. Laskavostí osvobozená mysl, všechny je překračujíc, září, svítí a oslňuje.“</p>
<blockquote class="gatha">
<p>„Ten, kdo s uvědoměním rozvíjí nezměrnou laskavost,<br>
uvolní tím pouta, když vidí zánik přivlastňování.<br>
Chová-li někdo s neznečištěnou myslí laskavost<br>
byť jen vůči jediné bytosti, bude to pro něj prospěšné.<br>
Ušlechtilý však chová soucitnou mysl ke všem bytostem,<br>
a vykoná tak velmi mnoho dobra.<br>
Královští zřeci, kteří dobyli zemi zaplněnou bytostmi,<br>
konali obětiny: koňské oběti, lidské oběti,<br>
vodní obřady, sómové obřady, jakož i ty zvané ,odstraňování zábran‘.<br>
To se však nevyrovná ani jedné šestnáctině správně rozvinuté laskavé mysli,<br>
tak jako všechna souhvězdí nepředčí záři měsíce.<br>
Kdo nezabíjí ani nenavádí druhé k zabíjení,<br>
kdo nedobývá ani nenavádí druhé k dobývání,<br>
s laskavostí vůči všem bytostem, nechová zášť vůbec k nikomu.“</p>
</blockquote>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
<p>Redigoval <span class="author">Bhikkhu Gavésakó</span>.</p>
<p>(C) Přátelé Dhammy: http://dhamma.wz.cz/textarchive.htm</p>
</aside>
</section>
</div>
</body>
</html>
