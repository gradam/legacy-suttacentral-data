<!DOCTYPE html>
<html>
<head>
<meta charset="utf8">
<title></title>
</head>
<body>
<split name="mn32.html">
<div id="text" lang="cz">
<section class="sutta" id="mn32">
<article>
<div class="hgroup">
<p class="division">Majjhima Nikāya</p>
<h1>32 Velká rozprava v lese Gósinga</h1>
</div>
<h2>Úvod</h2>
<p>Tak jsem slyšel. Jednou Vznešený prodléval v sálovém lese Gósinga, spolu s mnoha dobře známými staršími žáky—ctihodným Sáriputtou, ctihodným Mahá Moggallánou, ctihodným Mahá Kassapou, ctihodným Anuruddhou, ctihodným Révatou, ctihodným Ánandou a mnoha dalšími dobře známými staršími žáky. Toho večera ctihodný Mahá Moggallána vstal z místa svého odloučení, přistoupil ke ctihodnému Mahá Kassapovi a oslovil ho: „Pojď, příteli, půjdeme za ctihodným Sáriputtou vyslechnout si Dhammu.“ „Dobře, příteli,“ odpověděl ctihodný Mahá Kassapa. Pak ctihodný Mahá Moggallána, ctihodný Mahá Kassapa a ctihodný Anuruddha šli za ctihodným Sáriputtou vyslechnout si Dhammu. Když ctihodný Ánanda viděl, jak ctihodný Mahá Moggallána, ctihodný Mahá Kassapa a ctihodný Anuruddha jdou za ctihodným Sáriputtou vyslechnout si Dhammu, přistoupil ke ctihodnému Révatovi a oslovil ho: „Ctihodný Révato, tito dobří lidé jdou za ctihodným Sáriputtou vyslechnout si Dhammu. Pojď, příteli, půjdeme také za ctihodným Sáriputtou vyslechnout si Dhammu.“ „Dobře, příteli,“ odpověděl ctihodný Révata a šli také za ctihodným Sáriputtou vyslechnout si Dhammu.</p>
<h2>Ánanda</h2>
<p>Když ctihodný Sáriputta viděl přicházet ctihodného Révatu se ctihodným Ánandou, oslovil ctihodného Ánandu: „Nechť přistoupí ctihodný Ánanda, vítáme ctihodného Ánandu, pečovatele Vznešeného, blízkého společníka Vznešeného. Nádherný je tento sálový les Gósinga, příteli Ánando. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Ánando, může ozářit tento sálový les Gósinga?“</p>
<p>„Zde, příteli Sáriputto, bhikkhu vyslechl mnoho (z učení), vstřebal a uchoval v paměti toto učení; nauky, které jsou dobré na počátku, dobré uprostřed a dobré na konci, obdařené smyslem a dobrou skladbou, vymezující svatý život, který je dokonalý a zcela očištěný. Tento bhikkhu vyslechl mnoho z tohoto učení, pamatuje si ho, přednáší ho, uvažuje o něm a proniká ho svým nazíráním. Učí čtyři shromáždění dobře volenými slovy a větami, za účelem vykořenění (neblahých) sklonů. Takový bhikkhu, příteli Sáriputto, může ozářit tento sálový les Gósinga.“</p>
<h2>Révata</h2>
<p>Když toto bylo řečeno, ctihodný Sáriputta oslovil ctihodného Révatu: „Příteli Révato, ctihodný Ánanda odpověděl v souladu se svým důvtipem. Nyní se zeptáme ctihodného Révaty. Nádherný je tento sálový les Gósinga, příteli Révato. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Révato, může ozářit tento sálový les Gósinga?“</p>
<p>„Zde, příteli Sáriputto, se bhikkhu těší a raduje z osamělého odloučení, je oddán vnitřnímu utišení mysli, nezanedbává meditační pohroužení, je obdařen jasným viděním (vhledem) a vyhledává prázdné příbytky. Takový bhikkhu, příteli Sáriputto, může ozářit tento sálový les Gósinga.“</p>
<h2>Anuruddha</h2>
<p>Když toto bylo řečeno, ctihodný Sáriputta oslovil ctihodného Anuruddhu: „Příteli Anuruddho, ctihodný Révata odpověděl v souladu se svým důvtipem. Nyní se zeptáme ctihodného Anuruddhy. Nádherný je tento sálový les Gósinga, příteli Anuruddho. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Anuruddho, může ozářit tento sálový les Gósinga?“</p>
<p>„Zde, příteli Sáriputto, bhikkhu svým božským okem, očištěným a přesahujícím lidské, prohlíží tisíc světů. Jako člověk s dobrým zrakem, když vystoupí na vrchol vysoké věže, může prohlédnout tisíc sestavených skruží, podobně tento bhikkhu svým božským okem, očištěným a přesahujícím lidské, prohlíží tisíc světů. Takový bhikkhu, příteli Sáriputto, může ozářit tento sálový les Gósinga.“</p>
<h2>Mahá Kassapa</h2>
<p>Když toto bylo řečeno, ctihodný Sáriputta oslovil ctihodného Mahá Kassapu: „Příteli Kassapo, ctihodný Anuruddha odpověděl v souladu se svým důvtipem. Nyní se zeptáme ctihodného Mahá Kassapy. Nádherný je tento sálový les Gósinga, příteli Kassapo. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Kassapo, může ozářit tento sálový les Gósinga?“</p>
<p>„Zde, příteli Sáriputto, bhikkhu prodlévá v lesích a chválí prodlévání v lesích. Chodí za almužnou a chválí chození za almužnou. Obléká se do roucha z odhozených hadrů a chválí takové oblékání. Nosí pouze trojdílné roucho a chválí takové oblékání. Sám je skromný a chválí skromnost. Sám je spokojený s málem a chválí spokojenost s málem. Sám prodlévá v odloučení a chválí prodlévání v odloučení. Sám se straní společnosti a chválí stranění se společnosti. Sám je energický a chválí energičnost. Sám je obdařen ctností a chválí ctnost. Sám je obdařen soustředěním a chválí soustředění. Sám je obdařen moudrostí a chválí moudrost. Sám je obdařen osvobozením a chválí osvobození. Sám je obdařen poznáním a viděním osvobození a chválí poznání a vidění osvobození. Takový bhikkhu, příteli Sáriputto, může ozářit tento sálový les Gósinga.“</p>
<h2>Mahá Moggallána</h2>
<p>Když toto bylo řečeno, ctihodný Sáriputta oslovil ctihodného Mahá Moggallánu: „Příteli Moggalláno, ctihodný Mahá Kassapa odpověděl v souladu se svým důvtipem. Nyní se zeptáme ctihodného Mahá Moggallány. Nádherný je tento sálový les Gósinga, příteli Moggalláno. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Moggalláno, může ozářit tento sálový les Gósinga?“</p>
<p>„Zde, příteli Sáriputto, dva bhikkhuové hovoří o pokročilé Dhammě, jeden druhému pokládají otázky a jeden druhému na ně odpovídají. Takto bez obtíží, souvisle rozprávějí o Dhammě. Takový bhikkhu, příteli Sáriputto, může ozářit tento sálový les Gósinga.“</p>
<h2>Sáriputta</h2>
<p>Když toto bylo řečeno, ctihodný Mahá Moggallána oslovil ctihodného Sáriputtu: „Příteli Sáriputto, my všichni jsme odpověděli v souladu se svým důvtipem. Nyní se zeptáme ctihodného Sáriputty. Nádherný je tento sálový les Gósinga, příteli Sáriputto. Je jasná úplňková noc. Sálové stromy jsou v plném květu a zdá se, jako by nebeské vůně vanuly všude kolem. Jaký druh bhikkhua, příteli Sáriputto, může ozářit tento sálový les Gósinga?“</p>
<p>„Zde, příteli Moggalláno, je bhikkhu vládcem své mysli a jeho mysl nevládne jemu. V jakémkoli stavu mysli si přeje prodlévat ráno, v takovém může ráno prodlévat. V jakémkoli stavu mysli si přeje prodlévat v poledne, v takovém může v poledne prodlévat. V jakémkoli stavu mysli si přeje prodlévat večer, v takovém může večer prodlévat. Jako když král nebo jeho ministr má šatník plný různobarevných šatů: ráno si může obléknout šaty, které si vybere, v poledne si může obléknout šaty, které si vybere, večer si může obléknout šaty, které si vybere. Podobně je bhikkhu vládcem své mysli a jeho mysl nevládne jemu… Takový bhikkhu, ctihodný Moggalláno, může ozářit tento sálový les Gósinga.“</p>
<p>Pak ctihodný Sáriputta oslovil ctihodné: „Přátelé, my všichni jsme odpověděli v souladu se svým důvtipem. Pojďme, ctihodní, půjdeme za Vznešeným a povíme mu, o čem jsme spolu hovořili. Co nám Vznešený odpoví, to uchováme v mysli.“ „Dobře, příteli,“ odpověděli ctihodní. Poté přistoupili k Vznešenému, vzdali mu úctu a usedli stranou, načež ctihodný Sáriputta oslovil Vznešeného: „Pane, ctihodný Révata a ctihodný Ánanda za mnou přišli vyslechnout si Dhammu. Když jsem viděl přicházet ctihodného Révatu se ctihodným Ánandou, oslovil jsem ctihodného Ánandu: ,Nechť přistoupí ctihodný Ánanda… Jaký druh bhikkhua, příteli Ánando, může ozářit tento sálový les Gósinga?‘ Takto otázán, ctihodný Ánanda mi odpověděl…“</p>
<p>„Dobře, Sáriputto, dobře. Ánanda správně hovořil, když takto hovořil. Neboť Ánanda vskutku vyslechl mnoho (z učení), vstřebal a uchoval v paměti toto učení; nauky, které jsou dobré na počátku, dobré uprostřed a dobré na konci, obdařené smyslem a dobrou skladbou, vymezující svatý život, který je dokonalý a zcela očištěný. Ánanda vyslechl mnoho z tohoto učení, pamatuje si ho, přednáší ho, uvažuje o něm a proniká ho svým nazíráním. Učí čtyři shromáždění dobře volenými slovy a větami, za účelem vykořenění (neblahých) sklonů.“</p>
<p>„Když toto bylo řečeno, pane, oslovil jsem ctihodného Révatu… Takto otázán, ctihodný Révata mi odpověděl…“</p>
<p>„Dobře, Sáriputto, dobře. Révata správně hovořil, když takto hovořil. Neboť Révata se vskutku těší a raduje z osamělého odloučení, je oddán vnitřnímu utišení mysli, nezanedbává meditační pohroužení, je obdařen jasným viděním (vhledem) a vyhledává prázdné příbytky.“</p>
<p>„Když toto bylo řečeno, pane, oslovil jsem ctihodného Anuruddhu… Takto otázán, ctihodný Anuruddha mi odpověděl…“</p>
<p>„Dobře, Sáriputto, dobře. Anuruddha správně hovořil, když takto hovořil. Neboť Anuruddha vskutku svým božským okem, očištěným a přesahujícím lidské, prohlíží tisíc světů.“</p>
<p>„Když toto bylo řečeno, pane, oslovil jsem ctihodného Mahá Kassapu… Takto otázán, ctihodný Mahá Kassapa mi odpověděl…“</p>
<p>„Dobře, Sáriputto, dobře. Kassapa správně hovořil, když takto hovořil. Neboť Kassapa vskutku prodlévá v lesích a chválí prodlévání v lesích. Chodí za almužnou a chválí chození za almužnou. Obléká se do roucha z odhozených hadrů a chválí takové oblékání. Nosí pouze trojdílné roucho a chválí takové oblékání. Sám je skromný a chválí skromnost. Sám je spokojený s málem a chválí spokojenost s málem. Sám prodlévá v odloučení a chválí prodlévání v odloučení. Sám se straní společnosti a chválí stranění se společnosti. Sám je energický a chválí energičnost. Sám je obdařen ctností a chválí ctnost. Sám je obdařen soustředěním a chválí soustředění. Sám je obdařen moudrostí a chválí moudrost. Sám je obdařen osvobozením a chválí osvobození. Sám je obdařen poznáním a viděním osvobození a chválí poznání a vidění osvobození.“</p>
<p>„Když toto bylo řečeno, pane, oslovil jsem ctihodného Mahá Moggallánu… Takto otázán, ctihodný Mahá Moggallána mi odpověděl…“</p>
<p>„Dobře, Sáriputto, dobře. Moggallána správně hovořil, když takto hovořil. Neboť Moggallána je vskutku vykladačem Dhammy.“</p>
<p>Když toto bylo řečeno, ctihodný Mahá Moggallána oslovil Vznešeného: „Pak jsem, pane, oslovil ctihodného Sáriputtu… Takto otázán, ctihodný Sáriputta mi odpověděl…“</p>
<p>„Dobře, Moggalláno, dobře. Sáriputta správně hovořil, když takto hovořil. Neboť Sáriputta je vskutku vládcem své mysli a jeho mysl nevládne jemu. V jakémkoli stavu mysli si přeje prodlévat ráno, v takovém může ráno prodlévat. V jakémkoli stavu mysli si přeje prodlévat v poledne, v takovém může v poledne prodlévat. V jakémkoli stavu mysli si přeje prodlévat večer, v takovém může večer prodlévat.“</p>
<h2>Buddha</h2>
<p>Když toto bylo řečeno, ctihodný Sáriputta oslovil Vznešeného: „Která z těchto odpovědí, pane, je správná odpověď?“ „Sáriputto, všechny vaše odpovědi jsou správné, každá svým vlastním způsobem. Ale vyslechni si rovněž ode mě, jaký druh bhikkhua může ozářit tento sálový les Gósinga:</p>
<p>Zde, Sáriputto, se bhikkhu vrátí ze své almužní obchůzky a poté, co pojedl, usedne se zkříženýma nohama, vzpřímeným tělem a ustanoví uvědomění před sebou, s rozhodnutím: ,Neopustím tuto pozici, dokud má mysl nebude neulpíváním osvobozená od zákalů.‘ Takový bhikkhu, Sáriputto, může ozářit tento sálový les Gósinga.“</p>
<p>Tak pravil Vznešený. Potěšení ctihodní se zaradovali ze slov Vznešeného.</p>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
</aside>
</section>
</div>
</split>
<split name="mn149.html">
<div id="text" lang="cz">
<section class="sutta" id="mn149">
<article>
<div class="hgroup">
<p class="division">Majjhima Nikāya</p>
<h1>149 Velká rozprava o šesti smyslových oblastech</h1>
</div>
<p>Tak jsem slyšel. Jednou Vznešený prodléval v Sávatthí, v Džétově háji, Anáthapindikově zahradě. Tam Vznešený oslovil bhikkhuy: „Bhikkhuové!“—„Pane!“ odpověděli mu bhikkhuové. Vznešený pravil: „Vyložím vám, bhikkhuové, velkou oblast šesti smyslů. Poslouchejte, dávejte dobrý pozor, a já budu hovořit.“—„Ano, pane,“ odpověděli mu bhikkhuové. Vznešený pravil:</p>
<p>„Bhikkhuové, kdo <i>nezná a nevidí</i> (1) oko, ucho, nos, jazyk, tělo a mysl tak, jak skutečně jsou, ten je vzrušen vášní vůči oku, uchu, nosu, jazyku, tělu a mysli. Kdo nezná a nevidí (2) tvary, zvuky, vůně, chutě, dotyky a jevy tak, jak skutečně jsou, ten je vzrušen vášní vůči tvarům, zvukům, vůním, chutím, dotykům a jevům. Kdo nezná a nevidí (3) vědomí oka, vědomí ucha, vědomí nosu, vědomí jazyka, vědomí těla a vědomí mysli tak, jak skutečně jsou, ten je vzrušen vášní vůči vědomí oka, vědomí ucha, vědomí nosu, vědomí jazyka, vědomí těla a vědomí mysli. Kdo nezná a nevidí (4) dotek oka, dotek ucha, dotek nosu, dotek jazyka, dotek těla a dotek mysli tak, jak skutečně jsou, ten je vzrušen vášní vůči doteku oka, doteku ucha, doteku nosu, doteku jazyka, doteku těla a doteku mysli. Kdo nezná a nevidí (5) příjemné pociťování, nepříjemné pociťování a ani-příjemné-ani-nepříjemné pociťování, jež vznikají v závislosti na doteku oka, ucha, nosu, jazyka, těla a mysli, tak, jak skutečně jsou, ten je vzrušen vášní vůči příjemnému pociťování, nepříjemnému pociťování a ani-příjemnému-ani-nepříjemnému pociťování, jež vznikají v závislosti na doteku oka, ucha, nosu, jazyka, těla a mysli.</p>
<p>U toho, kdo je vzrušen vášní, kdo je spoután, kdo je zahalen zaslepeností, kdo prodlévá nazíraje vnady (šesti smyslových oblastí), dochází v budoucnu k hromadění pěti skupin ulpívání. Jeho toužení, jež vede k opětovnému bytí a které, ve spojení s rozkoší a vášní, nachází potěšení zde či jinde, takto narůstá. Narůstají u něj rovněž tělesné potíže a mentální potíže, narůstá u něj tělesná trýzeň a mentální trýzeň, narůstá u něj tělesná horečnatost a mentální horečnatost. A tak zakouší jak tělesnou, tak mentální strast.</p>
<p>Bhikkhuové, kdo <i>zná a vidí</i> (1) oko, ucho, nos, jazyk, tělo a mysl tak, jak skutečně jsou, ten není vzrušen vášní vůči oku, uchu, nosu, jazyku, tělu a mysli. Kdo zná a vidí (2) tvary, zvuky, vůně, chutě, dotyky a jevy tak, jak skutečně jsou, ten není vzrušen vášní vůči tvarům, zvukům, vůním, chutím, dotykům a jevům. Kdo zná a vidí (3) vědomí oka, vědomí ucha, vědomí nosu, vědomí jazyka, vědomí těla a vědomí mysli tak, jak skutečně jsou, ten není vzrušen vášní vůči vědomí oka, vědomí ucha, vědomí nosu, vědomí jazyka, vědomí těla a vědomí mysli. Kdo zná a vidí (4) dotek oka, dotek ucha, dotek nosu, dotek jazyka, dotek těla a dotek mysli tak, jak skutečně jsou, ten není vzrušen vášní vůči doteku oka, doteku ucha, doteku nosu, doteku jazyka, doteku těla a doteku mysli. Kdo zná a vidí (5) příjemné pociťování, nepříjemné pociťování a ani-příjemné-ani-nepříjemné pociťování, jež vznikají v závislosti na doteku oka, ucha, nosu, jazyka, těla a mysli, tak, jak skutečně jsou, ten není vzrušen vášní vůči příjemnému pociťování, nepříjemnému pociťování a ani-příjemnému-ani-nepříjemnému pociťování, jež vznikají v závislosti na doteku oka, ucha, nosu, jazyka, těla a mysli.</p>
<p>U toho, kdo není vzrušen vášní, kdo není spoután, kdo není zahalen zaslepeností, kdo prodlévá nazíraje vady (šesti smyslových oblastí), nedochází v budoucnu k hromadění pěti skupin ulpívání. Jeho toužení, jež vede k opětovnému bytí a které, ve spojení s rozkoší a vášní, nachází potěšení zde či jinde, je takto opuštěno. Jsou rovněž opuštěny tělesné potíže a mentální potíže, je opuštěna tělesná trýzeň a mentální trýzeň, je opuštěna tělesná horečnatost a mentální horečnatost. A tak zakouší jak tělesné, tak mentální blaho.</p>
<p>Názor tohoto jedince je správný názor (<i>sammá-ditthi</i>). Rozmýšlení tohoto jedince je správné rozmýšlení (<i>sammá-sankappa</i>). Úsilí tohoto jedince je správné úsilí (<i>sammá-vájáma</i>). Uvědomění tohoto jedince je správné uvědomění (<i>sammá-sati</i>). Soustředění tohoto jedince je správné soustředění (<i>sammá-samádhi</i>). Jeho konání tělem, konání řečí a živobytí jsou již dokonale očištěné. Takto u něj dochází k úplnému rozvinutí ušlechtilé osmičlenné stezky (<i>arija atthangika magga</i>).</p>
<p>U toho, kdo takto rozvíjí ušlechtilou osmičlennou stezku, dochází rovněž k úplnému rozvinutí čtyř základů uvědomění (<i>satipatthána</i>), dochází k úplnému rozvinutí čtyř správných snažení (<i>sammappadhána</i>), dochází k úplnému rozvinutí čtyř základů nadobyčejné síly (<i>iddhipáda</i>), dochází k úplnému rozvinutí pěti schopností (<i>indrija</i>), dochází k úplnému rozvinutí pěti sil (<i>bala</i>) a dochází k úplnému rozvinutí sedmi členů probuzení (<i>bodždžhanga</i>).</p>
<p>U tohoto jedince společně vyvstávají dvě vlastnosti—utišení (<i>samatha</i>) a jasné vidění (<i>vipassaná</i>). Skrze přímé poznání (<i>abhiňňá</i>) poznává věci, jež by měly být poznány skrze přímé poznání. Skrze přímé poznání zanechává věci, jež by měly být zanechány skrze přímé poznání. Skrze přímé poznání rozvíjí věci, jež by měly být rozvinuty skrze přímé poznání. Skrze přímé poznání uskutečňuje věci, jež by měly být uskutečněny skrze přímé poznání.</p>
<p>A které věci by měly být poznány skrze přímé poznání? Je to pět skupin ulpívání (<i>paňčupádánakkhandhá</i>), totiž hmota (<i>rúpa</i>), pociťování (<i>védaná</i>), vnímání (<i>saňňá</i>), formace (<i>sankhárá</i>) a vědomí (<i>viňňána</i>) jakožto skupiny ulpívání. Tyto věci by měly být poznány skrze přímé poznání.</p>
<p>A které věci by měly být zanechány skrze přímé poznání? Je to nevědomost (<i>avidždžá</i>) a toužení po bytí (<i>bhavatanhá</i>). Tyto věci by měly být zanechány skrze přímé poznání.</p>
<p>A které věci by měly být rozvinuty skrze přímé poznání? Je to utišení (<i>samatha</i>) a jasné vidění (<i>vipassaná</i>). Tyto věci by měly být rozvinuty skrze přímé poznání.</p>
<p>A které věci by měly být uskutečněny skrze přímé poznání? Je to vědění (<i>vidždžá</i>) a osvobození (<i>vimutti</i>). Tyto věci by měly být uskutečněny skrze přímé poznání.</p>
<p>Tak pravil Vznešený. Potěšení bhikkhuové se zaradovali ze slov Vznešeného.</p>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
</aside>
<div class="hgroup">
<p class="division">Khuddaka Nikāya</p>
<p>Suttanipāta</p>
<h1>2.4 Rozprava o požehnání</h1>
</div>
<p>Tak jsem slyšel:</p>
<p>Jednou Vznešený pobýval v Anáthapindikově klášteře v Džétově parku poblíž Sávatthí. Tehdy, když noc již značně pokročila, jistá <i>dévatá</i>, jejíž nadměrná krása celý park ozářila, přišla k Vznešenému a stojíc poblíž, uctivě jej pozdravila a zůstala stát stranou. Tak stojíc, obrátila se ona <i>dévatá</i> ve verších na Vznešeného:</p>
<blockquote class="gatha">
<p>1. „Mnoho <i>dévů</i> a lidí, kteří touží po dobrém, přemítali o štěstěně.<br>
Pověz mi, co je nejvyšším požehnáním?“<br>
Vznešený takto odpověděl:</p>
<p>2. „Vyhýbat se pošetilým, uchylovat se k moudrým,<br>
uctívat ty, kteří jsou pocty hodní—to je požehnání nejvyšší.</p>
<p>3. Pobývat na vhodném místě, dříve vykonané zásluhy,<br>
usměrnit se správně—to je požehnání nejvyšší.</p>
<p>4. Hluboké znalosti, dobře naučené řemeslo, dobrá kázeň<br>
a dobře pronášená řeč—to je požehnání nejvyšší.</p>
<p>5. Podporování rodičů, láskyplná péče o manželku a děti,<br>
klidné zaměstnání—to je požehnání nejvyšší.</p>
<p>6. Štědrost, řádné chování, pomáhání příbuzným<br>
a nezávadné činy—to je požehnání nejvyšší.</p>
<p>7. Zanechání a zdržování se špatného, ovládat se s ohledem na opojné nápoje<br>
a opravdovost v dobrých vlastnostech—to je požehnání nejvyšší.</p>
<p>8. Uctivost, skromnost, spokojenost, vděčnost<br>
a občasné naslouchání Dhammě—to je požehnání nejvyšší.</p>
<p>9. Trpělivost, zdvořilost, navštěvování <i>samanů</i><br>
a občasné rozpravy o Dhammě—to je požehnání nejvyšší.</p>
<p>10. Sebeovládání, čistý život, chápání ušlechtilých pravd<br>
a uskutečnění <i>nibbány</i>—to je požehnání nejvyšší.</p>
<p>11. Ten, jehož mysl se ve styku s jevy světa nevzrušuje<br>
a je bez zármutku, bez vášní, bezpečná—to je požehnání nejvyšší.</p>
<p>12. Ti, kdo takto označené konají, nebudou nikde poraženi,<br>
všude půjdou se zdarem—to je požehnání nejvyšší.“</p>
</blockquote>
<aside id="metaarea">
<p>Přeložil <span class="author">Josef Marx</span></p>
</aside>
<div class="hgroup">
<p class="division">Khuddaka Nikāya</p>
<p>Suttanipāta</p>
<h1>2.1 Rozprava o klenotech</h1>
</div>
<p>1. Jakékoliv bytosti zde jsou shromážděny—ať pozemské či nebeské—kéž je každá bytost šťastná. Navíc, nechť pozorně naslouchají mým slovům!</p>
<p>2. Proto, vy všechny bytosti, dodržujte pečlivě tuto radu: Projevujte svoji lásku k lidem, kteří vám ve dne a v noci přinášejí obětiny. Proto je ochraňujte horlivě.</p>
<blockquote class="gatha">
<p>3. Ať je jakýkoliv poklad zde či na onom světě,<br>
anebo jakékoli vzácné klenoty v nebeské oblasti,<br>
žádný však není srovnatelný s Dokonalým.<br>
Opravdu, v Buddhovi je tento vzácný klenot.<br>
Pomocí této pravdy kéž všichni dosáhnou štěstí!</p>
<p>4. Soustředěný mudrc Sakjů, který uskutečnil skončení,<br>
bezvášnivost, nezmírání nejvyšší—<br>
tomuto Učení jiné rovné není.<br>
Opravdu, v Učení je tento vzácný klenot.<br>
Pomocí této pravdy kéž všichni dosáhnou štěstí!</p>
<p>5. Čistotu, kterou Buddha—Nejvyšší—vychválil,<br>
je popsána jako „soustředění bez přerušení“.<br>
Nic není srovnatelné s tímto soustředěním.<br>
Opravdu, v Učení je tento vzácný klenot.<br>
Pomocí této pravdy kéž všichni dosáhnou štěstí!</p>
<p>6. Oněch osm jedinců, které svatí chválí, zahrnují čtyři páry.<br>
Oni, žáci Vítaného, jsou hodni uctívání.<br>
Jim podané dary nesou hojné plody.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>7. Ti s pevnou myslí, prosti žádostí,<br>
nastoupili do Gótamovy disciplíny, dosáhli dosažitelné,<br>
v nesmrtelnu míru, bez poplatků, užívají.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>8. Jako pevným kůlem zapuštěným v zemi nemohou čtyři větry otřást,<br>
takový je—přirovnávám—dobrý člověk, který ušlechtilé pravdy plně pochopil.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>9. Ti, kdo jasně pochopili ušlechtilé pravdy s hlubokou moudrostí vyložené,<br>
i když jsou velmi neostražití, neprožijí více než sedm zrození.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>10. S dosažením vhledu tři stavy opouští:<br>
iluzi osobnosti, pochybování a ceremonie, pokud jaké jsou.<br>
Od čtyř stavů bídy je absolutně oproštěn a je neschopen spáchat šest odporných zločinů.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>11. Ať udělá jakýkoliv špatný čin, tělem, slovy či myslí, je neschopen je skrýt:<br>
neboť, jak bylo řečeno, je to nemožné pro toho, kdo uviděl cestu.<br>
Opravdu, v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>12. Tak jako v kraji háječků s kvetoucími vršky stromů v prvém horku léta,<br>
tomu podobné nejlepší ze všech učení,<br>
jež k <i>nibbáně</i> vede, bylo vyloženo k dobru nejvyššímu.<br>
Opravdu, v Buddhovi je tento vzácný klenot.<br>
Pomocí této pravdy kéž všichni dosáhnou štěstí!</p>
<p>13. Nejlepší znalec nejlepšího,<br>
nejlepší dávající a nejlepší přinášející,<br>
vyložil nejvyšší z nejlepších učení.<br>
Opravdu, v Buddhovi je tento vzácný klenot.<br>
Pomocí této pravdy kéž všichni dosáhnou štěstí!</p>
<p>14. „Staré zaniklo, nové vznikání není.“<br>
Jejich mysl nelpí na budoucím dění,<br>
v zárodku zničená touha dále neroste—<br>
tak vyhasínají moudří jako tato lampa.<br>
Opravdu v <i>sangze</i> je tento vzácný klenot.<br>
Pomocí této pravdy kéž všichni dosáhnou štěstí!</p>
<p>15. My, bytosti zde shromážděné, ať pozemské či nebeské,<br>
zdravíme Buddhu, dokonalého, uctívaného bohy i lidmi. Kéž je dobro!</p>
<p>16. My, bytosti zde shromážděné, ať pozemské či nebeské,<br>
zdravíme dokonalé Učení, uctívané bohy i lidmi. Kéž je dobro!</p>
<p>17. My, bytosti zde shromážděné, ať pozemské či nebeské,<br>
zdravíme dokonalou <i>sanghu</i>, uctívanou bohy i lidmi. Kéž je dobro!</p>
</blockquote>
<aside id="metaarea">
<p>Přeložil <span class="author">Josef Marx</span></p>
</aside>
</section>
</div>
</split>
<split name="mn9.html">
<div id="text" lang="cz">
<section class="sutta" id="mn9">
<article>
<div class="hgroup">
<p class="division">Majjhima Nikāya</p>
<h1>9 Správný názor</h1>
</div>
<p>1. Tak jsem slyšel. Jednou Vznešený prodléval v Sávatthí, v Džétově háji, Anáthapindikově zahradě. Tam ctihodný Sáriputta oslovil mnichy: „Přátelé, mniši!“—„Příteli!“ odpověděli mu mniši. Ctihodný Sáriputta pravil:</p>
<p>2. „Říká se, přátelé, »ten, kdo má správný názor«. Do jaké míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“</p>
<p>„Zdaleka bychom, věru, přišli, abychom se od ctihodného Sáriputty dozvěděli smysl tohoto výroku. Bylo by dobře, kdyby ctihodný Sáriputta objasnil smysl tohoto výroku. Když to uslyší od něj, mniši si to zapamatují.“</p>
<p>„Tak tedy, přátelé, poslouchejte, dávejte dobrý pozor, a já budu hovořit.“</p>
<p>„Ano, příteli,“ odpověděli mniši. Ctihodný Sáriputta pravil:</p>
<p>3. „Když, přátelé, ušlechtilý žák zná neprospěšné a zná kořen neprospěšného, když zná prospěšné a zná kořen prospěšného—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>4. A co je, přátelé, neprospěšné, co je kořen neprospěšného? Co je prospěšné, a co je kořen prospěšného? Zabíjení živých bytostí je neprospěšné; braní nedarovaného je neprospěšné; nemravné jednání ve věcech smyslné rozkoše je neprospěšné; lhaní je neprospěšné; zlomyslná mluva je neprospěšná; hrubá mluva je neprospěšná; plané žvanění je neprospěšné; žádostivost je neprospěšná; zlovůle je neprospěšná; nesprávný názor je neprospěšný. Tomu se přátelé, říká neprospěšné.</p>
<p>5. A co je, přátelé, kořen neprospěšného? Chtivost je kořen neprospěšného; nenávist je kořen neprospěšného; zaslepenost je kořen neprospěšného. Tomu se, přátelé, říká kořen neprospěšného.</p>
<p>6. A co je, přátelé, prospěšné? Zdržování se zabíjení živých bytostí je prospěšné; zdržování se braní nedarovaného je prospěšné; zdržování se nemravného jednání ve věcech smyslné rozkoše je prospěšné; zdržování se lhaní je prospěšné; zdržování se zlomyslné mluvy je prospěšné; zdržování se hrubé mluvy je prospěšné; zdržování se planého žvanění je prospěšné; nežádostivost je prospěšná; nepřítomnost zlovůle je prospěšná; správný názor je prospěšný. Tomu se, přátelé, říká prospěšné.</p>
<p>7. A co je, přátelé, kořen prospěšného? Nepřítomnost chtivosti je kořen prospěšného; nepřítomnost nenávisti je kořen prospěšného; nepřítomnost zaslepenosti je kořen prospěšného. Tomu se, přátelé říká kořen prospěšného.</p>
<p>8. Když, přátelé, ušlechtilý žák takto zná neprospěšné a takto zná kořen neprospěšného, když takto zná prospěšné a takto zná kořen prospěšného, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>9. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>10. Když, přátelé, ušlechtilý žák zná výživu, zná vznik výživy, zná ustání výživy a zná cestu vedoucí k ustání výživy—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>11. A co je to, přátelé, výživa, co je to vznik výživy, co je to ustání výživy a co je to cesta vedoucí k ustání výživy? Jsou tyto čtyři výživy udržující bytosti vstoupivší v bytí a napomáhající těm usilujícím o bytí. Které čtyři? Tělesná výživa, hrubá či jemná; za druhé dotek; za třetí mentální záměr; za čtvrté vědomí. Se vznikem toužení vzniká výživa. S ustáním toužení ustává výživa. A cesta vedoucí k ustání výživy je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>12. Když, přátelé, ušlechtilý žák takto zná výživu, takto zná vznik výživy, takto zná ustání výživy a takto zná cestu vedoucí k ustání výživy, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>13. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>14. Když, přátelé, ušlechtilý žák zná strast, zná vznik strasti, zná ustání strasti a zná cestu vedoucí k ustání strasti—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>15. A co je to, přátelé, strast, co je to vznik strasti, co je to ustání strasti a co je to cesta vedoucí k ustání strasti? Zrození je strastné, stárnutí je strastné, nemoc je strastná, smrt je strastná; trápení a naříkání, bolest, žal a zoufalství jsou strastné; nezískat, co si člověk přeje, je strastné. Stručně řečeno, pět skupin uchopování je strastných. Tomu se, přátelé, říká strast.</p>
<p>16. A co je to, přátelé, vznik strasti? Je to ono toužení vedoucí k opětovnému bytí, doprovázené potěšením a vášní, nacházející potěšení hned tu, hned tam; totiž smyslné toužení, toužení po bytí, toužení po nebytí. Tomu se, přátelé, říká vznik strasti,</p>
<p>17. A co je to, přátelé, ustání strasti? Je to úplné vymizení a ustání onoho toužení, jeho opuštění, zavržení, uvolnění a neulpívání na něm. Tomu se, přátelé, říká ustání strasti.</p>
<p>18. A co je to, přátelé, cesta vedoucí k ustání strasti? Právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění. Tomu se, přátelé, říká cesta vedoucí k ustání strasti.</p>
<p>19. Když, přátelé, ušlechtilý žák takto zná strast, takto zná vznik strasti, takto zná ustání strasti a takto zná cestu vedoucí k ustání strasti, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>20. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>21. Když, přátelé, ušlechtilý žák zná stárnutí a smrt, zná vznik stárnutí a smrti, zná ustání stárnutí a smrti a zná cestu vedoucí k ustání stárnutí a smrti—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>22. A co je to, přátelé, stárnutí a smrt, co je to vznik stárnutí a smrti, co je to ustání stárnutí a smrti, co je to cesta vedoucí k ustání stárnutí a smrti? To, co je stárnutí, stáří, chatrnost, šedivění, vrásčitost, ubývání životní síly a oslabení smyslových schopností u bytostí, patřících do různých řádů bytostí— tomu se říká stárnutí. To, co je odchod a mizení bytostí, patřících do různých řádů bytostí, jejich rozklad, ztráta a úmrtí, vyčerpání času, rozpad osobnostních skupin, odložení těla—tomu se říká smrt. A tak toto stárnutí a tato smrt se (společně) nazývají stárnutí a smrt. Se vznikem zrození vzniká stárnutí a smrt. S ustáním zrození ustává stárnutí a smrt. A cesta vedoucí k ustání stárnutí a smrti je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>23. Když, přátelé, ušlechtilý žák takto zná stárnutí a smrt, takto zná vznik stárnutí a smrti, takto zná ustání stárnutí a smrti a takto zná cestu vedoucí k ustání stárnutí a smrti, tak zcela opustí sklon k vášni, odstraní skon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>24. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>25. Když, přátelé, ušlechtilý žák zná zrození, zná vznik zrození, zná ustání zrození a zná cestu vedoucí k ustání zrození—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>26. A co je to, přátelé, zrození, co je to vznik zrození, co je to ustání zrození, co je to cesta vedoucí k ustání zrození? To, co je zrození bytostí, patřících do různých řádů bytostí, jejich narození, početí a vyvstání, objevení se osobnostních skupin, nabytí smyslových základen—tomu se, přátelé, říká zrození. Se vznikem bytí vzniká zrození. S ustáním bytí ustává zrození. A cesta vedoucí k ustání zrození je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>27. Když, přátelé, ušlechtilý žák takto zná zrození, takto zná vznik zrození, takto zná ustání zrození a takto zná cestu vedoucí k ustání zrození, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>28. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>29. Když, přátelé, ušlechtilý žák zná bytí, zná vznik bytí, zná ustání bytí a zná cestu vedoucí k ustání bytí—do té míry má ušlechtilý žák správný názor jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>30. A co je to, přátelé, bytí, co je to vznik bytí, co je to ustání bytí, co je to cesta vedoucí k ustání bytí? Jsou tyto tři (druhy) bytí: smyslné bytí, hmotné bytí, nehmotné bytí. Se vznikem uchopování vzniká bytí. S ustáním uchopování ustává bytí. A cesta vedoucí k ustání bytí je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>31. Když, přátelé, ušlechtilý žák takto zná bytí, takto zná vznik bytí, takto zná ustání bytí a takto zná cestu vedoucí k ustání bytí, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>32. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>33. Když, přátelé, ušlechtilý žák zná uchopování, zná vznik uchopování, zná ustání uchopování a zná cestu vedoucí k ustání uchopování—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>34. A co je to, přátelé, uchopování, co je to vznik uchopování, co je to ustání uchopování, co je to cesta vedoucí k ustání uchopování? Jsou tyto čtyři (druhy) uchopování: uchopování smyslnosti, uchopování názorů, uchopování pravidel a praktik, uchopování víry v Já. Se vznikem toužení vzniká uchopování. S ustáním toužení ustává uchopování. A cesta vedoucí k ustání uchopování je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>35. Když, přátelé, ušlechtilý žák takto zná uchopování, takto zná vznik uchopování, takto zná ustání uchopování a takto zná cestu vedoucí k ustání uchopování, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>36. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano přátelé.</p>
<p>37. Když, přátelé, ušlechtilý žák zná toužení, zná vznik toužení, zná ustání toužení a zná cestu vedoucí k ustání toužení—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>38. A co je to, přátelé, toužení, co je to vznik toužení, co je to ustání toužení, co je to cesta vedoucí k ustání toužení? Je těchto šest druhů toužení: toužení po tvarech, toužení po zvucích, toužení po vůních, toužení po chutích, toužení po dotecích, toužení po představách. Se vznikem pociťování vzniká toužení. S ustáním pociťování ustává toužení. A cesta vedoucí k ustání toužení je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>39. Když, přátelé, ušlechtilý žák takto zná toužení, takto zná vznik toužení, takto zná ustání toužení a takto zná cestu vedoucí k ustání toužení, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>40. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>41. Když, přátelé, ušlechtilý žák zná pociťování, zná vznik pociťování, zná ustání pociťování a zná cestu vedoucí k ustání pociťování—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>42. A co je to, přátelé, pociťování, co je to vznik pociťování, co je to ustání pociťování, co je to cesta vedoucí k ustání pociťování? Je těchto šest druhů pociťování: pocit zrozený ze zrakového doteku, pocit zrozený ze sluchového doteku, pocit zrozený z čichového doteku, pocit zrozený z chuťového doteku, pocit zrozený tělesného doteku, pocit zrozený z mentálního doteku. Se vznikem doteku vzniká pociťování. S ustáním doteku ustává pociťování. A cesta vedoucí k ustání pociťování je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>43. Když, přátelé, ušlechtilý žák takto zná pociťování, takto zná vznik pociťování, takto zná ustání pociťování a takto zná cestu vedoucí k ustání pociťování, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>44. „Dobře, příteli,“ řekli mniši poté, co se potěšili a zaradovali ze slov cithodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>45. Když, přátelé, ušlechtilý žák zná dotek, zná vznik doteku, zná ustání doteku a zná cestu vedoucí k ustání doteku—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>46. A co je to, přátelé, dotek, co je to vznik doteku, co je to ustání doteku, co je to cesta vedoucí k ustání doteku? Je těchto šest druhů doteku: zrakový dotek, sluchový dotek, čichový dotek, chuťový dotek, tělesný dotek, mentální dotek. Se vznikem šesti základen vzniká dotek. S ustáním šesti základen ustává dotek. A cesta vedoucí k ustání doteku je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>47. Když, přátelé, ušlechtilý žák takto zná dotek, takto zná vznik doteku, takto zná ustání doteku a takto zná cestu vedoucí k ustání doteku, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>48. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>49. Když, přátelé, ušlechtilý žák zná šest základen, zná vznik šesti základen, zná ustání šesti základen a zná cestu vedoucí k ustání šesti základen—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>50. A co je to, přátelé, šest základen, co je to vznik šesti základen, co je to ustání šesti základen, co je to cesta vedoucí k ustání šesti základen? Je těchto šest základen: základna oka, základna ucha, základna nosu, základna jazyka, základna těla, základna mysli. Se vznikem jména-a-hmoty vzniká šest základen. S ustáním jména-a-hmoty ustává šest základen. A cesta vedoucí k ustání šesti základen je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>51. Když, přátelé, ušlechtilý žák takto zná šest základen, takto zná vznik šesti základen, takto zná ustání šesti základen a takto zná cestu vedoucí k ustání šesti základen, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>52. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku? „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>53. Když, přátelé, ušlechtilý žák zná jméno-a-hmotu, zná vznik jména-a-hmoty, zná ustání jména-a-hmoty a zná cestu vedoucí k ustání jména a hmoty—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>54. A co je to, přátelé, jméno-a-hmota, co je to vznik jména-a-hmoty, co je to ustání jména-a-hmoty, co je to cesta vedoucí k ustání jména-a-hmoty? Pociťování, vnímání, záměr, dotek, pozornost—tomu se říká jméno. Čtyři velké prvky a hmota odvozená ze čtyř velkých prvků—tomu se říká hmota. A tak toto jméno a tato hmota se (společně) nazývají jméno-a-hmota. Se vznikem vědomí vzniká jméno-a-hmota. S ustáním vědomí ustává jméno-a-hmota. A cesta vedoucí k ustání jména-a-hmoty je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>55. Když, přátelé, ušlechtilý žák takto zná jméno-a-hmotu, takto zná vznik jména-a-hmoty, takto zná ustání jména-a-hmoty a takto zná cestu vedoucí k ustání jména-a-hmoty, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm prvé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>56. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>57. Když, přátelé, ušlechtilý žák zná vědomí, zná vznik vědomí, zná ustání vědomí a zná cestu vedoucí k ustání vědomí—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>58. A co je to, přátelé, vědomí, co je to vznik vědomí, co je to ustání vědomí, co je to cesta vedoucí k ustání vědomí? Je těchto šest druhů vědomí: zrakové vědomí, sluchové vědomí, čichové vědomí, chuťové vědomí, tělesné vědomí, mentální vědomí. Se vznikem formací vzniká vědomí. S ustáním formací ustává vědomí. A cesta vedoucí k ustání vědomí je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>59. Když, přátelé, ušlechtilý žák takto zná vědomí, takto zná vznik vědomí, takto zná ustání vědomí a takto zná cestu vedoucí k ustání vědomí, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>60. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>61. Když, přátelé, ušlechtilý žák zná formace, zná vznik formací, zná ustání formací a zná cestu vedoucí k ustání formací—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>62. A co jsou to, přátelé, formace, co je to vznik formací, co je to ustání formací, co je to cesta vedoucí k ustání formací? Jsou tyto tři formace: formace těla, formace řeči, formace mysli. Se vznikem nevědomosti vznikají formace. S ustáním nevědomosti ustávají formace. A cesta vedoucí k ustání formací je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>63. Když, přátelé, ušlechtilý žák takto zná formace, takto zná vznik formací, takto zná ustání formací a takto zná cestu vedoucí k ustání formací, tak zcela opustí sklon k vášni, odstraní skon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>64. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>65. Když, přátelé, ušlechtilý žák zná nevědomost, zná vznik nevědomosti, zná ustání nevědomosti a zná cestu vedoucí k ustání nevědomosti—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>66. A co je to, přátelé, nevědomost, co je to vznik nevědomosti, co je to ustání nevědomosti, co je to cesta vedoucí k ustání nevědomosti? To, co je neznalost strasti, neznalost vzniku strasti, neznalost ustání strasti, neznalost cesty vedoucí k ustání strasti—tomu se říká nevědomost. Se vznikem zákalů vzniká nevědomost. S ustáním zákalů ustává nevědomost. A cesta vedoucí k ustání nevědomosti je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>67. Když, přátelé, ušlechtilý žák takto zná nevědomost, takto zná vznik nevědomosti, takto zná ustání nevědomosti a takto zná cestu vedoucí k ustání nevědomosti, tak zcela opustí sklon k vášni, odstraní sklon k odporu, vykoření sklon k názoru a domýšlivosti »já jsem«, opustí nevědomost, vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>68. „Dobře, příteli,“ řekli mniši poté, co se potěšili a zaradovali ze slov ctihodného Sáriputty. Pak mu položili další otázku: „Je zde, příteli, ještě nějaký jiný způsob, jak má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě?“—„Ano, přátelé.</p>
<p>69. Když, přátelé, ušlechtilý žák zná zákaly, zná vznik zákalů, zná ustání zákalů a zná cestu vedoucí k ustání zákalů—do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.</p>
<p>70. A co jsou to, přátelé, zákaly, co je to vznik zákalů, co je to ustání zákalů, co je to cesta vedoucí k ustání zákalů? Jsou tyto tři zákaly: zákal smyslnosti, zákal bytí, zákal nevědomosti. Se vznikem nevědomosti vznikají zákaly. S ustáním nevědomosti ustávají zákaly. A cesta vedoucí k ustání zákalů je právě tato ušlechtilá osmičlenná stezka, totiž správný názor, správné rozmýšlení, správná řeč, správné jednání, správné živobytí, správné úsilí, správná bdělost, správné soustředění.</p>
<p>71. Když, přátelé, ušlechtilý žák takto zná zákaly, takto zná vznik zákalů, takto zná ustání zákalů a takto zná cestu vedoucí k ustání zákalů, tak zcela opustí sklon k vášni, odstraní sklon k odporu, vykoření sklon k názoru a domýšlivost »já jsem«, opustí nevědomost,vyvstane v něm pravé poznání a ukončí strast zde a nyní. Také do té míry má ušlechtilý žák správný názor, jeho názor je přímý, je obdařen neochvějnou důvěrou v Dhammu a dospěl k této dobré Dhammě.“</p>
<p>Tak pravil ctihodný Sáriputta. Spokojení mniši se zaradovali ze slov ctihodného Sáriputty.</p>
</article>
<aside id="metaarea">
<p>Přeložil <span class="author">Josef Marx</span></p>
</aside>
</section>
</div>
</split>
<split name="mn28.html">
<div id="text" lang="cz">
<section class="sutta" id="mn28">
<article>
<div class="hgroup">
<p class="division">Majjhima Nikāya</p>
<h1>28 Velká rozprava o přirovnání ke sloní stopě</h1>
</div>
<h2>Úvod</h2>
<p>Tak jsem slyšel. Jednou Vznešený prodléval v Sávatthí, Džétově háji, Anáthapindikově zahradě. Tehdy ctihodný Sáriputta oslovil bhikkhuy: „Přátelé, bhikkhuové!“—„Příteli!“ odpověděli bhikkhuové. Ctihodný Sáriputta pravil:</p>
<p>»Přátelé, tak jako stopa jakékoli bytosti, která kráčí po zemi, může být obsažena ve stopě sloní, o níž se říká, že je největší mezi všemi stopami, jelikož má největší rozměr, podobně, jakékoli jsou zde prospěšné stavy, všechny mohou být obsaženy ve čtyřech ušlechtilých pravdách. V jakých čtyřech? (1) V ušlechtilé pravdě strasti, (2) v ušlechtilé pravdě vzniku strasti, (3) v ušlechtilé pravdě zániku strasti a (4) v ušlechtilé pravdě cesty vedoucí k zániku strasti.</p>
<h2>Rozbor strasti</h2>
<p>A co je, přátelé, (1) ušlechtilá pravda strasti? Zrození je strast, stárnutí je strast, smrt je strast, trápení, naříkání, bolest, žal a zoufalství je strast, nedosažení svého přání je strast, zkrátka pět skupin ulpívání je strast.</p>
<p>A co je, přátelé, pět skupin ulpívání? Jsou to: (1) hmota, (2) pociťování, (3) vnímání, (4) formace a (5) vědomí.</p>
<p>A co je, přátelé, hmota? Jsou to čtyři velké prvky a hmota odvozená ze čtyř velkých prvků.</p>
<p>A co jsou, přátelé, čtyři velké prvky? Jsou to prvky (1) země, (2) vody, (3) ohně a (4) větru.</p>
<p>A co jsou, přátelé, prvky země… vody… ohně… větru? Jsou to vnitřní prvky země… vody… ohně… větru a vnější prvky země… vody… ohně… větru.</p>
<p>A co jsou, přátelé, vnitřní prvky země… vody… ohně… větru?</p>
<p>(1) Jakákoli vnitřní a vlastní pevnost a hrubost, jako: vlasy, chlupy, nehty, zuby, kůže, maso, šlachy, kosti, morek, ledviny, srdce, játra, pohrudnice, slezina, plíce, střeva, vnitřnosti, obsah žaludku, výkaly či jakákoli jiná vnitřní a vlastní pevnost a hrubost—tomu se říká vnitřní prvek země.</p>
<p>(2) Jakákoli vnitřní a vlastní tekutost a soudržnost, jako: žluč, hlen, hnis, krev, pot, tuk, slzy, ušní maz, sliny, smrk, kloubní maz, moč či jakákoli jiná vnitřní a vlastní tekutost a soudržnost—tomu se říká vnitřní prvek vody.</p>
<p>(3) Jakýkoli vnitřní a vlastní žár a teplo, jež způsobuje zahřívání, stárnutí, trávení a spalování, jež přeměňuje to, co spolkneme, vypijeme, rozžvýkáme a ochutnáme, či jakýkoli jiný vnitřní a vlastní žár a teplo—tomu se říká vnitřní prvek ohně.</p>
<p>(4) Jakýkoli vnitřní a vlastní pohyb a síla, jako: vzestupné síly, sestupné síly, větry v břiše, v žaludku či ve střevech, síly způsobující ohýbání a natahování údů, nádech a výdech, či jakýkoli jiný vnitřní a vlastní pohyb a síla—tomu se říká vnitřní prvek větru.</p>
<p>Vnitřní prvek země… vody… ohně… větru a vnější prvek země… vody… ohně… větru je prostě jen prvek země… vody… ohně… větru. Tyto prvky země… vody… ohně… větru by měly být nahlíženy v souladu se skutečností, se správným porozuměním, takto: „Toto není mé, toto nejsem já, toto není mé já.“ Jsou-li tyto prvky země… vody… ohně… větru nahlíženy v souladu se skutečností, se správným porozuměním, mysl se od nich odvrátí a ztratí vášeň vůči nim.</p>
<p>(1) Přátelé, nastává doba, kdy se vnější prvek vody rozruší. Tehdy vnější prvek země mizí.</p>
<p>(2) Přátelé, nastává doba, kdy se vnější prvek vody rozruší. Tehdy odnáší vesnice, obce, města, kraje a celé země. Nastává však také doba, kdy voda ve velkém oceánu klesá o sto mil… dvěstě mil… sedmset mil… kdy voda ve velkém oceánu dosahuje hloubky sedmi palem… šesti palem… jedné palmy… dosahuje hloubky sedmi sáhů… šesti sáhů… jednoho sáhu… dosahuje hloubky půl sáhu… po pás… po kolena… po kotníky… kdy vody ve velkém oceánu není dost ani k namočení jednoho článku prstu.</p>
<p>(3) Přátelé, nastává doba, kdy se vnější prvek ohně rozruší. Tehdy spaluje vesnice, obce, města, kraje a celé země. Pouze když dojde k zelené trávě, k cestě, ke skále, k vodě či k otevřenému prostoru, uhasíná ztrátou paliva. Nastává však také doba, kdy se lidé snaží rozdělat oheň i z ptačího peří a kousků kůže.</p>
<p>(4) Přátelé, nastává doba, kdy se vnější prvek větru rozruší. Tehdy odnáší vesnice, obce, města, kraje a celé země. Nastává však také doba, kdy se lidé v posledním měsíci horkého období snaží vyrobit vítr pomocí palmových listů, vějířů a foukacích měchů, a kdy se ani stéblo nepohne.</p>
<p>Přátelé, je-li takto zřejmé, že i tyto mocné vnější prvky země… vody… ohně… větru jsou nestálé a jsou předmětem zničení, zmizení a změny, co potom toto drobné tělo uchopované toužením, které přetrvává pouze krátkou dobu? Nemůže být tedy nahlíženo jako „já“ nebo „moje“ nebo „já jsem“.</p>
<h2>Správné nazírání doteku</h2>
<p>Přátelé, když ostatní uráží, nadávají, proklínají a spílají tomuto bhikkhuovi (který nahlíží prvky země… vody… ohně… větru v souladu se skutečností), on chápe: „Vzniklo ve mě toto bolestné pociťování zrozené z doteku ucha. Toto pociťování je však podmíněné a nikoli nepodmíněné. A čím je podmíněné? Je podmíněné dotekem.“ Potom vidí, že dotek je nestálý, že pociťování je nestálé, že vnímání je nestálé, že formace jsou nestálé, že vědomí je nestálé. Mysl tohoto bhikkhua vstupuje do předmětu prvků a stává se projasněnou, ustálenou a jistou.</p>
<p>Přátelé, když ostatní napadají tohoto bhikkhua nežádoucím, neradostným a nepříjemným dotekem pěstmi, kameny, holemi a noži, on chápe: „Toto tělo je takové povahy, že zde může dojít k tomuto doteku pěstmi, kameny, holemi a noži. Toto však řekl Vznešený svém přirovnání k pile: ,I kdyby někomu lupiči odřezávali údy dvojručnou pilou, ten, kdo by při tom vzbudil v mysli nenávist, nenásledoval by mé učení.‘ A tak ve mě bude nepolevující úsilí, bude ve mě upevněno nezatemněné uvědomění, mé tělo bude klidné a nevzrušené, má mysl bude soustředěná a sjednocená. A nyní může být toto tělo napadeno dotekem pěstmi, kameny, holemi a noži, neboť tak by mělo být uplatňováno učení Buddhy.“</p>
<h2>Upevnění trpělivosti</h2>
<p>Přátelé, když si bhikkhu takto připomene Buddhu, Dhammu a Sanghu, ale jeho vyrovnanost, jež má prospěšný základ, není upevněná, vyvstane v něm pocit naléhavosti: „To je pro mě ztráta, to pro mě není zisk, to je pro mě nedobré, to pro mě není dobré, že když si takto připomínám Buddhu, Dhammu a Sanghu, moje vyrovnanost, jež má prospěšný základ, není upevněná.“ Jako když snacha vidí svého tchána a vyvstane v ní pocit naléhavosti, podobně bhikkhu, když si takto připomene Buddhu, Dhammu a Sanghu, ale jeho vyrovnanost, jež má prospěšný základ, není upevněná, vyvstane v něm pocit naléhavosti…</p>
<p>Přátelé, když si ale bhikkhu takto připomene Buddhu, Dhammu a Sanghu, a jeho vyrovnanost, jež má prospěšný základ, je upevněná, tak s tím bude spokojen. Potud, přátelé, mnoho vykonal takový bhikkhu.</p>
<h2>Závislé vznikání pěti skupin ulpívání</h2>
<p>Přátelé, když je prostor vyplněný trámy, krovy, střešní krytinou a omítkou, používá se označení „dům“. Podobně, když je prostor vyplněný kostmi, šlachami, masem a kůží, používá se označení [tělesná] „hmota“.</p>
<p>Přátelé, když jsou něčí oko… ucho… nos… jazyk… tělo… mysl nepoškozené, ale vnější předměty zraku… sluchu… čichu… chuti… hmatu… mysli nevstoupí do zorného… sluchového… čichového… chuťového… tělesného… mentálního pole, a není zde odpovídající do sebe zasažení, pak nevzniknou odpovídající druhy vědomí oka… ucha… nosu… jazyka… těla… mysli.</p>
<p>Přátelé, když jsou něčí oko… ucho… nos… jazyk… tělo… mysl nepoškozené, a vnější předměty zraku… sluchu… čichu… chuti… hmatu… mysli vstoupí do zorného… sluchového… čichového… chuťového… tělesného… mentálního pole, ale není zde odpovídající do sebe zasažení, pak rovněž nevzniknou odpovídající druhy vědomí oka… ucha… nosu… jazyka… těla… mysli.</p>
<p>Přátelé, když jsou něčí oko… ucho… nos… jazyk… tělo… mysl nepoškozené, a vnější předměty zraku… sluchu… čichu… chuti… hmatu… mysli vstoupí do zorného… sluchového… čichového… chuťového… tělesného… mentálního pole, a je zde odpovídající do sebe zasažení, pak teprve vzniknou odpovídající druhy vědomí oka… ucha… nosu… jazyka… těla… mysli.</p>
<p>Jakákoli hmota takto vznikne, patří do (1) skupiny ulpívání „hmota“.</p>
<p>Jakékoli pociťování takto vznikne, patří do (2) skupiny ulpívání „pociťování“.</p>
<p>Jakékoli vnímání takto vznikne, patří do (3) skupiny ulpívání „vnímání“.</p>
<p>Jakékoli formace takto vzniknou, patří do (4) skupiny ulpívání „formace“.</p>
<p>Jakékoli vědomí takto vznikne, patří do (5) skupiny ulpívání „vědomí“.</p>
<p>Bhikkhu chápe: „Takto je zde obsaženo, shromážděno a sloučeno těchto pět skupin ulpívání. Toto však řekl Vznešený: ,Kdo vidí závislé vznikání, ten vidí Dhammu, kdo vidí Dhammu, ten vidí závislé vznikání.‘ A těchto pět skupin ulpívání vskutku závisle vzniká. Jakákoli touha, lnutí, záliba a uvázanost k těmto pěti skupinám ulpívání—to je vznik strasti. Ukáznění a opuštění touhy a vášně vůči těmto pěti skupinám ulpívání—to je ustání strasti.“</p>
<p>Potud, přátelé, mnoho vykonal takový bhikkhu.«</p>
<p>Tak pravil ctihodný Sáriputta. Spokojení bhikkhuové se zaradovali ze slov ctihodného Sáriputty.</p>
</article>
<aside id="metaarea">
<p>Z páli a angličtiny přeložil <span class="author">Štěpán Chromovský</span></p>
</aside>
</section>
</div>
</split>
<split name="mn11.html">
<div id="text" lang="cz">
<section class="sutta" id="mn11">
<article>
<div class="hgroup">
<p class="division">Majjhima Nikāya</p>
<h1>11 Kratší rozprava o lvím řevu</h1>
</div>
<p>(1) Jednou Vznešený prodléval v Sávatthí, v Džétově háji, v Anáthapindikově zahradě. Tam Vznešený mnichy oslovil: „Mniši.“—„Ctihodný pane,“ odpověděli mu mniši. Vznešený pravil toto:</p>
<p>(2) „Mniši, pouze zde je asketa, pouze zde je druhý asketa, pouze zde je třetí asketa, pouze zde je čtvrtý asketa. Nauky jiných jsou prosté asketů: tak můžete, mniši, správně nechat zaznít svůj lví řev.</p>
<p>(3) Je možné, mniši, že se vás poutníci z jiných sekt budou ptát: »Ale na základě čeho, ctihodní, a s jakým odůvodněním toto tvrdíte?« Když se vás poutníci z jiných sekt budou takto ptát, mniši, můžete jim odpovědět následovně: »Přátelé, Vznešený, jenž ví a vidí, je zasloužilý a dokonale probuzený, nám vyložil čtyři věci, které v sobě vidíme a tudíž říkáme: ,Pouze zde je asketa, pouze zde je druhý asketa, pouze zde je třetí asketa, pouze zde je čtvrtý asketa. Nauky jiných jsou prosté asketů.‘ Které čtyři věci? Máme důvěru k Učiteli, máme důvěru k Dhammě, plníme řádová pravidla a naši společníci v Dhammě jsou pro nás drazí a milí, ať to jsou laici či ti, kteří odešli (do bezdomoví). Tyto čtyři věci nám vyložil Vznešený, jenž ví a vidí, je zasloužilý a dokonale probuzený, a které když v sobě vidíme, tak toto říkáme.«</p>
<p>(4) Je možné, mniši, že poutníci z jiných sekt prohlásí: »Přátelé, my také máme důvěru k učiteli—k našemu učiteli; my také máme důvěru k Dhammě—k naší Dhammě; my také plníme řádová pravidla—naše řádová pravidla; a naši společníci v Dhammě jsou i pro nás drazí a milí, ať to jsou laici či ti, kteří odešli (do bezdomoví). Jaká je zde, přátelé, přednost, odlišnost či rozdíl mezi vámi a námi?«</p>
<p>(5) Když se vás poutníci z jiných sekt budou takto ptát, mniši, můžete jim odpovědět následovně: »Co myslíte, přátelé, je cíl jediný či mnohý?« Kdyby odpovídali správně, poutníci z jiných sekt by odpověděli takto: »Cíl, přátelé, je jediný, a ne mnohý.«—»A je tento cíl, přátelé, pro někoho, kdo je ovlivněn chtivostí, anebo pro někoho, kdo je prost chtivosti?« Kdyby odpovídali správně, poutníci z jiných sekt by odpověděli: »Přátelé, tento cíl je pro toho, kdo je prost chtivosti, a ne pro toho, kdo je ovlivněn chtivostí.«—»A je tento cíl, přátelé, pro někoho, kdo je ovlivněn nenávistí, anebo pro někoho, kdo je prost nenávisti?« Kdyby odpovídali správně, odpověděli by: »Přátelé, tento cíl je pro toho, kdo je prost nenávisti, a ne pro toho, kdo je ovlivněn nenávistí.«—»A je tento cíl, přátelé, pro někoho, kdo je ovlivněn zaslepeností, anebo pro někoho, kdo je prost zaslepenosti?« Kdyby odpovídali správně, odpověděli by: »Přátelé, tento cíl je pro toho, kdo je prost zaslepenosti, a ne pro toho, kdo je ovlivněn zaslepeností.«—»A je tento cíl, přátelé, pro někoho, kdo je ovlivněn toužením, anebo pro někoho, kdo je prost toužení?« Kdyby odpovídali správně, odpověděli by: »Přátelé, tento cíl je pro toho, kdo je prost toužení, a ne pro toho, kdo je ovlivněn toužením.«—»A je tento cíl, přátelé, pro někoho, kdo je ovlivněn lpěním, anebo pro někoho, kdo je prost lpění?« Kdyby odpovídali správně, odpověděli by: »Přátelé, tento cíl je pro toho, kdo je prost lpění, a ne pro toho, kdo je ovlivněn lpěním.«—»A je tento cíl, přátelé, pro někoho, kdo vidí, anebo pro někoho, kdo nevidí?« Kdyby odpovídali správně, odpověděli by: »Přátelé, tento cíl je pro toho, kdo vidí, a ne pro toho, kdo nevidí.«—»A je tento cíl, přátelé, pro někoho, kdo přijímá a odmítá, anebo pro někoho, kdo nepřijímá a neodmítá?« Kdyby odpovídali správně, odpověděli by: »Přátelé, tento cíl je pro toho, kdo nepřijímá a neodmítá, a ne pro toho, kdo přijímá a odmítá.«—»A je tento cíl, přátelé, pro někoho, kdo se těší a raduje z bujení, anebo pro někoho, kdo se netěší a neraduje z bujení?« Kdyby odpovídali správně, odpověděli by: »Přátelé, tento cíl je pro toho, kdo se netěší a neraduje z bujení, a ne pro toho, kdo se těší a raduje z bujení.«</p>
<p>(6) Mniši, jsou tyto dva názory: názor bytí a názor nebytí. Ti asketi a bráhmani, kteří lpí na názoru bytí, přijímají názor bytí a drží se názoru bytí: ti odmítají názor nebytí. Ti asketi a bráhmani, kteří lpí na názoru nebytí, přijímají názor nebytí a drží se názoru nebytí: ti odmítají názor bytí.</p>
<p>(7) Ti asketi a bráhmani, kteří podle skutečnosti nechápou vznik a zánik, uspokojení, nebezpečí a únik u těchto dvou názorů, jsou ovlivněni chtivostí, nenávistí a zaslepeností, toužením a lpěním, nevidí, přijímají a odmítají, těší se a radují se z bujení. Nejsou osvobozeni od zrození, stárnutí a smrti, od trápení, naříkání, bolesti, žalu a zoufalství; nejsou osvobozeni od utrpení—tak pravím.</p>
<p>(8) Ti asketi a bráhmani, kteří podle skutečnosti chápou vznik a zánik, uspokojení, nebezpečí a únik u těchto dvou názorů, nejsou ovlivněni chtivostí, nenávistí a zaslepeností, toužením a lpěním, vidí, nepřijímají a neodmítají, netěší se a neradují se z bujení. Jsou osvobozeni od zrození, stárnutí a smrti, od trápení, naříkání, bolesti, žalu a zoufalství; jsou osvobozeni od utrpení—tak pravím.</p>
<p>(9) Mniši, jsou tyto čtyři druhy lpění. Které čtyři? Lpění na smyslné rozkoši, lpění na názorech, lpění na pravidlech a praktikách, lpění na víře v Já.</p>
<p>(10) Ačkoli někteří asketi a bráhmani tvrdí, že učí plnému porozumění u všech druhů lpění, nepopisují dokonale plné porozumění u všech druhů lpění. Popisují plné porozumění u lpění na smyslné rozkoši, ale nepopisují plné porozumění u lpění na názorech, lpění na pravidlech a praktikách a lpění na víře v Já. Proč? Tito ctění asketi a bráhmani nechápou podle skutečnosti tyto tři způsoby lpění. A proto, ačkoli tvrdí, že učí plnému porozumění u všech druhů lpění, popisují plné porozumění pouze u lpění na smyslné rozkoši, aniž by popisovali plné porozumění u lpění na názorech, lpění na pravidlech a praktikách a lpění na víře v Já.</p>
<p>(11) Ačkoli někteří asketi a bráhmani tvrdí, že učí plnému porozumění u všech druhů lpění … popisují plné porozumění u lpění na smyslné rozkoši a lpění na názorech, ale nepopisují plné porozumění u lpění na pravidlech a praktikách a lpění na víře v Já. Proč? Nechápou tyto dva způsoby lpění … a proto popisují plné porozumění pouze u lpění na smyslné rozkoši a lpění na názorech, aniž by popisovali plné porozumění u lpění na pravidlech a praktikách a lpění na víře v Já.</p>
<p>(12) Ačkoli někteří asketi a bráhmani tvrdí, že učí plnému porozumění u všech druhů lpění … popisují plné porozumění u lpění na smyslné rozkoši, lpění na názorech a lpění na pravidlech a praktikách, ale nepopisují plné porozumění u lpění na víře v Já. Proč? Nechápou tento jeden způsob lpění … a proto popisují plné porozumění pouze u lpění na smyslné rozkoši, lpění na názorech a lpění na pravidlech a praktikách, aniž by popisovali plné porozumění u lpění na víře v Já.</p>
<p>(13) Mniši, v takové Dhammě a disciplíně je zřejmé, že důvěra k učiteli není správně směřována, že důvěra k Dhammě není správně směřována, že plnění řádových pravidel není správně směřováno a že přátelskost mezi společníky v Dhammě není správně směřována. Proč? Protože tak tomu je, když je Dhamma a disciplína špatně vyložená a vysvětlená, neosvobozující, nevedoucí k míru, vyložená někým, kdo není dokonale probuzený.</p>
<p>(14) Mniši, když Tathágata, zasloužilý a dokonale probuzený, tvrdí, že učí plnému porozumění u všech druhů lpění, tak dokonale popisuje plné porozumění u všech druhů lpění: popisuje plné porozumění u lpění na smyslné rozkoši, lpění na názorech, lpění na pravidlech a praktikách i lpění na víře v Já.</p>
<p>(15) Mniši, v takové Dhammě a disciplíně je zřejmé, že důvěra k učiteli je správně směřována, že důvěra k Dhammě je správně směřována, že plnění řádových pravidel je správně směřováno a že přátelskost mezi společníky v Dhammě je správně směřována. Proč? Protože tak tomu je, když je Dhamma a disciplína dobře vyložená a vysvětlená, osvobozující, vedoucí k míru, vyložená někým, kdo je dokonale probuzený.</p>
<p>(16) A tyto čtyři druhy lpění—co je jejich zdrojem, co je jejich původem, kde jsou zrozeny a kde vznikají? Toužení je zdrojem těchto čtyř druhů lpění, toužení je jejich původem, jsou zrozeny z toužení a vznikají z toužení. A toto toužení…? Pociťování je jeho zdrojem… A toto pociťování…? Dotek je jeho zdrojem… A tento dotek…? Šest (smyslových) základen je jeho zdrojem… A těchto šest (smyslových) základen…? Jméno-a-hmota je jejich zdrojem… A toto jméno-a-hmota…? Vědomí je jeho zdrojem… A toto vědomí…? Formace jsou jeho zdrojem… A tyto formace…? Nevědomost je jejich zdrojem, nevědomost je jejich původem, jsou zrozeny z nevědomosti a vznikají z nevědomosti.</p>
<p>(17) Mniši, když je v mnichovi vyhlazena nevědomost a vyvstalo v něm pravé poznání, tak s vymizením nevědomosti a s vyvstáním pravého poznání již nelpí na smyslné rozkoši, již nelpí na názorech, již nelpí na pravidlech a praktikách, již nelpí na víře v Já. Když nelpí, není vzrušen. Nevzrušen, osobně zakouší <i>nibbánu</i> a ví: »Ukončeno je zrození, dokonán je svatý život, co mělo býti vykonáno, bylo vykonáno, teď již není návratu do žádného stavu bytí.«“</p>
</article>
<aside id="metaarea">
<p>Přeložil <span class="author">Bhikkhu Gavésakó</span></p>
</aside>
</section>
</div>
</split>
</body>
</html>
