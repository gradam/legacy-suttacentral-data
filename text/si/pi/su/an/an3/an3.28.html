<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.28">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<h1>3.28. ගුථභාණී සූත්‍රය</h1>
</div>
<p>“මහණෙනි, මේ පුද්ගලයෝ තුන්දෙනෙක් ලෝකයෙහි ඇත්තාහ. විද්‍යමාන වෙත්. කවර තුන්දෙනෙක්ද යත්, ගඳ ගසන කථා කියන පුද්ගලයාය, සුවඳවත් කථා කියන පුද්ගලයාය. මීවැනි මිහිරි කථා කියන පුද්ගලයාය යන තුන් දෙනයි.</p>
<p>“මහණෙනි, ගඳ ගසන කථා කියන පුද්ගලයා කවරේද? මහණෙනි, මේ ලෝකයෙහි ඇතැම් පුද්ගලයෙක් සභාවකට ගියේ හෝ, පිරිස් මැදට ගියේ හෝ, නෑයන් මැදට ගියේ හෝ, සේනා මධ්‍යයට ගියේ හෝ, රජ කුලයන් මැදට ගියේ හෝ ශාක්‍ෂි විචාරණ ලද්දේ, ‘එම්බල පුරුෂය, මෙහි එව. යමක් දන්නෙහි නම් එය කියව’ යි අභිමුඛයට පමුණුවන ලද්දේ වේ. හෙතෙම නොදන්නේ, නොදැනම ‘දනිමි’ යි කියයි. දන්නේ හෝ, ‘නොදනිමි’ යි කියයි. නොදක්නේ හෝ, ‘දකිමි’ යි කියයි. දක්නේ හෝ, ‘නොදකිමි’ යි කියයි. මෙසේ තමා හේතුකොටගෙන හෝ අනුන් හේතුකොට ගෙන හෝ කිසියම් ආමිසයක් හේතුකොට ගෙන හෝ දැන දැන බොරු කියන්නේ වේද, මහණෙනි, මේ ගඳ ගසන කථා කියන පුද්ගලයායයි කියනු ලැබේ.</p>
<p>“මහණෙනි, සුවඳවත් කථා කියන පුද්ගලයා කවරේද? මහණෙනි, මේ ලෝකයෙහි ඇතැම් පුද්ගලයෙක් සභාවකට ගියේ හෝ, පිරිස් මැදට ගියේ හෝ, නෑයන් මැදට ගියේ හෝ, සේනා මධ්‍යයට ගියේ හෝ, රජ කුලයන් මැදට ගියේ හෝ ශාක්‍ෂි විචාරණ ලද්දේ, ‘එම්බල පුරුෂය, මෙහි එව. යමක් දන්නෙහි නම් එය කියව’ යි අභිමුඛයට පමුණුවන ලද්දේ වේ. හෙතෙම නොදන්නේ, නොදැනම ‘නොදනිමි’ යි කියයි. දන්නේ හෝ, ‘දනිමි’ යි කියයි. නොදක්නේ හෝ, ‘නොදකිමි’ යි කියයි. දක්නේ හෝ, ‘දකිමි’ යි කියයි. මෙසේ තමා හේතුකොටගෙන හෝ අනුන් හේතුකොට ගෙන හෝ කිසියම් ආමිසයක් හේතුකොට ගෙන හෝ දැන දැන බොරු නොකියන්නේ වේද, මහණෙනි, මේ සුවඳවත් මල් වැනි සත්‍ය කථා කියන පුද්ගලයාය.</p>
<p>“මහණෙනි, මීපැනි වැනි කථා කියන පුද්ගලයා කවරේද? මහණෙනි, මේ ලෝකයෙහි ඇතැම් පුද්ගලයෙක් ඵරුෂවචන අත්හැර, ඵරුෂ වචනයෙන් දුරුවූයේ වේද, නිර්දෝෂවූ, කණට සැපවූ, ප්‍රේමය උපදවන්නාවූ, හිත තුළට වැද ගන්නාවූ, ගුණයෙන් පිරුණාවූ, පුරවාසීන් අතර පැවැත්තාවූ, බොහෝ දෙනා කැමතිවන්නාවූ යම් වචනයක් වේද, එබඳු වචන කියන්නේ වේද, මහණෙනි, මේ මීපැණි වැනි වචන කියන පුද්ගලයායි. මහණෙනි, මේ පුද්ගලයෝ තුන්දෙන ලෝකයෙහි ඇත්තාහ. විද්‍යමාන වෙත්.”</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
