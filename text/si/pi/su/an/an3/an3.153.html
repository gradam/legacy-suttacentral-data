<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.153">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<h1>3.153. අසූචි උපහතත්ත සූත්‍රය</h1>
</div>
<p>“මහණෙනි, ධර්ම තුනකින් යුක්තවූ, අව්‍යක්තවූ, අසත්පුරුෂවූ බාල තෙමේ, ගුණ සාරා දමන ලද, විනාශ කරන ලද ආත්මයක් පරිහරණය කරයි. වරද සහිතයෙක්ද, නුවණැතියන් විසින් ගර්හා කළ යුත්තෙක්ව බොහෝ අකුසල්ද රැස් කරයි. කවර තුනකින්ද?</p>
<p>“අපිරිසිදුවූ කාය කර්මයෙන්ද, අපිරිසිදුවූ වාක් කර්මයෙන්ද, අපිරිසිදුවූ මනො කර්මයෙන්ද වෙයි.</p>
<p>“මහණෙනි, මේ ධර්ම තුනෙන් යුත්, අව්‍යක්තවූ, අසත්පුරුෂවූ බාල තෙම, ගුණ සාරා දමන ලද, විනාශ කරන ලද ආත්මයක් පරිහරණය කරයි. වරද සහිතයෙක්ව, නුවණැතියන් විසින් ගර්හා කළ යුත්තෙක්ව බොහෝ අකුසල්ද රැස් කරයි.</p>
<p>“මහණෙනි, ධර්ම තුනකින් යුත්, ව්‍යක්තවූ, සත්පුරුෂවූ පණ්ඩිත පුරුෂ තෙමේ, ගුණ නොනසන ලද, විනාශ නොකරන ලද ආත්මය පරිහරණය කරයි. නිරවද්‍යවූයේ, නුවණැතියන් විසින් ගර්හා නොකළ යුත්තෙක් වෙයි. කවර තුනකින්ද?</p>
<p>“පිරිසිදුවූ කාය කර්මයෙන්ද, පිරිසිදුවූ වාක් කර්මයෙන්ද, පිරිසිදුවූ මනො කර්මයෙන්ද, වෙයි.</p>
<p>“මහණෙනි, මේ ධර්ම තුනෙන් යුත්, ව්‍යක්තවූ, සත්පුරුෂවූ පණ්ඩිත පුරුෂ තෙමේ, ගුණ නොනසන ලද, විනාශ නොකරන ලද ආත්මය පරිහරණය කරයි. නිරවද්‍යවූයේ, නුවණැත්තන් විසින් ගර්හා නොකළ යුත්තෙක්ව බොහෝ පින්ද රැස් කරයි.</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
