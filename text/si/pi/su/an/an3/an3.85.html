<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.85">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<h1>3.85. සෙඛපඤ්හ සූත්‍රය</h1>
</div>
<p>එකල්හි එක්තරා භික්‍ෂුවක් භාග්‍යවතුන් වහන්සේ යම් තැනෙක්හිද, එතැනට පැමිණියේය. පැමිණ, භාග්‍යවතුන් වහන්සේට වැඳ, එක්පසෙක හුන්නේය. එක් පසෙක හුන් ඒ භික්‍ෂුව භාග්‍යවතුන් වහන්සේට මෙසේ කීය. “ස්වාමීනි, ශෛක්‍ෂ, ශෛක්‍ෂ යයි කියනු ලැබේ. කෙතෙකින් ශෛක්‍ෂයෙක් වේද?” යනුයි.</p>
<p>“මහණ, හික්මෙයි යන අර්‍ථයෙන් ශෛක්‍ෂයයි කියනු ලැබේ. කිමෙක හික්මෙයිද? අධිශීලයෙහිද හික්මෙයි. අධිචිත්තයෙහිද හික්මෙයි. අධිප්‍රඥාවෙහිද හික්මෙයි. මහණ, හික්මෙයි, හික්මෙයි යන අර්‍ථයෙන් ශෛක්‍ෂයයි කියනු ලැබේය” යි වදාළසේක.</p>
<p>“ආර්‍ය්‍ය මාර්‍ගයෙහි පිළිපන්නාවූ, ත්‍රි ශික්‍ෂාවෙහි හික්මෙන්නාවූ, ශෛක්‍ෂයාහට ක්ලේශයන් ක්‍ෂය කරන්නාවූ මාර්‍ගය හා යෙදුණාවූ පළමුවැනි ඥානය උපදී. ඉක්බිති සතරවැනි මාර්‍ග ඥානයට අනතුරුව අර්හත් ඵලය උපදී.”</p>
<p>“ඉක්බිති අර්‍හත්ඵල විමුක්තියෙන් මිදුණාවූ, තාදී ගුණයෙන් යුත් ක්‍ෂීණාශ්‍රවයාහට භව සංයෝජනයන් ක්‍ෂය කිරීමෙහි මාගේ අර්‍හත්ඵල විමුක්තිය කම්පා නොවන්නීය යන ප්‍රත්‍යවෙක්‍ෂා ඥානය වෙයි.”</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
