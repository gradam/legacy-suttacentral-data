<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.71">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<p class="vagga">(8) 3. ආනන්‍ද වර්‍ගය</p>
<h1>3.71. ඡන්නපරිබ්බාජක සූත්‍රය</h1>
</div>
<p>“මා විසින් මෙසේ අසන ලදී. එක් කලෙක ආනන්‍ද ස්ථවිරයෝ සැවැත්නුවර අසල අනේපිඬු සිටානන් විසින් කරවන ලද ජේතවනාරාමයෙහි වැඩ සිටියෝය. එකල්හි ඡන්න පරිබ්‍රාජක තෙමේ ආයුෂ්මත් ආනන්‍ද ස්ථවිරයන් වහන්සේ යම් තැනෙක්හිද එතැනට පැමිණියේය. පැමිණ ආයුෂ්මත් ආනන්‍ද ස්ථවිරයන් වහන්සේ සමග සතුටුවිය. සතුටු වියයුතු, සිහි කටයුතු කථාව කොට නිමවා එක් පසෙක හිඳගත්තේය.</p>
<p>“එක් පසෙක හිඳගත් ඡන්න පරිබ්‍රාජක තෙමේ ආයුෂ්මත් ආනන්‍ද ස්ථවිරයන් වහන්සේට මෙසේ කීය, “ඇවැත් ආනන්‍දයෙනි, ඔබ වහන්සේලාද රාගය පහ කිරීම පනවන්නාහුය. ද්වේශය පහ කිරීම පනවන්නාහුය. මොහය පහ කිරීම පනවන්නාහුය. ඇවැත්නි, අපිද රාගය පහ කිරීම පනවන්නෙමු. ද්වේශය පහ කිරීම පනවන්නෙමු මොහය පහ කිරීම පනවන්නෙමු. ඇවැත්නි, නුඹවහන්සේලා රාගයෙහි කිනම් ආදීනවයක් දැක රාගය පහකිරීම පනවන්නහුද, ද්වේෂයෙහි කිනම් ආදීනවයක් දැක ද්වේශය පහකිරීම පනවන්නහුද, මෝහයෙහි කිනම් ආදීනවයක් දැක මෝහය පහකිරීම පනවන්නහුද?”</p>
<p>“ඇවැත්නි, රාගයෙන් ඇලුණාවූ, රාගයෙන් මඩනා ලද්දාවූ, රාගයෙන් විනාශ කළ සිත් ඇත්තාවු පුද්ගලතෙම තමහට දුක් පිණිසද සිතයි. අනුන්ට දුක් පිණිසද සිතයි. දෙදෙනාටම දුක් පිණිසද සිතයි. මානසිකවූද දුකක්, දොම්නසක් විඳියි.</p>
<p>“රාගය පහවූ කල්හි, තමහට දුක් පිණිසද නොසිතයි. අනුන්ට දුක් පිණිසද නොසිතයි. දෙදෙනාටම දුක් පිණිසද නොසිතයි.</p>
<p>“ඇවැත්නි, රාගයෙන් ඇලුණාවූ, රාගයෙන් මඩනා ලද, රාගයෙන් විනාශ කළ සිත් ඇත්තේ, කයින් දුෂ්චරිත කරයි. වචනයෙන් දුෂ්චරිත කරයි. සිතින් දුෂ්චරිත කරයි. රාගය පහවූ කල්හි කයින් දුෂ්චරිත නොකරයි. වචනයෙන් දුෂ්චරිත නොකරයි. සිතින් දුෂ්චරිත නොකරයි.</p>
<p>“ඇවැත්නි, රාගයෙන් ඇලුණාවූ, රාගයෙන් මඩනා ලද්දාවූ, රාගයෙන් විනාශ කළ සිත් ඇත්තේ, තමාගේ අර්ත්‍ථයද තත්වූ පරිදි නොදනියි. පරාර්ත්‍ථයද තත්වූ පරිදි නොදනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි නොදනියි.</p>
<p>“රාගය පහවූ කල්හි, තමාගේ අර්ත්‍ථයද තත්වූ පරිදි දනියි. පරාර්ත්‍ථයද තත්වූ පරිදි දනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි දනියි.</p>
<p>“ඇවැත්නි, රාගය සත්ත්‍වයා අන්‍ධ කරන්නෙකි. නුවණැස නැති කරන්නෙකි. නොදැනීම ඇති කරන්නෙකි. ප්‍රඡාව නිරුද්ධ කරන්නෙකි. දුක්ඛ පක්‍ෂයෙහි සිටියේය. නිවන් පිණිස නොපවත්නේය.</p>
<p>“ඇවැත්නි, ද්වේෂයෙන් ඇලුණාවූ, ද්වේෂයෙන් මඩනා ලද්දාවූ, ද්වේෂයෙන් විනාශ කළ සිත් ඇත්තාවු පුද්ගලතෙම තමහට දුක් පිණිසද සිතයි. අනුන්ට දුක් පිණිසද සිතයි. දෙදෙනාටම දුක් පිණිසද සිතයි. මානසිකවූද දුකක්, දොම්නසක් විඳියි.</p>
<p>“ද්වේෂය පහවූ කල්හි, තමහට දුක් පිණිසද නොසිතයි. අනුන්ට දුක් පිණිසද නොසිතයි. දෙදෙනාටම දුක් පිණිසද නොසිතයි.</p>
<p>“ඇවැත්නි, ද්වේෂයෙන් ඇලුණාවූ, ද්වේෂයෙන් මඩනා ලද, ද්වේෂයෙන් විනාශ කළ සිත් ඇත්තේ, කයින් දුෂ්චරිත කරයි. වචනයෙන් දුෂ්චරිත කරයි. සිතින් දුෂ්චරිත කරයි. ද්වේෂය පහවූ කල්හි කයින් දුෂ්චරිත නොකරයි. වචනයෙන් දුෂ්චරිත නොකරයි. සිතින් දුෂ්චරිත නොකරයි.</p>
<p>“ඇවැත්නි, ද්වේෂයෙන් ඇලුණාවූ, ද්වේෂයෙන් මඩනා ලද්දාවූ, ද්වේෂයෙන් විනාශ කළ සිත් ඇත්තේ, තමාගේ අර්ත්‍ථයද තත්වූ පරිදි නොදනියි. පරාර්ත්‍ථයද තත්වූ පරිදි නොදනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි නොදනියි.</p>
<p>“ද්වේෂය පහවූ කල්හි, තමාගේ අර්ත්‍ථයද තත්වූ පරිදි දනියි. පරාර්ත්‍ථයද තත්වූ පරිදි දනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි දනියි.</p>
<p>“ඇවැත්නි, ද්වේෂය සත්ත්‍වයා අන්‍ධ කරන්නෙකි. නුවණැස නැති කරන්නෙකි. නොදැනීම ඇති කරන්නෙකි. ප්‍රඡාව නිරුද්ධ කරන්නෙකි. දුක්ඛ පක්‍ෂයෙහි සිටියේය. නිවන් පිණිස නොපවත්නේය.</p>
<p>“ඇවැත්නි, මෝහයෙන් ඇලුණාවූ, මෝහයෙන් මඩනා ලද්දාවූ, මෝහයෙන් විනාශ කළ සිත් ඇත්තාවු පුද්ගලතෙම තමහට දුක් පිණිසද සිතයි. අනුන්ට දුක් පිණිසද සිතයි. දෙදෙනාටම දුක් පිණිසද සිතයි. මානසිකවූද දුකක්, දොම්නසක් විඳියි.</p>
<p>“මෝහය පහවූ කල්හි, තමහට දුක් පිණිසද නොසිතයි. අනුන්ට දුක් පිණිසද නොසිතයි. දෙදෙනාටම දුක් පිණිසද නොසිතයි.</p>
<p>“ඇවැත්නි, මෝහයෙන් ඇලුණාවූ, මෝහයෙන් මඩනා ලද, මෝහයෙන් විනාශ කළ සිත් ඇත්තේ, කයින් දුෂ්චරිත කරයි. වචනයෙන් දුෂ්චරිත කරයි. සිතින් දුෂ්චරිත කරයි. මෝහය පහවූ කල්හි කයින් දුෂ්චරිත නොකරයි. වචනයෙන් දුෂ්චරිත නොකරයි. සිතින් දුෂ්චරිත නොකරයි.</p>
<p>“ඇවැත්නි, මෝහයෙන් ඇලුණාවූ, මෝහයෙන් මඩනා ලද්දාවූ, මෝහයෙන් විනාශ කළ සිත් ඇත්තේ, තමාගේ අර්ත්‍ථයද තත්වූ පරිදි නොදනියි. පරාර්ත්‍ථයද තත්වූ පරිදි නොදනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි නොදනියි.</p>
<p>“මෝහය පහවූ කල්හි, තමාගේ අර්ත්‍ථයද තත්වූ පරිදි දනියි. පරාර්ත්‍ථයද තත්වූ පරිදි දනියි. ආත්මාර්ත්‍ථ පරාන්‍ර්‍ථ දෙකමද තත්වූ පරිදි දනියි.</p>
<p>“ඇවැත්නි, මෝහය සත්ත්‍වයා අන්‍ධ කරන්නෙකි. නුවණැස නැති කරන්නෙකි. නොදැනීම ඇති කරන්නෙකි. ප්‍රඡාව නිරුද්ධ කරන්නෙකි. දුක්ඛ පක්‍ෂයෙහි සිටියේය. නිවන් පිණිස නොපවත්නේය.</p>
<p>“ඇවැත්නි, අපි රාගයෙහි මේ ආදීනව දැක රාගය පහකිරීම පනවමු. ද්වේෂයෙහි මේ ආදීනව දැක ද්වේෂය පහකිරීම පනවමු. මෝහයෙහි මේ ආදීනව දැක මෝහය පහකිරීම පනවමු.</p>
<p>“ඇවැත්නි, මේ රාගය, ද්වේෂය, මෝහය පහකිරීම පිණිස මාර්‍ගයක් ඇත්තේද? ප්‍රතිපදාවක් ඇත්තීද?” “ඇවැත්නි, මේ රාගය, ද්වේෂය, මෝහය පහකිරීම පිණිස මාර්‍ගයක් ඇත්තේය. ප්‍රතිපදාවක් ඇත්තීය”</p>
<p>“ඇවැත්නි, මේ රාගය, ද්වේෂය, මෝහය පහකිරීම පිණිස පවත්නාවූ මාර්‍ගය කුමක්ද, ප්‍රතිපදාව කුමක්ද?”</p>
<p>“මේ ආර්‍ය්‍ය අෂ්ටාංගික මාර්‍ගයමැයි. ඒ් කෙසේද? සම්‍යක් දෘෂ්ටිය, සම්‍යක් සංකල්පනාව, සම්‍යක් වචනය, සම්‍යක් කර්‍මාන්තය, සම්‍යක් ආජීවය, සම්‍යක් ව්‍යායාමය, සම්‍යක් ස්මෘතිය, සම්‍යක් සමාධිය යන මේය. ඇවැත්නි, මේ රාගය, ද්වේෂය, මෝහය පහකිරීම පිණිස, මේ මාර්‍ගය වෙයි. මේ ප්‍රතිපදාව වෙයි.”</p>
<p>“ඇවැත්නි, මේ රාගය, ද්වේෂය, මෝහය පහකිරීම පිණිස, පවත්නාවූ මාර්‍ගය යහපත්ය. ප්‍රතිපදාව යහපත්ය. ඇවැත්නි, අප්‍රමාදවීමට සුදුසුය” යි කීය.</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
