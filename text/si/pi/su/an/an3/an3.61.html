<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="an3.61">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<p class="subsubdivision">2. දුතිය පණ්ණාසකය</p>
<p class="vagga">(7) 2. මහා වර්‍ගය</p>
<h1>1. (මහා) තින්‍ථායතන සූත්‍රය</h1>
</div>
<p><a class="msdiv" id="msdiv62"></a>’’මහණෙනි, පණ්ඩිතයින් විසින් කරුණු ඇසිය යුත්තාවූ, හේතු විමසිය යුත්තාවූ, අනුශාසනා කළ යුත්තාවූ යම් ඒ තීර්ථකයන්ගේ දෘෂ්ටි කෙනෙක් පරම්පරා වශයෙන් (අතීතයට) ගොස් අක්‍රියා මාත්‍රයක පිහිටත්ද තීර්ථකයන්ගේ එබඳුවූ මේ මිථ්‍යාදෘෂ්ටි තුනක් වෙත්.</p>
<p>’’කවර තුනක්ද. මහණෙනි.මේ පුරුෂ පුද්ගලතෙම යම් කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඒ සියල්ල පූර්‍ව කර්‍ම හේතුවෙන්ම වේයයි කියන්නාවූ, මෙසේ මෙබඳු දෘෂ්ටි ඇත්තාවූ ඇතැම් මහණ බමුණෝ ඇත්තාහ.</p>
<p>’’මහණෙනි, මේ පුරුෂ පුද්ගල තෙම යම් කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඊශ්වරයා විසින් මවන ලද බැවින්යයි මෙසේ කියන්නාවූ, මෙසේ මෙබඳු දෘෂ්ටි ඇත්තාවූ ඇතැම් මහණ බමුණෝ ඇත්තාහ. මේ පුරුෂ පුද්ගල තෙම යම්කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, හේතුවක්, ප්‍රත්‍යයක් නැතිව වීයයි, මෙසේ කියන්නාවූ, මෙසේ මෙබඳු දෘෂ්ටි ඇත්තාවූ ඇතැම් මහණ බමුණෝ ඇත්තාහ.</p>
<p>’’මහණෙනි, ඔවුනතුරෙන් මේ පුරුෂ පුද්ගල තෙම යම්කිසි සැපයක් හෝ දුකක් හෝ මැදහත් බවක් හෝ විඳීද, ඒ සියල්ල පෙර කරණ ලද කර්‍මය හේතු කොට ගෙණ යයි මෙසේ කියන්නාවූ, මෙබඳු දෘෂ්ටි ඇත්තාවූ, යම් ඒ මහණ බමුණෝ වෙද්ද, ඔවුන් වෙත පැමිණ මෙසේ කියමි. (කෙසේද) ’ආයුෂ්මතුනි, තෙපි මේ පුරුෂ පුද්ගල තෙම, යම්කිසි සැපයක් හෝ දුකක් හෝ නොදුක් නොසැපවූ යමක් විඳීද, පෙර කරණ ලද කර්‍මය හේතු කොට ගෙණයයි මෙබඳු වාද ඇත්තාහුය, මෙබඳු දෘෂ්ටි ඇත්තාහුය යනු සැබෑද? කියායි.</p>
<p>’’මෙසේ මා විසින් අසන ලද්දාවූ ඔවුහු ඉදින් එසේයයි කියත් නම් මම ඔවුන්ට මෙසේ කියමි. (කෙසේද) ’ආයුෂ්මතුනි, එසේ වී නම් පෙර කරණ ලද කර්‍මය හේතු කොට ගෙන, ප්‍රාණඝාත කරන්නෝ වන්නාහුය. පෙර කරණ ලද කර්‍මය නිසා සොරකම් කරන්නෝ වන්නාහුය. පෙර කරණ ලද කර්‍මය නිසා බඹසර නැත්තෝ වන්නාහුය. පෙර කරණ ලද කර්‍මය නිසා කේළාම් කියන්නෝ වන්නාහුය. පෙර කරණ ලද කර්‍මය නිසා ඵරුෂ වචන කියන්නෝ වන්නාහුය. පෙර කරණ ලද කර්‍මය නිසා ප්‍රලාප කියන්නෝ වන්නාහුය. පෙර කරණ ලද කර්‍මය නිසා අභිධ්‍යාව බහුලකොට ඇත්තෝ වන්නාහුය. පෙර කරණ ලද කර්‍මය නිසා ව්‍යාපාද සිත් ඇත්තෝ වන්නාහුය. පූර්‍වකෘත කර්‍ම හේතුවෙන් මිත්‍ථ්‍යාදෘෂ්ටි ඇත්තෝ වන්නාහුය’ යි කියායි.</p>
<p>’’මහණෙනි, පෙර කරණ ලද්ද වනාහි සාර වශයෙන් ගන්නාවුන්ට මෙය කටයුතුයයි කියා හෝ මෙය නොකටයුතුය කියා හෝ කැමැත්තක් හෝ උත්සාහයක් හෝ නැත්තේය. මෙසේ කටයුතු නොකටයුතු දෙක වනාහි සත්‍ය වශයෙන් ස්ථිර වශයෙන් නොලබන කල්හි මුළාවූ සිහියෙන් ආරක්‍ෂා රහිතව වාසය කරන්නවුන්ට තම තමන්ගේ කරුණු සහිතවූ ශ්‍රමණ වාදයක් නැත. මහණෙනි, මේ වනාහි මෙබඳු වාද ඇත්තාවූ, මෙබඳු දෘෂ්ටි ඇත්තාවූ, ඒ මහණ බමුණන් කෙරෙහි මාගේ කරුණු සහිතවූ පළමුවැනි නිග්‍රහය වේ.</p>
<p>’’මහණෙනි, මේ පුරුෂ පුද්ගල තෙම යම් කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඒ සියල්ල ඊශ්වරයා විසින් මවන ලද බැවින්යයි මෙසේ කියන්නාවූ, මෙසේ මෙබඳු දෘෂ්ටි ඇත්තාවූ ඇතැම් මහණ බමුණෝ ඇත්තාහ. මෙබඳු දෘෂ්ටි ඇත්තාවූ, යම් ඒ මහණ බමුණෝ වෙද්ද, ඔවුන් වෙත පැමිණ මෙසේ කියමි. ’’ආයුෂ්මතුනි, තෙපි මේ පුරුෂ පුද්ගල තෙම, යම්කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඊෂ්වරයා විසින් මවන ලද බැවින්යයි මෙබඳු වාද ඇත්තාහුය, මෙබඳු දෘෂ්ටි ඇත්තාහුය යනු සැබෑද? කියායි.</p>
<p>’’මෙසේ මා විසින් අසන ලද්දාවූ ඔවුහු ඉදින් එසේයයි කියත් නම් මම ඔවුන්ට මෙසේ කියමි. (කෙසේද) ’ආයුෂ්මතුනි, එසේ වී නම් ඊශ්වරයා විසින් මැවීම නිසා ප්‍රාණඝාත කරන්නෝ වන්නාහුය. ඊශ්වරයා විසින් මැවීම නිසා සොරකම් කරන්නෝ වන්නාහුය. ඊශ්වරයා විසින් මැවීම නිසා බඹසර නැත්තෝ වන්නාහුය. ඊශ්වරයා විසින් මැවීම නිසා බොරු කියන්නෝ වන්නාහුය. ඊශ්වරයා විසින් මැවීම නිසා කේලාම් කියන්නෝ වන්නාහුය. ඊශ්වරයා විසින් මැවීම නිසා ඵරුෂ වචන කියන්නෝ වන්නාහුය. ඊශ්වරයා විසින් මැවීම නිසා ප්‍රලාප කියන්නෝ වන්නාහුය. ඊශ්වරයා විසින් මැවීම නිසා අභිධ්‍යාව බහුලකොට ඇත්තෝ වන්නාහුය. ඊශ්වරයා විසින් මැවීම නිසා ව්‍යාපාද සිත් ඇත්තෝ වන්නාහුය. ඊශ්වරයා විසින් මැවීම නිසා මිත්‍යා දෘෂ්ටි ඇත්තෝ වන්නාහුය’ යි කියායි.</p>
<p>’’මහණෙනි, ඊශ්වරයා විසින් මැවීම වනාහි සාර වශයෙන් ගන්නවුන්ට මෙය කටයුතුය කියා හෝ මෙය නොකටයුතුය කියා හෝ කැමැත්තක් හෝ උත්සාහයක් හෝ නැත්තේය. මෙසේ කටයුතු නොකටයුතු දෙක වනාහි සත්‍ය වශයෙන්, ස්ථිර වශයෙන් නොලබන කල්හි, මුළාවූ සිහියෙන් ආරක්‍ෂා රහිතව වාසය කරන්නවුන්ට තම තමන්ගේ කරුණු සහිතවූ ශ්‍රමණ වාදයක් නැත. මහණෙනි, මේ වනාහි මෙබඳු වාද ඇත්තාවූ, මෙබඳු දෘෂ්ටි ඇත්තාවූ, ඒ මහණ බමුණන් කෙරෙහි මාගේ කරුණු සහිතවූ දෙවැනි නිග්‍රහය වේ.</p>
<p>’’මහණෙනි, මේ පුරුෂ පුද්ගල තෙම යම් කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඒ සියල්ල හේතුවක් ප්‍රත්‍යයක් නැතිව වීය යයි මෙසේ කියන්නාවූ, මෙසේ මෙබඳු දෘෂ්ටි ඇත්තාවූ ඇතැම් මහණ බමුණෝ ඇත්තාහ. මෙබඳු දෘෂ්ටි ඇත්තාවූ, යම් ඒ මහණ බමුණෝ වෙද්ද, ඔවුන් වෙත පැමිණ මෙසේ කියමි. ’’ආයුෂ්මතුනි, තෙපි මේ පුරුෂ පුද්ගල තෙම, යම්කිසි සැපයක් හෝ දුකක් හෝ නොදුක් නොසැපවූ යමක් හෝ විඳීද, ඒ සියල්ල හේතුවක් ප්‍රත්‍යයක් නැතිව වීයයි මෙබඳු වාද ඇත්තාහුය, මෙබඳු දෘෂ්ටි ඇත්තාහුය යනු සැබෑද? කියායි.</p>
<p>’’මෙසේ මා විසින් අසන ලද්දාවූ ඔවුහු ඉදින් එසේයයි කියත් නම් මම ඔවුන්ට මෙසේ කියමි. (කෙසේද) ’ආයුෂ්මතුනි, එසේ වී නම් සියල්ල හේතුවක් ප්‍රත්‍යයක් නැතිව වීම නිසා ප්‍රාණඝාත කරන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා සොරකම් කරන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා බඹසර නැත්තෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා බොරු කියන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා කේළාම් කියන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා ඵරුෂ වචන කියන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා ප්‍රලාප කියන්නෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා අභිධ්‍යාව බහුලකොට ඇත්තෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා ව්‍යාපාද සිත් ඇත්තෝ වන්නාහුය. සියල්ල හේතුවක් ප්‍රත්‍යයක් නැතිව වීම නිසා මිත්‍ථ්‍යාදෘෂ්ටි ඇත්තෝ වන්නාහුය.’ යි කියායි.</p>
<p>’’මහණෙනි, සියල්ල හේතුවක් ප්‍රත්‍යයක් නැතිව වීම වනාහි සාර වශයෙන් ගන්නවුන්ට මෙය කටයුතුය කියා හෝ මෙය නොකටයුතුය කියා හෝ කැමැත්තක් හෝ උත්සාහයක් හෝ නැත්තේය. මෙසේ කටයුතු නොකටයුතු දෙක වනාහි සත්‍ය වශයෙන්, ස්ථිර වශයෙන් නොලබන කල්හි, මුළාවූ සිහියෙන් ආරක්‍ෂා රහිතව වාසය කරන්නවුන්ට තම තමන්ගේ කරුණු සහිතවූ ශ්‍රමණ වාදයක් නැත. මහණෙනි, මේ වනාහි මෙබඳු වාද ඇත්තාවූ, මෙබඳු දෘෂ්ටි ඇත්තාවූ, ඒ මහණ බමුණන් කෙරෙහි මාගේ කරුණු සහිතවූ තුන්වැනි නිග්‍රහය වේ.’’</p>
<p>’’මහණෙනි, පණ්ඩිතයින් විසින් කරුණු ඇසිය යුත්තාවූ, හේතු විමසිය යුත්තාවූ, අනුශාසනා කළ යුත්තාවූ යම් ඒ තීර්ථකයන්ගේ දෘෂ්ටි කෙනෙක් පරම්පරා වශයෙන් (අතීතයට) ගොස් අක්‍රියා මාත්‍රයක පිහිටත්ද තීර්ථකයන්ගේ එබඳුවූ මේ මිථ්‍යාදෘෂ්ටි තුනක් වෙත්.</p>
<p>’’මහණෙනි, ශ්‍රමණයන් විසින්ද, බමුණන් විසින්ද, සෙසු නැණවතුන් විසින්ද, නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, මේ ධර්‍මය මා විසින් දේශනා කරණ ලද්දේය. මහණෙනි, නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, කවර නම් ධර්‍මයක් මා විසින් දේශනා කරණ ලද්දේද? මහණෙනි, මේ ධාතු සයයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය මා විසින් දේශනා කරණ ලද්දේය. මේ ඵස්සායතන සයයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය මා විසින් දේශනා කරණ ලද්දේය. මේ අටලොස් මනාප විචාරයයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, මේ ධර්මය මා විසින් දේශනා කරණ ලද්ී. මේ සතර ආර්‍ය්‍ය සත්‍යයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය මා විසින් දේශනා කරණ ලද්දේය.</p>
<p>’’මහණෙනි, මා විසින් නිග්‍රහ නොකට හැක්කාවූ, කිලුටු නොකළ හැක්කාවූ, චොදනා නොකළ හැක්කාවූ, පිළිකුල් නොකළ හැක්කාවූ, මේ ධාතු සයයයි ධර්‍මය දේශනා කරණ ලදැයි මෙසේ කියණ ලද්දේය. මෙය කුමක් නිසා කියන ලද්දේද? මහණෙනි, මේ ධාතූහු සයක් වෙත්. එනම්, පඨවිධාතුය, ආපොධාතුය, තේජෝධාතුය, වායෝධාතුය, ආකාශධාතුය යන මේයි.</p>
<p>’’මහණෙනි, මේ ධාතු සයයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය මා විසින් දේශනා කරණ ලදී.</p>
<p>’’මහණෙනි, මේ ඵස්සායතනයෝ සදෙනෙක් වෙත්ය යන නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය දේශනා කරණ ලදැයි මා විසින් කියන ලදී. එය කුමක් පිණිස කියණ ලද්දේද? මහණෙනි, ඵස්සායතනයෝ මේ සදෙනෙක් වෙත්. චක්ඛු ඵස්සායතනයද, සොත ඵස්සායතනයද, ඝාන ඵස්සායතනයද, ජිව්හා ඵස්සායතනයද, කාය ඵස්සායතනයද, මනොසම්ඵස්සායතනයද වෙත්. මහණෙනි, නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, මේ ඵස්සායතන සයයයි මා විසින් නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්මය දේශනා කරණ ලදැයි යමක් කියන ලද නම් එය මේ සඳහා කියන ලදී.</p>
<p>’’මහණෙනි, මා විසින් මේ අටළොස් මනාප විචාරයයි නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, මා විසින් කියන ලදැයි මෙසේ යමක් කියන ලද්දේද, එය කුමක් සඳහා කියන ලද්දේද? ඇසින් රූපයක් දැක සොම්නසට කරුණුවූ රූපයෙහි සිත හසුරුවයි. දොම්නසට කරුණුවූ රූපයෙහි සිත හසුරුවයි. උපෙක්‍ෂාවට කරුණුවූ රූපයෙහි සිත හසුරුවයි. ’’කණින් ශබ්දයක් අසා සොම්නසට කරුණුවූ ශබ්දයෙහි සිත හසුරුවයි. දොම්නසට කරුණුවූ ශබ්දයෙහි සිත හසුරුවයි. උපෙක්‍ෂාවට කරුණුවූ ශබ්දයෙහි සිත හසුරුවයි.</p>
<p>’’නාසයෙන් ගඳක් ආඝ්‍රානය කොට සොම්නසට කරුණුවූ ගන්‍ධයෙහි සිත හසුරුවයි. දොම්නසට කරුණුවූ ගන්‍ධයෙහි සිත හසුරුවයි. උපෙක්‍ෂාවට කරුණුවූ ගන්‍ධයෙහි සිත හසුරුවයි.</p>
<p>’’දිවෙන් රසයක් විඳ සොම්නසට කරුණුවූ රසයෙහි සිත හසුරුවයි. දොම්නසට කරුණුවූ රසයෙහි සිත හසුරුවයි. උපෙක්‍ෂාවට කරුණුවූ රසයෙහි සිත හසුරුවයි.</p>
<p>’’කයින් ස්පර්‍ශයක් ස්පර්‍ශකොට සොම්නසට කරුණුවූ ස්පර්‍ශයෙහි සිත හසුරුවයි. දොම්නසට කරුණුවූ ස්පර්‍ශයෙහි සිත හසුරුවයි. උපෙක්‍ෂාවට කරුණුවූ ස්පර්‍ශයෙහි සිත හසුරුවයි.</p>
<p>’’සිතින් ධර්‍මයක් දැන සොම්නසට කරුණුවූ ධර්මයෙහි සිත හසුරුවයි. දොම්නසට කරුණුවූ ධර්මයෙහි සිත හසුරුවයි. උපෙක්‍ෂාවට කරුණුවූ ධර්මයෙහි සිත හසුරුවයි. මහණෙනි, මේ සිත හැසිරෙන අටලොස් තැනයයි ශ්‍රමණයන් විසින් හෝ බ්‍රාහමණයන් විසින් හෝ නුවණැත්තන් විසින් හෝ නිග්‍රහ නොකට හැක්කාවූ, කිලුටු නොකළ හැක්කාවූ, චෝදනා නොකළ හැක්කාවූ, පිළිකුල් නොකළ හැක්කාවූ, ධර්‍මය මා විසින් දේශනා කරණ ලදී.</p>
<p>’’මහණෙනි, සවැදෑරුම් ධාතූන් නිසා ගර්භයාගේ පහළවීම වේ. දරුගැබ පහළවීම ඇති කල්හි නාමය හා රූපය පහළ වේ. නාමය හා රූපය ප්‍රත්‍යවීමෙන් ආයතන සය ඇතිවේ. ආයතන සය ප්‍රත්‍යවීමෙන් ස්පර්‍ශය ඇතිවේ. ස්පර්‍ශය ප්‍රත්‍යවීමෙන් වේදනා ඇතිවේ. මහණෙනි, මම මිදුනුලබන්නට දුකයයි පනවමි. මේ දුක් ඉපදීමට හේතුවයයි පනවමි. මේ දුක් නැතිවීමයයි පනවමි. මේ දුක් නිරෝධයට යන ප්‍රතිපදාවයයි පනවමි. මහණෙනි, දුක්ඛාර්‍ය්‍ය සත්‍යය කවරේද? ’’ඉපදීම දුකය, ජරාව දුකය, ව්‍යාධිය දුකය, මරණය දුකය, ශෝකය, වැලකීම, දුක්, දොම්නස, දැඩි ආයාස දුක්ය, බලාපොරොත්තු යමක් නොලැබීමද දුකය, සංක්‍ෂෙපයෙන් උපාදාන ස්කන්‍ධ පසම දුකය, මහණෙනි, මේ දුක්ඛාර්‍ය්‍ය සත්‍යයයි කියනු ලැබේ.</p>
<p>’’මහණෙනි, දුක්ඛසමුදයාර්‍ය්‍ය සත්‍යය කවරේද? අවිද්‍යාව ප්‍රත්‍යයවීමෙන් සංස්කාර උපදී. සංස්කාර ප්‍රත්‍යයවීමෙන් විඤ්ඤාණය උපදී. විඤ්ඤාණය ප්‍රත්‍යයවීමෙන් නාම රූප උපදී. නාම රූප ඉපදීමෙන් ෂඩායතන උපදී. ෂඩායතන ප්‍රත්‍යයවීමෙන් ස්පර්‍ශය උපදී. ස්පර්‍ශය ප්‍රත්‍යයවීමෙන් වේදනාව උපදී. වේදනාව ප්‍රත්‍යයවීමෙන් තණ්හාව උපදී. තණ්හාව ප්‍රත්‍යයවීමෙන් දැඩිකොට ගැනීම උපදී. දැඩිකොට ගැනීමෙන් භවය උපදී. භවය ප්‍රත්‍යයවීමෙන් ඉපදීම වේ. ඉපදීම ප්‍රත්‍යයවීමෙන් ජරා, මරණ. ශොක, වැලපීම්, දුක්, දොම්නස්, දැඩි ආයාසයෝ පහළ වෙත්. මෙසේ සම්පූර්ණ දුක් රාශිය පහළවීම වේ. මහණෙනි, මේ දුක්ඛසමුදයාර්‍ය්‍ය සත්‍යයයි කියනු ලැබේ.</p>
<p>’’අවිද්‍යාහුගේම වනාහි නිරවශේෂ වශයෙන් දුරුකිරීම වශයෙන් නිරෝධයෙන් සංස්කාරයන්ගේ නිරෝධය වේ. සංස්කාරයන්ගේ නිරෝධයෙන් විඤ්ඤාණයාගේ නිරෝධය වේ. විඤ්ඤාණයාගේ නිරෝධයෙන් නාමරූපයන්ගේ නිරෝධය වේ. නාමරූප නිරෝධයෙන් ෂඩායතන නිරෝධය වේ. ෂඩායතන නිරෝධයෙන් ස්පර්‍ශය නිරෝධය වේ. ස්පර්‍ශය නිරෝධයෙන් වේදනාව නිරෝධය වේ. වේදනාව නිරෝධයෙන් තණ්හාව නිරෝධය වේ. තණ්හාව නිරෝධයෙන් දැඩිකොට ගැනීම නිරෝධය වේ. දැඩිකොට ගැනීම නිරෝධයෙන් භවය නිරෝධය වේ. භවය නිරෝධයෙන් ඉපදීම නිරෝධය වේ. ඉපදීම නිරෝධයෙන් ජරා, මරණ. ශොක, වැලපීම්, දුක්, දොම්නස්, දැඩි ආයාසයෝ නිරුද්‍ධ වෙත්. මෙසේ මේ සම්පූර්‍ණ දුක් රාශිය නැතිවීම වේ. මහණෙනි, මේ දුක්ඛනිරෝධාර්‍ය්‍ය සත්‍යයයි කියනු ලැබේ.</p>
<p>’’මහණෙනි, දුක් නිරුද්‍ධවීමය යන ප්‍රතිපදාවවූ ආර්‍ය්‍ය සත්‍යය කවරේද? මේ ආර්‍ය්‍ය අෂ්ටාංගික මාර්‍ගයමය. එනම්, සම්මාදිට්ඨි, සම්මාසංකප්ප, සම්මාවාචා, සම්මාකම්මන්ත, සම්මා ආජීව, සම්මාවායාම, සම්මාසති, සම්මාසමාධි යන අටයි. මහණෙනි, මේ දුක් නැතිකිරීමට පමුණුවන ප්‍රතිපදාවවූ ආර්‍ය්‍ය සත්‍යයයි කියනු ලැබේ.</p>
<p>’’මහණෙනි, මා විසින් ශ්‍රමණයන් විසින්ද, බ්‍රාහ්මණනයන් විසින්ද, සෙසු නැණවතුන් විසින්ද, නිග්‍රහ නොකට හැක්කාවූ, පිරිසිදුවූ, දොස් නොකිය හැකිවූ, අවනම්බු නොකරණ ලද්දාවූ, මේ සතර ආර්‍ය්‍ය සත්‍යයෝ දේශනා කරණ ලදී යයි යමක් වදාරණ ලද්දේ නම් එය මේ සඳහා වදාරණ ලදි.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
