<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.84">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<h1>3.84 වජ්ජිපුත්තක සූත්‍රය</h1>
</div>
<p>මා විසින් මෙසේ අසන ලදී. එක් සමයෙක භාග්‍යවතුන් වහන්සේ විශාලා නුවර මහවනයෙහි කූටාගාර ශාලාවෙහි වැඩවසන සේක. එසමයෙහි එක්තරා වජ්ජි පුත්තක භික්‍ෂුවක් භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ, භාග්‍යවතුන් වහන්සේ වැඳ එක්පසෙක හුන්නේය. එක්පසෙක හුන් ඒ වජ්ජිපුත්තක භික්‍ෂුව භාග්‍යවතුන් වහන්සේට මෙසේ කීය. කෙසේද?</p>
<p>“ස්වාමීනි, අඩ මසක් පාසා එක්සිය පනසක් ශික්‍ෂාපද උදෙසීමට පැමිණෙයිද, ස්වාමීනි, මම මේ ශික්‍ෂාපද සමූහයෙහි හික්මීමට නොහැක්කෙමි” යනුවෙනි.</p>
<p>“මහණ, ඔබට අධිශීල ශික්‍ෂාව, අධිචිත්ත ශික්‍ෂාව, අධිප්‍රඥා ශික්‍ෂාව යන මේ ත්‍රි ශීලයෙහි හික්මිය හැකිද?”</p>
<p>“ස්වාමීනි, මම අධිශීල ශික්‍ෂාව, අධිචිත්ත ශික්‍ෂාව, අධිප්‍රඥා ශික්‍ෂාව යන ත්‍රි ශික්‍ෂාවෙහි හික්මීමට හැකි වෙමි” යි කීය.</p>
<p>“මහණ, එසේ නම් ඔබ අධිශීල ශික්‍ෂාව, අධිචිත්ත ශික්‍ෂාව, අධිප්‍රඥා ශික්‍ෂාව යන ත්‍රි ශික්‍ෂාවෙහි හික්මෙව.</p>
<p>“මහණ, යම් කලෙක පටන් ඔබ අධිශීලයෙහිද හික්මෙන්නෙහි නම්, අධිචිත්තයෙහිද හික්මෙන්නෙහි නම්, අධිප්‍රඥාවෙහිද හික්මෙන්නෙහි නම්, අධිශීලයෙහිද හික්මෙන්නාවූ, අධිචිත්තයෙහිද හික්මෙන්නාවූ, අධිප්‍රඥාවෙහිද හික්මෙන්නාවූ, ඔබගේ රාගය පහවන්නේය. ද්වේශය පහවන්නේය. මොහය පහවන්නේය.</p>
<p>“ඒ ඔබ රාගය පහවීමෙන්, ද්වේශය පහවීමෙන්, මෝහය පහවීමෙන්, යමක් අකුසල්ද, එය නොකරන්නෙහිය. යමක් පාපයද, එය සේවනය නොකරන්නෙහිය.” යි වදාළ සේක.</p>
<p>“ඉක්බිති, ඒ භික්‍ෂුව පසුකාලයෙහි අධිශීලයෙහිද හික්මුණේය, අධිචිත්තයෙහිද හික්මුණේය, අධිප්‍රඥාවෙහිද හික්මුණේය, අධිශීලයෙහි හික්මුණාවූද, අධිචිත්තයෙහි හික්මුණාවූද, අධිප්‍රඥාවෙහි හික්මුණාවූද, ඔහුගේ රාගය පහවිය. ද්වේශය පහවිය. මොහය පහවිය. හෙතෙම රාගය පහවීම හේතුකොටගෙන, ද්වේශය පහවීම හේතුකොටගෙන, මොහය පහවීම හේතුකොටගෙන, යමක් අකුසල්නම්, එය නොකෙළේය. යමක් පවුනම් එය සේවනය නොකෙළේය.”</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
