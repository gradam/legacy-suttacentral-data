<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an3.82">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">තික නිපාතය</p>
<h1>3.82 ගද්‍රභසුත්තං</h1>
</div>
<p>“මහණෙනි, බූරුවෙක් ගවරැළ පසුපස, ‘මමද ගවයෙක්මි, මමද ගවයෙක්මි’ යි කියන්නාක් මෙන්, ‘අහම්පි අම්හා, අහම්පි අම්හා’ යි හඬ නගමින් ගමන් කරන්නේ වෙයිද, ඔහුට ගවයන්ගේ වර්‍ණයට බඳු වර්‍ණයක් නැත. ගවයන්ගේ හඬට බඳු හඬක් නැත. ගවයන්ගේ පාදයන්ට බඳු පා නැත. එහෙත් හෙතෙම, ‘අහම්පි අම්හා, අහම්පි අම්හා’ යි ‘මමද ගවයෙකි, මමද ගවයෙකි’ යි කියමින් ගවයන්ගේ පසුපස ගමන් කරන්නේ වෙයි.</p>
<p>“මහණෙනි, එසේම මෙහි ඇතැම් භික්‍ෂුවක්, ‘මමද භික්‍ෂුවක් වෙමි, මමද භික්‍ෂුවක් වෙමි’ යි කියමින් භික්‍ෂු සංඝයා පසුපස ගමන් කරන්නේ වෙයි. අනික් භික්‍ෂූන්ට මෙන් ඔහුගේ අධිශීල ශික්‍ෂා සමාදානයෙහි කැමැත්තක් නැත. අනික් භික්‍ෂූන්ට මෙන් ඔහුගේ අධිචිත්ත ශික්‍ෂා සමාදානයෙහි කැමැත්තක් නැත. අනික් භික්‍ෂූන්ට මෙන් ඔහුගේ අධිප්‍රඥා ශික්‍ෂා සමාදානයෙහි කැමැත්තක් නැත. හෙතෙම, ‘මමත් භික්‍ෂුවක් වෙමි, මමත් භික්‍ෂුවක් වෙමි’ යි භික්‍ෂු සංඝයාම පසුපස ගමන් කරන්නේ වෙයි.</p>
<p>“මහණෙනි, එහෙයින් ‘අධිශීල ශික්‍ෂා සමාදානයෙහි අපගේ දැඩි කැමැත්ත වන්නේය. අධිචිත්ත ශික්‍ෂා සමාදානයෙහි අපගේ බලවත් කැමැත්ත වන්නේය. අධිප්‍රඥා ශික්‍ෂා සමාදානයෙහි අපගේ බලවත් කැමැත්ත වන්නේය.’ යි මෙසේ හික්මිය යුතුය. මහණෙනි, තොප විසින් මෙසේ හික්මිය යුතුය.</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
