<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="an1.316-332">
<article>
<div class="hgroup">
<p class="division">අඞ්ගුත්තර නිකාය</p>
<p class="subdivision">එක නිපාතය</p>
<p class="vagga">16. එකධම්මපාළි</p>
<h1>3. මක්ඛලි වර්‍ගය</h1>
</div>
<p><a class="msdiv" id="msdiv308"></a>මිච්ඡාදිට්ඨි සූත්‍රය.</p>
<p>’’මහණෙනි, ලෝකයෙහි උපදනාවූ එකම පුද්ගලයෙක් බොහෝ දෙනාට අයහපත පිණිස, බොහෝ දෙනාට නොසැප පිණිස, බොහෝ ජනයාට අනර්‍ථය පිණිස, දෙවි මිනිසුන්ට අහිත පිණිස, දුක් පිණිස උපදී.</p>
<p>’’කවරනම් එකම පුද්ගලයෙක්ද?</p>
<p>’’විපරීත දර්‍ශන ඇති, මිත්‍යාදෘෂ්ටික තැනැත්තේය. හෙතෙම මහාජනයා දශ කුශලකර්‍මපථ නම් සද්‍ධර්‍මයෙන් උදුරා දශ අකුශලකර්‍මපථ නම් අසද්‍ධර්‍මයෙහි පිහිටුවයි.</p>
<p>’’මහණෙනි, මේ එකම පුද්ගල තෙම ලොව උපදින්නේ බොහෝ දෙනාට අහිත පිණිස, බොහෝ දෙනාට නොසැප පිණිස, බොහෝදෙනාට අනර්‍ථය පිණිස, දෙවි මිනිසුන්ට අහිත පිණිස, දුක් පිණිස උපදී.</p>
<p><a class="msdiv" id="msdiv309"></a>සම්මාදිට්ඨි සූත්‍රය.</p>
<p>’’මහණෙනි, ලොව උපදනාවූ එකම පුද්ගලයෙක් බොහෝ දෙනාට හිත පිණිස, බොහෝ දෙනාට සැප පිණිස, බොහෝ ජනයාට අර්‍ථය පිණිස, දෙවි මිනිසුන්ට හිත පිණිස, සැප පිණිස උපදී.</p>
<p>’’කවරනම් එකම පුද්ගලයෙක්ද?</p>
<p>’’විපරීත දර්‍ශන නැති, සම්‍යක්දෘෂ්ටික තැනැත්තේය. හෙතෙම මහාජනයා දශ අකුශලකර්‍මපථ නම් අසද්‍ධර්‍මයෙන් උදුරා දශ කුශලකර්‍මපථ නම් සද්‍ධර්‍මයෙහි පිහිටුවයි.</p>
<p>’’මහණෙනි, මේ එකම පුද්ගල තෙම ලොව උපදින්නේ බොහෝ දෙනාට හිත පිණිස, බොහෝ දෙනාට සැප පිණිස, බොහෝ ජනයාට අර්‍ථය පිණිස, දෙවි මිනිසුන්ට හිත පිණිස, සැප පිණිස උපදී.</p>
<p><a class="msdiv" id="msdiv310"></a>මහාසාවජ්ජ සූත්‍රය.</p>
<p>’’මහණෙනි, යම්සේ මිථ්‍යාදෘෂ්ටිය මහත් වරද සහිත වේද,</p>
<p>’’මහණෙනි, මේ බඳුවූ අනික් එක ස්වභාවයකුදු මම නොම දකිමි.</p>
<p>’’මහණෙනි, මහත් දෝෂයන් අතරෙන් මිත්‍යාදෘෂ්ටිය ඉතා මහත් දෝෂ ඇත්තීය.’’</p>
<p><a class="msdiv" id="msdiv311"></a>මක්ඛලී සූත්‍රය.</p>
<p>’’මහණෙනි, යම්සේ මක්ඛලී නම් තුච්ඡ පුරුෂයා බොහෝ දෙනාට අහිත පිණිස, බොහෝ දෙනාට නොසැප පිණිස, බොහෝ ජනයාට අනර්‍ථය පිණිස, දෙවි මිනිසුන්ට අහිත පිණිස, දුක් පිණිස පිළිපන්නේ වේද, මහණෙනි, ඒ මේ බඳුවූ අනික් එක පුද්ගලයෙකුදු මම නොම දකිමි.</p>
<p>’’මහණෙනි, යම්සේ ගංමුවදොරෙක්හි වූ කෙමනක් බොහෝ මතස්‍යයන්ට අහිත පිණිස, දුක් පිණිස, අනර්‍ථය පිණිස, විනාශය පිණිස අටවනු ලබන්නේ වේද, මහණෙනි, එපරිද්දෙන්ම මක්ඛලී නම් තුච්ඡ පුරුෂයා බොහෝ සත්ත්‍වයන්ට අහිත පිණිස, දුක් පිණිස, අනර්‍ථය පිණිස, විනාශය පිණිස මිනිස් කෙමනෙකැයි සිතමි.’’</p>
<p><a class="msdiv" id="msdiv312"></a>දුරක්ඛාත සූත්‍රය.</p>
<p>’’මහණෙනි, නපුරුකොට ප්‍රකාශ කරණ ලද්දාවූ ධර්‍ම විනය ඇති ශාසනයෙක්හි යම් පුද්ගලයෙක් (යම් ප්‍රතිපත්තියක්) සමාදන් කරවයිද, යම් අතවැසියකු ලවාත් සමාදන් කරවයිද, යම් ඒ අතවැසි තෙමේද සමාදන් කරවන ලද්දේ ඔහුගේ වචනය පිළිගෙන ඒ වචනය පිණිස පිළිපදීද, ඒ සියල්ලෝ බොහෝ අකුසල් රැස්කෙරෙත්. ඊට හේතු කවරේද? මහණෙනි, ඒ ධර්‍මය නපුරුකොට ප්‍රකාශ කරණ ලද හෙයිනි.’’</p>
<p><a class="msdiv" id="msdiv313"></a>ස්වක්ඛාත සූත්‍රය.</p>
<p>’’මහණෙනි, මනාකොට ප්‍රකාශ කරණ ලද්දාවූ ධර්‍ම විනය ඇති ශාසනයෙක්හි යම් පුද්ගලයෙක් (යම් ප්‍රතිපත්තියක්) සමාදන් කරවයිද, යම් අතවැසියකු ලවාත් සමාදන් කරවයිද, යම් ඒ අතවැසි තෙමේද සමාදන් කරවන ලද්දේ ඔහුගේ වචනය පිළිගෙන ඒ වචනය පිණිස පිළිපදීද, ඒ සියල්ලෝ බොහෝ කුසල් රැස්කෙරෙත්. ඊට හේතු කවරේද? මහණෙනි, ඒ ධර්‍මය මනාකොට ප්‍රකාශ කරණ ලද හෙයිනි.’’</p>
<p><a class="msdiv" id="msdiv314"></a>දායකෙනමත්තාජානිතබ්බ සූත්‍රය.</p>
<p>’’මහණෙනි, වරදවා ප්‍රකාශ කරණ ලද්දාවූ ධර්‍ම විනය ඇති ශාසනයෙහි දායකයා විසින් ( දෙන දෙයෙහි ) පමණ දත යුතුයි ( පිළිගන්නහු ) විසින් දතයුතු නොවෙයි. ඊට හේතු කවරේද? මහණෙනි, ධර්‍මය (වරදවා) ප්‍රකාශ කරණ ලද හෙයිනි.’’</p>
<p><a class="msdiv" id="msdiv315"></a>පටිග්ගාහකෙන මත්තාජානිතබ්බ සූත්‍රය.</p>
<p>’’මහණෙනි, මනාකොට ප්‍රකාශ කරණ ලද ධර්‍ම විනය ඇති ශාසනයෙහි ප්‍රතිග්‍රාහකයා විසින් පමණ දත යුතුයි දායකයා විසින් දතයුතු නොවෙයි. ඊට හේතු කවරේද? මහණෙනි, ධර්‍මය මනාකොට ප්‍රකාශ කරණ ලද හෙයිනි.’’</p>
<p><a class="msdiv" id="msdiv316"></a>දුක්ඛවිහාරී සූත්‍රය.</p>
<p>’’මහණෙනි, වරදවා ප්‍රකාශ කරණ ලද ධර්ම විනය ඇති ශාසනයෙහි යම් පුද්ගලයෙක් පටන්ගන්නාලද වීර්‍ය්‍යය ඇත්තේ වේද, හෙතෙම දුකින් වෙසෙයි. ඊට හේතු කවරේද? මහණෙනි, ධර්මය වරදවා ප්‍රකාශ කරණ ලද හෙයිනි.’’</p>
<p><a class="msdiv" id="msdiv317"></a>කුසීතදුක්ඛවිහරණ සූත්‍රය.</p>
<p>’’මහණෙනි, මනාකොට ප්‍රකාශ කරණ ලද ධර්ම විනය ඇති ශාසනයෙක්හි යම් පුද්ගලයෙක් කුසීත වේද, හෙතෙම දුකින් වෙසෙයි. ඊට හේතු කවරේද? මහණෙනි, ධර්මය මනාකොට ප්‍රකාශ කරණ ලද හෙයිනි.’’</p>
<p><a class="msdiv" id="msdiv318"></a>කුසීතසුඛවිහරණ සූත්‍රය.</p>
<p>’’මහණෙනි, වරදවා ප්‍රකාශ කරණ ලද ධර්ම විනය ඇති ශාසනයෙක්හි යම් පුද්ගලයෙක් කුසීත වේද, හෙතෙම සැපසේ වාසය කරයි. ඊට හේතු කවරේද? මහණෙනි, ධර්මය වරදවා ප්‍රකාශ කරණ ලද හෙයිනි.’’</p>
<p><a class="msdiv" id="msdiv319"></a>ආරද්ධවිරිය සූත්‍රය.</p>
<p>’’මහණෙනි, මනාකොට ප්‍රකාශ කරණ ලද ධර්ම විනය ඇති ශාසනයෙක්හි යම් පුද්ගලයෙක් පටන්ගන්නාලද වීර්‍ය්‍යය ඇත්තේ වේද, හෙතෙම සැපසේ වාසය කරයි. ඊට හේතු කවරේද? මහණෙනි, ධර්මය මනාකොට ප්‍රකාශ කරණ ලද හෙයිනි.’’</p>
<p><a class="msdiv" id="msdiv320"></a>ගූථොපම සූත්‍රය.</p>
<p>’’මහණෙනි, යම්සේ ස්වල්ප මාත්‍රවූ අසුචිය වුවද දුගඳ වේද,</p>
<p>’’මහණෙනි, එපරිද්දෙන්ම ස්වල්ප මාත්‍රයකුදු භවයෙහි ඉපදීම වර්‍ණනා නොකරමි.’’</p>
<p><a class="msdiv" id="msdiv321"></a>මුත්තොපම සූත්‍රය.</p>
<p>’’මහණෙනි, යම්සේ ස්වල්ප මාත්‍ර මූත්‍රය වුවද දුගඳ වේද,</p>
<p>’’මහණෙනි, එපරිද්දෙන්ම ස්වල්ප මාත්‍රයකුදු භවයෙහි ඉපදීම වර්‍ණනා නොකරමි.’’</p>
<p>ඛෙලොපම සූත්‍රය.</p>
<p>’’මහණෙනි, යම්සේ ස්වල්ප මාත කෙල වුවද දුගඳ වේද,</p>
<p>’’මහණෙනි, එපරිද්දෙන්ම ස්වල්ප මාත්‍රයකුදු භවයෙහි ඉපදීම වර්‍ණනා නොකරමි.’’</p>
<p>පුබ්බොපම සූත්‍රය.</p>
<p>’’මහණෙනි, යම්සේ ස්වල්ප මාත සරව වුවද දුගඳ වේද,</p>
<p>’’මහණෙනි, එපරිද්දෙන්ම ස්වල්ප මාත්‍රයකුදු භවයෙහි ඉපදීම වර්‍ණනා නොකරමි.’’</p>
<p>ලොහිතොපම සූත්‍රය.</p>
<p>’’මහණෙනි, යම්සේ ස්වල්ප මාත්‍ර ලේ වුවද දුගඳ වේද,</p>
<p>’’මහණෙනි, එපරිද්දෙන්ම ස්වල්ප මාත්‍රයකුදු භවයෙහි ඉපදීම වර්‍ණනා නොකරමි.’’</p>
<p class="endvagga">තුන්වෙනි වර්‍ගය නිමි.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
