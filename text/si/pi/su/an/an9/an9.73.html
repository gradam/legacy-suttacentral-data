<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="an9.73">
<article>
<div class="hgroup">
<p class="division">අඞ්ගුත්තරනිකායො</p>
<p class="subdivision">නවක නිපාතය</p>
<p class="vagga">(8) 3. සම්මප්පධාන වර්‍ගය</p>
<h1>9.73. දුබ්බල සම්මප්පධාන සූත්‍රය</h1>
</div>
<p>“මහණෙනි, මේ ශික්‍ෂා දුර්වල පසක් වෙත්.</p>
<p>“කවර පසක්ද යත්? ප්‍රාණාතිපාතය, අදින්නාදානය, කාමෙසුමිච්ඡාචාරය, මුසාවාදය, සුරාමෙරයමජ්ජපමාදට්ඨානය යනුයි. මහණෙනි, මේ ශික්‍ෂා දුර්වල පසයි.</p>
<p>“මේ පංච ශික්‍ෂා දුර්වලයන්ගේ ප්‍රහාණය පිණිස සතර සම්‍යක් ප්‍රධානයෝ වැඩිය යුත්තාහුය. කවර සතරක්ද යත්?</p>
<p>“මහණෙනි, මේ ශාසනයෙහි මහණතෙම නූපන්නාවූ ලාමක අකුසල ධර්‍මයන්ගේ නොඉපදීම පිණිස ඡන්දය උපදවයිද, ව්‍යායම් කෙරෙයිද, වීර්‍ය්‍යය පටන්ගනියිද, සිත ප්‍රග්‍රහණය කරයිද, මොනවට පිහිටුවයිද,</p>
<p>“උපන්නාවූ ලාමක අකුසල ධර්‍මයන්ගේ ප්‍රහාණය පිණිස ඡන්දය උපදවයිද, ව්‍යායම් කෙරෙයිද, වීර්‍ය්‍යය පටන්ගනියිද, සිත ප්‍රග්‍රහණය කරයිද, මොනවට පිහිටුවයිද,</p>
<p>“නූපන් කුසල ධර්‍මයන්ගේ ඉපදීම පිණිස ඡන්දය උපදවයිද, ව්‍යායම් කෙරෙයිද, වීර්‍ය්‍යය පටන්ගනියිද, සිත ප්‍රග්‍රහණය කරයිද, මොනවට පිහිටුවයිද,</p>
<p>“උපන්නාවූ කුසල ධර්‍මයන්ගේ ස්ථිතිය පිණිස, නුමුළාව පිණිස, බහුල භාවය පිණිස, විපුල භාවය පිණිස, භාවනාවගේ සම්පූර්‍ණ කිරීම පිණිස ඡන්දය උපදවයිද, ව්‍යායම් කෙරෙයිද, වීර්‍ය්‍යය පටන්ගනියිද, සිත ප්‍රග්‍රහණය කරයිද, මොනවට පිහිටුවයිද,</p>
<p>“මහණෙනි, මේ පංච ශික්‍ෂා දුර්වලයන්ගේ ප්‍රහාණය පිණිස මේ සතර සම්‍යක් ප්‍රධානයෝ වැඩිය යුත්තාහුය.”</p>
</article>
<aside id="metaarea">
<p>A.P. de Soyza edition.</p>
</aside>
</section>
</div>
</body>
</html>
