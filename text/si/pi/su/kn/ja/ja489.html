<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja489">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>489. සුරුචි ජාතකය</h1>
</div>
<p><a class="msdiv" id="msdiv102"></a>ඍෂීන් වහන්ස, සියල්ලන්ට පළමුව ගෙණනලද මම සුරුචිනම් රජහුගේ භාර්‍ය්‍යාවවූ අගමෙහෙසිය වෙමි. යම්කලෙක සුරුචි රජතෙම මා ගෙණයේද, එතැන්පටන් දසදහසක් අව්රුදු මම මෙහි තනිව වාසය කෙළෙමි.</p>
<p><a class="msdiv" id="msdiv103"></a>ඒ මම විදෙහ රට මියුළු නුවරට අධිපතිවූ සුරුචි නම් රජහු කයින් හෝ වචනයෙන් හෝ සිතින් හෝ ඉදිරියෙහිද රහසෙහිද ඉක්මවා සිතීම්යයි නොදනිමි.</p>
<p><a class="msdiv" id="msdiv104"></a>“ඍෂීන් වහන්ස, මේ සත්‍ය වචනය කරණකොට ගෙණ මට පුතෙක් උපදීවා. බොරුකියන්නාවූ මාගේ මුදුන සත් කඩක්ව පැලේවා.</p>
<p><a class="msdiv" id="msdiv105"></a>ඍෂීන්වහන්ස, ප්‍රිය මනාපවූ මාගේ ස්වාමීහුගේ මව්ද පියාද යන ඒ නැදිමයිලන් දෙදෙනා මා හික්මවන්නාහු යම්තාක් ජීවත්ව සිටියාහුද ඒ තාක්</p>
<p><a class="msdiv" id="msdiv106"></a>ඒ මම අවිහිංසා ඇළුම් ඇත්තී ඒකාන්තයෙන් කුශල ධර්මයන්හි හැසිරෙන්නී රෑ දාවල් දෙක්හි අනලස්ව ඔවුන්ට සකස්කොට උපස්ථාන කෙළෙමි.</p>
<p><a class="msdiv" id="msdiv107"></a>ඍෂීන් වහන්ස, මේ සත්‍ය වචනය කරණකොට ගෙණ මට පුත්‍රයෙක් උපදීවා. බොරු කියන්නීවූ මාගේ හිස සත්කඩක්ව පැලේවා.</p>
<p><a class="msdiv" id="msdiv108"></a>බ්‍රාහ්මණය, සමාන භාර්‍ය්‍යාවූ සොළොස් දහසක් ස්ත්‍රීහු වෙත්. ඔවුන් කෙරෙහි කිසිකලෙකත් මාගේ ඊෂ්‍ය_ාවක් හෝ ක්‍රොධයක් හෝ නොවීය.</p>
<p><a class="msdiv" id="msdiv109"></a>ඔවුන්ට හිත වශයෙන් සතුටුවෙමි. කිසි ස්ත්‍රියකුත් මට අප්‍රිය නොමවිය. හැමකල්හි ඒ සියලුම සම්පත්තීන්ට තමාට මෙන් අනුකම්පා කරමි.</p>
<p><a class="msdiv" id="msdiv110"></a>ඍෂීන් වහන්ස, මේ සත්‍ය වචනය කරණකොට ගෙණ මට පුතෙක් උපදීවා බොරු කියන මාගේ හිස සත් කඩකට පැලේවා.</p>
<p><a class="msdiv" id="msdiv111"></a>දාසයන්ය, කම්කරුවන්ය, පණිවිඩකාරයන්ය යන සෙසු අනුව ජීවත්වන්නාවූ යම් කෙනෙක් වෙද්ද, ඔවුන් හැම කල්හි සතුටුවූ ඉඳුරන් ඇත්තී සමාන භාවයෙන් පොෂණය කරමි</p>
<p><a class="msdiv" id="msdiv112"></a>ඍෂීන් වහන්ස, මේ සත්‍ය වචනය කරණකොට ගෙණ මට පුත්‍රයෙක් උපදීවා. බොරු කියන්නාවූ මාගේ හිස හත් කඩක්ව පැලේවා.</p>
<p><a class="msdiv" id="msdiv113"></a>තවද ශ්‍රමණයන්ද බ්‍රාහ්මණයන්ද සෙසු වනිබ්බක යාචකයන්ද හැමකල්හි පිරිසිදු අත් ඇත්තී ආහාරයෙන් හා පානයෙන් සතුටු කෙරෙමි.</p>
<p><a class="msdiv" id="msdiv114"></a>ඍෂීන් වහන්ස, මේ සත්‍ය වචනය කරණ කොට ගෙණ මට පුතෙක් උපදීවා බොරු කියන්නී නම් මාගේ හිස හත් කඩක්ව පැලේවා.</p>
<p><a class="msdiv" id="msdiv115"></a>තවද පක්ෂය සම්බන්ධවූ යම් තුදුස්වකය, පසළොස්වකය අටවකය ප්‍රාතිහාර්‍ය්‍ය පක්ෂය යන දවස් වෙද්ද, ඒ පොහෝ දිනයන්හි හැමකල්හි පංචසීලයෙහි පිහිටියාවූ මම අංග අටකින් යුත් පෙහෙවස සමාදන්ව වාසය කරමි.</p>
<p><a class="msdiv" id="msdiv116"></a>ඍෂීන් වහන්ස, මේ සත්‍ය වචනය කරණකොට ගෙණ මට පුත්‍රයෙක් උපදීවා බොරු කියන්නී නම් මාගේ හිස සත් කඩක්ව පැලේවායි කීයේය.</p>
<p><a class="msdiv" id="msdiv117"></a>සොඳුරුවූ යශස් ඇති රාජපුත්‍රිය, නුඹ තමන් කෙරෙහි විද්‍යමානවූ යම් ගුණ ප්‍රකාශ කෙළෙහිද, ඒ සියලුම ස්වභාව ගුණයෝ තී කෙරෙහි විද්‍යමානවෙත්.</p>
<p><a class="msdiv" id="msdiv118"></a>ක්ෂත්‍රිය වූ ජාතිසම්පන්නවූ අතිජාත පුත්‍රවූ යශපිරිවර ඇත්තාවූ විදෙහ වාසීන්ට ධර්ම රාජන්වූ පුත්‍රයෙක් ඔබට උපදින්නේයයි ශක්‍රතෙම වරප්‍රදානය කෙළේය.</p>
<p><a class="msdiv" id="msdiv119"></a>තවුස් වෙස් ගත්තාවූ රජස් දැලිවගුල සිරුර ඇති හිස්වූ අහසෙහි සිටියාවූ යමෙක් මාගේ සිතට වැදගන්නාවූ මනොඥවූ වචන කියන්නෙහිද.</p>
<p><a class="msdiv" id="msdiv120"></a>“මෙහි පැමිණියාවූ ඒ නුඹවහන්සේ දෙව්ලොවින් ආ දෙවතාවෙක් වෙහිද, මහත් ඍර්ධි ඇත්තාවූ ඍෂිවරයෙක් හෝ වෙහිද කවරෙක් හෝ වෙහිදැයි තමන් මට කියවයි කීයේය.</p>
<p><a class="msdiv" id="msdiv121"></a>“සුධර්මා නම් දිව්‍ය සභාවෙහි රැස්වූ දිව්‍ය සමූහයෝ යමෙකුට වඳිත්ද, දහසක් ඇස් ඇති ශක්‍ර නම්වූ ඒ මම තීගේ සමීපයට ආයෙමි.</p>
<p><a class="msdiv" id="msdiv122"></a>“මේ සත්ව ලෝකයෙහි සමවූ හැසුරුම් ඇති නුවණැත්තාවූ සිල්වත්වූ නැදිමයිලන් දෙවිකොට ඇති පතිව්‍රතා රක්නාවූ යම් ස්ත්‍රීහු වෙද්ද,</p>
<p><a class="msdiv" id="msdiv123"></a>“එබඳු ගුණ ඇති යහපත් නුවණ ඇති පවිත්‍රවූ කර්මාන්ත ඇති මනුෂ්‍යවූ ස්ත්‍රියගේ දැකීමට අමනුෂ්‍යවූ දෙවියෝද එන්නාහ.</p>
<p><a class="msdiv" id="msdiv124"></a>“සොඳුර, නුඹද පෙර පුරුදුකළාවූ සුචරිත හේතුවෙන් මෙහි රජ කුලයෙහි උපන්නී සියලු කැමති සම්පත්තීන් සමෘද්ධවූවාය.</p>
<p><a class="msdiv" id="msdiv125"></a>“රාජ පුත්‍රිය, නුඹගේ දෙව්ලොව ඉපදීමද මෙලොව මනුෂ්‍ය ජීවිතයෙහි කීර්තියට පැමිණීමද යන මෙය දෙලොව ජය ගැණීමවේ.</p>
<p><a class="msdiv" id="msdiv126"></a>“මනා නුවණ ඇත්තිය, නුඹ බොහෝකල් සුව ඇළුනී තමා කෙරේ පැවැති ගුණ ධර්මය ආරක්ෂා කරව, ඒ මම දෙව්ලොවට යමි. තීගේ දැකීම මට ප්‍රියවේයයි කියාද ශක්‍රතෙම ගියේය.”</p>
<p class="endsutta">සුරුචිජාතකං ඡට්ඨං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
