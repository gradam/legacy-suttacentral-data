<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja480">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>13. තෙරස නිපාතය</p>
<h1>480. අකීර්ති ජාතකය</h1>
</div>
<p><a class="msdiv" id="msdiv83"></a>“සියලු භූතයන්ට අධිපතිවූ ශක්‍රදෙවෙන්ද්‍රතෙම තපස් කරන්නාවූ අකීර්ති තාපසයන් දැක පින්වත් තාපසයන් වහන්ස, මේ ග්‍රීෂ්මයෙහි හුදකලාව හිඳ කිනම් සම්පත්තියක් සඳහා තපස් කරන්නෙහිදැයි ඇසුයේය.</p>
<p><a class="msdiv" id="msdiv84"></a>“ශක්‍ර දෙවෙන්ද්‍රය, යම්හෙයකින් සත්වයන්ගේ නැවත නැවත ඉපදීම දුක්වේද, ශරීරයාගේ බිඳීමද මුළාවූ මරණයද, දුක්වේද, වාසවය, එහෙයින් මම මෙහි තපස් කරමියි කීයේය.</p>
<p><a class="msdiv" id="msdiv85"></a>“කාශ්‍යපයන් වහන්ස, නුඹවහන්සේ විසින් මනාකොට කියනලද සුදුසුවූ මේ සුභාසිතය හේතුකොටගෙණ නුඹවහන්සේට වරයක් දෙමි. නුඹවහන්සේ සිතින් යමක් කැමැත්තෙහි නම් ඒ වරය ගණීවායි කීයේය.</p>
<p><a class="msdiv" id="msdiv86"></a>“සියලු භූතයන්ට අධිපතිවූ ශක්‍රදේවෙන්ද්‍රය, ඉදින් මට වරයක් දෙන්නෙහිනම් යම් ලෝභයකින් රුවනද, අඹුවන්ද, ධන ධාන්‍යද අනිකුදු ප්‍රිය භාණ්ඩද, ලැබ මනුෂ්‍යයෝ තෘප්තියකට නොපැමිණෙද්ද, එබඳු ලෝභයෙක් ම කෙරෙහි නොවෙසේවා හෙවත් මා තුළ නූපදීවායි වරකැමැත්තෙමි කීයේය.</p>
<p><a class="msdiv" id="msdiv87"></a>“කාශ්‍යපයන් වහන්ස, නුඹවහන්සේ විසින් මනා කොට කියන ලද සුදුසුවූ මේ සුභාෂිතය හේතුකොටගෙණ නැවතද නුඹවහන්සේට වරයක් දෙමි. සිතින් යම්කිසිවක් කැමැත්තෙහි නම්, ඒ වරය ගණීවායි කීයේය.</p>
<p><a class="msdiv" id="msdiv88"></a>“සියලු භූතයන්ට අධිපතිවූ ශක්‍ර දේවේන්ද්‍රය, ඉදින් මට වරයක් දෙන්නෙහි නම් කුඹුරුද, වතුද, අමු රන්ද, ගවයන් හා අශ්වයන් ද, දාසයන් හා කම්කරු පුරුෂයන්ද යන සියල්ල හටගත්තාවූ යම් ක්‍රොධ සිතකින් පිරිහීයෙද්ද, ඒ ක්‍රොධයතෙම මා කෙරෙහි නොවෙසේවා හෙවත් මා තුළ නූපදීවා යන වරය කැමැත්තෙමියි කීයේය.</p>
<p><a class="msdiv" id="msdiv89"></a>“කාශ්‍යපයන් වහන්ස, නුඹවහන්සේ විසින් මනාකොට කියනලද මේ සුභාෂිතය හේතුකොටගෙණ නැවතද නුඹවහන්සේට වරයක් දෙමි. ඉදින් යම්කිසිවක් කැමැත්තෙහි නම් ඒ වරය ගණීවායි කීයේය.</p>
<p><a class="msdiv" id="msdiv90"></a>“සියලු භූතයන්ට අධිපතිවූ ශක්‍රදේවේන්ද්‍රය, ඉදින් මට වරයක් දෙන්නෙහි නම් අඥානයෙකු නොදකිම්වා ඔහු ගැන නොඅසම්වා අඥානයෙකු සමග එකතැන වාසය නො කෙරෙම්වා. අඥානයා සමග පෙරපසු කතාබහ නොකෙරෙම්වා එයද රුචි නොවෙම්වායි කීයේය.</p>
<p><a class="msdiv" id="msdiv91"></a>“කාශ්‍යපයෙනි, අඥානතෙමේ ඔබට කුමක් නම් කෙළේද, කාශ්‍යපයෙනි, කවර කරුණකින් අඥානයාගේ දැකීම නොකැමැත්තෙහිද, ඒ කාරණය මට කියවයි කීයේය.</p>
<p><a class="msdiv" id="msdiv92"></a>“අඥානතෙමේ නොකටයුක්තට පමුණුවයි නොකටයුත්තෙහි යොදවයි ශ්‍රෙෂ්ඨයකු වශයෙන් පැමිණවිය. නොහැක්කේවෙයි. මනකොට කියනලද්දේ දැයි කෝපයට පැමිණෙයි. හෙතෙම ආචාරයෙහි හික්මීම නොදනියි. එහෙයින් ඔහුගේ නොදැකීම යහපතැයි කීයේය.</p>
<p><a class="msdiv" id="msdiv93"></a>“කාශ්‍යපයන් වහන්ස, නුඹවහන්සේ විසින් මනාකොට කියනලද සුදුසුවූ මේ සුභාෂිතය හේතුකොටගෙණ නුඹවහන්සේට වරයක් දෙමි. නුඹවහන්සේ සිතින් යම් කිසිවක් කැමැත්තෙහි නම් ඒ වරය ගණීවායි කීයේය.</p>
<p><a class="msdiv" id="msdiv94"></a>“සියලු භූතයන්ට අධිපතිවූ ශක්‍ර දේවේන්ද්‍රය, ඉදින් මට වරයක් දෙන්නෙහි නම් නුවණැති සත්පුරුෂයා දක්නෙම්වා. සත්පුරුෂයා ගැන අසම්වා. නුවණැති සත්පුරුෂයා සමග එකතැන වෙසෙම්වා. නුවණැති සත්පරුෂයා සමග ඒ පෙර පසු කතාබහද කෙරෙම්වා. එයද රුචිවෙම්වායි කීයේය.</p>
<p><a class="msdiv" id="msdiv95"></a>“කාශ්‍යපයෙනි, නුවණැති සත්පුරුෂතෙමේ ඔබට කුමක් නම් කෙළේද, කාශ්‍යපයෙනි, කවර කාරණයකින් සත්පුරුෂයාගේ දැකීම කැමැත්තෙහිද, ඒ කාරණය මට කියවයි, කීයේය.</p>
<p><a class="msdiv" id="msdiv96"></a>“නුවණැති සත්පුරුෂතෙමේ කටයුත්තට පමුණුවයි. නොකටයුත්තෙහි නොයොදවයි. ශ්‍රෙෂ්ඨයෙකු වශයෙන් පැමිණවිය හැකිවෙයි. මනාකොට කියනලද්දේ නොකිපෙයි. හෙතෙම ආචාර විනය දනියි. එහෙයින් ඔහු හා සමග එක්වීම යහපතැයි කීයේය.</p>
<p><a class="msdiv" id="msdiv97"></a>“කාශ්‍යපයෙනි, මේ මනාකොට කියන ලද යහපත් වචනයෙහි ප්‍රසන්නවූ මම කැමැති වරයක් දෙමි. යම්කිසිවක් ඔබගේ සිතට කැමැත්තෙහි නම් ඒ වරය ගනීවායි කීයේය.</p>
<p><a class="msdiv" id="msdiv98"></a>“සියලු භූතයන්ට අධිපතිවූ ශක්‍රදේවේන්ද්‍රය, ඉදින් මට වරයක් දෙන්නෙහි නම් ඉක්බිති රාත්‍රිය ඉක්මගිය කල්හි හිරු උදාවෙන වේලෙහි දිව්‍යවූ භෝජනයෝ පහළවෙත්වා. එය පිළිගන්නාවූ සිල්වත් ප්‍රතිග්‍රාහකයෝද පැමිණෙත්වා.</p>
<p><a class="msdiv" id="msdiv99"></a>“දෙන්නාවූද මාගේ දානවස්තුව නොපිරිහේවා. මම දානය දීද, පසුතැවිලි නොවෙම්වා. දෙමින්ද සිත පහදවන්නෙම්වා, ශක්‍ර දේවේන්ද්‍රය, මම මේ වරය ඉල්වමියි කීයේය.</p>
<p><a class="msdiv" id="msdiv100"></a>“ශාක්‍යයයන් වහන්ස, නුඹවහන්සේ විසින් මනාකොට කියනලද මේ යහපත්වූ වචනයෙහි සතුටුවූයෙම් ඔබට කැමති වරයක් දෙමි. යම්කිසිවක් සිතට කැමැත්තෙහි නම් එය ගනීවායි කීයේය.</p>
<p><a class="msdiv" id="msdiv101"></a>“සියලු භූතයන්ට නායකවූ ශක්‍රදේවේන්ද්‍රය, ඉදින් මට වරයක් දෙන්නෙහිනම් ඔබ මාවෙත නැවත නොඑළඹෙන්නෙහිවා. ශක්‍රය, මම මේ වරය ඉල්වමියි කීයේය.</p>
<p><a class="msdiv" id="msdiv102"></a>“බොහෝවූ දාන ශීලාදී ව්‍රතවල හැසිරීමෙන් පුරුෂයෝද එසේම ස්ත්‍රීහුද මාගේ දැකීම කැමතිවෙත්. නුඹ වහන්සේට මා දැක්මෙහි කිනම් බියක්දැයි ඇසීය.</p>
<p><a class="msdiv" id="msdiv103"></a>“මෙබඳුවූ දිව්‍ය වර්ණ ඇත්තාවූ සියලු කැමති සම්පත්තීන් සමෘද්ධවූ යුෂ්මතා දැක මම තාපසෙහි ප්‍රමාද වන්නෙමි. එහෙයින් ඔබගේ දැක්මෙහි මේ භය වේයයි කීයේය.”</p>
<p class="endsutta">අකිත්තිජාතකං සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
