<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja532">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>20. සත්තතිනිපාතො</p>
<h1>532. සොණනන්ද ජාතකය</h1>
</div>
<p><a class="msdiv" id="msdiv92"></a>“ස්වාමීනි, තාපසයන් වහන්ස, ඔබ වහන්සේ දෙවතාවෙක් වෙහිද ගන්ධර්වයෙක් වෙහිද, නොහොත් පුරින්දද නම්වූ ශක්‍රයා වෙහිද, මනුෂ්‍යවූ ඍද්ධි ඇත්තෙක් වෙහිද, අපි ඔබ වහන්සේ කෙසේ දනිමුදැයි” මනොජ නම් රජතෙම ඇසීය.</p>
<p><a class="msdiv" id="msdiv93"></a>“රාජ්‍ය භාරය දරණ බැවින් භාරත නම් රජතුමනි, මම දෙවියෙක් නොවෙමි. ගන්ධර්වයෙක්ද නොවෙමි. පුරින්දද නම් ශක්‍රයාද නොවෙමි. මනුෂ්‍යවූ ඍර්ධි ඇත්තෙක්වෙමි. මෙසේ මාදනුවයි” නන්ද නම් තාපසතෙම තීයේය.</p>
<p><a class="msdiv" id="msdiv94"></a>“පින්වතා විසින් මේ මහත්වූ කාය වෙය්‍යාවතික කර්මය කරණලද ස්වභාව ඇත්තේය. එනම් පින්වතා වර්ෂාව වස්නා කල්හි වර්ෂාව වැළකීම කෙළේය.</p>
<p><a class="msdiv" id="msdiv95"></a>“තවද පින්වත් තෙමේ දරුණුවූ සුළඟ හා අව්ව ඇතිකල්හි සිහිල් සෙවන කෙළේය. තවද පින්වත් තෙමේ සතුරන් මධ්‍යයෙහි ඊ පහරින් රැක්මද කෙළේය.</p>
<p><a class="msdiv" id="msdiv96"></a>“තවද පින්වතා ඒ සමෘද්ධ රටවල්වල වැසියන් අපට වසඟවූවන් කෙළේය. තවද පින්වතා ඒ සියයක් රජුන් අප අනුව යන්නවුන් කෙළේය.</p>
<p><a class="msdiv" id="msdiv97"></a>“අපි පින්වතාට සතුටු වූවාහුය. පින්වතා යම් සම්පත්තියක් කැමැත්තෙහි නම් එය ඉල්වාගනු මැනව. ඇත්යානාවක්ද අශ්වරථයක්ද අලංකාරයෙන් සැරසූ ස්ත්‍රීන්ද සිත්කළුවූ ගෙවල්ද යන මොවුන් පින්වතාට අපි දෙන්නෙමු.</p>
<p><a class="msdiv" id="msdiv98"></a>“නොහොත් අඟුරටෙහි රාජ්‍යය හෝ මගධරට රාජ්‍යය හෝ අපි පින්වතාට දෙන්නෙමු. තවද අස්සක නම් රට හෝ අවන්ති නම් රට හෝ සතුටු සිත් ඇත්තාවූ අපි ඔබට දෙමු.</p>
<p><a class="msdiv" id="msdiv99"></a>“රාජ්‍යයෙන් භාගයක් හෝ අපි පින්වතාට දෙන්නෙමු ඉදින් සියලු දඹදිව රාජ්‍යයෙන් ප්‍රයෝජන ඇත්තේ නම් එයද දෙමි. යමක් කැමැත්තෙහිද එය අනුශාසනා කරවයි.” රජතෙම කීයේය.</p>
<p><a class="msdiv" id="msdiv100"></a>“මහරජ, මට රාජ්‍යයෙන් හෝ නගරයෙන් හෝ ධනයෙන් හෝ ප්‍රයෝජන නැත්තේය. තවද ජනපදයෙන් ප්‍රයෝජනයක් මට විද්‍යමාන නොවේයයි” නන්ද පණ්ඩිතතෙම කීයේය.</p>
<p><a class="msdiv" id="msdiv101"></a>“මහරජ, පින්වත්හුගේම රාජ්‍යයෙහි අණ පවත්නා තන්හිවූ ආරණ්‍යයෙහි එක් අසපුවක් ඇත්තේය. ඒ අසපුවෙහි මගේ පියාද, මවද යන දෙදෙන වසත්.</p>
<p><a class="msdiv" id="msdiv102"></a>“ඒ පූර්වාචාර්‍ය්‍යයන් කෙරෙහි පිනක් කරන්ට මම නොලබමි. එබැවින් පින්වත්හු අධිපතිකොට ඇති පිරිවර සමග ගොස් සොණපණ්ඩිතයන් ආයතිසංවරය ඉල්ලමුයි හෙවත් ක්ෂමා කරවන්නෙමුයි” නන්ද පණ්ඩිතතෙම වර ඉල්විය.</p>
<p><a class="msdiv" id="msdiv103"></a>“බ්‍රාහ්මණය, මට යමක් කියන්නෙහිද ඔබගේ ඒ මවනය කරමි. මේ කරුණද අපට කියනු මැනව. ඒ ක්ෂමාව ඉල්වන්නෝ කෙතෙක් වෙත්වායි කියන්නෙහිද?</p>
<p><a class="msdiv" id="msdiv104"></a>“සියයකින් වැස්වූ දනව්වැසි ගෘහපතියෝද මහාසාර වූ මනාව උපන්නාවූ යස පිරිවර ඇත්තාවූ මේ සියලු රජවරුද මනොජ නම් රජවූ පින්වත් තෙමේද, යන සමාව ඉල්වන්නෝ වන්නාහු නම් ප්‍රමාණ වෙත්යයි” නන්ද පණ්ඩිතතෙම කීයේය.</p>
<p><a class="msdiv" id="msdiv105"></a>“ඇතරුවෝ ඇතුන්ද අසරුවෝ අසුන්ද යොදත්වා. සාරථිය රථය සරසව, ඇතුන් අසුන් රථයන් සැරැසියයුතු භාණ්ඩයන් ගනිව්. රථයෙහි තිබූ ධ්වජ පාදයන්හි ධ්වජ ඔසවත්වා. යම් අසපුවෙක්හි කොශිය ගොත්‍ර ඇති තාපසතෙම වාසයකෙරේද, ඒ අසපුවට යන්නෙමියි” රජතෙම විධාන කෙළේය.</p>
<p><a class="msdiv" id="msdiv106"></a>ඉක්බිති ඒ රජතෙම සිව්රඟ සෙනගින් පිරිවරණ ලද්දේ නුවරින් පිටත්වූයේය. කොශිය ගොත්‍ර ඇති තාපස තෙම යම් අසපුවෙක්හි වෙසේද, රජතෙම පිරිවර සමග සිත්කළුවූ ඒ අසපුවට ගියේය.</p>
<p><a class="msdiv" id="msdiv107"></a>“කොළොම් ලීයෙන් කළාවූ කද සතර අහසඟුලක් උරහිස ස්පර්ශනොකරමින් එයි. දියගෙණඊමට යන්නා වූ කවර නම් කෙනෙකුන්ගේ මේ කදදැයි” මනෝජ රජතෙම ඇසීය.</p>
<p><a class="msdiv" id="msdiv108"></a>“මහරජ, සීලාචාරසම්පන්න තාපසයෙක්වූ මම සෝණ නම් වෙමි. රෑ දාවල් අනලස්ව මව් පියන් පෝෂණය කරමි.</p>
<p><a class="msdiv" id="msdiv109"></a>“මහරජ, වනයෙහිවූ පලවැලද අලමුල්ද හැර ගෙණවුත් පෙර කළගුණ සිහිකරමින් මම මව්පියන් පෝෂණය කරමියි” සෝණ පණ්ඩිතතෙම කීයේය.</p>
<p><a class="msdiv" id="msdiv110"></a>“යම් අසපුවෙක්හි කෝශිය ගොත්‍ර ඇති තාපස තෙම වාසය කෙරේද, අපි ඒ අසපුවට යන්ට කැමැත්තෙමු. සෝණපණ්ඩිතයෙනි, යම් මගකින් ඒ අසපුවට යමුද, අපට ඒ මගකියනු මැනවැයි” රජතෙම කීයේය.</p>
<p><a class="msdiv" id="msdiv111"></a>“මහරජ, මේ ඒකපදික මාර්ගයවේ. මේ මගින් යව්. යම් දිශාවෙක්හි මේ මේඝයකට බඳු පැහැඇති මනාව පිපි කොබෝලීල ගස්වලින් ගැවසීගත් වනලැහැබ පෙනේද, මෙහි මාගේ පියවූ කෝශියගෝත්‍ර ඇති තාපසතෙම වෙසේ යයි” සෝණ පණ්ඩිතතෙම කීයේය.</p>
<p><a class="msdiv" id="msdiv112"></a>මහාර්ෂීවූ සෝණ පණ්ඩිතතෙම මෙය කියා රජුන්ට අනුශාසනා කොට ඉක්මන්ව අන්තරීක්ෂ නම්වූ අහසට පැනනැගී අනොතත්ත විලට ගියේය.</p>
<p><a class="msdiv" id="msdiv113"></a>වහා පැන්ගෙණ අවුත් අසපුව හැමද අස්නක් පනවා පන්සැලට පිවිස පියාට දැන්වූයේය.</p>
<p><a class="msdiv" id="msdiv114"></a>“පියාණෙනි, මනා ඉපදීම් ඇත්තාවූ යශ පිරිවර ඇත්තාවූ මේ රජවරු ඔබ දැකීමට එත්. මහාර්ෂිය අසපුවෙන් බැහැරව හිඳගනු මැනව.”</p>
<p><a class="msdiv" id="msdiv115"></a>ඔහුගේ ඒ වචනය අසා ඒ මහාතවුස්තෙම ඉක්මන්ව අසපුවෙන් බැහැරව දොරටු සමීපයෙහිවූ අස්නෙහි හිඳගත්තේය</p>
<p><a class="msdiv" id="msdiv116"></a>ක්ෂත්‍රිය සමූහයා විසින් පිරිවරණලද තේජසින් දිළිසෙන්නාක්මෙන් එන්නාවූ ඒ රජුද දැක කොශිය ගොත්‍ර ඇති තවුස්තෙම මෙය කීයේය.</p>
<p><a class="msdiv" id="msdiv117"></a>“බෙරද, මිහිඟු බෙරද, සක්ද, පනාබෙරද, ගැට බෙරද යන මෙයින් යුක්තවූවාහු රථශ්‍රෙෂ්ඨයන් සතුටු කරමින් කවරෙකුගේ ඉදිරියෙන් එන්නාහුද?</p>
<p><a class="msdiv" id="msdiv118"></a>“මහත්වූ විදුළියක් බඳු ස්වර්ණමය නළල් පටින් කවරකුගේ නළල් කෙළවර සෝභමානවේද, දුනුහියවුරු වලින් සැරසුණාවූ තරුණවූ කවරෙක් සෝභාවෙන් දිලිසෙමින් එන්නේද?</p>
<p><a class="msdiv" id="msdiv119"></a>“කඹුරු උදුනෙහි ඔපකරණලද ස්වර්ණයක් මෙන් කිහිරඟුරු බඳුවූ මුහුණද මනොඥ ලෙස බබළයි. සෝභාවෙන් දිලිසෙන්නාවූ මේ කවරෙක්නම් ඒද?</p>
<p><a class="msdiv" id="msdiv120"></a>“සූර්‍ය්‍යරශ්මිය වළක්වන්නාවූ සිත්කළුවූ සළාක සහිතවූ චිත්‍රයක් කවරෙකුට අල්වනලදද, සෝභාවෙන් දිලිසෙමින් මේ කවරෙක්නම් ඒද?</p>
<p><a class="msdiv" id="msdiv121"></a>“ඇතුපිට නැග එන්නාවූ කවරනම් උතුම් නුවණැත්තෙකුගේ සිරුර පිරිවරාගෙණ උතුම්වූ වල් විදුනාව හසුරු වද්ද?</p>
<p><a class="msdiv" id="msdiv122"></a>“සැට්ට ලන ලද්දාවූ ආජානීය අසුන් පිට නැග්ගාහු කවරෙකුගේ හාත්පස ශ්වෙතච්ඡත්‍ර අල්වා සිටිද්ද, සෝභාවෙන් දිලිසෙමින් මේ කවරෙක් ඒ ද?</p>
<p><a class="msdiv" id="msdiv123"></a>“අනුව ගමන් කරන්නාවූ යශපරිවාර ඇත්තාවූ ඒ සියයක් ක්ෂත්‍රියයෝ කවරෙකුගේ හාත්පස අනුව පිරිවරා යෙද්ද, සෝභාවෙන් දිලිසෙමින් කවරෙක් මෙහි ඒ ද?</p>
<p><a class="msdiv" id="msdiv124"></a>“හස්තීහුය, අශ්වයෝය රථය පාබල සෙනගය යන චතුරංගිනී සේනාව කවරෙකුගේ හාත්පස පිරිවරා එද්ද, සෝභාවෙන් දිලිසෙමින් කවරෙක් මෙහි ඒද?</p>
<p><a class="msdiv" id="msdiv125"></a>“මේ මහත්වූ සේනාව සාගරයේ නොකැළඹුනාවූ රළමෙන් කවරෙකුගේ පිටිපස අනුව ගමන් කෙරේදැයි” පිය තෙම ඇසීය.</p>
<p><a class="msdiv" id="msdiv126"></a>“රාජාධිරාජවූ මේ ම්නෝජ නම් රජතෙම ජයට පැමිණියාවූ තව්තිසා වැසි දෙවියන්ගේ අධිපතිවූ ශක්‍රයා මෙන් නන්දයාගේ පැරැත්තයෙන් ක්ෂමාව ඉල්වීමට බ්‍රහ්මචාරීවූ අපගේ මේ අසපුවට එන්නේය.</p>
<p><a class="msdiv" id="msdiv127"></a>“ඔහුගේ මේ මහත්වූ සේනාව නොකැළඹුනාවූ බොහෝවූ සාගරයාගේ රළමෙන් පිටුපසින් අනුව ගමන් කෙරේයයි” සොණ පණ්ඩිතතෙම කීයේය.</p>
<p><a class="msdiv" id="msdiv128"></a>කශී සඳුන් ඇඟගැල්වූ උතුම් කශීසළු දරන්නාවූ ඒ සියලු රජවරු ඇදිලි බැඳගෙණ ඍෂින් සමීපයට පැමිණියාහුය.</p>
<p><a class="msdiv" id="msdiv129"></a>“කිමෙක්ද, පින්වතුන් වහන්සේට සැපද, කිම පින්වතුන් වහන්සේට රෝග නැද්ද කිම, ආහාර සොයා යාමෙන් යැපෙන්නහුද කිම, අල මුල් හා පලවැල බොහෝ වෙද්ද,</p>
<p><a class="msdiv" id="msdiv130"></a>“කිමෙක්ද ඩැහැලේ බොන මැස්සෝද මදුරුවෝද දීර්ඝජාතික සර්පයෝද මදවූවාහුම වෙද්ද, වල්මෘගයන්ගෙන් ගැවසීගත් මේ වනයෙහි කිම හිංසාවක් නැත්තේදැයි” රජ තෙම ඇසූයේය.</p>
<p><a class="msdiv" id="msdiv131"></a>“මහරජ, අපට සැපද වේ. තවද මහරජ, රෝග නැත්තේය. තවද ආහාර සෙවීමෙන් යැපෙමු තවද අල මුල් හා පලවැල බොහෝ වෙත්.</p>
<p><a class="msdiv" id="msdiv132"></a>“තවද ඩැහැලේ බොන මැස්සෝද මදුරුවෝද දීර්ඝ ජාතික සර්පයෝද ස්වල්පවූවාහුම වෙත්. වල්මෘගයන්ගෙන් ගැවැසීගත් මේ වනයෙහි අපට හිංසාවක් නැත්තේය.</p>
<p><a class="msdiv" id="msdiv133"></a>“බොහෝ අව්රුදු ගණන් මේ අසපුවෙහි වසන්නාවූ මට උපන්නාවූ අමනෝඥ ආබාධයක් නොදනිමි.</p>
<p><a class="msdiv" id="msdiv134"></a>“මහරජ, ඔබගේ යහපත් ඊමකි. තවද ඔබගේ අයහපත් ඊමක් නොවේ. මෙහි පැමිණියාවූ ඔබ අධිපතිවෙහිය. මෙහි යමක් ඔබ කැමැත්තේද, එය කියව</p>
<p><a class="msdiv" id="msdiv135"></a>“මහරජ, මීමෙන් මිහිරි රස ඇති රන්වන් තිඹිරිය පියාලය කටුඑරමිණිය යන කුඩා ඵලවර්ගවෙත්. එයින් හොඳ හොඳ ගෙඩි අනුභව කරව.</p>
<p><a class="msdiv" id="msdiv136"></a>“කඳුරැළින් හෙවත් අනවතත්ත විලෙන් ගෙනෙන ලද සිහිල්වූ මේ බොන පැන්දවේ. මහරජත ඉදින් ඔබ කැමැත්තෙහි නම් එයින් පානය කරව.</p>
<p><a class="msdiv" id="msdiv137"></a>“තාපසයන් වහන්ස, අපට යමක් දෙන ලද්දේ නම් එය පිළිගන්නාලදී. අප සියල්ලට නුඹ වහන්සේලා විසින් ආගන්තුග සත්කාරය කරණ ලදී. නන්ද පණ්ඩිතතෙමේ යමක් කියානම් ඔහුගේ කීමද අසව්.</p>
<p><a class="msdiv" id="msdiv138"></a>“නන්දපණ්ඩිතයාගේ පැරැත්ත කිරීමෙන් පින්වතා සමීපයට ආවෝවෙමු. පින්වත් සොණ පණ්ඩිතතෙමේ මාගේ වචනය අසාවා. නන්ද පණ්ඩිතයාගේද පිරිසගේද වචනය අසාවායි” රජතෙම කීයේය.</p>
<p><a class="msdiv" id="msdiv139"></a>“සියයකට අධිකවූ දනව්වැසි ගෘහපතියෝද මහා සාරවූ බ්‍රාහ්මණයෝද මනාව උපන්නාවූ යශස් ඇත්තාවූ මේ සියලු ක්ෂත්‍රීයයෝද පින්වත් මනෝජ රජතෙමේද මාගේ වචනය අනුදනිත්වා.</p>
<p><a class="msdiv" id="msdiv140"></a>“මේ ආශ්‍රමයෙහි රැස්වූ යම් අමනුෂ්‍ය කෙනෙක් වෙද්ද, මේ වනයෙහි භූතභාවයට පැමිණියාවූ ඒ දෙවියෝ මාගේ වචනය අසත්වා.</p>
<p><a class="msdiv" id="msdiv141"></a>“දෙවියන්ට නමස්කාරකොට යහපත් පැවතුම් ඇති සෝණනම් ඍෂිහට කියන්නෙමි. කෝෂිය ගෝත්‍ර ඇති ඍෂිය, ඒ මම දකුණු අතයයි සම්මතවූ ඔබගේ සහෝදරයා වෙමි.</p>
<p><a class="msdiv" id="msdiv142"></a>“මාගේ පියාද මවද පෝෂණය කරණු කැමැත්තාවූ මට ක්ෂමාවුව මැනව, විරයන් වහන්ස, මේ මව්පිය උපස්ථානය නම් පින ස්වර්ගයෙහි ඉපදීමට කරුණුවේ. කොශිය ගොත්‍ර ඇත්ත එයින් මා නොවළක්වනු මැනව.</p>
<p><a class="msdiv" id="msdiv143"></a>“මේ මව්පිය උපස්ථානය නම් සත්පුරුෂයන් විසින් පනවන ලදී. හෙවත් වර්ණනාකරණලදී. මට මෙය හැරදමව, උත්සාහයෙන් අත් පා මෙහෙවර කිරීමෙන්ද ඔබවිසින් බොහෝ කලක් එය කරණ ලදී දැන් මම මව්පියන් කෙරෙහි පින් කරණු කැමැත්තෙමි. මට දෙව්ලොව දෙන්නෙක්වුව මැනව”</p>
<p><a class="msdiv" id="msdiv144"></a>“ඍෂිවරය, නුඹවහන්සේ යම්සේ දන්නෙහිද, එසේම ධර්මයත් දන්නාවූ සෙසු මිනිස්සුද මෙහි වෙත්. ඔව්හුද මේ වැඩිමහල්ලන්ට උපස්ථාන කිරීම නම්වූ ධර්ම කොටස දෙව්ලොවට මාර්ගයයි කියත්.</p>
<p><a class="msdiv" id="msdiv145"></a>“උත්සාහයෙන්ද අත්පා මෙහෙවර කිරීමෙන්ද මව්පියන්ට සුව එළවන්නාවූ ඒ මා යමෙක් ඒ පිනෙන් වළකාද, ඒ මනුෂ්‍යතෙම ආර්‍ය්‍ය මාර්ගය වළක් වන්නෙක් වේයයි” නන්ද පණ්ඩිතතෙම කීයේය.</p>
<p><a class="msdiv" id="msdiv146"></a>“මාගේ සහෝදරයාගේ පැරැත්ත කිරීම පිණිස පිරිසට ඇතුළත්ව ආවාවූ මේ සියලු පින්වත්හු මාගේ වචනය අසත්වා මහරජ, පැරණිවූ කුල පරම්පරාව පිරිහෙළන්නාවූ අධර්මයෙහි හැසිරෙන්නාවූ යම් වැඩිමහල්ලෙක්වේද, හෙතෙම නරකයෙහි උපදී.</p>
<p><a class="msdiv" id="msdiv147"></a>“මහරජ, පුරාතනවූ ජෙට්ඨාපචායන නම් ප්‍රවේනි ධර්මයට දක්ෂවූ යම් කෙනෙකුන් චාරිත්‍ර ශීලයෙන් යුක්තවූවාහු වෙද්ද, ඔව්හු දුර්ගභීයට නොපැමිණෙත්.</p>
<p><a class="msdiv" id="msdiv148"></a>“රාජ්‍යභාරය උසුලන්නාවූ මහරජ, මව්පියෝද සහෝදරයෝද, සහෝදරියෝද, නෑ බන්ධුහුද යන ඒ සියල්ලෝ වැඩිමලාට භාරවෙත්යයි මෙසේ දනුව.</p>
<p><a class="msdiv" id="msdiv149"></a>“රථෙශ්වරය, මහත්වූ බරක් ගෙණ උත්සාහ කරන්නාවූ නැවියෙකුමෙන් මමද උත්සාහ කරන්නෙමි. ජෙට්ඨපචායන ධර්මයෙහිද ප්‍රමාද නොවෙමි. මේ සියල්ලන්ට මම වැඩිමලාද වෙමියි” සෝණපණ්ඩිතතෙම කීයේය.</p>
<p><a class="msdiv" id="msdiv150"></a>“වැසී තිබු ජෙට්ඨාපචායන ධර්මයෙහි දැනීම ගින්නෙන් පැන නැගී බැබලීමක් මෙන් යම්සේ අපි ලැබූයෙමුද, එපරිද්දෙන්ම පින්වත් කෝශීය ගොත්‍ර ඇති සෝණ පණ්ඩිතතෙම අපට ධර්මය ප්‍රකාශ කෙළේය.</p>
<p><a class="msdiv" id="msdiv151"></a>“පෘථිවිය බබුළුවන්නාවූ ආලෝක කරන්නාවූ සූර්‍ය්‍ය තෙම උදාවෙමින් යම්සේ සත්වයන්ට යහපත්වූද අයහපත්වූද රූප ප්‍රකාශ කෙරේද, මෙපරිද්දෙන්ම පින්වත් කොශියතෙම අපට ධර්මය ප්‍රකාශ කෙළේයයි” ඒ රජහු කීහ.</p>
<p><a class="msdiv" id="msdiv152"></a>“මෙසේ සමාව ඉල්වන්නාවූ මාගේ ඇඳිලි කිරීම නොපිළිගන්නාහු නම් මම ඔබට බැඳී හැසිරෙන්නාවූ අනලස්ව වතාවත් කරන්නෙක් වන්නෙමියි” නන්ද පණ්ඩිත තෙම කීයේය</p>
<p><a class="msdiv" id="msdiv153"></a>“නන්දය, නුඹ ඒකාන්තයෙන් සත්පුරුෂයන් විසින් දෙශනා කරණ ලද සද්ධර්මය දන්නෙහිය. සුන්දරය, සුන්දරවූ හැසුරුම් ඇත්තෙක, ඔබ මට ඉතාම රුචිවෙහිය</p>
<p><a class="msdiv" id="msdiv154"></a>“පින්වත් පියානන්ටද පින්වත් මෑනියන්ටද කියමි. මාගේ වචනය අසව්. මේ මව්පිය උපස්ථානය කිසිකලෙක මට ස්වල්පවූ බරකුත් නොවූයේය.</p>
<p><a class="msdiv" id="msdiv155"></a>“මව්පියන්ට සුව එළවීමකොට උපස්ථාන කරණ ලද්දාවූම ඒමට නන්දතෙම පැරැත්තකොට උපස්ථාන කිරීම පිණිස ඉල්වයි.</p>
<p><a class="msdiv" id="msdiv156"></a>“ශාන්තවූ බ්‍රහ්මචාරීවූ නුඹලා දෙදෙනාගෙන් යමෙක් කැමතිවේද, ඔහුගේ කැමැත්තෙන් නන්දතෙම කවරෙකුට උපස්ථාන කෙරේ දැයි නියම කරගනු මැනවැයි” සෝණ පණ්ඩිතතෙම කීයේය.</p>
<p><a class="msdiv" id="msdiv157"></a>“පුත්‍රවූ සෝණය අපි ඔබ ඇසුරු කළාහු වෙමු. ඔබ විසින් අනුදන්නාලද මම බ්‍රහ්මචාරීවූ නන්දයා මස්තකයෙහි සිඹගන්ට ලබන්නෙමියි” මව කීවාය.</p>
<p><a class="msdiv" id="msdiv158"></a>“පවනින් කම්පාවනලද ඇසතු දළුවක්මෙන් බොහෝ කලකින් නන්දයා දැක මාගේ හෘදය වෙව්ලයි.</p>
<p><a class="msdiv" id="msdiv159"></a>“යම් කලෙක නිදන ලද්දීද, මම ආවාවූ නන්දයා ස්වප්නයෙහි දකිම්ද, එකල්හි ඔද වැඩී ගියාවූ සතුටුසිත් ඇත්තියක් වෙම්ද, අපගේ ඒ මේ නන්දතෙම දැන් මෙහි ආවේය.</p>
<p><a class="msdiv" id="msdiv160"></a>“යම් කලෙකත් පිබිද ආවාවූ නන්දයා නොදකිම්ද, එකල්හි බොහෝ සෙයින් ශොකය වැහේ. මහත්වූ දොම්නසටද, පැමිණෙමි.</p>
<p><a class="msdiv" id="msdiv161"></a>“ඒ මම අද බොහෝ කලකින් පැමිණියාවූද නන්දයා දකිමි. ස්වාමියාටද මටද ප්‍රියවූ අපගේ නන්දතෙම ගෘහයට පිවිසේවා.</p>
<p><a class="msdiv" id="msdiv162"></a>“යම්ගෙයකින් නන්දතෙම පියාටද මනා ප්‍රියවූවෙක් වේද, එහෙයින් නැවත ගෘහයෙන් පිට නොවෙසේවා පුත්‍රය, නන්දතෙම එය ලබාවා. නන්දතෙමේ මට උපස්ථාන කෙරේවායි මව කීවාය.</p>
<p><a class="msdiv" id="msdiv163"></a>“ඍෂිය, අනුකම්පා ඇත්තාවූද පිහිටවූද, පූර්වයෙහි කිරිදුන්නාවූද අපගේ මව්තොමෝ ඔබකැමති වෙයි. ඒ මව්ට උපස්ථාන කිරීම දෙව්ලොවට මාර්ගයවේ.</p>
<p><a class="msdiv" id="msdiv164"></a>“පූර්වයෙහි කිරිදුන්නාවූද, ආරක්ෂා කරන්නාවූද, මව්තොමෝ පින් රැස්කර දෙන්නීවේ. ඒ මව්ට උපස්ථාන කිරීම දෙව්ලොවට මාර්ගයවේ. ඍෂීය මව්තොමෝ ඔබ කැමති වේයයි” සෝණ පණ්ඩිතතෙම කීයේය.</p>
<p><a class="msdiv" id="msdiv165"></a>“පුත්‍ර ඵලය කැමැතිවන්නාවූ මව්තොමෝ දෙවියන්ට නමස්කාර කරයි. නැකැත්ද ඍතු හා අව්රුදුද විචාරයි.</p>
<p><a class="msdiv" id="msdiv166"></a>“ඔසප්ව ස්නානය කළාවූ ඇයට ගැප් පිහිටීමවේ. ඒ ගැප් පිහිටීමෙන් දොළදුක් ඇත්තීවේ. එකල්හි ස්නෙහය උපදියි එහෙයින් සුහදායයි කියනු ලැබේ.</p>
<p><a class="msdiv" id="msdiv167"></a>“අව්රුද්දක් හෝ ඉන් අඩුකාලයක් හෝ ගැබ පරිහරණයකොට දරුවා වදනු ලැබේ. ඒ කාරණයෙන් ඕ තොමෝ දරුවන් වදත්හුයි ජනෙත්තීයයි කියනු ලැබේ.</p>
<p><a class="msdiv" id="msdiv168"></a>“තනකිරිදීමෙන් ගී කිමෙන්ද, ශරීරය ආවරණය කිරීමෙන්ද හඬන්නාවූ පුත්‍රයා සතුටු කරයි. එහෙයින් තොසෙන්තීයයි කියනු ලැබේ.</p>
<p><a class="msdiv" id="msdiv169"></a>“තවද දරුණුවූ අව් සුළං ඇති කල්හි මමත්වයකොට නොදන්නාවූ දරුවා බලයි. එහෙයින් පොසෙන්තීයයි කියනු ලැබේ.</p>
<p><a class="msdiv" id="msdiv170"></a>“මවගේ යම් ධනයක් වේද, පියාගේ යම් ධනයකුත් වේද, ඒ දෙයාකාරවුම ධනය මොහු සඳහා අපගේ පුතුට මේ ධනය වන්නේයයි ආරක්ෂා කරයි. පුත්‍රය, මෙසේ හැසිරෙව, පුත්‍රය, මේ කටයුත්ත කරවයි මෙසේ මව වෙහෙසයි.</p>
<p><a class="msdiv" id="msdiv171"></a>“යොවුන් වයසට පැමිණි කල්හි රාත්‍රියෙහි පරදරාවන් වෙත ප්‍රමාදවූ සවස ගෙදර නොඑන්නාවූ පුත්‍රයා බලමින් මෙසේ මව වෙහෙසෙයි.</p>
<p><a class="msdiv" id="msdiv172"></a>“මෙසේ දුකසේ පෝෂණය කළාවූ යම් පුරුෂයෙක් මවට අත්පා මෙහෙවර නොකරන්නේද හෙතෙම මව කෙරෙහි වරදවා පිළිපැද නරකයෙහි උපදියි.</p>
<p><a class="msdiv" id="msdiv173"></a>“මෙසේ දුකින් ඇතිදැඩි කළාවූ යම් පුරුෂයෙක් පියාට අත් පා මෙහෙවර නොකෙරේද, හෙතෙම පියා කෙරෙහි වරදවා පිළිපැද නරකයෙහි උපදියි.</p>
<p><a class="msdiv" id="msdiv174"></a>“ධන කැමැත්තවුන් අතුරෙන් යමෙක් මවට අත් පා මෙහෙවර නොකෙරේද, හෙතෙම ධනයෙන්ද පිරිහේ. දුකට හෝ පැමිණේයයි මා විසින් මෙසේ අසනලදී.</p>
<p><a class="msdiv" id="msdiv175"></a>“ධනය කැමැත්තවුන්ගෙන් යමෙක් පියාට අත් පා මෙහෙවර නොකෙරේද, හෙතෙම ධනයෙන්ද පිරිහේ දුකට හෝ පැමිණේයයි මා විසින් මෙසේ අසන ලදී.</p>
<p><a class="msdiv" id="msdiv176"></a>“සන්තෝෂයද ප්‍රමෝදයද හැමකල්හි සිනාව හා ක්‍රීඩාවද යන මේ සුවය මවට මෙහෙවරකොට නුවණැත්තහු විසින් ලැබිය හැක්කේය.</p>
<p><a class="msdiv" id="msdiv177"></a>“සතුටද ප්‍රීතියද හැමකල්හි සිනාව හා ක්‍රීඩාවද යන මේ සුවය පියාට අත්පා මෙහෙවරකොට නුවණැත්තහු විසින් ලැබිය හැක්කේය.</p>
<p><a class="msdiv" id="msdiv178"></a>“මේ ලෝකයෙහි දීමද ප්‍රිය වචන කීමද වැඩෙහි හැසිරීමද ජෙට්ඨාපචායන ධර්මයන් හි ඒ ඒ තැන සුදුසු පරිද්දෙන් පැවති සමානාත්මතාවය යන යමක්හු වෙද්ද</p>
<p><a class="msdiv" id="msdiv179"></a>“ඒ මේ සංග්‍රහයෝ වනාහි ලෝකයෙහි ගමන්කරන්නාවූ රථයේ කඩ ඇණය මෙන් වෙත්. මේ සංග්‍රහයෝද නොවන්නාහුනම් පුත්‍රයා කරණ කොටගෙණ මවද බුහුමන් කිරීමක් හෝ පිදීමක් හෝ නොලබන්නේය. පුත්‍රයා කරණ කොටගෙණ පියාද නොලබන්නේය.</p>
<p><a class="msdiv" id="msdiv180"></a>“යම්හෙයකින් මේ සතර සංග්‍රහවන් නුවණැත්තෝ මනාකොට දකිද්ද, එහෙයින් ඔව්හු ශ්‍රෙෂ්ඨබවට පැමිණෙත්. ප්‍රශංසා කටයුත්තෝද වෙත්.</p>
<p><a class="msdiv" id="msdiv181"></a>“පුත්‍රප්‍රජාව කෙරෙහි අනුකම්පා ඇත්තාවූ මව්පියෝ බ්‍රහ්මයා හා සමාන උත්තමයෝයිද පළමු ගුරුවරුයයිද දරුවන්ගේ සත්කාර ලැබීමට සුදුස්සෝයයිද කියනු ලැබෙත්</p>
<p><a class="msdiv" id="msdiv182"></a>“එහෙයින්ම නුවණැත්තේ ඔවුන්ට නමස්කාර කරන්නේය. නැවත සත්කාර කරන්නේය ආහාර දීමෙන්ද තවද පානවර්ග දීමෙන්ද වස්ත්‍ර දීමෙන්ද ශයනාසන දීමෙන්ද ඇඟ ඉලීමෙන්ද නෑවීමෙන්ද පාසේදීමෙන්ද (සත්කාර කරන්නේය.)</p>
<p><a class="msdiv" id="msdiv183"></a>“මව්පියන් කෙරෙහි ඒ අත් පා මෙහෙකිරීමෙන් ඔහුට නුවණැත්තෝ මෙලොවම ප්‍රශංසා කරත්. පරලොවට පැමිණ හෙතෙම ස්වර්ගයෙහිද සතුටුවේයයි” ධර්මදෙශනා කෙළේය.</p>
<p class="endsutta">සොණනන්දජාතකං දුතියං.</p>
<p class="endsection">සත්තතිනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
