<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja492">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>492. තච්ඡක සූකර ජාතකය</h1>
</div>
<p><a class="msdiv" id="msdiv160"></a>“යම් ඤාති සමූහයක් සොයමින් අපි පර්වතවලද වනාන්තරවලද හැසුරුණෙමුද, මා විසින් ලබනලද ඒ මේ ඤාතීන් සොයමින් හැසුරුණෙමි.</p>
<p><a class="msdiv" id="msdiv161"></a>“මේ අල වර්ගද ගෙඩි වර්ගද බොහෝවේ. බොහෝවූ මේ කෑ යුතු දෙයද වේ. මේ පර්වත නදීහුද සිත් කළුවෙත්. අපට පහසුවූ වාසස්ථානයක් වන්නේය.</p>
<p><a class="msdiv" id="msdiv162"></a>“නිරුත්සාහවූ සැක නැත්තාවූ ශෝකයක් නැත්තාවූ කොයිනුත් බියක් නැත්තාවූ මම සියලු නෑයන් සමග මෙහිම වාසය කරන්නෙමියි” තච්ඡ ශූකරතෙම කීයේය.</p>
<p><a class="msdiv" id="msdiv163"></a>“එම්බා තච්ඡ ශූකරය, අන්‍යවූ ලෙනක් සොයව, අපට මෙහි සතුරෙක් ඇත්තේය. ඒ සතුරා මෙහි පැමිණ හොඳ හොඳ ඌරන් මරාගණීයයි” කීවාහුය.</p>
<p><a class="msdiv" id="msdiv164"></a>“අපට මෙහි කවරෙක් සතුරුවේද, මනාව එක්වූ නොමැඩිය හැක්කාවූ නෑයන් කවරෙක් මඩීද, මාවිසින් විචාරණ ලද්දාවූ තෙපි එය මට කියව්.</p>
<p><a class="msdiv" id="msdiv165"></a>“තච්ඡය, උඩුකුරුව ගියාවූ රේඛා ඇති මෘගරාජවූ බල ඇත්තාවූ දළ ආයුධකොට ඇති ව්‍යාඝ්‍ර මෘගයෙක් වේ. හෙතෙම මෙහි පැමිණ හොඳ හොඳ ඌරන් මරාගණීයයි” කීවාහුය.</p>
<p><a class="msdiv" id="msdiv166"></a>“අපට දළ නැත්තාහු නොවෙත්. බලයද ශරිරයෙහි මනාව හටගත්තේය. අපි සියල්ලෝ සමගිව තනිවවූ ඔහු වසඟ කරන්නෙමුයි” (තච්ඡයා කීයේය.)</p>
<p><a class="msdiv" id="msdiv167"></a>“එම්බා තච්ඡකය, සිතට කා වදින්නාවූ කණට සුව එළවන්නාවූ වචනයක් කීයෙහිය. යමෙකුත් සටනෙහි පැනයන්නේ නම් ඔහුද පසුව නසම්හයි” කීවාහුය.</p>
<p><a class="msdiv" id="msdiv168"></a>“එම්බා ව්‍යාඝ්‍රය, යම්බඳුවූ නුඹ සූකර සමූහයා මැදට පැමිණ බැගෑවූවෙකු මෙන් අද ප්‍රාණඝාතයෙන් වැළකුණේ වෙහිද, නැතහොත් සිතමින් සිටිනෙහිද, ඒ නුඹ විසින් සියලු සතුන්ට අභය දෙන ලදද, නුඹගේ දළ නැද්ද, මෘග වීර්‍ය්‍ය නැද්දැයි” ජටිලතෙම ඇසීය.</p>
<p><a class="msdiv" id="msdiv169"></a>“තාපසයාණෙනි, මාගේ දළ නැත්තාහු නොවෙත්. ශරීර ශක්තියද මනාව පිහිටියේය. එතකුදුවුවත් සමගිව එකතුවූ නෑයන්ද දැක බියවීමි. එහෙයින් වනයෙහි තනිවූ මම කල්පනා කෙළෙමි.</p>
<p><a class="msdiv" id="msdiv170"></a>“මේ ඌරෝ වනාහි පෙර භයින් මැඩුනාහු වෙන වෙනම ලෙන් සොයන්නාහු දිශාවෙන් දිශාවට යෙත්. අද ඔව්හු යම්තැනක රැස්ව සිටියාහු මා විසින් මැඩලිය නොහැක්කාහු වෙද්ද, දැන් ඔව්හු එකතැන රැස්ව වසත්.</p>
<p><a class="msdiv" id="msdiv171"></a>“පිරිස් නායකයෙකුගෙන් යුක්තවූ එකතුවූ සමගි කථා ඇත්තාවූ ඒ සියල්ලෝ මට හිංසා කරන්නාහුය. එහෙයින් අද මම ඔවුන් ප්‍රාර්ථනා නොකරමියි” කීයේය.</p>
<p><a class="msdiv" id="msdiv172"></a>“එකම ශක්‍රතෙම අසුරයන් දිනයි. එකලාවම උකුසු තෙම පක්ෂීන් අල්වාගෙණ නසයි. තනිවම ව්‍යාඝ්‍රතෙමේ මෘග සමූහයා මැදට පැමිණ හොඳ හොඳ මෘගයා මරාගණියි. ඔහුගේ බලය එබඳුම යයි” ජටිලයා කීයේය.</p>
<p><a class="msdiv" id="msdiv173"></a>“සමගිවූ නෑයන් සහිතවූ ව්‍යාඝ්‍ර බඳුවූවන් ශක්‍ර තෙමේද නොම වසඟ කරන්නෙහිය. උකුස්සාද වසඟ නොකරන්නේය. මෘගාධිපති ව්‍යාඝ්‍රතෙමේද වසඟයෙහි පවත්වන්ට නොහැකි වේයයි” කීයේය.</p>
<p><a class="msdiv" id="msdiv174"></a>“සමූහ ඇත්තාවූ පිරිවර සමග හැසිරෙන්නාවූ කුම්භීලක නම් පක්ෂීහු සතුටු වෙමින් එකතුව ගොදුරු සොයමින් අහසට නඟිත්. ගොදුරු ගෙණ අහසින්ද යෙත්.”</p>
<p><a class="msdiv" id="msdiv175"></a>“එසේ අහසින් යන්නාවූද ඔවුන්ගෙන් මෙහි එකෙක් ඉවත්ව යේද, උකුසුතෙම ඌද ගසා ගණියි. මෝතොමෝ ව්‍යාඝ්‍රයන්ගේ ස්වභාව ගතිය යයි’ කීයේය.</p>
<p><a class="msdiv" id="msdiv176"></a>“ආමිෂයෙහි ලොල්වූ ඇස් ඇති රෞද්‍රවූ ජටිලයා විසින් උත්සාහවත් කරණලද දළ ඇති ව්‍යඝ්‍රතෙම පෙර මෙන් සිතමින් දළ ඇති හූරන් වෙතට පැන්නේය.</p>
<p><a class="msdiv" id="msdiv177"></a>“බොහෝවූ නෑයෝ යහපත, වනයෙහි හටගත්තාවූ වෘක්ෂද බොහෝවූවාහු යහපත. සමගිවූ හූරන් විසින් එක ගමනෙහිදීම ව්‍යාඝ්‍රතෙම නසන ලද්දේයයි” (වෘක්ෂ දේවතාවා කීය.)</p>
<p><a class="msdiv" id="msdiv178"></a>“කූට ජටිල බ්‍රාහ්මණයාද ව්‍යාඝ්‍රයාද යන දෙදෙන නසා ශූකරයෝ සතුටු සිත් ඇත්තාහු ප්‍රමුදිතවූවාහු මහා නාදයෙන් නාද කළාහුයයි” වදාළේය.</p>
<p><a class="msdiv" id="msdiv179"></a>“ඒ ඌරෝ දිඹුල් ගස මුල රැස්වූවාහු නුඹ අපගේ අධිපතියාවූ රජ වෙහියයි තච්ඡකයා අභිෂෙක කළාහුයයි වදාළේය.”</p>
<p class="endsutta">තච්ඡසූකරජාතකං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
