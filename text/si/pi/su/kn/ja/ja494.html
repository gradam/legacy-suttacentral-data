<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja494">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>494. සාධීන ජාතකය</h1>
</div>
<p><a class="msdiv" id="msdiv202"></a>“යම් හෙයකින් යශස් ඇත්තාවූ අපගේ වේදේහ රජහට දිව්‍ය රථයක් පහළවූයේද එහෙයින් ලෝකයෙහි ඒකාන්තයෙන් ලොමු ඩැහැගන්නාවූ ආශ්චර්‍ය්‍යයෙක් පහළ විය.</p>
<p><a class="msdiv" id="msdiv203"></a>දිව්‍ය රථාචාරීවූ මහත් ඍද්ධි ඇත්තාවූ මාතලී නම් දිව්‍ය පුත්‍ර තෙම විදෙහරට මියුළු නුවර අධිපතිවූ සාධීන නම් රජුට ආරාධනා කෙළේය.</p>
<p><a class="msdiv" id="msdiv204"></a>දිශාවන්ට අධිපතීවූ රාජොත්තමය, එනු මැනව, මේ දිව්‍ය රථයට නගිනු මැනව, ශක්‍රයා සහිතවූ ඒ තව්තිසා වැසි දෙවියෝ ඔබ දකිනු කැමැත්තාහුය. ඒ දෙවියෝ සිහි කරන්නාහුම සුධර්මානම් දිව්‍ය සභාවෙහි හිඳිත්.</p>
<p><a class="msdiv" id="msdiv205"></a>ඉක්බිති සාධින රජතෙමේද ප්‍රමුඛව රථයට නැංගේය. දහසක් අසුන් යෙදූ රථයට නැග දෙවියන් වෙත ගියේය. දෙවියෝ ආවාවූ ඒ රජහු දැක පිළිගෙණ සතුටුවූහ.</p>
<p><a class="msdiv" id="msdiv206"></a>“මහරජ, ඔබගේ මෙහි යහපත් පැමිණීමකි. තවද ඔබගේ අප සමීපයට පැමිණීමකි. රාජොත්තමය, දැන් සක්දෙව් රජහුගේ සමීපයෙහි හිඳිනු මැනව, ශක්‍රතෙමේද මියුළු නුවර අධිපතිවූ වේදේහ රජු පිළිගනිමින් සතුටු විය. ශක්‍රතෙම කම්සැපවලින්ද ආසනයෙන්ද පැවරීම් කෙළේය.</p>
<p><a class="msdiv" id="msdiv207"></a><a class="msdiv" id="msdiv208"></a>රාජොත්තමය, කාමයන් වසඟයෙහි පවත්වන්නාවූ දෙවියන්ගේ වාසස්ථානයට පැමිණීම යහපත්වූයේය. සියලු කාම සම්පත්තියෙන් සමෘද්ධවූ දෙවියන් අතර වාසය කරව. තව්තිසා වැසි දෙවියන් කෙරෙහිවූ මිනිසුන් අයත් නොවූ කාමයන් අනුභව කරවයි කීයේය.</p>
<p><a class="msdiv" id="msdiv209"></a>ශක්‍රදෙවෙන්ද්‍රය, පෙර මම දෙව්ලොවට පැමිණියේ නෘත්‍යවලින්ද ගීතවලින්ද වාද්‍යවලින්ද සිත් ඇලවිමි. ඒ මම දැන් දෙව්ලොව සිත් නොඅලවමි. ආයුෂය ගෙවී ගියේද, මරණය ළඟාවූයේද, නොහොත් මුළාවූයෙම්දැයි ඇසීය.</p>
<p><a class="msdiv" id="msdiv210"></a>නරවීර ශ්‍රෙෂ්ඨය, නුඹගේ ආයුෂ ක්ෂය වූයේද නොවෙයි. මරණයද දුරවේ. මුළාවූයේද නොවෙයි. යම් පුණ්‍යයන්ගේ විපාකය මෙහි වින්දහුද, නුඹගේ ඒ පින් මදවූහ.</p>
<p><a class="msdiv" id="msdiv211"></a>දිශාවන්ට අධිපතිවූ රාජොත්තමය, දෙවියන්ගේ ආනුභාවයෙන් හෙවත් පිනෙන් මෙහි වාසය කරව. තව්තිසා වැසි දෙවියන් කෙරෙහි මිනිසුන් අයත් නොවූ කාමයන් අනුභව කරවයිද, (ශක්‍රතෙම කීයේය.)</p>
<p><a class="msdiv" id="msdiv212"></a>අනුන්ගෙන් ඉල්වාගත් යානාවක් යම්සේ අනුන්ගෙන් ඉල්වාගත් වස්තුවක් යම්සේද අනුන් දුන් පිනෙන් යමක් ලබානම් මේ කාරණයද මෙසේ දතයුතුයි.</p>
<p><a class="msdiv" id="msdiv213"></a>අනුන් විසින් දීමෙන් යමක් ලබාද, මෙය මම නොකැමැත්තෙමි. තෙමේ කරණ ලද්දාවූ පින් ඇද්ද, එය මට ආවේනික ධනයවේ.</p>
<p><a class="msdiv" id="msdiv214"></a>ඒ මම ගොස් මිනිසුන් අතර යමක්කොට සුවපත් වේද, පසු තැවිලි නොවේද, දන්දීමෙන්ද සමවූ හැසිරීමෙන්ද, සීල සංයමයෙන්ද ඉන්ද්‍රිය දමනයෙන්ද එබඳුවූ බොහෝ කුශල් කරන්නෙමියි (රජතෙම කීයේය.)</p>
<p><a class="msdiv" id="msdiv215"></a>පුත නාරදය, මේ ඒ භූමි භාගයෝ වෙත්. මේ මනා කුණ්ඩල ඇති දිය සොරොව්ද වේ. මේ ඒ නිල්වන්වූ ජල බහුල භූමීහුද වෙත්. මේ ගලාබස්නාවූ නදී හුද වෙත්.</p>
<p><a class="msdiv" id="msdiv216"></a>සිත්කළුවූ සක්වාලිහිණින් විසින් පවත්වන ලද නාද ඇති මන්දාලකයන්ගෙන්ද පියුම් උපුල්වලින්ද ගැවසී ගත්තාවූ ඒ මේ පොකුණු වෙත්. මා සමග හැසුරුනාවූ යම් කෙනෙක් මේ ස්ථානයන්ට ප්‍රිය කළාහුද ඔව්හු දැන් කවර දිශාවකට ගියාහුද.</p>
<p><a class="msdiv" id="msdiv217"></a>පුත නාරදය, මේ උයනෙහි ඒ ක්ෂෙත්‍රයෝද වෙත්. ඒ භූමිප්‍රදෙශයද වේ. ඒ උයන් වතුද වෙත්. ඒ මේ වනයෙහි හැසිරෙන තැන්ද වෙත්. මාගේ ඒ පිරිවර ජන සමූහයා නොදක්නාවූ මට මේ සියලු දිශාවන් සිස්වූවක් මෙන් වැටහේයයි කීයේය.</p>
<p><a class="msdiv" id="msdiv218"></a>පුත නාරදය, සක්දෙව් රජහුගේ හමුවෙහිද, සෙසු දෙවියන්ගේ හමුවෙහිද, සිව්දිග බබළන්නාවූ දිව්‍ය විමාන මා විසින් දක්නා ලදහ.</p>
<p><a class="msdiv" id="msdiv219"></a>සියලු කාම සම්පත්තියෙන් සමෘද්ධවූ තව්තිසා වැසි දෙවියන් අතර මා විසින් දිව්‍යභවනයෙහි වසනලදී. මිනිසුන් අයත් නොවූ කම්සැප අනුභව කරණ ලදී.</p>
<p><a class="msdiv" id="msdiv220"></a>ඒ මම මෙබඳුවූ දිව්‍යසැප දැක පිං සඳහා මෙහි ආයේ වෙමි. මම කුශල ධර්මයෙහිම හැසිරෙන්නෙමි. රාජ්‍ය සම්පත්තියෙන් ප්‍රයෝජන ඇත්තෙක් නොවෙමි.</p>
<p><a class="msdiv" id="msdiv221"></a>සර්වඥවරයෝ ධර්ම මාර්ගයකින් ගමන් කෙරෙද්ද, සර්වඥවරයන් විසින් දෙශනා කරණ ලද බහා තබනලද දඬු ඇත්තවුන් විසින් යායුතු මාර්ගයවූ ඒ ආර්‍ය්‍ය අෂ්ටාංගික මාර්ගයෙහි පිළිපදින්නෙමියි කීයේය.”</p>
<p class="endsutta">සාධිනජාතකං </p>
<p><span class="note" hidden>(සාධිනරාජජාතකං (ස්‍යා.))</span> එකාදසමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
