<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja510">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>15. වීසති නිපාතය</p>
<h1>510. අයොඝර ජාතකය</h1>
</div>
<p><a class="msdiv" id="msdiv363"></a>“සත්වතෙම පළමු යම් එක් රැයක් මාතෘ ගර්භයෙහි වාසය කෙරේද, හෙතෙම වලාකුලක් හටගත්තාක් මෙන්ම සයනය කෙරෙයි. හෙතෙම ගමන් කරන්නේ පෙරලා නොනවතියි.</p>
<p><a class="msdiv" id="msdiv364"></a>“යුද්ධ කරණු ලබන්නාවූද බලයෙන් යුක්තවූද මනුෂ්‍යයෝ නොම නොදිරත්. නොම නොමියෙත්. ඒ සියල්ලම ජාති ජරාවන්ගෙන් උපද්‍රැතය. එහෙයින් මම ධර්මයෙහි හැසිරෙමියි මට මේ සිත උපදියි.</p>
<p><a class="msdiv" id="msdiv365"></a>“ඉතා බිහිසුනු ස්වභාව ඇති සිව්රඟ සෙනග ගෙණ සමහර රජහු බළාත්කාර කම්කොට ජය ගනිත්. මරහුගේ සෙනඟ ජයගන්ට නොහැකිවෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv366"></a>“ඇතුන් විසින්ද අසුන් විසින්ද රථවලින්ද පාබල සෙනඟින්ද පිරිවරණ ලද්දාවූ සමහරු සතුරන්ගෙන් මිදෙනු ලැබෙත්. ඔව්හු මරුවාගෙන් මිදෙන්ට නොහැකිවෙත්. ඒ කාරණයෙන් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv367"></a>“ඇතුන්ගෙන්ද අසුන්ගෙන්ද රථවලින්ද පාබල සෙනඟින්ද යුක්තවූ ශූරවූ රජවරු පසමිතුරන්ගේ නුවරවල් බිඳිත්. පසමිතුරන් නසත්. මරහු නසන්ට නොහැකිවෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv368"></a>“තුන් තැනෙක්හි බිඳී මද ගලන්නාවූ මත්ත හස්තීහු නගරයන් මඩිත්. ජනයා නසත්. මරහු මඩින්ට නොහැකි වෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv369"></a>“ධෛර්‍ය්‍යවත්වූ කළ පුරුද්ද ඇත්තාවූද ඊතල දුර විදින්නාවූද ඉලක්කය නොවරදවා විදින්නාවූ ධනුර්ධරයෝ වෙත්. ඔව්හුද මරහු විදින්ට නොහැකිවෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv370"></a>“පර්වත වනාන්තර සහිතවූ මහවීල් සතද ක්ෂයවී යෙත්. දීර්ඝ කාලයකින් ඒ සියල්ලම ක්ෂයවනු ලැබේ. ඒ සියල්ලම නස්නා කාලයට පැමිණ බිඳෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv371"></a>“මෙසේම මනුෂ්‍යයන්ද ස්ත්‍රීන්ද යන සියලු සතුන්ගේ මෙලොව ජීවිතය චඤ්චලවේ. සුරාධූර්තයෙකුගේ වස්ත්‍රය මෙන්ද ගං ඉවුරෙහි හටගත් ගසක් මෙන්ද සත්වයන්ගේ ජීවිතය ස්ථිර නොවේ. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv372"></a>“ළදරුවූද මහළුවූද ස්ත්‍රීහුද පුරුෂයෝද ඒ දෙපස අතරසිටි පුරුෂයෝද යන සත්වයෝ ගස්වල ගෙඩිමෙන් ශරීර භෙදයෙන් වැටෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv373"></a>“මේ සත්වයන්ගේ වයස කළුවර පක්ෂයෙහි පිරිහී ශුක්ළ පක්ෂයෙහි වැඩෙන්නාවූ සඳ මෙන් නොවේ. යමක් ඉක්ම ගියේද, දැන් එය ගියේම වේ. ජරාවෙන් ජීර්ණවූවහුගේ වනාහි කාම ගුණයන්හි ඇල්මක් නැත්තේය. ඒ නිසා හට ගන්නා සැපයක් නම් කොයින්ද, එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv374"></a>“යක්ෂයෝය, පංශු පිශාචකයෝය. තවද ප්‍රෙතයෝය යන ඔව්හු කිපියාහුද, මිනිසුන් ආශ්වාස කිරීමෙන් නසත්, හෙවත් මිනිසුන්ට වැහෙත්. මරහු ආශ්වාස කිරීම වශයෙන් නසන්ට නොහැකි වෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv375"></a>“යක්ෂයන්ද පාංශු පිශාචයන්ද තවද ප්‍රෙතයන්ද යන කිපුනාවූද ඔවුන් බලිකර්ම වශයෙන් ක්ෂමා කිරීම හෙවත් සතුටුකිරීම කරත්. මරුවා සතුටු කිරීම නොකරත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv376"></a>රාජාපරාධ කරන්නවුන්ද ජනයා පෙළන්නවුන්ද රාජ්‍යය දූෂ්‍ය කරන්නවුන්ද රජවරු දෝෂය දැන දඬුවම් කරත්. මරුහට දඬුවම් කරන්ට නොහැකිවෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv377"></a>රාජාපරාධ කරන්නාවූද රාජ්‍යය දූෂ්‍ය කරන්නාවූද ජනයා පෙළන්නාවූද ඔව්හු රජුන් පහදවා ගැණීමට ලබත්. මරහුගේ පහදවාගැණීම නොකරත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv378"></a>“ක්ෂත්‍රියයෙක කියාද බ්‍රාහ්මණයෙක කියාද ආඪ්‍යයෝය කියාද බල ඇත්තේය කියාද තෙජස් ඇත්තේය කියාද මාත්‍යු රාජයාගේ අපේක්ෂාවක් නැත්තේය. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv379"></a>“සිංහයෝද ව්‍යාඝ්‍රයෝද තවද දිවියෝද බළාත්කාරයෙන් අල්වාගෙණ කම්පනය කරමින් මිනිසුන් කත්. ඔව්හුද මාරයා අල්ලා කන්ට නොහැකිවෙත්, එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv380"></a>“මායාකාරයෝ නෘත්‍යස්ථාන මධ්‍යයෙහි මායා කරන්නාහු එකෙනෙහි ජනයාගේ ඇස් මුළා කරත්. ඔව්හුද මරුවා මුළාකරන්ට නොහැකිවෙත්. එහෙයින් ධර්මයෙහි හැසිරෙමියි, මට මේ සිතවේ.</p>
<p><a class="msdiv" id="msdiv381"></a>“කිපුනාවූ උග්‍රවූ තේජස් ඇති ඒ සර්පයෝද මිනිසුන් දෂ්ට කෙරෙත්. මරණයටද පමුණුවත්. ඔව්හුද මරහු දෂ්ට කරන්ට නොහැකිවෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv382"></a>“කිපියාවූ සර්පයෝ යමෙකු දෂ්ට කෙරෙද්ද, විෂ වෛද්‍යයෝ ඔවුන්ගේ විෂ නසත්. මරහු දෂ්ට කළ විෂ නො නසත්, එහෙයින් ධර්මයෙහි හැසිරෙමියි. මට මේ සිතවේ.</p>
<p><a class="msdiv" id="msdiv383"></a>“ධම්මන්තරී නම්වූද වේතරණී නම්වූද භෝජ නම්වූද මේ වෛද්‍යයෝ සර්පයන්ගේ විෂ නසා එසේම ඔව්හුද කාලක්‍රියා කළාහුයයි අසනු ලැබෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv384"></a>“ඝෝර නම් විද්‍යාව හදාරණු ලබන්නාවූ විද්‍යාධරයෝ ඖෂධවලින් සතුරන්ගේ නොදැක්මට පැමිණෙත්. මෘත්‍යු රාජයාගේ නොදැක්මට නොපැමිණෙත්. එහෙයින් ධර්මයෙහි හැසිරෙමියි මට මේ සිතවේ.</p>
<p><a class="msdiv" id="msdiv385"></a>“සුචරිත ධර්මයතෙම ඒකාන්තයෙන් ධර්මයෙහි හැසිරෙන පුද්ගලයා රකියි. මනාව පුරුදු කළාවූ සුචරිත ධර්මය තෙම සැපය එළවයි. මනාව පුරුදු කළාවූ සුචරිත ධර්මයෙහි මේ ආනිශංසවේ. ධර්මයෙහි හැසිරෙන සුළු පුද්ගලතෙමේ උත්පත්ති වශයෙන් දුර්ගතියට නොපැමිණේ.</p>
<p><a class="msdiv" id="msdiv386"></a>“කුශල ධර්මයද අකුශල ධර්මයද යන දෙක සමාන විපාක ඇත්තාහු නොවෙත්. අධර්මයතෙම නරකයට පමුණුවයි. කුශලධර්මය තෙමේ ප්‍රතිසන්ධි වශයෙන් සුගතියට පමුණුවායයි මහසත්තෙමේ ධර්මදෙශනා කෙළේයයි වදාළේය.”</p>
<p class="endsutta">අයොඝරජාතකං චුද්දසමං.</p>
<p class="endsutta">වීසතිනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
