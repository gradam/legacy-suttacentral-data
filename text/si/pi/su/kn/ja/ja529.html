
<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja529">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>19. සට්ඨි නිපාතය</p>
<h1>529. සොණක ජාතකය</h1>
</div>
<p><a class="msdiv" id="msdiv1"></a>“සොනක නම් යහළුවා වසන තැන අසා කියන්නාවූ කවරෙකුට මම සියයක් දෙම්ද, දැක කියන්නාවූ කවරෙකුට දහසක් දෙම්ද, වැලිකෙළියෙහි පටන් යහළුවූ සොණක නම් මිත්‍රයා ගැන මට කවරෙක් කියන්නේදැයි” යන ගාථාව රජතෙම කීයේය.</p>
<p><a class="msdiv" id="msdiv2"></a>“ඉක්බිති තරුණවූ පඤ්ච චූලක නම් මානවකතෙම ප්‍රතිගායනා වශයෙන් මේ ගාථාව කීයේය. “මහරජ, එය අසා මට සියය දුනමැනව. සෝණක නම් තැනැත්තා දැක කියන්නාවූ මට දහසද දුනමැනව. වැලිකෙළියෙහි පටන් යහළුවූ ඔබගේ සෝනක නම් ප්‍රිය මිත්‍රයා මම කියන්නෙමියි” කීයේය.</p>
<p><a class="msdiv" id="msdiv3"></a>“මානවකය, කවරනම් ජනපදයක්හි රටවලද, නියම් ගම්වලද, කවර තැනෙක්හි ඒ සෝනකතෙම තොප විසින් දක්නා ලද්දේදැයි විචාරණ ලද්දාවූ මට එය කියවයි” රජතෙම කීයේය.</p>
<p><a class="msdiv" id="msdiv4"></a>“දේවයන් වහන්ස, ඔබවහන්සේගේම රටෙහි ඔබගේම උද්‍යානභූමියෙහි ඍජුවූ කඳ ඇති නීලවර්ණ ඇත්තාවූ සිත්කළුවූ වළාකුලක් බඳුවූ, රම්‍යවූ ඔවුනොවුන් එකට වෙලී පවත්නාවූ මහත්වූ සල්ගස් දෙකක් තිබෙත්.</p>
<p><a class="msdiv" id="msdiv5"></a>“ඒ සල්ගස් දෙක මුල කාමූපාදාන ඇත්තාවූ එකොළොස් ගින්නකින් දනුලබන්නාවූ ලෝක සත්වයන් අතර උපාදාන රහිතව නිවියාවූ සෝණක නම් ඒ යහළුතෙම ධ්‍යාන කෙරේයයි” මානවකයා කීයේය.</p>
<p><a class="msdiv" id="msdiv6"></a>“ඉක්බිති ඒ අරින්දම නම් රජතෙම සිව්රඟ සෙනඟ සමග පිටත්වූයේය. මාර්ගය සමකරවා සෝණක නම් තාපස තෙම යම් තැනෙක්හිද එතැනට ගියේය.</p>
<p><a class="msdiv" id="msdiv7"></a>“උද්‍යාන භූමියට ගොස් මහත්වූ වනයෙහි හැසිරෙන්නේ එකොළොස් ගින්නකින් දනු ලබන්නාවූ සත්වයන් අතර නිවී වැඩඋන්නාවූ සෝණක නම් පසේබුදුන් දුටුයේය.</p>
<p><a class="msdiv" id="msdiv8"></a>“ඒකාන්තයෙන් දිළිඳුවූ සඟල සිව්රක් පෙරෙව්වාවූ මව් නැත්තාවූ, පියා නැත්තාවූ මේ මුඩුමහණතෙම ගස්මුල ධ්‍යාන කෙරේයයි” රජතෙම කීයේය.</p>
<p><a class="msdiv" id="msdiv9"></a>ඔහුගේ මේ වචනය අසා සොණක නම් පසේබුදු තෙම මෙය වදාළේය. මහරජ, ආර්‍ය්‍ය මාර්ග ධර්මය නාම කයින් ස්පර්ශ කරන්නේ දිළින්දෙක් නොවේ.</p>
<p><a class="msdiv" id="msdiv10"></a>“මේ ලෝකයෙහි යමෙක් දශකුශල ධර්මය බැහැර කොට අකුශල ධර්මය අනුව පවතීද, මහරජ, පවිටුවූ පාපයන්ට පිහිටවූ හෙතෙම දිළිඳු නම් වේයයි” වදාළේය.</p>
<p><a class="msdiv" id="msdiv11"></a>“අරින්දමයයි මාගේ නාමය වේ. කශී රජයයි මා දනිත්. පින්වත් සෝණකයන් වහන්ස, මෙහි පැමිණියාවූ පින්වතුන් වහන්සේට කිම සැපවූ සයනයක් වීදැයි” රජතෙම ඇසීය.</p>
<p><a class="msdiv" id="msdiv12"></a>“මහරජ, ගිහිගෙන් නික්ම අනගාරික භාවයට පැමිණියාවූ ධනය නැත්තාවූ භික්ෂුහට හැමකල්හිම යහපත් වේ. මහරජ, ඔවුන්ගේ කෝෂ්ඨාගාරයෙහි ධන ධාන්‍ය තැන්පත් නොකරත්. සැලෙහිද නොදමත්. පැසෙහිද නොතබත්. අනුන් විසින් නිමවනලද්ද සොයමින් මනා පැවතුම් ඇත්තාවූ ඔව්හු එයින් යැපෙත්.</p>
<p><a class="msdiv" id="msdiv13"></a>“යම් හෙයකින් නිරවද්‍යවූ ආහාරය වැළඳියයුතු වේද, කිසියම් ක්ලේශයෙක් පීඩා නොකෙරේද, එහෙයින් අනගාරික භාවයට පැමිණියාවූ ධන නැත්තාවූ භික්ෂූහට මේ දෙවෙනි යහපතදවේ.</p>
<p><a class="msdiv" id="msdiv14"></a>“යම් හෙයකින් නිවී ආහාරය වැළඳිය යුතුවේද, ඒ හේතුවෙන් කිසියම් ක්ලෙශයෙක් පීඩා නොකෙරේද එහෙයින් ධන නැත්තාවූ අනගාරික භික්ෂුහට මේ තුන්වන යහපතද වේ.</p>
<p><a class="msdiv" id="msdiv15"></a>“මුක්තවූ හෙවත් උපස්ථායක කුලාදීන්හි ඇල්මෙන් මිදුනාවූ රටෙහි හැසිරෙන්නාවූ යමෙකුගේ කිසිත් සංගයක් විද්‍යමාන නොවේද, ධන නැත්තාවූ අනගාරික ඒ භික්ෂුහට මේ සතරවන යහපතදවේ.</p>
<p><a class="msdiv" id="msdiv16"></a>“නගරය ගින්නෙන් දනුලබන කල්හි මේ භික්ෂුහුගේ කිසිවකුත් ගින්නෙන් නොදැවෙන්නේද, එහෙයින් ධන නැත්තාවූ අනගාරික භික්ෂූහට මේ පස්වන යහපතදවේ.</p>
<p><a class="msdiv" id="msdiv17"></a>“යම්හෙයකින් රටෙහි සොරු පැහැරගනු ලබන කල්හි මේ භික්ෂූහුගේ කිසිවකුත් පැහැර නොගන්නේද එහෙයින් ධන නැත්තාවූ අනගාරික භික්ෂුහට මේ සවන යහපතදවේ.</p>
<p><a class="msdiv" id="msdiv18"></a>“යම්හෙයකින් සොරුන් විසින් රක්නා ලද මාර්ගයෙහිද අන්‍යවූ යම් මාර්ගොපද්‍රව ඇත්නම් එබඳු තන්හිද මනා පැවතුම් ඇති භික්ෂුතෙම පා සිවුරු ගෙණ සුවසේ යේද, එහෙයින් ධන නැත්තාවූ අනගාරිකවූ භික්ෂුහට මේ සත්වන යහපතදවේ.</p>
<p><a class="msdiv" id="msdiv19"></a>“යම්හෙයකින් භික්ෂුතෙම යම් යම් දිශාවකට පිටත්වයේද, ඒ ඒ දිශාවට අපේක්ෂාවක් නැතුවම යන්නේද, එහෙයින් ධන නැත්තාවූ අනගාරික භික්ෂූහට මේ අටවන යහපතද වේයයි” (මේ සමණභද්‍රක නම් ගාථාව වදාළේය.)</p>
<p><a class="msdiv" id="msdiv20"></a>“භික්ෂුන් වහන්ස, නුඹ වහන්සේ යම් ශ්‍රමණයන්ට යහපත් කරුණුවලට ප්‍රශංසා කරන්නෙහිද, එබඳුවූ සමණභද්‍ර කාරණයන් බොහෝ වෙත්. සෝණකයන් වහන්ස, මමද කාම සම්පත්වල ගිජුවූයෙම් කෙසේ නම් එය කරන්නෙම්ද,</p>
<p><a class="msdiv" id="msdiv21"></a>“මනුෂ්‍යයන් අයත්වූ කාමයෝද මට ප්‍රිය වෙත්. තවද දෙවියන්ට අයත්වූ කාමයෝද මට ප්‍රියවෙත්. එකල්හි කවර ආකාරයකින් දෙලොවම කාම සම්පත් ලබන්නෙමුදැයි” රජතෙම කීයේය.</p>
<p><a class="msdiv" id="msdiv22"></a>“මහරජ, කාමයන්හි ගිජුවූ කාමසම්පත්වල ඇළුනාවූ කාම සම්පත්හි අධික වශයෙන් මුසපත්වූ මනුෂ්‍යයෝ පාප කර්මයන් කොට දුර්ගතියට පැමිණෙත්.</p>
<p><a class="msdiv" id="msdiv23"></a>“යම් කෙනෙකුන් කාමසම්පත් හැර ගිහිගෙන් නික්මුනාහු කොයිනුත් බියක් නැත්තාහු එකලාව වාසය කරණ බවට පැමිණියාහුද, ඔව්හු දුර්ගතියට නොපැමිණෙත්.”</p>
<p><a class="msdiv" id="msdiv24"></a>“අරින්දම නම් රජ, නුඹට උපමාවක් ගෙණහැර දක්වන්නෙමි. එය අසව, මේ ලෝකයෙහි සමහර නුවණැත්තෝ උපමාවෙන්ද අර්ථය දැනගනිත්.</p>
<p><a class="msdiv" id="msdiv25"></a>“නුවණ නැත්තාවූ සිතිවිලි රහිතවූ එක් කව්ඩෙක් ගංගාවෙහි මහත්වූ දියෙහි ගසාගෙණ යන්නාවූ ඇත්කුණක් දැක මෙසේ සිතුයේය.</p>
<p><a class="msdiv" id="msdiv26"></a>“ඒකාන්තයෙන් මා විසින් යානාවක්ද ලබන ලදී. මෙතෙම මහත්වූ ආහාරයදවේ. එහි රාත්‍රියෙහිද එහි දාවල්ද එහිම ඇළුනු සිත් ඇත්තේ. ඇතාගේ මස් අනුභව කරමින් භාගීරථි නම් ගඟෙහිදිය පානය කරමින් දෙපස වනයෙහි චෛත්‍ය වෘක්ෂයන් බලමින් අහසින් යන්නාවූ කවුඩුතෙම පිටත නොගියේය.</p>
<p><a class="msdiv" id="msdiv27"></a><a class="msdiv" id="msdiv28"></a>“ගලාබස්නාවූ ගංගාතොමෝ ඇත්කුණෙහි ඇළුනාවූ ප්‍රමාදවූ ඒ කව්ඩාද යම් තැනෙක්හි පක්ෂීන්ට යා නොහැකිද, එබඳුවූ මහා සමුද්‍රයට ඇදගෙණ ගියේය.</p>
<p><a class="msdiv" id="msdiv29"></a>“ආහාරය ගෙවීගියාවූ ඒ කව්ඩුතෙමේද අහසට පැන පසු භාගයෙන්ද පිහිටක් නොලැබීය. ඉදිරියෙන්ද පිහිටක් නොවීය. උතුරුදිශාවෙහිද නොවීය. දකුණු දිශාවෙහිද නොවීය.</p>
<p><a class="msdiv" id="msdiv30"></a>“යම් සාගරයක්මැද පක්ෂින්ට යානොහැකිද, එහි ඒ කව්ඩුතෙම ද්වීපයකට නොපැමිණියේය. ඒ කව්ඩුතෙමේද දුර්වලයෙකු යම්සේද, එමෙන් එහිම වැටුනේය</p>
<p><a class="msdiv" id="msdiv31"></a>“මුහුදෙහි වාසය කරන්නාවූ කුම්භීලයෝද මෝරුද සුසුනම් ඇත්තාවූ චණ්ඩ මත්ස්‍යයෝද විනාශවූ පියාපත් ඇති ඇලෙමින් සිටියාවූ ඒ කව්ඩා බලාත්කාරයෙන් කෑවෑහුය.</p>
<p><a class="msdiv" id="msdiv32"></a>“මහරජ, මෙපරිද්දෙන්ම ඔබද කාමයන්හි ගිජුවූ යම් අනික් කෙනෙක් ඇත්නම් ඔව්හුද ඉදින් කාමයන්හි ගිජුවූවාහු වෙත් නම් කාමයන් හැර නොදමන්නාහු නම් ඔව්හු කව්ඩාගේ ප්‍රඥාවට බඳු ප්‍රඥා ඇත්තෝයයි පණ්ඩිතයෝ දනිත්.</p>
<p><a class="msdiv" id="msdiv33"></a>“මහරජ, මා විසින් කරුණු දක්වන්නාවූ මේ උපමාව තොපට ගෙණහැර දක්වනලදී. නුඹද ඉදින් එය කරන්නෙහි හෝ වේවා, නොකරන්නෙහි හෝ වේවා, ඒකාරණයෙන් පැනෙන්නෙහියයි හෙවත් ප්‍රකට වන්නෙහි යයි” අවවාද කෙළේය.</p>
<p><a class="msdiv" id="msdiv34"></a>“අනුකම්පා ඇත්තේ එක්වරක් කීමද දෙවරක් කීමද කියන්නේය. ස්වාමිහුගේ සමීපයෙහි දාසයෙකු මෙන් ඉන් මත්තෙහි නොකියන්නේයයි” කීයේය.</p>
<p><a class="msdiv" id="msdiv35"></a>“අප්‍රමාණවූ බුද්ධි ඇති සෝණක නම් පසේ බුදුතෙම මෙය කියා රජහුට අනුශාසනාකොට අන්තරීක්ෂ නම්වූ අහසට නැගී වැඩියේය.</p>
<p><a class="msdiv" id="msdiv36"></a>“සමර්ථවූද ව්‍යක්ත භාවයට පැමිණියාවූද මේ රාජ්‍ය කරන්නෝ කොහිවෙද්ද, රාජ්‍ය පාවාදෙන්නෙමි. මම රාජ්‍යයෙන් ප්‍රයෝජන ඇත්තෙක් නොවෙමි.</p>
<p><a class="msdiv" id="msdiv37"></a>“අදම පැවිදී වන්නෙමි හෙට මරණය වේයයි කවරෙක් දන්නේද මම දුෂ්ප්‍රාඥවූ කව්ඩා මෙන් කාමයන් ගේ වසඟයට නොයමියි” රජතෙම කීයේය</p>
<p><a class="msdiv" id="msdiv38"></a>“දෙවයන් වහන්ස, රට වර්ධනය කරන්නාවූ දීඝාවූ නම් තරුණවූ පුත්‍රයෙක් ඔබට ඇත්තේය. ඒ කුමරු රාජ්‍යයෙහි අභිෂෙක කරණු මැනව, හෙතෙම අපගේ රජවන්නේයයි” ඇමැතියෝ කීහ.</p>
<p><a class="msdiv" id="msdiv39"></a>“රට වර්ධනය කරන්නාවූ දීඝාවූ නම් කුමාරයා වහා ගෙනෙව්. ඔහු රාජ්‍යයෙහි අභිෂෙක කරන්නෙමි. හෙතෙම තොපගේ රජවන්නේයයි” රජතෙම කීයේය.</p>
<p><a class="msdiv" id="msdiv40"></a>“ඉක්බිති රටවර්ධනය කරන්නාවූ දීඝාවු නම් කුමාරයා ගෙණාවාහුය. රජතෙම සිත්කළුවූ එකම පුත්‍රයාවූ ඔහු දැක මෙසේ කීයේය.</p>
<p><a class="msdiv" id="msdiv41"></a>“සියල්ලෙන් සම්පූර්ණවූ ගම් සැටදහසක් වෙත්. පුත්‍රය, ඒ ගම් පිළිපදුව ඔබට රාජ්‍යය පාවා දෙමි.</p>
<p><a class="msdiv" id="msdiv42"></a>“අදම මම පැවිදි වන්නෙමි. සෙට මරණයවේයයි කවරෙක් දන්නේද, මම දුෂ්ප්‍රාඥවූ කව්ඩා මෙන් කාමයන්ගේ වසඟයට නොයමි.</p>
<p><a class="msdiv" id="msdiv43"></a>“සියලු අලංකාරයෙන් සැරසූ රන් පොරොදු ඇත්තාවූ රණින් විසිතුරු කළ වස්ත්‍රවලින් වැසූ මාතංග නම්වූ හස්තීහු සැටදහසක් වෙත්.</p>
<p><a class="msdiv" id="msdiv44"></a>“පුත්‍රය, තෝමර හා අංකුස ගත් ඇත් ඇති ඇතරුවන් විසින් නගින ලද ඒ ඇතුන් පිළිපදුව, තොපට රාජ්‍යය පාවාදෙමි.</p>
<p><a class="msdiv" id="msdiv45"></a>“අදම මම පැවිදිවන්නෙමි සෙට මරණයයි කවරෙක් දන්නේද, මම දුෂ්ප්‍රාඥවූ කව්ඩාමෙන් කාමයන්ගේ වසඟයට නොයමි.</p>
<p><a class="msdiv" id="msdiv46"></a>“සියලු අලංකාරයෙන් සැරසූ ස්වාමීහුගේ අදහස් දන්නාවූද උත්පත්තියෙන් සෛන්ධවවූද, ශීඝ්‍ර ගමන් ඇත්තාවූද අසුන් සැටදහසක් වෙත්.</p>
<p><a class="msdiv" id="msdiv47"></a>“පුත්‍රය, ආයුධද දුනුදු දරන්නාවූ අශ්වාරෝහකයන් විසින් නගිනලද ඒ අසුන් පිළිපදුව. තොපට රාජ්‍යය පාවාදෙමි</p>
<p><a class="msdiv" id="msdiv48"></a>“අදම මම පැවිදි වන්නෙමි. සෙට මරණයයි කවරෙක් දන්නේද, දුෂ්ප්‍රාඥවූ කව්ඩාමෙන් මම කාමයන්ගේ වසඟයට නොයමි.</p>
<p><a class="msdiv" id="msdiv49"></a>“සැරසූ ඔසවනලද ධ්වජ ඇත්තාවූ අතුරණලද දිවි සම් ඇත්තාවූ තවද ව්‍යාඝ්‍ර සම් ඇත්තාවූ සියලු අලංකාරයෙන් සැරසූ රථ සැට දහසක් වෙත්</p>
<p><a class="msdiv" id="msdiv50"></a>“පුත්‍රය, දුනුගත් අත් ඇත්තාවූ යුද්ධ සැට්ට දරන්නාවූ රථීකයන් විසින් නගිනලද ඒ රථයන් පිළිපදුව, තොපට රාජ්‍යය පාවාදෙමි,</p>
<p><a class="msdiv" id="msdiv51"></a>“අදම මම පැවිදිවන්නෙමි. සෙට මරණයයි කවරෙක් දන්නේද? දුෂ්ප්‍රාඥවූ කවුඩාමෙන් මම කාමයන්ගේ වසඟයට නොයමි.</p>
<p><a class="msdiv" id="msdiv52"></a>“පුත්‍රය, රතු පැහැ ඇත්තාවූ වෘෂභරාජ නම් ශ්‍රෙෂ්ඨ ගවයන් ඇත්තාවූ දෙනුන් සැට දහසක් වෙත්. ඔවුන් පිළිපදුව තොපට රාජ්‍ය පාවාදෙමි.</p>
<p><a class="msdiv" id="msdiv53"></a>“අදම මම පැවිදිවන්නෙමි. සෙට මරණයයි කවරෙක් දන්නේද, දුෂ්ප්‍රාඥවූ කවුඩා මෙන් මම කාමයන්ගේ වසඟයට නොයමි.</p>
<p><a class="msdiv" id="msdiv54"></a>“සියලු අලංකාරයෙන් සැරසුනාවූ විසිතුරු වස්ත්‍රාභරණ ඇත්තාවූ අමුනනලද මිණිකොඬොල් ඇත්තාවූ සොළොස් දහසක් ස්ත්‍රීහු වෙත්. පුත්‍රය, ඔවුන් පිළිපදුව. තොපට රාජ්‍ය පාවාදෙමි.</p>
<p><a class="msdiv" id="msdiv55"></a>“අදම මම පැවිදිවන්නෙමි. සෙට මරණයයි කවරෙක් දන්නේද, දුෂ්ප්‍රාඥවූ කවුඩා මෙන් ම කාමයන්ගේ වසඟයට නොයමියි” රජතෙම කීයේය.</p>
<p><a class="msdiv" id="msdiv56"></a>“පියාණෙනි, මා ලදරුකල්හිම මාගේ මව මළායයි අසනලදී. පියාණෙනි, මම ඔබ හැර ජීවත්වන්ටද නො හැක්කෙමි.</p>
<p><a class="msdiv" id="msdiv57"></a>“යම්සේ සමවූද විෂමවූද පර්වත දුර්ගයන්හි හැසිරෙන්නාවූ වනයෙහිවූ හස්තියෙකු අනුව පස්සෙන් ඇත්පැටියෙක්යේද,</p>
<p><a class="msdiv" id="msdiv58"></a>“එපරිද්දෙන් ඔබ අනුවයමි. පුතෙකු පස්සෙන් හැරගෙණ යන්නාවූ ඔබට පෝෂණය කිරීමට පහසු වූවෙක් වන්නෙමි. ඔබට පෝෂණය කිරීමට දුෂ්කරවූවෙක් නොවන්නෙමියි” කුමාරතෙම කීයේය.</p>
<p><a class="msdiv" id="msdiv59"></a>“ධන සොයන්නාවූ වෙළඳුන්ගේ මුහුදෙහි ගමන් කරන්නාවූ නැවක් යම්සේ නපුරු මගක් ගන්නේ නම් වෙළෙන්දෝ ව්‍යසනයට පැමිණෙන්නාහුද, එමෙන්ම කාලකන්නි පුත්‍රය, නුඹ මාගේ ප්‍රව්‍රජ්‍යාවට අන්තරාය කරන්නෙකි” රජතෙම කීයේය.</p>
<p><a class="msdiv" id="msdiv60"></a>“ඇමැත්තෙනි, මේ කුමරු ඇලුම් වඩන්නාවූ ප්‍රාසාදයට පමුණුවව්. ඒ එහි ස්වර්ණාභරණයෙන් සැරසුනාවූ ඒ ස්ත්‍රීහු යම්සේ දිව්‍යප්සරාවෝ සක්දෙව් රජහු විසින් සිත් අලවද්ද එමෙන් ඒ කුමරු එහි සිත් අලවන්නාහුය. මේ කුමාරතෙමේද ඒ ස්ත්‍රීන් සමග අභිරමනය කරන්නේයයි” රජතෙම කීයේය.</p>
<p><a class="msdiv" id="msdiv61"></a><a class="msdiv" id="msdiv62"></a>ඉක්බිති කුමරු ඇලුම් වඩන්නාවූ ප්‍රාසාදයට පැමිණවූහ. එහි නායක ස්ත්‍රීහු රට වර්ධනය කරන්නාවූ ඒ කුමාරයා දැක මෙසේ කීවාහුය.</p>
<p><a class="msdiv" id="msdiv63"></a>“නුඹවහන්සේ දේවතාවෙක් වෙහිද, ගන්ධර්වයෙක් වෙහිද නොහොත් පුරින්දද නම් ශක්‍රයාවෙහිද, කවරෙක් හෝ වෙහිද කවරෙකුගේ පුතෙක් හෝ වෙහිද අපි ඔබ කෙසේ දනිමුදැයි” කීහ.</p>
<p><a class="msdiv" id="msdiv64"></a>“මම දෙවියෙක් නොවෙමි. ගන්ධර්වයෙක්ද නොවෙමි. පුරින්දද නම් ශක්‍රයාද නොවෙමි. කශී රජුගේ පුත්‍රවූ රට වර්ධනය කරන්නාවූ දීඝාවූ නම් කුමාරයා වෙමි. මා කැමති තොපට යහපතක්වෙව. මම තොපගේ ස්වාමිපුරුෂයා වෙමියි” කුමාරතෙම කීයේය.</p>
<p><a class="msdiv" id="msdiv65"></a>එහි ඒ ස්ත්‍රීහු රට වර්ධනය කරන්නාවූ දීඝායු නම් ඒ කුමරුට මෙසේ කීවාහුය. “රජතෙමේ මේ කොහිපැමිණියේද රජතෙමේ මෙයින් කොහි ගියේදැයි” කීවාහුය.</p>
<p><a class="msdiv" id="msdiv66"></a>“රජතෙම රාගාදීවූ ක්ලේශ පංකය ඉක්ම වූයේය. රජතෙම පැවිද්ද නම්වූ ගොඩබිම පිහිටියේය. රාගාදී කටු නැත්තාවූ මිථ්‍යාදෘෂ්ටි ආදී කැලෑ නැත්තාවූ ස්වර්ගමොක්ෂගාමීවූ මහාමාර්ගයට රජතෙම පැමිණියේය.</p>
<p><a class="msdiv" id="msdiv67"></a>“මම වනාහි කටුසහිතවූ වනගහණ සහිතවූ යම් මිථ්‍යා මාර්ගයකින් දුර්ගතියට යෙද්ද, එබඳු දුර්ගතියට යන්නාවූ මාර්ගයට පැමිණියේ වෙමි”</p>
<p><a class="msdiv" id="msdiv68"></a>“මහරජ, සිංහරාජයෙකුගේ පර්වත ගුහාවට පැමිණීම මෙන් ඒ ඔබගේ මෙහි පැමිණීම යහපත් පැමිණීමකි. මහරජ්ජුරුවෙනි, අපට අනුශාසනා කරණුමැනව. ඔබ අප සියල්ලන්ගේ ස්වාමි වේයයි කීවාහුයයි” වදාළේය.</p>
<p class="endsutta">සොණකජාතකං පඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
