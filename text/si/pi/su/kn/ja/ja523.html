<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja523">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>17. චත්තාළීස නිපාතය</p>
<h1>523. අලම්බුසා ජාතකය</h1>
</div>
<p><a class="msdiv" id="msdiv95"></a>“ඉක්බිති වක්ත්‍ර නම් අසුරයා මැඩ පැවැත්වූ ජයප්‍රාප්තවූ දෙවියන්ගේ පිතෘස්ථානයෙහි සිටියාවූ මහත්වූ ශක්‍ර තෙම සුධර්මා නම් දිව්‍ය සභාවෙහි පරීක්ෂාකොට දැන අලම්බුසා නම් දිව්‍යකන්‍යාවට මෙය කීයේය.</p>
<p><a class="msdiv" id="msdiv96"></a>“පුරුෂයන් ක්ලෙශයෙන් මිශ්‍රකරණ හෙයින් මිශ්‍රා නම්වූ ඍෂීන් පෙළඹවීමෙහි සමර්ථවූ අලම්බුසාවෙනි, ඉසිසිංග තාපසයා පෙළඹවීමට යවයි ශක්‍රයා සහිතවූ තව්තිසා වැසි දෙවියෝ තිට යාඥා කරත්.</p>
<p><a class="msdiv" id="msdiv97"></a>“එම්බා අලම්බුසාව වෘත්තයන්ගෙන් යුක්තවූද ශ්‍රෙෂ්ඨ චර්‍ය්‍යා ඇත්තාවූද නිවන්මග ඇලුනාවූද ගුණයෙන් වැඩි සිටියාවූද මේ ඉසිසිංග තාපසතෙම යම්තාක් අප ඉක්මවාද, ඉන් පෙර ඔහුගේ දෙව්ලොවට එන මාර්ගයන් වළක්වයි. (ශක්‍රතෙම කීයේය.)</p>
<p><a class="msdiv" id="msdiv98"></a>“දිව්‍ය රාජයාණෙනි, ඍෂීන් පෙළඹවීම පිණිස යවයි කිමෙක්ද ඔබ මටම කියන්නෙහිද, මේ දිව්‍ය ලෝකයෙහි මාම ඔබ දක්නෙහිද, අන්‍යවූද දිව්‍යප්සරාවෝ ඇත්තාහු නො වෙද්ද,</p>
<p><a class="msdiv" id="msdiv99"></a>“ශොක රහිතවූ නන්දන වනයෙහි මා වැනිවූද මට වඩා උතුම්වූද දිව්‍යප්සරාවෝ වෙත්. ඔවුන්ට මේ ගමන දවාරය වේවා. ඒ දිව්‍යප්සරාවෝද ඍෂීන් පෙළඹවීමට යෙත්වායි (අලම්බුසාව කීය)</p>
<p><a class="msdiv" id="msdiv100"></a>“ශොකරහිතවූ නන්දන වනයෙහි තී වැනිවූද තිට වඩා උතුම්වූද අන්‍යවූ දිව්‍යප්සරාවෝ වෙත්යයි ඒකාන්තයෙන්ම සැබවක් කියන්නෙහිය.</p>
<p><a class="msdiv" id="msdiv101"></a>“සියලු අංගයන්ගෙන් හොබනාවූ අලම්බුසාවෙනි, පුරුෂයෙකු වෙත ගියාවූ ඒ දිව්‍යප්සරාවෝ තී යම්බඳු පාරිචර්‍ය්‍යාවක් දන්නෙහි නම් මෙබඳු පාරිචර්‍ය්‍යාවක් නොදනිත්.</p>
<p><a class="msdiv" id="msdiv102"></a>“සුන්දරිය, තී ස්ත්‍රීන්ගෙන් උතුම්ද වෙහිය. තීම එහි යව, තිගේම වර්ණයෙන්ද රූප සම්පත්තියෙන්ද ඒ තාපසයා වසඟයට පමුණුවා ගෙනෙන්නෙහියයි (ශක්‍රයා කීයේය.)</p>
<p><a class="msdiv" id="msdiv103"></a>“දෙව්රජහු විසින් යවනලද මම නොයන්නෙම්ද, නොවෙමි. එසේවුවත් මේ තාපසයාට ලංවන්ට භයවෙමි. තාපස තෙමේ වනාහි උග්‍රතේජස් ඇත්තේ වෙයි.</p>
<p><a class="msdiv" id="msdiv104"></a>“බොහෝ දෙනා ඍෂීන් පෙළඹවීමට ලංව මුළාවෙන් සසර දුකට පැමිණියාහු අපායටද පැමිණියාහුය. එහෙයින් මාගේ ලොමු ඩැහැගනිත් යයි අලම්බුසාව කීය.</p>
<p><a class="msdiv" id="msdiv105"></a>“කැමැතිවන්නාවූ ශරීරවර්ණ ඇති ක්ලේෂයෙන් පුරුෂයන් මිශ්‍රණය කරන්නාවූ අලම්බුසා නම් දිව්‍යප්සරා තොමෝ මෙය කියා ඉසිසිංග තාපසයන් මිශ්‍රණය කරන්ට කැමැත්තී ගියේය.</p>
<p><a class="msdiv" id="msdiv106"></a>“ඒ අලම්බුසා තොමෝද ඉසිසිංග තාපසයන් විසින් රක්නාලද, රත්කරව් ගසින් ගැවැසී ගත්තාවූ හාත්පස යොදුනක් පමණවූ ඒ වනයට වැද</p>
<p><a class="msdiv" id="msdiv107"></a>“උදෑසනම පෙරබත් කාලයෙහි ඉර උදාවන වේලෙහිම හමදිමින් ගිනිහල් ගෙයි සිටියාවූ ඉසිසිංග තාපසයන් වෙතට එළඹියේය.</p>
<p><a class="msdiv" id="msdiv108"></a>“විසිතුරුවූ වස්ත්‍රවලින් හා ආභරණවලින් යුක්තවූ අමුනනලද මිණි කොඬොල් ඇත්තාවූ තී විදුළියක් මෙන්ද ඕසධිතාරකාව මෙන්ද බබළන්නෙහිය, තී කවර නම් තැනැත්තියක්ද,</p>
<p><a class="msdiv" id="msdiv109"></a>“හිරුරැස් බඳු වර්ණ ඇති රන්වන් සඳුන් සුවඳ ඇති තී මනාවටවූ ඌරුයුග්ම ඇත්තීය. මහත්වූ මායා ඇත්තීය. ළදරුවයස් ඇත්තීය. මනොඥ දර්ශන ඇත්තීය.</p>
<p><a class="msdiv" id="msdiv110"></a>“තී කෘෂවූ මධ්‍ය ප්‍රදෙශ ඇත්තීය. මෘදුවූවාය. පිරිසිදු වූවාය. තීගේ පාදයෝ මනාව පිහිටියාහුය. තීගේ ගමන කැමැතිවිය යුත්තේය. තීගේ ඒ පාදයෝ මාගේ සිත පැහැර ගණිත්මය.</p>
<p><a class="msdiv" id="msdiv111"></a>“තීගේ පිළිවෙළින් හටගත්තාවූ ඌරු යුග්මය ඇත් සොඬට බඳු උපමා ඇත්තේය. තීගේ මනාවූ උකුල රන්පෝරුවක් මෙන් විශාලය.</p>
<p><a class="msdiv" id="msdiv112"></a>“තීගේ මනාව පිහිටියාවූ නාභිය, නීලොත්පල කර්ණිකාවක් බඳුය. කළු අඳුන් වලින් පිරුනාක්මෙන් දුරට දක්නා ලැබේ.</p>
<p><a class="msdiv" id="msdiv113"></a>“දෙපරිදිවූ ලෙහි හටගත්තාවූ නැටිරහිතවූ මනාව පැන නැගුනාවූ පහස් දරන්නාවූ අප්‍රකටවූ කුඩා ලබු සමානවූ හෙවත් තිඹිරිගෙඩි දෙකක් වැනිවූ පියවුරුවෙත්.</p>
<p><a class="msdiv" id="msdiv114"></a>දික්වූ මිහිඟු බෙරයකට සමාන බැබලීම් ඇති ග්‍රිවය ඒනි මුවෙකුගේ ග්‍රීවය වැනිය. මනහරවූ දෙතොල් දිවට බඳු පැහැයෙන් යුක්තය.</p>
<p><a class="msdiv" id="msdiv115"></a>“උඩුකුරුවූ අක් ඇත්තාවූද යටිකුරුවූ අක් ඇත්තාවූද දැහැටිවලින් පිරිමදින ලද්දාවූ දන්තයෝ නිර්දෝෂවූ හනුමස් කෙළවර හටගත්තාහු වෙත්. තීගේ දත් දැකුම් කටයුතුවෙත්.</p>
<p><a class="msdiv" id="msdiv116"></a>“කළුවූ හුනිද ඇටබඳු ලේවන් කෙළවර ඇති දික්වූද මහත්වූද තීගේ ඇස් දැකුම්කළු වෙත්.</p>
<p><a class="msdiv" id="msdiv117"></a>“ඉතා දික් නොවූ මනාව මට කරණ ලද්දාවූ රන්පනාවෙන් පීරණ ලද්දාවූ තීගේ හිසෙහි හටගත්තාවූ කේශයෝ සඳුන් සුවඳින් යුක්තවෙත්.</p>
<p><a class="msdiv" id="msdiv118"></a>“යම්තාක් සීසාන්නාහු ගෙරි රක්නාහුවෙද්ද, වෙළඳුන්ගේද යම් නිෂ්පත්තියක්වේද, සංයම ඇත්තාවූ තපස් රකින්නාවූ ඍෂීන්ගේ යම් පරාක්‍රමයක්වේද,</p>
<p><a class="msdiv" id="msdiv119"></a>“මේ භූමි මණ්ඩලයෙහි රූපවිලාසාදියෙන් තිට සම වූවෙකු නොදක්නෙමි. තෝ කවරෙක් හෝ වෙහිද, කවරෙකුගේ පුතෙක්ද, අපි තා කෙසේ දනිමුදැයි (ඉසිසිංග තාපස තෙම ඇසීය.)</p>
<p><a class="msdiv" id="msdiv120"></a>“කාශ්‍යපගොත්‍ර ඇති තාපසයෙනි, මෙසේ ඔබගේ සිත පැවැති කල්හි ප්‍රශ්න කිරීමට කල්නොවෙයි. ඔබට වැඩෙක්වේවා. යහළු තාපසය, එනුමැනව, අපිදෙදෙන අපගේ අසපුවෙහි අභිරමනය කරන්නෙමු. එව, ඔබ වැළඳ ගන්නෙමියි ඔබ පස්කම් සැප විඳින්නවුන්ගෙන් දක්ෂයෙක් වෙවයි (අලම්බුසාව කීය.)</p>
<p><a class="msdiv" id="msdiv121"></a>“කැමැතිවූ වර්ණ ඇති පුරුෂයන් ක්ලේශයෙන් මිශ්‍ර කරන්නාවූ අලම්බුසානම් දිව්‍යප්සරා තොමෝ ඉසිසිංග තාපසයන් මිශ්‍රණය කරන්ට කැමැත්තී මෙය කියා ගියේය.</p>
<p><a class="msdiv" id="msdiv122"></a>“ඒ තාපස තෙමේද සෙමින් යන ගමන සිඳ වේගයෙන් නික්ම ගොස් ඇය වෙතට පැමිණියේ උතුම් කෙස් වැටියෙන් අල්වාගත්තේය.</p>
<p><a class="msdiv" id="msdiv123"></a>“ඉතා සොභමානවූ කල්‍යාණ දර්ශන ඇති ඕ තොමෝ පෙරලා නැවතී ඒ තාපසයා වැළඳගත්තේය. ඔහු බ්‍රහ්ම චර්‍ය්‍යාවෙන් චුත කල්හි ශක්‍රයා යම්සේ සිතීද එය වූයේය. එකල්හි අලම්බුසා තොමෝද සතුටු වනලද්දීය.</p>
<p><a class="msdiv" id="msdiv124"></a>“අලම්බුසා තොමෝ නන්දන වනයෙහි වසන්නාවූ ශක්‍රයා වෙත සිතින් පැමිණියේය. හෙවත් ශක්‍රතෙම පර්‍ය්‍යංකයක් එවාවයි සිතීය. දෙවියන්ට උතුම්වූ ශක්‍රතෙම ඇගේ සිතිවිල්ල දැන.</p>
<p><a class="msdiv" id="msdiv125"></a>“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් සහිතවූ දහසක් කොඳුපලස් අතුරන ලද්දාවූ පර්‍ය්‍යංකයක් වහා එවීය.</p>
<p><a class="msdiv" id="msdiv126"></a>“ශොභනවූ අලම්බුසා තොමෝ ඒ ඉසිසිංග තාපසයා ඒ දිව්‍ය පර්‍ය්‍යංකයෙහි හිඳ එක මොහොතක් කල් මෙන් තුන් අව්රුද්දක් ලෙහි කොට දැරීය.</p>
<p><a class="msdiv" id="msdiv127"></a>“පහවූ මුළා සිහි ඇති ඒ තාපසතෙම තුන් හවුරුද්දකින් පිබිද ගිනිහල් ගෙය හාත්පස නිල්වන්වූ ගස් දුටුයේය.</p>
<p><a class="msdiv" id="msdiv128"></a>“ඒ තාපස තෙම අලුත හටගත් පත්‍ර ඇති පිපුනාවූ කොවුල් සමූහයා විසින් ඝෝෂා කරණලද්දාවූ වනය හාත්පස බලා හඬමින් කඳුළු වැගිරවීය.</p>
<p><a class="msdiv" id="msdiv129"></a>“යාග නොකෙළෙමි. මන්ත්‍ර ජප නොකෙළෙමි. ගිනිපිදීම නොකරණලදී. කවරෙක් නම් මාගේ පෙර පැවැති සිත ක්ලෙශ පාරිචර්‍ය්‍යාවෙන් පෙළඹීද,</p>
<p><a class="msdiv" id="msdiv130"></a>“යමෙක් මාගේ ශ්‍රමණ තේජසින් රැස්කරණ ලද්දාවූ අරණ්‍යයෙහි වාසය කරන්නාවූ මාගේ ධ්‍යාන ගුණය නොයෙක් රත්නයෙන් පිරුනාවූ නැවක් සාගරයෙහි ගමන් ගත්තේද, හෙතෙම කවරෙක්දැයි වැළපුනේය.</p>
<p><a class="msdiv" id="msdiv131"></a>“පින්වත් තාපසය, සක්දෙව් රජහු විසින් මෙහෙයන ලද්දාවූ මම පරිචරියාවෙන් ඔබගේ සිත මැඩලීමි. සිතින් ප්‍රමාදයෙන් ඔබ එය දැනනොගත්තෙහියයි අලම්බුසාව කීය.</p>
<p><a class="msdiv" id="msdiv132"></a>“මාගේ පියවූ කාශ්‍යපතෙම මට මේ වචන කීයේය. මානවකය, ලිය තඹර මල්වැනි ස්ත්‍රීහු වෙත් ඔවුන් දැන ගනුවයි කීයේය.</p>
<p><a class="msdiv" id="msdiv133"></a>“ළයෙහි මස්ගඩු දෙකක් ඇති ස්ත්‍රීන් දැන ගණුව මානවකය, ඒ ස්ත්‍රීහු තමන් වසඟයට පැමිණියවුන් නසත්යයි දැනගණුව. මෙසේ පියවූ තාපස තෙම මම් අනුශාසනා කෙළේය. අනුකම්පා ඇත්තෙක් යම්සේද එසේ මට කීයේය.</p>
<p><a class="msdiv" id="msdiv134"></a>“වෘද්ධවූ ඒ පියාගේ අවවාද වචනය මම නො කෙළෙමි. එබැවින් ඒ මම අද මිනිසුන් නැත්තාවූ වනයෙහි එකලාව වැළපෙමියි.</p>
<p><a class="msdiv" id="msdiv135"></a>“ඒ මම එසේ කරන්නෙමි. මාගේ ජීවිතයට නින්දාවේවා. නැවත හෝ එබන්දෙක් වන්නෙමියි මට මරණය හෝ වන්නේයයි (තාපසයා වැළපුනේය)</p>
<p><a class="msdiv" id="msdiv136"></a>“ඒ අලම්බුසා නම් දිව්‍යප්සරාව ඔහුගේ මනාව වඩනාලද ශීල තෙජසද වීර්‍ය්‍යයද ප්‍රඥාවද දැන ඉසිසිංග තාපසයා පා ලඟ හිසින් පිළිගත්තේය.</p>
<p><a class="msdiv" id="msdiv137"></a>“ඔහු වීරය, මට නොකිපුන මැනව. මහා ඍෂිය මට නොකිපුන මැනව. යශස් ඇත්තාවූ දෙව්ලෝවැස්සන්ට මා විසින් මහත්වූ වැඩක් කරණලදී එකල්හි ඔබ විසින් සියලු දෙව්ලොව අතිශයින් කම්පාකරණ ලද්දක් වීයයි කීය.</p>
<p><a class="msdiv" id="msdiv138"></a>“තව්තිසා වැසි යම් දෙවි කෙනෙක් වෙද්ද, ඔව්හු සුවපත් වෙත්වා දෙව්ලෝ වැස්සන්ට අධිපති ශක්‍ර තෙමේද සුවපත්වේවා, සොඳුර, තීද සුවපත්වේව, කන්‍යාවෙනි, සුවසේ යවයි (තාපසතෙම කීය.)</p>
<p><a class="msdiv" id="msdiv139"></a>“ඒ අලම්බුසා තොමෝ ඔහුගේ පාදයන් අල්වාගෙණ ඔහු පැදකුණුද කොට ඇඳිලිබැඳ එතනින් ඉවත්ව ගියේය.</p>
<p><a class="msdiv" id="msdiv140"></a>“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් ඇත්තාවූ දහසක් කොඳු පලස් අතුරන ලද්දාවූ ඇගේ යම්පර්‍ය්‍යංකයක්වීද ඒ දිව්‍යවූ පර්‍ය්‍යංකයටම නැග ඕ තොමෝ දෙවියන් වෙතට ගියේය.</p>
<p><a class="msdiv" id="msdiv141"></a>“පහන් ආලෝකයක් මෙන්ද දුලියක් මෙන් ද බබලමින් එන්නාවූ ඇය දැක ප්‍රීතිමත්වූ සතුටු සිත් ඇති සක්දෙව් රජතෙම වරයක් දුන්නේය.</p>
<p><a class="msdiv" id="msdiv142"></a>“සියලු භූතයන්ට අධිපතිවූ ශක්‍ර දිව්‍යරාජය, ඉදින් මට වරයක් දෙන්නෙහි නම් ඍෂීන් පෙළඹවීමට නොයන්නෙමි. ශක්‍රය, මම මේ වරය කැමැතිවෙමියි (අලම්බුසාව වර ඉල්වීයයි)” වදාළේය.</p>
<p class="endsutta">අලම්බුසාජාතකං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
