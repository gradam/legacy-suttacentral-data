<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja507">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>15. වීසති නිපාතය</p>
<h1>507. මහාපලෝභන ජාතකය</h1>
</div>
<p><a class="msdiv" id="msdiv284"></a>“සියලු කාම සම්පත්තීන් සමෘද්ධවූ කශී දනව්වෙහි රජහට මහත් ඍද්ධි ඇත්තාවූ දිව්‍යපුත්‍රයෙක් බ්‍රහ්ම ලෝකයෙන් චුතව පුත්‍රයෙක්ව උපන්නේය.</p>
<p><a class="msdiv" id="msdiv285"></a>“වස්තු කාම ක්ලෙශකාමයන්හි ආශාව හෝ කාම සංඥාව හෝ බ්‍රහ්මලෝකයෙහි විද්‍යමාන නොවේ. යම් කුමාරයෙක් ඒ බ්‍රහ්ම ලෝකයෙහි නිපදවනලද ධ්‍යාන සංඥාවෙන්ම යුක්ත වූයේද, හෙතෙම කාමසම්පත් පිළිකුල් කෙළේය.</p>
<p><a class="msdiv" id="msdiv286"></a>“ඔහුගේද අන්තඃපුරයෙහි පියා විසින් මනාකොට සාදවනලද ධ්‍යානාගාරයක් හෙවත් විවේකව වසන ගෙයක් වූයේය. හෙතෙම එහි විවේකයෙන් යුක්තව හුදකලාව රහසිගතව ධ්‍යාන කෙළේය.</p>
<p><a class="msdiv" id="msdiv287"></a>“ඒ රජතෙම මාගේ මේ එකම පුත්‍රයා කම්සැප අනුභව නොකෙරේයයි පුත්‍ර ශොකයෙන් පෙළුනේ වැළපුනේය.</p>
<p><a class="msdiv" id="msdiv288"></a>“යම්සේ මාගේ පුත්‍රයා කම්සැප කැමතිවන්නේද, මෙහි එබඳු කවර උපායක් හෝ වේද, කවරෙක් හෝ පළිබොධ කාරණයක් දනීද, කවරෙක් මාගේ පුත්‍රයා පොළඹවන්නේදැයි කීයේය.</p>
<p><a class="msdiv" id="msdiv289"></a>“ඒ අන්තඃපුරයෙහිම රූපයෙන් හා වර්ණයෙන් යුක්තවූ නැටීමට හා ගී කීමට දක්ෂවූ වීණාවාදනයෙහිද සමර්ථවූ කුමරියක් වූය. ඕතොමෝ එහි රජු වෙත පැමිණ මෙය කීය.</p>
<p><a class="msdiv" id="msdiv290"></a>“ඉදින් මාගේ ස්වාමි පුරුෂයා වන්නේ නම් මම ඔහු පොළොඹවන්නෙමි කියායි. එසේ කියන්නාවූ ඒ කුමාරියට රජතෙම තීම ඔහු පොළොඹවා ගනුව, තීගේ ස්වාමි පුරුෂයා වන්නේයයි මෙය කීයේය.</p>
<p><a class="msdiv" id="msdiv291"></a><a class="msdiv" id="msdiv292"></a>“ඕතොමෝද, අන්තඃපුරයට ගොස් බොහෝවූ කාමයන්ගෙන් යුක්ත කොටසින් කාවදින්නාවූ ප්‍රේම උපදවන්නාවූ විසිතුරු ගාථාවන් කීහු.</p>
<p><a class="msdiv" id="msdiv293"></a>“ගායනා කරණු ලබන්නාවූ ඒ ස්ත්‍රියගේද ශබ්දය අසා මේ අනිර්ථිගන්ධ කුමාරයාට කාමරාගය උපන්නේය. හෙතෙම පිරිවර ජනයා විචාළේය.</p>
<p><a class="msdiv" id="msdiv294"></a>“මේ කවරෙකුගේ ශබ්දයෙක්ද ඒ කවරෙක් හෝ උස් පහත්කොට අනෙකප්‍රකාරවූ සිත් කාවදින්නාවූ ප්‍රේම උපදවන්නාවූ තවද මාගේ කනට සුව එළවන පරිදි කියා දැයි ඇසීය.</p>
<p><a class="msdiv" id="msdiv295"></a>“දෙවයන් වහන්ස, මෝතොමෝ ස්ත්‍රියක. මෝ තොමෝ මහත්වූ ක්‍රීඩාවක ඉදින් ඔබ කම්සැප අනුභව කරන්නේනම් එය වැඩි වැඩියක් කැමති වන්නාහුය.</p>
<p><a class="msdiv" id="msdiv296"></a>‘එසේනම් මොබට ඒවා නුදුරු තන්හි ගායනා කෙරේවා, සයනාගාරයට සමීපව මාගේ සමීපයෙහි ගායනා කෙරේවා.</p>
<p><a class="msdiv" id="msdiv297"></a>‘බිත්තියෙන් පිටත්හි ගායනාකොට ධ්‍යානාගාරයට ඇතුල්වූයේය. පිළිවෙළින් ඔහු වනයෙහිවූ ඇතෙකුමෙන් බැඳගත්තේය.</p>
<p><a class="msdiv" id="msdiv298"></a>“ඒ කුමාරයාට කාම රසය දැන ඊර්‍ෂ්‍යා ස්වභාවයක් හටගත්තේ මමම කාම සම්පත් අනුභව කරන්නෙමි කම් සැප විදින අන්පුරුෂයෙක් නොවේවායි.</p>
<p><a class="msdiv" id="msdiv299"></a>“ඉන්පසු කඩුවක්ගෙණ මිනිසුන් නසන්ට පටන් ගත්තේය. මමම තනිව කම්සැප විඳින්නෙමි. කම්සැප විඳින අන් පුරුෂයෙක් නොවේවායි.</p>
<p><a class="msdiv" id="msdiv300"></a>“ඉක්බිති දනව් වැස්සෝ සියල්ලෝ රැස්වූවාහු මොරගා කීහ. මහරජ, ඔබගේ මේ පුත්‍රතෙම නිරපරාධ ජනයා පෙළායයි.</p>
<p><a class="msdiv" id="msdiv301"></a>“රජතෙමේ ඔහුද මාගේ රට යම්තාක් වේද, ඒතාක් තැන තොප නොවිසිය යුතුයයි ස්වකීය රටින් පිට කෙළේය.</p>
<p><a class="msdiv" id="msdiv302"></a>“ඉන්පසු හෙතෙම භාර්‍ය්‍යාව හැරගෙණ මුහුදු වෙරළට පැමිණියේය. එහි පන්සලක්කොට වාසය කරන්නේ පල වැල පිණිස වනයටද පිවිසියේය.</p>
<p><a class="msdiv" id="msdiv303"></a>‘එකල්හි එහි සමුද්‍රය මතුමත්තෙහි තපස්වියෙක් ආයේය. හෙතෙම ආහාර වේලාව පැමිණි කල්හි ඒ කුමරුන්ගේ ගෙට ඇතුළුවිය.</p>
<p><a class="msdiv" id="msdiv304"></a>“ඒ තව්සාද කුමරුගේ භාර්‍ය්‍යාතොමෝ පොළඹවා ගත්තේය. ඇයගේ ඉතා දරුණු කීමක් බලව. ඒ තාපසතෙම බ්‍රහ්මචර්‍ය්‍යාවෙන් ගිලිහුනේ ඍද්ධියෙන්ද පිරිහුනේය.</p>
<p><a class="msdiv" id="msdiv305"></a>“රාජපුත්‍රතෙමේද, පලවැල සෙවීමෙන් වනයෙහි අලමුල් හා බොහෝවූ පලවැල කදකින් හැරගෙණ සවස් වේලෙහි අසපුවට පැමිණීයේය.</p>
<p><a class="msdiv" id="msdiv306"></a>“තාපසතෙමේද රජ කුමරු දැක මුහුදට ලංවිය. අහසින් යන්නෙමියි හෙතෙම මහමුහුදෙහි ගැලෙයි.</p>
<p><a class="msdiv" id="msdiv307"></a>“රාජපුත්‍රතෙමේද, මුහුදෙහි ගැලෙන්නාවූ තව්සා දැක ඔහුටම අනුකම්පාවෙන් මේ ගාථාවන් කීයේය.</p>
<p><a class="msdiv" id="msdiv308"></a>“නොබිඳෙනු ලබන්නාවූ ජලය මතුපිට තෙමේ සෘද්ධියෙන් අවුත් ස්ත්‍රීය හා එක්වීමට පැමිණ මහාසාගරයෙහි ගැලෙහිය.</p>
<p><a class="msdiv" id="msdiv309"></a>“මේ ස්ත්‍රීහු නම් කාමාවර්තයෙන් ආවර්තනය කරණ හෙයින් ආවර්තනීහ. මහත්වූ මායා ඇත්තාහ. බ්‍රහ්මචර්‍ය්‍යාව විනාශ කිරීමෙන් පුරුෂයන් අපාය ගල්වති. මෙය දැන නුවණැති පුරුෂතෙමේ ස්ත්‍රීන් දුරින්ම දුරුකරන්නේය.</p>
<p><a class="msdiv" id="msdiv310"></a>“කොතෙක් පුරුෂයෝත් මොවුන්ට පමණ නොවන හෙයින් අනලා නම්වූ මොලොක්වූ කථා ඇත්තාවූ නොපිර විය හැක්කාවූ ගංගාවන් හා සමානවූ ඒ ස්ත්‍රීහු තමන් වෙත, පැමිණියවුන් අපායයෙහි ගල්වතියි දැන එකී ස්ත්‍රින් නුවණැත්තේ දුරින්ම දුරුකරන්නේය.</p>
<p><a class="msdiv" id="msdiv311"></a>“මේ ස්ත්‍රීහු සිය කැමැත්තෙන් හෝ වස්තුව හේතු කොටගෙණ හෝ යම් පුරුෂයෙකු සේවණය කෙරෙද්ද, ස්වකීය ස්ථානය දවන්නාවූ ගින්න මෙන් වහා ඒ සේවනය කළහු දවත්.</p>
<p><a class="msdiv" id="msdiv312"></a>“රජ කුමරුගේ වචනය අසා තපස්වීහට කාමයන්හි කලකිරීම වූයේය. හෙතෙම පළමු තිබූ ධ්‍යාන මාර්ගය ලැබ අහසින් යයි.</p>
<p><a class="msdiv" id="msdiv313"></a>“රාජ පුත්‍රතෙමේද අහසින් යන්නාවූ ඍෂීහු දැක කලකිරීම ලැබුයේය. ප්‍රාඥාවූ හෙතෙම ප්‍රව්‍රජ්‍යාව කැමති වූයේය.</p>
<p><a class="msdiv" id="msdiv314"></a>“ඉක්බිති හෙතෙම පැවිදිව කාම රාගය දුරු කෙළේය. කාම රාගය දුරුකොට බඹලොව උපන්නේයයි වදාළේය.”</p>
<p class="endsutta">මහාපලොභනජාතකං එකාදසමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
