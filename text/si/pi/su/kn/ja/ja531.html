
<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja531">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>20. සත්තතිනිපාතො</p>
<h1>531. කුශ ජාතකය</h1>
</div>
<p><a class="msdiv" id="msdiv1"></a>“ඔබගේ මේ රට ධන සහිතය. ඇත්සමූහය බලකාය සහිතය. පඤ්චරාජකකුධ භාණ්ඩ සහිතය. සියලු කැමති සම්පත් ඇත්තේවේ. මෑණියෙනි, ඔබගේ මේ රාජ්‍යය අනුශාසනා කරනු මැනව, මාගේ ප්‍රියවවූ ප්‍රභාවතී තොමෝ යම් තැනෙක්හිද, මම එහි යමියි” (කුස රජතෙම මවට කීයේය.)</p>
<p><a class="msdiv" id="msdiv2"></a>“මහරජ, ඔබ දාවල්ද රාත්‍රියෙහිද මධ්‍යම රාත්‍රී කාලයෙහිද ඍජු නොවූ සිතින් කදගෙනෙමින් මහත් දුක අනුභව කරන්නෙහිය. කුසරජතුමනි ඔබ වහා කුසාවතියට පෙරලා යව, දුර්වර්ණවූ මෙහි වසන්නහු මම නොකැමැත්තෙමියි” ප්‍රභාවතී තෙමෝ කීවාය.</p>
<p><a class="msdiv" id="msdiv3"></a>“එම්බා ප්‍රභාවතිය, තීගේ වර්ණයෙන් පෙළඹුනාවූ මම මේ රට හැර කුශාවතී රාජධානියට නොයන්නෙමි. ස්වකීය රටහැර තීගේ දර්ශනයෙහි ඇළුනාවූ මම මදුරජහුගේ සිත්කළුවූ ගෘහයෙහි සිත් අලවමි.</p>
<p><a class="msdiv" id="msdiv4"></a>“ප්‍රභාවතිය, තීගේ වර්ණයෙහි ප්‍රලෝභීවූ මම ක්ලෙශයන්ගෙන් මුළාවූ ස්වභාව ඇත්තෙක්ව පෘථිවියෙහී හැසිරෙමි. මෘගධෙනූන්ට බඳු මන්දලෝචන ඇත්තිය, තී විසින් මත් කරණ ලද්දේවෙමි. කොයි දිශාවෙන් ආයෙම් දැයි දිසාවක් නොදනිමි.</p>
<p><a class="msdiv" id="msdiv5"></a>“රනින් කළ වස්ත්‍ර හැන්දාවූ ස්වර්ණමය මෙඛලාදාම ඇති යහපත් කටි ප්‍රදෙශ ඇති ප්‍රභාවතිය, තිට කැමැත්තෙන් මෙහිම සිටිමි. මම රාජ්‍යයෙන් ප්‍රයෝජන ඇත්තේ නොවෙමියි රජතෙම කීයේය.</p>
<p><a class="msdiv" id="msdiv6"></a>“පින්වත් කුසරජ තුමනි, යමෙක් නොකැමැති වන්නහු කැමතිවේද, ඔහුට අවැඩක්ම වේ. මහරජ, ඔබ නොකැමැතිවූ මා කැමැති වෙහි. අකාන්තවූයේ කාන්තවූවෙකු කැමැත්තෙහියයි පරිහාස වශයෙන් කීයේය.</p>
<p><a class="msdiv" id="msdiv7"></a>“යම් මිනිසෙක් කැමැත්ත නැත්තාවූ හෝ කැමැත්ත ඇත්තාවූ හෝ ප්‍රියාවක් ලබාද, මෙහි ලැබීමට ප්‍රශංසා කරමි. එහි නොලැබීම ලාමක වේයයි” රජතෙම කීයේය.</p>
<p><a class="msdiv" id="msdiv8"></a>“යමෙක් නොකැමැත්තියක කැමති වන්නෙහි නම් හෙතෙම කිනිසිරි දැව කඩකින් ගල්මද හාරන්නෙහිය දැලින් සුලං බඳනෙහියයි” ප්‍රභාවතී තොමෝ කීවාය.</p>
<p><a class="msdiv" id="msdiv9"></a>“මෘදුවූ ලක්ෂණ ඇත්තිය, ස්වකීය ජනපදයෙන් පිටව ආ යම්බඳුවූ මම තීගේ සමීපයෙහි සුවයක් නොලබම්ද, ඒ මම තීගේ හෘදයෙහි ගලක් බහාලන ලද්දේයයි සිතම්.</p>
<p><a class="msdiv" id="msdiv10"></a>“එම්බා රාජපුත්‍රිය, යම් කලෙක බැම හකුළුවා මා බලන්නෙහිද, එකල්හි මදුරජහුගේ අන්තඃ පුරයෙහි අරක්කැමියෙක් වෙමි.</p>
<p><a class="msdiv" id="msdiv11"></a>“රාජපුත්‍රිය, යම් කලෙක සතුටුව සිනාසෙමින් මා බලන්නෙහිද, එකල්හි මම අරක්කැමියෙක් මෙන් නොවෙමි. එකල්හි කුසරජ මෙන් වෙමියි” රජතෙම කීයේය.</p>
<p><a class="msdiv" id="msdiv12"></a>“මහරජ, ඉදින් නිමිත්ත පාඨකයන්ගේ කීම වනාහි සත්‍ය වන්නේ නම් ඒකාන්තයෙන් සත්කඩක් කොට කපත්වා ඔබ මාගේ ස්වාමියා නොවන්නේම යයි” කීවාය.</p>
<p><a class="msdiv" id="msdiv13"></a>“ඉදින් අනික් නිමිත්ත පාඨකයන්ගේ කීම සත්‍ය නම් නොහොත් මාගේ කීම සත්‍ය නම් සිංහස්වර ඇත්තාවූ කුසරජු හැර අන්‍යවූ ස්වාමියෙක් නම් තිට නැත්තේමයයි” කුසරජතෙම කීයේය.</p>
<p><a class="msdiv" id="msdiv14"></a>“එම්බා කුදිය, ඉදින් ඇත්සොඬට බඳු ඌරුයුග්ම ඇති ප්‍රභාවතී තෙමෝ තීගේ කීමෙන් මා බලන්නේ නම් මම කුසාවතී රාජධානියට පැමිණ ස්වර්ණමයවූ ග්‍රීවාභරණයක් තිට කරවන්නෙමි.</p>
<p><a class="msdiv" id="msdiv15"></a>“එම්බල කුදිය, ඇතුන්ගේ සොඬට බඳු ඌරුයුග්මයක් ඇති ප්‍රභාවතී තොමෝ තිගේ වචනයෙන් මා හා කථා කරන්නේ නම් මම කුසාවතී රාජධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි.</p>
<p><a class="msdiv" id="msdiv16"></a>“එම්බල කුදිය, ඇත්සොඬට බඳු ඌරුයුග්මය ඇති ප්‍රභාවතී තොමෝ මා හා සිනහ කරවන්නේ නම් මම කුසාවතී රාජ්‍යධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි.</p>
<p><a class="msdiv" id="msdiv17"></a>“එම්බල කුදිය, ඉදින් ඇත්සොඬට බඳු ඌරුයුග්ම ඇති ප්‍රභාවතිය ලවා මට මහත් කොට සිනහ කරවන්නේ නම් මම කුසාවතී රාජධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි</p>
<p><a class="msdiv" id="msdiv18"></a>“එම්බා කුදිය ඉදින් ඇත් සොඬට බඳු ඌරු යුග්ම ඇති ප්‍රභාවතිය ලවා අත්වලින් මා ස්පර්ශ කරවන්නේ නම් මම කුශාවතී රාජධානියට පැමිණ තිට ස්වර්ණමයවූ පළඳනාවක් කරවන්නෙමියි” කුශ රජතෙම කීයේය.</p>
<p><a class="msdiv" id="msdiv19"></a>“මේ රාජපුත්‍රීතොමෝ කුශරජු කෙරෙහි ස්වල්ප තරම්වූද සැපයක් නොලැබීයයි සිතම්. එහෙයින් අරක්කැමිව බැළමෙහෙ කරන්නාවූ මේ පුරුෂයා කෙරෙහි වැටුප් මිළයකින්ද ප්‍රයෝජන නැත්තෙකු වනකල්හි පිළිසඳර පමණකුත් නොකෙළේයයි” කුදී කීවාය.</p>
<p><a class="msdiv" id="msdiv20"></a>“ඒකාන්තයෙන් මේ කුදී මෙසේ නපුරු තෙපුල් කියන්නී ඉතා සියුම් ආයුධයකින් කුමක් හෙයින් දිව කැපීම නොලබාදැයි” ප්‍රභාවතිය කීවාය.</p>
<p><a class="msdiv" id="msdiv21"></a>“එම්බා ප්‍රභාවතිය, ඒ කුස රජහු තීගේ රූපයෙන්ද ආරෝහ පරිනාහ සම්පත්තියෙන්ද ප්‍රමාන නොකරව, ප්‍රිය දර්ශන ඇත්තිය. හෙතෙම මහත්වූ යශ පිරිවර ඇත්තෙකැයි හෘදයෙහි කොට ප්‍රිය කරව,</p>
<p><a class="msdiv" id="msdiv22"></a>“එම්බල ප්‍රභාවතිය, ඒ කුශ රජතුමා තිගේ රූප ලක්ෂණයෙන්ද උස මහතින්ද පමණ නොකරව, ප්‍රිය දර්ශන ඇත්තීය. හෙතෙම මහත් සම්පත් ඇත්තෙකැයි සිතෙහි කොට ප්‍රිය කරව.</p>
<p><a class="msdiv" id="msdiv23"></a>“එම්බල ප්‍රභාවතිය, ඒ කුශ රජතුමා තිගේ රූප ලක්ෂණයෙන්ද උස මහතින්ද පමණ නොකරව, මනොඥ තැනැත්තිය. හෙතෙම මහත් ශක්ති ඇත්තෙකැයි මෙනෙහි කොට ඔහුට ප්‍රිය කරව,</p>
<p><a class="msdiv" id="msdiv24"></a>“එම්බල ප්‍රභාවති, ඒ කුශරජතුමා තිගේ රූප ලක්ෂණයෙන්ද උස මහතින්ද ප්‍රමාණ නොකරව, මනොඥ තැනැත්තිය, හෙතෙම මහත් රටවල් ඇත්තෙකැයි සිතෙහි කොට ප්‍රිය කරව,</p>
<p><a class="msdiv" id="msdiv25"></a>“එම්බල ප්‍රභාවතිය, ඒ කුශ රජතුමා තිගේ ලක්ෂණ රූපයෙන්ද උස මහතින්ද ප්‍රමණ නොකරව, රුචිර තැනැත්තිය, හෙතෙම සියලු දඹදිව අග රජයයි මෙනෙහි කොට ඔහුට ප්‍රිය කරව,</p>
<p><a class="msdiv" id="msdiv26"></a>“එම්බල ප්‍රභාවතිය, ඒ කුශ රජතුමා තිගේ ලක්ෂණ රූපයෙන්ද උස මහතින්ද ප්‍රමාණ නොකරව, ප්‍රිය දර්ශන ඇත්තිය, හෙතෙම සිංහයන්ගේ ශබ්දයට සමාන ශබ්ද ඇත්තෙකැයි සිතෙහි කොට ඔහුට ප්‍රිය කරව.</p>
<p><a class="msdiv" id="msdiv27"></a>“එම්බල ප්‍රභාවතිය, ඒ කුශරජතුමා තීගේ රූප ලක්ෂණ රූපයෙන්ද උස මහතින්ද ප්‍රමාණ නොකරව, මනොඥ තැනැත්තිය, හෙතෙම ලීලාවෙන් යුක්ත ස්වර ඇත්තෙකැයි ඔහුට ප්‍රිය කරව.</p>
<p><a class="msdiv" id="msdiv28"></a>“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද උස මහතින්ද ප්‍රමාණ නොකරව, ප්‍රිය දර්ශන ඇත්තිය, ඒ රජතෙම මනාව එක්වූ ඝන ස්වර ඇත්තෙකැයි සිතෙහි කොට ඔහුට ප්‍රිය කරව,</p>
<p><a class="msdiv" id="msdiv29"></a>“එම්බල ප්‍රභාවතිය, ඒ කුශරජතුමා තීගේ ලක්ෂණ රූපයෙන්ද උස මහතින්ද ප්‍රමාණ නොකරව, මනොඥ තැනැත්තිය, ඒ කුශ රජතෙමේ සුන්දරවූ ස්වර ඇත්තෙකැයි සිතෙහි කොට ඔහුට කැමතිවෙව,</p>
<p><a class="msdiv" id="msdiv30"></a>“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහ පරිනාහ සම්පත්තියෙන්ද ප්‍රමාණ නොකරව, රුචිර තැනැත්තිය, ඒ රජතෙම මිහිරි බැවින් යුත් ස්වර ඇත්තෙකැයි සිතෙහි කොට ඔහුට කැමැතිවෙව.</p>
<p><a class="msdiv" id="msdiv31"></a>“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහ පරිනාහ සම්පත්තියෙන්ද ප්‍රමාන නොකරව, ප්‍රිය දර්ශන ඇත්තිය, ඒ රජතෙම සිය ගණන් ශිල්ප දත්තෙකැයි සිතෙහි කොට ඔහුට කැමතිවෙව.</p>
<p><a class="msdiv" id="msdiv32"></a>“එම්බල ප්‍රභාවතිය, ඒ කුශ රජතුමා තීගේ රූප ලක්ෂණයෙන්ද ආරෝහ පරිනාහ සම්පත්තියෙන්ද ප්‍රමාණ නොකරව, රුචිර තැනැත්තිය, ඒ රජතෙම නොබිඳුන ක්ෂත්‍රීය වංශ ඇත්තෙකැයි සිතෙහි කොට ඔහුට කැමතිවෙව.</p>
<p><a class="msdiv" id="msdiv33"></a>“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහන පරිනාහයෙන්ද ප්‍රමාණ නොකරව, ප්‍රිය දර්ශන ඇත්තිය. ඒ රජතෙම ශක්‍රයා විසින් දෙනලද කුශතණවලට සමාන නම් ඇත්තෙකැයි හෘදයෙහි කොට ප්‍රිය කරවයි” කුදී කීවාය.</p>
<p><a class="msdiv" id="msdiv34"></a>“දේවයන් වහන්ස, මේ රජවරු සත්දෙනා දර්පිත වූවාහු සියල්ලෝ යුද්ධයට සැරසී සිටිත්. ප්‍රාකාරය මැඩගෙණ ඇතුල්වන්ට පෙර මේ ප්‍රභාවතිය ඔවුන්වෙත පමුණුවත්වායි” ඇමතියෝ කීහ.</p>
<p><a class="msdiv" id="msdiv35"></a>“යම්කෙකෙක් මා නසන්ට මෙහි පැමිණියාහුද, ඒ රජුන් සත් දෙනාට මම මේ ප්‍රභාවතිය සත් කඩක් කොට කපා දෙන්නෙමියි” පිය රජතෙම කීයේය.</p>
<p><a class="msdiv" id="msdiv36"></a>රන්වන්වූ ස්වර්ණයෙන් සැරසිලි කරණ ලද කෝශෙය්‍ය වස්ත්‍ර හැන්දාවූ රාජපුත්‍රීතොමෝ හුන් තැනින් නැගිට්ටේය. කඳුළු පිරුනාවූ ඇස්වලින් යුක්තව දාසී සමූහයා විසින් පිරිවරණ ලද්දී (මව ලඟට ගොස් වැද හඬමින් මෙසේ කීවාය.)</p>
<p><a class="msdiv" id="msdiv37"></a>“මෑණියෙනි, ඒකාන්තයෙන් පස්වැදෑරුම්වූ සුනු වලින් ගල්වන ලද දළමය මට ඇති කැඩපතෙහි බලා සරසන ලද යහපත්වූ නේත්‍ර ඇති පහවූ රජස් ඇති පිළිකාදී දෝෂ නැත්තාවූ ඒ මාගේ යහපත් මුහුණ රජුන් විසින් වනයෙහි හැර දමන ලදුව තබන්නේය.</p>
<p><a class="msdiv" id="msdiv38"></a>“මෑණියෙනි, කාලවර්ණවූ උස්වූ කෙළවරවල් ඇති මෘදුවූ සඳුන් කල්ක ගල්වන ලද්දාවූ මාගේ ඒ කේශයන් සොහොන් මැද රැස්වූ ගිජුලිහිණියෝ පා වලින් පැහැර අදින්නාහුයයි සිතම්.</p>
<p><a class="msdiv" id="msdiv39"></a>“තඹවන් නිය ඇත්තාවූ මනා ලොම් ඇත්තාවූ මෘදුවූ සඳුන් කල්ක ගල්වන ලද්දාවූ මාගේ ඒ බාහු යුග්මය සිඳින ලද්දාවූ රජුන් විසින් වනයෙහි හැර දමන ලද්දාහු වෙත්. මෑණියෙනි, ඒ මාගේ බාහු යුග්මය කව්ඩා හැරගෙණ කඩ කඩා කමින් කැමති පරිදි යන්නේයයි සිතම්.</p>
<p><a class="msdiv" id="msdiv40"></a>“මෑණියෙනි, ස්වර්ණමය තල් ගෙඩි බඳුවූ නොඑල්බෙන්නාවූ සියුම් වූ කශී සඳුන්වලින් නිතර සේවනය කරණ ලද මාගේ ඒ පයෝධර වෙත්. මාගේ පයෝධරයන්හි සිවල් තෙම කුශයෙන් උපන්නාවූ ළදරු පුත්‍රයෙක් මවගේ පයෝධරයන්හි මෙන් එල්ඹෙන්නේ යයි සිතම්.</p>
<p><a class="msdiv" id="msdiv41"></a>“මෑණියෙනි, පුළුල්වූ මනාව තලා වඩනලද රුවන් මෙවුල්දමින් නිතර සෙව්නාලද ඒ මාගේ උකුල රජුන් විසින් විසින් සිඳිනලද නිර්වස්ත්‍රව වනයෙහි දමනලද්ද හිවල් සමූහයෝ එහා මෙහා අදිත්යයි සිතම්.</p>
<p><a class="msdiv" id="msdiv42"></a>“මෑණියෙනි, ශුනකයෝද කව්ඩෝද සිවල්ලුද යම් අන්‍යවූ දළ ඇති සත්තු වෙත්නම් ඔව්හුද යන සියල්ලෝ ප්‍රභාවතීවූ මාගේ මස් අනුභවකොට ජරා නැත්තෝ වන්නාහු යයි සිතම්.</p>
<p><a class="msdiv" id="msdiv43"></a>“මෑණියෙනි, ඉදින් දුර යන්නාවූ රජවරු මාගේ මස් ගෙණ යන්නාහු නම් ඇට ඉල්වාගෙණ මාර්ගයන් අතර එය දවව්යයි” ප්‍රභාවතී තොමෝ අඩමින් කීවාය.</p>
<p><a class="msdiv" id="msdiv44"></a>“මෑණියෙනි, ඒ දැවූ තැන මල්වතු කරවා එහි කිනිහිරි ගස් රෝපනය කරව, හිම ඍතුන්ගේ හිම වැටෙන කාලය ඉක්මගිය කල්හි හෙවත් මැදින් මාසයෙහි යම් කලෙක ඒ ගස් මල් පිපෙන්නාහුද එකල්හි මෑණියෙනි ප්‍රභාවතී තොමෝ මෙබඳු වර්ණ ඇත්තීයයි මා සිහි කරවයි” මෙසේ වැළපුනාය.</p>
<p><a class="msdiv" id="msdiv45"></a>ඒ ප්‍රභාවතියගේ මවවූ දෙවඟනකට බඳු වර්ණ ඇති රජ මෙහෙසිතොමෝ ආසනයෙන් නැගිට රජු වෙතට ගොස් සිටියාය. මදු රජහුගේ අන්තඃපුරයෙහි රජු ඉදිරියෙහි තබන ලද පොරොවද මස්ළොඹුවද දැක වැළපෙමින් මෙසේ කීවාය.</p>
<p><a class="msdiv" id="msdiv46"></a>“මනා සංයමවූ කෘෂවූ මධ්‍ය ප්‍රදේශ ඇති මාගේ දුව මේ පොරොවෙන් නසා රජුන්ට දෙන්නෙහි යයි සිතමියි දේවීතොමෝ කීවාය.</p>
<p><a class="msdiv" id="msdiv47"></a>“එම්බා දියණිය, වැඩ කැමතිවූ මාගේ වචනය නො කෙළේය. එබැවින් ඒ නුඹ අද ලේවලින් ගැවසුනි මාත්‍යු රාජයාගේ භවනයට යන්නෙහිය.</p>
<p><a class="msdiv" id="msdiv48"></a>“යමෙක් ඒකාන්තයෙන් කරුණු දක්නාවූ හිතවතුන්ගේ කීම නොකරන්නේද, එබඳු පුරුෂතෙම මෙසේ ව්‍යසනයට පැමිණේ. මෙයින් වැඩි දුකටද පැමිණේ.</p>
<p><a class="msdiv" id="msdiv49"></a>“දියණියනි, ඉදින් ඔබ කුශරජු විසින් ජාතක කළා වූ මනොඥ දර්ශන ඇත්තාවූ රන්මිණි මෙවුල් දරන්නාවූ නෑ සමූහයා විසින් පුදනලද ක්ෂත්‍රිය කුමාරයෙකු දරන්නෙහි නම් යමයාගේ ගෙදරට නොයන්නෙහිය.</p>
<p><a class="msdiv" id="msdiv50"></a>“සුන්දරවූ යම් කුශරාජ භවනයෙක්හි බෙර වැයීම් ආදී තූර්‍ය්‍ය නාද පවතියිද මංගල හස්තිතෙම කුඤ්ච නාද කෙරේද, ඊට වඩා මෙහි කිනම් සැපයක්ද?</p>
<p><a class="msdiv" id="msdiv51"></a>“සුන්රදවූ යම් කුශරාජ භවනයෙක්හි මංගල අශ්ව තෙම හේසාරව කෙරේද, දොරටුව වෙත මනාව හික්මුණු ගාන්ධර්ව කුමාරයෙක් නොයෙක් තූර්‍ය්‍යභාණ්ඩ ගෙණ උපහාර කෙරේද, ඊට වඩා මෙහි කිනම් සුවයක්ද?,</p>
<p><a class="msdiv" id="msdiv52"></a>“මොනරුන් හා කොස්වා ලිහිණින් කළ හඬ ඇති කොව්ලන් විසින් මනාව පවත්වන ලද නාද ඇති සුන්දරවූ කුශරාජ කුලයෙහිවූ ඒ සැපතට වඩා මෙහි කිනම් සැපයක් දැයි” මව් බිසව කීවාය</p>
<p><a class="msdiv" id="msdiv53"></a>“යම් රජෙක් අප මේ දුකින් මුදන්නේද, සතුරන් මඩින්නාවූ අන් රජුන්ගේ රටවල්යටත් කරන්නාවූ මහත් ප්‍රඥා ඇති ඒ කුශ රජතෙම දැන් කොහිවෙසේදැයි” මව කීවාය.</p>
<p><a class="msdiv" id="msdiv54"></a>“යම් රජෙක් අප මේ දුකින් මුදන්නේද ඒ සතුරන් මඩින්නාවූ අන් රජුන්ගේ රටවල් යටත් කරන්නාවූ මහත් ප්‍රඥා ඇති කුශ රජතෙම මෙහිම වෙසේයයි ප්‍රභාවතී” කීවාය.</p>
<p><a class="msdiv" id="msdiv55"></a>“තී උමතුව කියන්නෙහිද, නොහොත් අඥාන බැවින් මුළාවම කියන්නෙහිද, ඉදින් කුසරජතෙම ආයේ නම් කුමක් හෙයින් අපි එය නොදනිමුදැයි?” මව කීවාය.</p>
<p><a class="msdiv" id="msdiv56"></a>“මේ කුශරජතෙම අරක්කැමිකම් කරන්නාවූ පුරුෂයෙක් වූයේ කුමරියන්ගේ අන්තඃපුර අතර කැසපට දැඩිකොට බැඳගෙණ නැබුරුව වලන් සෝදායයි” ප්‍රභාවතී තොමෝ දැක්වූවාය.</p>
<p><a class="msdiv" id="msdiv57"></a>“තී කුළුපොතු ස්ත්‍රියක්වෙහිද, නැතහොත් සැඩොලියක්වෙහිද, නොහොත් කුලය දූෂණය කරන්නියක් වෙහිද මදුරජකුලයෙහි උපන්නාවූ තී තම ස්වාමියා කෙසේ නම් දාසයෙකු කරන්නෙහිදැයි” මව පරිහාස කළාය.</p>
<p><a class="msdiv" id="msdiv58"></a>“මෑණියෙනි, ඔබට යහපතක් වේවා. මම කුළුපොතු ස්ත්‍රියක් නොවෙමි. සැඩොලියක්ද නොවෙමි. කුල දූෂණ කරන්නියක්ද නොවෙමි. මේ තෙම ඔක්කාක රාජ පුත්‍රවූ කුශරජවේ. නුඹ වනාහි දාසයෙකැයි හඟින්නෙහියයි” ප්‍රභාවතී කීවාය.</p>
<p><a class="msdiv" id="msdiv59"></a>“මෑනියෙනි, ඔබට යහපතක් වේවා. යම් රජෙක් හැම කල්හි විසිදහසක් බමුණන්ට වළඳවාද, ඒ ඔක්කාක පුත්‍රවූ මේ කුශරජවේ. නුඹදාසයෙකැයි හඟින්නෙහිද,</p>
<p><a class="msdiv" id="msdiv60"></a>“මෑනියෙනි, ඔබට යහපතක්වේවා, යම් රජකුගේ හැමකල්හි ඇතුන් විසිදහසක් යොදද්ද, ඒ මේ ඔක්කාක පුත්‍රවූ කුශරජවේ. නුඹ දාසයෙකැයි සිතන්නෙහිද,</p>
<p><a class="msdiv" id="msdiv61"></a>“මෑනියෙනි, ඔබට යහපතක්වේවා යම් රජකුගේ හැමකල්හි අසුන් විසිදහසක් යොදද්ද, ඒ මේ ඔක්කාක පුත්‍රවූ කුශරජවේ. නුඹදාසයෙකැයි හඟින්නෙහිද,</p>
<p><a class="msdiv" id="msdiv62"></a>“මෑනියෙනි, ඔබට යහපතක්වේවා යම් රජකුගේ හැමකල්හි රථ විසිදහසක් යොදද්ද ඒ මේ ඔක්කාක පුත්‍රවූ කුශරජවේ නුඹ දාසයෙකැයි හඟින්නෙහිද?</p>
<p>“මෑනියනි, ඔබට යහපතක්වේවා, යම්රජකුගේ හැම කල්හි වෘෂභයන් විසිදාහක්යොදද්ද, ඒ මේ ඔක්කාක පුත්‍රවූ කුසරජවේ. නුඹ දාසයෙකැයි හඟින්නෙහිද?</p>
<p><a class="msdiv" id="msdiv63"></a>“මෑනියෙනි, ඔබට යහපතක්වේවා. යම් රජෙකුගේ හැමකල්හි දෙනුන් විසිදාහක් දෙවනු ලබද්ද, ඒ මේ ඔක්කාක පුත්‍රවූ කුශරජවේ. නුඹ දාසයෙකැයි හඟින්නෙහිදැයි” ප්‍රභාවතී කීවාය.</p>
<p><a class="msdiv" id="msdiv64"></a>“අඥාන තැනැත්තිය, යම්හෙයකින් මහත් බල ඇත්තාවූ මැඩියෙකුගේ වෙසින් ආ නාගයෙකු මෙන් ආවාවූ ඒ ක්ෂත්‍රිය රජහු මට නොකීයෙහිද, එහෙයින් ඒකාන්තයෙන් තී විසින් නපුරක් කරණලදැයි” පියරජ ගරහමින් කීයේය.</p>
<p><a class="msdiv" id="msdiv65"></a>“රථෙශ්වරවූ මහරජ, අප්‍රසිද්ධ වේශයෙන් මෙහි පැමිණියාවූ ඔබ දැන නොගත්තෙමු, යන යමක්වේද, නුඹ වහන්සේ අපගේ ඒ වරද ක්ෂමාකළ මැනවැයි” මදුරජතෙම කීයේය.</p>
<p><a class="msdiv" id="msdiv66"></a>“දේවයෙනි, යම්බඳුවූ මම අරක්කැමියෙක් වූයෙම්ද, මා වැන්නෙකුට එය සුදුසු නොවේ. එහෙයින් ඔබම මට පැහැදෙනු මැනව. තොප විසින් නපුරුකොට කරණලද්දක් නැත්තේයයි” කුසරජ තෙම කීයේය.</p>
<p><a class="msdiv" id="msdiv67"></a>“අඥාන තැනැත්තිය, යව මහත්බල ඇත්තාවූ කුසරජු ක්ෂමාකරව, ක්ෂමාකරණලද්දාවූ ඒ කුසරජතෙම තිට ජීවිතය දෙන්නේයයි” පියරජ කීයේය.</p>
<p><a class="msdiv" id="msdiv68"></a>දෙවඟනකට බඳුවූ ප්‍රභාවතී තොමෝ පියරජුගේ වචනය අසා සිරසින් වැටී මහත්බල ඇත්තාවූ කුසරජහු පා අල්වාගත්තේය.</p>
<p><a class="msdiv" id="msdiv69"></a>“දේවයන් වහන්ස, යම් මේ රාත්‍රීහු ඉක්ම ගියාහුද, ඒ මේ සියලුම රාත්‍රීහු ඔබගෙන් වෙන්ව ඉක්ම ගියාහුය. ඔබගේ පාදයන් හිසින් වඳිමි. රථ ශ්‍රෙෂ්ඨය, මට නොකිපුන මැනව,</p>
<p><a class="msdiv" id="msdiv70"></a>“මහරජ, ඔබට සත්‍යවූ ප්‍රතිඥාවක්දෙමි. මාගේ ඒ ප්‍රතිඥාව අසනු මැනව, මම නැවත ඔබට අප්‍රියවූවක් නොකරන්නෙමි.</p>
<p><a class="msdiv" id="msdiv71"></a>“මහරජ, ඉදින් මෙසේ යාඥාකරන්නාවූ මාගේ වචනය නොකරන්නෙමි නම් දැන් පිය රජතෙම මා මරා සත් රජුන්ට දෙන්නේයයි” ප්‍රභාවතී කීවාය.</p>
<p><a class="msdiv" id="msdiv72"></a>“තී විසින් මෙසේ යාඥා කරණු ලබන කල්හි කුමක් හෙයින් තීගේ වචනය නොකරන්නෙම්ද, සුන්දරිය, තිට කෝප නැත්තේවෙමි. ප්‍රභාවතිය, තී භය නොවෙව,</p>
<p><a class="msdiv" id="msdiv73"></a>“රාජපුත්‍රිය, මමද තිට සත්‍යවූ ප්‍රතිඥාවක්දෙමි මාගේ ප්‍රතිඥාව අසව, මම නැවත තිට අප්‍රියවූවක්ද නොකරන්නෙමි.</p>
<p><a class="msdiv" id="msdiv74"></a>“මනා කටිප්‍රදෙශ ඇත්තිය, තිට කැමැත්තෙන්ම බොහෝවූ දුක ඉවසමි ප්‍රභාවතිය මද්ද රාජකුලය නසා තී ගෙණයන්ට පොහොසත්ද වෙමියි” කුස රජතෙම කීයේය.</p>
<p><a class="msdiv" id="msdiv75"></a>“නොයෙක් අලංකාරයෙන් විසිතුරුවූ රථවල මනාව හික්මුනු අසුන් යොදත්වා එකල්හි සතුරන් නසන්නාවූ මාගේ පරාක්‍රමය බලව්යයි” කුස රජතෙම කීයේය.</p>
<p><a class="msdiv" id="msdiv76"></a>එහි මදුරජහුගේ අන්තඃපුරයෙහි සිංහයෙකු මෙන් බැබලීම් කරන්නාවූද අත්පොළොසන් දෙන්නාවූද ඔහු ස්ත්‍රීහු කවුළු හැර බැළුවාහුය.</p>
<p><a class="msdiv" id="msdiv77"></a>ඉක්බිති කුසරජතෙම හස්තිරාජයෙකු පිටට නැග ප්‍රභාවතියද නංවාගෙණ යුද්ධ භූමියට බැස සිංහනාදයෙන් නාද කෙළේය.</p>
<p><a class="msdiv" id="msdiv78"></a>නාදකරන්නාවූ ඔහුගේ ඒ නාදය අසා සිංහයෙකුගේ නාදය ඇසූ සෙසු මෘගයන් මෙන් කුස රජහුගේ ශබ්දයට භයින් පෙළුනාවූ රජවරු සිහිනැතිව පැන දිව්වාහුය.</p>
<p><a class="msdiv" id="msdiv79"></a>හස්ත්‍යාරෝහකයෝද සේනාවෙහි සිටියාහුද රථිකයෝද පාබල සේනාවෙහි වූවෝද යන සියල්ලෝ කුස රජුගේ හඬනිසා බියෙන් පෙළුනාහු ඔවුනොවුන් සිඳ ගණිත්.</p>
<p><a class="msdiv" id="msdiv80"></a>ඒ යුද්ධ භුමියෙහි කුස රජහුගේ පරාක්‍රමය දැක සතුටුසිත් ඇතිවූ සක්දෙව් රජතෙම වේරෝචන නම් මැණිකක් දුන්නේය.</p>
<p><a class="msdiv" id="msdiv81"></a>ඇත්කඳ පිටට නැංගාවූ ඒ කුසරජතෙම ඒ යුද්ධය දිනා වෙරෝචන නම් මැණිකක් ලැබ නගර නම් පුරයට ඇතුල්වූයේය.</p>
<p><a class="msdiv" id="msdiv82"></a>ඒ සත්රජුන් ජීවග්‍රාහයෙන් අල්වාගෙණ ඔවුන්ගේම උතුරු සළුවලින් පිටි අත්කොට “බැඳ දේවයන් වහන්ස, මේ ඔබගේ සතුරෝ යයි” මයිලනුවූ මදුරජහට පාවා දුන්නේය.</p>
<p><a class="msdiv" id="msdiv83"></a>“මේ සියල්ලෝම ඔබගේ වසඟයට පැමිණියාහුය. ඔබගේ සතුරෝ විනාශ කරණලදහ. ඔබට කැමැත්තක් කරව. ඔබ විසින් ඔවුන් මුදන්නේ හෝ වේවා. නසන්නේ හෝ වේවායි” කීයේය.</p>
<p><a class="msdiv" id="msdiv84"></a>“මහරජ මොව්හු ඔබගේම සතුරෝ වෙත්. ඔව්හු මාගේ සතුරෝ නොවෙත්. ඔබම අපගේ අධිපතියාවෙයි. එබැවින් ඔවුන් මුදනු හෝ වේවා නසනු හෝ වේවායි” මදු රජතෙම කීයේය.</p>
<p><a class="msdiv" id="msdiv85"></a>“දේවයෙනි, මේ දිව්‍ය කන්‍යාවන් බඳු යහපත්වූ ඔබගේ දූවරු සත් දෙනෙක් වෙත් ඔවුන්ගෙන් එක එකා බැගින් ඒ රජවරුන්ට දෙව, ඒ රජවරු සත්දෙනා ඔබගේ බෑනාවරුවෙත්වායි” කුසරජතෙම කීයේය.</p>
<p><a class="msdiv" id="msdiv86"></a>“මහරජ, අපටද ඔවුන්ටද යන අපි සියල්ලන්ටම ඔබ වහන්සේ අධිපතිවෙහියි නුඹ වහන්සේම ඔවුන්ගෙන් යම්රජෙකුට යම්කුමරියක් කැමැත්තෙහි නම් ඇය ඔහුට දෙවයි.” මදුරජතෙම කීයේය.</p>
<p><a class="msdiv" id="msdiv87"></a>“එකල්හි සිංහස්වර ඇත්තාවූ කුසරජතෙම මදු රජගේ දූවරු ඒ රජුන්ගෙන් එක එක රජෙකුට එක එක කුමරිය දුන්නේය.</p>
<p><a class="msdiv" id="msdiv88"></a>එකල්හි ඒ රජවරු සත්දෙනා ඒ ස්ත්‍රී ලාභයෙන් සිංහස්වර ඇති කුස රජු කෙරෙහි සතුටුවූවාහු පිනා ගියාහු ස්වකීය රටවලට ගියාහුය.</p>
<p><a class="msdiv" id="msdiv89"></a>මහත් බල ඇත්තාවූ කුසරජතෙම ප්‍රභාවතී දේවියද වේරෝචන නම්වූ යහපත් මෑණිකද ගෙණ කුශාවති රාජධානියට ගියේය.</p>
<p><a class="msdiv" id="msdiv90"></a>“එක රථයෙක්හි යන්නාවූ කුශාවතී රාජධානියට ප්‍රවිෂ්ට වන්නාවූ ඒ දෙදෙනා වර්ණයෙන් හා රූපයෙන් සමානවූහ. මාණික්‍යරත්නයාගේ ආනුභාවයෙන් ඔවුනොවුන් ඉක්මවා නොබැබළුෑහ.</p>
<p><a class="msdiv" id="msdiv91"></a>“මව්තොමෝ පුත්‍රයා හා එක්වීය. ඒ අඹු සැමි දෙදෙනාද එකල්හි සමගිවූවාහුය. එතැන්පටන් දිවි ඇතිතාක් සමෘද්ධවූ පෘථිවියෙහි සතුටින් වාසය කළාහුයයි” වදාළේය.</p>
<p class="endsutta">කුසජාතකං පඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
