<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja535">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>21. ආසීති නිපාතය</p>
<h1>535. සුධාභෝජන ජාතකය</h1>
</div>
<p><a class="msdiv" id="msdiv192"></a>[මේ කොටස අඩුය](1-21 මේ ගාථා 12 නිපාතයෙහි කොශිය ජාතකයෙහි 1-21 ගාථා මෙන් වෙත්.)</p>
<a class="msdiv" id="msdiv193"></a>
<a class="msdiv" id="msdiv194"></a>
<a class="msdiv" id="msdiv195"></a>
<a class="msdiv" id="msdiv196"></a>
<a class="msdiv" id="msdiv197"></a>
<a class="msdiv" id="msdiv198"></a>
<a class="msdiv" id="msdiv199"></a>
<a class="msdiv" id="msdiv200"></a>
<a class="msdiv" id="msdiv201"></a>
<a class="msdiv" id="msdiv202"></a>
<a class="msdiv" id="msdiv203"></a>
<a class="msdiv" id="msdiv204"></a>
<a class="msdiv" id="msdiv205"></a>
<a class="msdiv" id="msdiv206"></a>
<a class="msdiv" id="msdiv207"></a>
<a class="msdiv" id="msdiv208"></a>
<a class="msdiv" id="msdiv209"></a>
<a class="msdiv" id="msdiv210"></a>
<a class="msdiv" id="msdiv211"></a>
<p><a class="msdiv" id="msdiv212"></a><a class="msdiv" id="msdiv213"></a>පර්වතයන්ට අධිපතිවූ ගන්ධමාදන නම් උතුම් පර්වතයෙහි සක්දෙව් රජහු විසින් රක්නාලද ඒ දිව්‍ය ස්ත්‍රිහු සතුටු වෙත්. ඉක්බිති සියලු ලොව ගමන් කරන්ට හැකිවූ ඍෂිවරයෙක් මනාව පිපුනාවූ උතුම් ගසක මලක් හැරගෙණ ආයේය.</p>
<p><a class="msdiv" id="msdiv214"></a>පවිත්‍රවූ සුවඳ ඇත්තාවූ දෙවියන් විසින් සත්කාර කරණ ලද්දාවූ ශක්‍රයා විසින් සේවනය කරණලද්දාවූ මේ උතුම් මල දෙවියන් හැර සෙසු මිනිසුන් විසින් හෝ අසුරයන් විසින් හෝ නොලැබිය හැක. මෙය දෙවියන්ටම සුදුසුවේ.</p>
<p><a class="msdiv" id="msdiv215"></a>ඉක්බිති ස්වර්ණයට බඳු සිවිය ඇත්තාවූ ආසා නම් ඇත්තාවූද සද්ධා නම් ඇත්තාවූද තවද සිරි නම් ඇත්තාවූද හිරි නම් ඇත්තාවූද ස්ත්‍රින්ට උතුම්වූ මේ ස්ත්‍රිහු සතරදෙන නැගිට නාරද දේව බ්‍රාහ්මණ නම්වූ මේ ඍෂීහට මෙසේ කීවාහුය.</p>
<p><a class="msdiv" id="msdiv216"></a>“මහා ඍෂීවූ බ්‍රාහ්මණය, මේ පරසතු මල ඔබ විසින් කිසිවෙකුට නොඋදෙසනලද නම් අපට දෙව, නුඹවහන්සේ</p>
<p>ගේ සියලු අදහස් සමෘද්ධ වේවා. ශක්‍රතෙම අපට යම්සේ වේද, නුඹවහන්සේද අපට එසේ වුවමැනව”</p>
<p><a class="msdiv" id="msdiv217"></a>ඒ මල දැක ඉල්ලන්නවුන්ට නාරද ඍෂිතෙම මෙසේ කීයේය. “එයින් මහත් කලහ වැඩෙන කථාවක් ඇතිවිය. මට මේ මලින් කිසි ප්‍රයෝජනයක් නැත්තේය. තොප අතුරෙන් යම් තැනැත්තියක්ම ශ්‍රෙෂ්ඨවෙහි නම් ඕතොමෝ මෙය පළඳීවායි” ඍෂිතෙම කීයේය.</p>
<p><a class="msdiv" id="msdiv218"></a>“උතුම්වූ නාරද නම් මහඍෂිය, නුඹවහන්සේම අප බලා යමකට දෙනු කැමැත්තෙහිනම් ඇයට දුන මැනව, නාරද ඍෂිය, නුඹවහන්සේ වනාහි අපගෙන් යමකට දෙන්නෙහි නම් අප අතුරෙන් ඕතොමෝම ශ්‍රෙෂ්ඨ සම්මත වන්නේයයි” කීවාහුය.</p>
<p><a class="msdiv" id="msdiv219"></a>“මනා සිරුරු ඇති සොඳුර, මේ කීම නුසුදුසුය. කවර නම් බ්‍රාහ්මණයෙක් එය ගනීද, කවරෙක් නම් කලහ වඩන්නේද, ඉදින් මෙහි තොප අතුරෙන් උතුම් තැනැත්තිය හෝ අධම තැනැත්තිය නොදනිව් නම් භූතයන්ට අධිපතිවූ ශක්‍රයා වෙතම ගොස් විචාරව්යයි” ඍෂිතෙම කීයේය</p>
<p><a class="msdiv" id="msdiv220"></a>නාරද ඍෂීහු විසින් ඉතා කෝප කරණ ලද්දාවූ ශක්‍රයාගෙන්ම අසව් කියන ලද්දාවූ වර්ණමදයෙන් මත්වූ ඒ දිව්‍යප්සරාවෝ ශක්‍රයා වෙතට ගොස් “අප අතුරෙන් කවර තැනැත්තියක් උතුම්දැයි” ශක්‍රයාගෙන් විචාළාහුය</p>
<p><a class="msdiv" id="msdiv221"></a>උත්සාහවත්වූ සිත් ඇති ඔවුන් දැක දෙවියන් විසින් කරණ ලද ඇඳිලි ඇති පුරින්දද නම්වූ සක්දෙව් රජතෙම මෙසේ කීයේය. “මනා ශරීර ඇත්තියනි තොප සියල්ලෝම සමාන වන්නාහුය. සොඳුර, කවරෙක්නම් මෙසේ කලහයක් ඇතිකෙරේදැයි” ඇසීය.</p>
<p><a class="msdiv" id="msdiv222"></a>“සත්‍යවූ පරාක්‍රම ඇති ධර්මයෙහි පිහිටියාවූ සියලු ලොව හැසිරෙන්නාවූ නාරද නම් මහා ඍෂිවරයෙක්වේද, හෙතෙම ඉදින් මෙහි තොප අතුරෙන් උත්තම තැනැත්තිය හෝ අධම තැනැත්තිය නොදනිව් නම් ශක්‍රයා වෙතටම ගොස් අසව්යයි” ගන්ධමාදන නම් උතුම් පර්වතයෙහිදී අපට කීයේය.</p>
<p><a class="msdiv" id="msdiv223"></a>“උතුම් ගාත්‍ර ඇත්තියෙනි, මහවනයෙහි වාසය කරන්නාවූ අසවල් මහා ඍෂිතෙම අනිකෙකුට නොදී බත නොවළඳයි. ඒ කෝශිය තාපසතෙම පරීක්ෂාකොට දන්දෙයි. හෙතෙම තොපගෙන් යමකට වනාහි දෙන්නේ ඕතොමෝ ශ්‍රෙෂ්ඨ වේයයි” ශක්‍රතෙම කීයේය.</p>
<p><a class="msdiv" id="msdiv224"></a>“එම්බා දේවසාරථිය, යම් අසවල් තාපසයෙක් වනාහි දකුණු දිග ගං ඉවුරෙහි හිමවත් පාර්ශවයෙහි වාසය කෙරේද, ඒ කෝශිය තාපසතෙම දුර්ලභවූ ආහාරපාන ඇත්තේය. ඔහුට සුධා භෝජනය පමුණුවයි” කීයේය.</p>
<p><a class="msdiv" id="msdiv225"></a>ඒ මාතලී නම් දිව්‍යපුත්‍රතෙම ශක්‍රයා විසින් මෙහෙයවන ලද්දේ දහසක් අසුන් යෙදූ යානයකට නැග ගියේය. හෙතෙම වහාම අසපුවට පැමිණ අදෘශ්‍යමාන ශරීර ඇතිව තපස්වීන්ට සුධා භෝජනය දුන්නේය.</p>
<p><a class="msdiv" id="msdiv226"></a>උදෑසන ගිනිදෙවියා පුදා ආලෝක කරන්නාවූ ලොව අඳුරු දුරුකරන්නාවූ උතුම්වූ හිරුවෙත එළඹ සිටියාවූ මට සියලු භූතයන් ඉක්මවා සිටියාවූ ශක්‍ර තෙමේ හෝ කවරෙක් නම් මාගේ අත්වල මේ කුමට නම් සුධා භෝජනය තැබීද,</p>
<p><a class="msdiv" id="msdiv227"></a>“සක්ගෙඩියක් බඳු සුදු අසමාන දැකුම් ඇති පවිත්‍රවූ සුවඳවූ ප්‍රිය ස්වභාවය ඇත්තාවූ ආශ්චර්‍ය්‍යවූ මාගේ උපන් ඇස්වලින් නුදුටුවිරූ මේ සුධා භොජනය කවර දේවතාවෙක් මාගේ අත්වල කුමට තැබීදැයි” කීයේය.</p>
<p><a class="msdiv" id="msdiv228"></a>“මහර්ෂීවූ මහාමුනිවරය, සක්දෙව් රජහු විසින් මෙහෙයනලද මම වහා සුධා භෝජනය ගෙණ යමි මා මාතලී නම් දේව සාරථියයි දනුමැනව. මේ උතුම්වූ බත වළඳනු මැනව. නොවිචාරව හෙවත් ප්‍රමාද නොකරව.</p>
<p><a class="msdiv" id="msdiv229"></a>වළඳන ලද්දාවූද ඒ සුධාභෝජනය ලාමක කරුණු දොළහක් නසයි. එනම් බඩගින්නය, පිපාසය, නොඇල්මය, කයේ විඩාව, ක්ලාන්ත බව, ක්‍රොධය, බද්ධ වෛරය, විවාදය, කේලාම් කීමය, ශීතය, උෂ්ණය, අලස බවය යනමේ දොළොස මේ උතුම් රස ඇති සුධාභෝජනය නසයි.</p>
<p><a class="msdiv" id="msdiv230"></a>“එම්බා මාතලී දිව්‍යපුත්‍රය, දානය නොදී පළමුකොට අනුභව කරන්ට සුදුසු නොවේ. මෙසේ මා විසින් උතුම් වතක් සමාදන්වනලදී. තනිව වැළඳීමද ආර්‍ය්‍යයන් විසින් නොපුදනලදී. බෙදා දී නොවළඳන්නේද සැපයක් නොලබා යයි” තවුස්තෙම කීයේය.</p>
<p><a class="msdiv" id="msdiv231"></a>“යම් මේ ස්ත්‍රීන් නසන්නෝ පරදාරාවන් කරා යන්නෝ වෙද්ද, යම් කෙනෙක් මිත්‍ර ද්‍රෝහිවෙද්ද, යම් කෙනෙකුත් ධාර්මික ශ්‍රමණ බ්‍රාහ්මණයන්ට ආක්‍රොෂ කෙරෙද්ද, මසුරුකම් ඇත්තාහු පස්වෙනිකොට ඇති ඒ සියල්ලෝම අධමයෝ නම් වෙත්. එහෙයින් මම නොදී ජලය පමණවත් නොවළඳවන්නෙමියි (මේ වත සමාදන්වීමි.)</p>
<p><a class="msdiv" id="msdiv232"></a>“යම්බඳුවූ මම ස්ත්‍රියකට හෝ පුරුෂයෙකුට හෝ පණ්ඩිතයන් විසින් වර්ණනා කරණලද දානය දෙන්නෙම්ද, මේ ලෝකයෙහි ශ්‍රද්ධා ඇත්තාවූ ප්‍රතිග්‍රාහකයන්ගේ වචන දන්නාවූ පහව ගියාවූ මසුරුමල ඇති මේ පුරුෂයෝ පවිත්‍ර වූවාහුද, උතුම්යයි සම්මත වූවාහුද වෙතියි” තාපසතෙම කීයේය.</p>
<p><a class="msdiv" id="msdiv233"></a>ඉක්බිති සක්දෙව් රජ විසින් අනුදන්නාලද මෙහෙයවනලද ස්වර්ණයට බඳු සිවි ඇත්තාවූ ආසාද ශ්‍රද්ධාද ශ්‍රීද හිරිද යන දිව්‍ය කන්‍යාවෝ සතර දෙන කොශිය තාපස තෙම යම් තැනෙක්හිද ඒ අසපුවට පැමිණියාහුය.</p>
<p><a class="msdiv" id="msdiv234"></a>සොභනවූ වර්ණයෙන් ගිනි සිළුමෙන් සතර දිශාවෙහි සිටියාවූ දක්ෂවූ ඒ දිව්‍යප්සරාවන් සතර දෙනා දැක සියලු ආකාරයෙන් සතුටුවූ සිත් ඇති තාපස තෙම මාතලී නම් දිව්‍යපුත්‍රයාගේද හමුවෙහි මෙසේ කීයේය.</p>
<p><a class="msdiv" id="msdiv235"></a>“එම්බා දෙව්දුව, ඕෂධීනම් උතුම් තාරකාව මෙන් සැරසුනාවූ නුඹ පළමු දිශාව බබුළුවන්නෙහිය. නුඹ කවර තැනැත්තියක්ද? රත්රන් රූපයකට බඳු ශරීර ඇත්තිය තී විචාරමි. නුඹ කවරනම් දෙවතාදුවක් වෙහිදැයි මට කියව.</p>
<p><a class="msdiv" id="msdiv236"></a>“හැම කල්හි අලාමකවූ සත්වයන් සේවනය කරන්නාවූ මිනිසුන් කෙරෙහි පුදනලද්දාවූ මම ශ්‍රීනම් දේවිය වෙමි. උතුම් ප්‍රඥා ඇති තාපසයෙනි, සුධාභෝජනය පිළිබඳ විවාදයෙන් ඔබවෙතට ආමි. ඒ මට සුධාභෝජනය දුනමැනව.</p>
<p><a class="msdiv" id="msdiv237"></a>“මහා මුනිවරය, මම යමෙකුට සැප කැමැති වෙම්ද, ඒ මනුෂ්‍යතෙම සියලු කැමති දෙයින් සතුටුවෙයි. ගිනි පුදන්නවුන්ගෙන් උත්තමය. ශ්‍රීයයි මා දනුව, උතුම් ප්‍රඥා ඇත්ත ඒමට සුධාභෝජනය දුන මැනවැයි” කීවාය.</p>
<p><a class="msdiv" id="msdiv238"></a>“ශිල්ප දැනීමෙන්ද විද්‍යාවෙන් හා චරණනම් ශීලයෙන්ද බුද්ධි මහිමයෙන්ද යුක්තවූ ස්වකීය කර්මයෙන් ප්‍රගුණවූ මනුෂ්‍යයෝ තීගෙන් තොරවූවාහු කිසි ස්වල්ප තරම් සැපයකුත් නොලබද්ද, තී විසින් කරණලද මේ යමක්වේද, තීගේ මෙය යහපත් නොවේ.</p>
<p><a class="msdiv" id="msdiv239"></a>“අලසවූ බොහෝකොට අනුභව කරන්නාවූ ඉතා පහත් කුල ඇත්තාවූද විරූපවූ මනුෂ්‍යයෙකු තී විසින් රක්නා ලද්දේ සම්පත් ඇති ජාතිසම්පන්නයෙකුවූද පුරුෂයෙකු දකිමි. සම්පත් ඇති සුව ඇත්තේද දාසයෙකු මෙන් මෙහෙකරුවෙකුමෙන් කෙරෙයි.</p>
<p><a class="msdiv" id="msdiv240"></a>“ඒ අසත්‍යභාවයෙන් යුක්තවූ විභාගයක් නොකොට සේවනය කිරීම් ඇත්තාවූ මූඪවූ පණ්ඩිතයන් පහත හෙලන්නාවූ තී දනිමි. තා බඳුවූවා අසුන්ද, ජලයද ලැබීමට සුදුසු නොවේ. සුධා භෝජනය ලැබීමට කොයින් සුදුසුවේද, මෙතැනින් යව, මට රුචි නොවෙහියයි” තවුස් තෙම කීයේය.</p>
<p><a class="msdiv" id="msdiv241"></a>“ශ්වෙතවර්ණ දත් ඇති බහාලනලද කුණ්ඩලාභරණ ඇති විසිතුරු අඟු පළඳනාවලින් යුත් විශෙෂයෙන් මට්ටම් කරණලද ස්වර්ණමය ආභරණ දරන්නාවූ තී වත්කළ ජල ධාරාවක් වැනි දිව දුහුළක් හැඳ කුශතෘණයෙන් කළ ගිනිසිළුවක් බඳු පත්‍ර සහිත හෝපලු තුණක් කණෙහි පැළඳ සොභමානවෙහිය, තී කවර තැනැත්තියක්ද?</p>
<p><a class="msdiv" id="msdiv242"></a>“වැද්දා විසින් විදිනලද පහර වැළැක්කාවූ භ්‍රාන්තවූ මුවදෙන මඳකොට බලන්නාක් මෙන් බලන්නෙහිය. මඳ බැළුම් ඇත්තීය, මෙහි ඔබගේ කවර දෙවැන්නෙක්වේද, කානන නම්වූ වනයෙහි එකළාවූ තී භය නොවන්නෙහිදැයි” තාපසයා ඇසීය.</p>
<p><a class="msdiv" id="msdiv243"></a>“කෝශිය නම් තාපසය, මෙහි මට දෙවැන්නෙක් නැත්තේය. මම තව්තිසා භවනයෙහි උපන් දෙව්දුවක්මි. ආසා නම්වූ ඒ මම සුධාභෝජනයෙහි ආශාවෙන් ඔබ සමීපයට ආවාවෙමි. උතුම් ප්‍රඥා ඇති තාපසය ඒ මට සුධාභෝජනය දුනමැනවයි” කීවාය.</p>
<p><a class="msdiv" id="msdiv244"></a>“ධන සොයන්නාවූ වෙළෙන්දෝ ධනාසාවෙන් නැව් නැග යෙත්. මුහුදු තරණය කෙරෙත්. ඔව්හු එහි ගිලෙත්. තවද සමහර කලෙක්හි නැසුනාවූ මාර්ගොපකරණ ඇත්තාහු පිරිහුනු ධන ඇත්තාහු වෙත්.</p>
<p><a class="msdiv" id="msdiv245"></a>“තවද ගොවියෝ ආසාවෙන් කුඹුරුසාත්. බිජුවට වපුරත් උපාය වශයෙන් කටයුතු කෙරෙත්. උපද්‍රව පැමිණීමෙන් හෝ වර්ෂාව නොවැසීමෙන් හෝ එයින් කිසි ඵල විඳීමක් නොලබත්.</p>
<p><a class="msdiv" id="msdiv246"></a>“තවද සැප සොයන්නාවූ මිනිස්සු ආසාව පෙරදැරි කොට ස්වාමිවරුන් පිළිබඳ යුද්ධභූමිවල පුරුෂ වීර්‍ය්‍යය කරත්. ස්වාමිවරුන් සඳහා අතිශයින් පීඩාවට පැමිණියාවූ ඔව්හු කිසි දෙයකුත් නොලබා දිසාවන්ට පැනයන්නාහ.</p>
<p><a class="msdiv" id="msdiv247"></a>“ස්වර්ගයට යන සිත් ඇත්තාවූ සුව සොයන්නාවූ සමහරු ධාන්‍යයද ධනයද නෑයන්ද හැරදමා සැප ආසාවෙන් බොහෝ කලක් මුළුල්ලෙහි රූක්ෂවූ තපසද කෙරෙත්. මොව්හු අයහපත් මාර්ගයට බැස දුර්ගතියට පැමිණෙත්.</p>
<p><a class="msdiv" id="msdiv248"></a>“මේ සත්වයෝ ආසාව නිසා රැවටෙන්නාහුයයි සම්මත වෙත්. එබැවින් ආසාවෙනි, සුධාභෝජනය පිළිබඳ තමා කෙරෙහිවූ ආසාව දුරුකරව, තා බඳුවූවා අසුන් හා ජලය ලැබීමට සුදුසු නොවේ. සුධාභෝජනය ලැබීමට කොයින් සුදුසුද මෙතැනින් යව, තී මට රුචිනොවන්නෙහියයි” තාපස තෙම කීයේය.</p>
<p><a class="msdiv" id="msdiv249"></a>“යශසින් දිළිසෙමින් පැසුළු දිසාවෙහි සිටින්නාවූ යශස් ඇත්තාවූ තී කවර තැනැත්තියක්ද? රත්රන් රූපයකට බඳු සිරුරු ඇත්තිය, තී විචාරමි. මට කියව තී කවරනම් දෙව්දුවක් වෙහිදැයි” තාපසතෙම ඇසීය.</p>
<p><a class="msdiv" id="msdiv250"></a>“තාපසයන් වහන්ස, මිනිසුන් කෙරෙහි පුදන ලද්දාවූ හැමකල්හි අලාමක සත්වයන් විසින් සේවනය කරණු ලබන්නාවූ ශ්‍රද්ධා නම් දෙව්දුවවූ මම සුධාභෝජනය පිළිබඳ විවාදයෙන් ඔබ වෙතට ආවාවෙමි. උතුම් ප්‍රඥා ඇත්ත, ඒ මට සුධාභෝජනය දුන මැනව”</p>
<p><a class="msdiv" id="msdiv251"></a>“දන්දීමය ඉන්ද්‍රිය දමනය පරිත්‍යාගය තවද සීලය යන මෙය සමහර කලෙක්හි ශ්‍රද්ධාවෙන් ගෙණ කරත්. නැවත තීගෙන් ගිලිහුනාවූ සමහරු සොරකමද බොරුකීමද කූට කර්මයද නැවත කේලාම් කීමද කෙරෙත්.</p>
<p><a class="msdiv" id="msdiv252"></a>“සමාන ජාති ඇත්තාවූ සීලයෙන් යුක්තවූ පතිව්‍රතා ඇත්තාවූද කුලධිතෲන්වූද, භාර්‍ය්‍යාවන් කෙරෙහි අපෙක්ෂා ඇති පුරුෂතෙමේ ආලය දුරුකොට කුම්භදාසියගේ වචනයෙහිද, ශ්‍රද්ධාව කෙරේ.</p>
<p><a class="msdiv" id="msdiv253"></a>“ශ්‍රද්ධාවෙනි, නුඹම පරදාර සේවනය කරන්නී වේ. පව කරන්නෙහිය. කුශලයද සිස් කෙරෙහිය. තී බඳුවූ තැනැත්ති අසුන් හා ජලයද ලැබීමට නුසුදුස්සෙහිය. සුධා භෝජනය ලැබීමට කොයින් සුදුසුවේද, මෙතැනින් යව. තී මට රුචි නොවෙහියයි” තාපසයා කීයේය.</p>
<p><a class="msdiv" id="msdiv254"></a>“පශ්චිම රාත්‍රීයෙහි අරුණ නැගි කල්හි උතුම් රූපයෙන් හා වර්ණයෙන් යුක්තවූ යම් පූර්වදිසාවක් දක්නා ලැබේද, දෙවතා දුව තී එබඳුයයි මට වැටහේ. තී කවර නම් දිව්‍යප්සරාවෙක් වෙහිදැයි මට කියව.</p>
<p><a class="msdiv" id="msdiv255"></a>“නියම් කාලයෙහි පළමුවම හටගත්තාවූ සුළඟින් කම්පාවූ රක්තවර්ණ පත්‍ර හා මල් ඇති කළුවැල් නම් වැලක් මෙන් මද බැල්මෙන්ම බලමින් කවර නම් තී සිටින්නෙහිද කියන්නට සොයමින්ම වචනය නොමුදන්නෙහියයි තාපසයා කීයේය.</p>
<p><a class="msdiv" id="msdiv256"></a>“හැමකල්හි මිනිසුන් කෙරෙහි පුදනලද අලාමක සත්වයන් සේවනය කරන්නීවූ මම හිරිනම් දෙව්දුව වෙමි. සුධාභෝජනය පිළිබඳ විවාදයෙන් ඔබ සමීපයට ආවාවූ ඒ මම ඔබගෙන් සුධාභෝජනය ඉල්වන්ට නොහැක්කෙමි. ස්ත්‍රිය ගේ ඉල්වීම යම්සේ රහස එලිදරව් කිරීමක් වැනිද එහෙයිනි.”</p>
<p><a class="msdiv" id="msdiv257"></a>“මනා ශරීර ඇත්තිය, ස්වභාවවූ කාරණයෙන් සුධා භෝජනය ලබන්නෙහිය. ඉල්වීමෙන් සුධාභෝජනය නොලබන්නේය. මේ වනාහි ස්වභාව ධර්මයවේ. එහෙයින් නොඉල්වන්නාවූ තිට මම සුධාභෝජනයෙන් නිමන්ත්‍රණය කරමි. එපමණක්නොව යමකුත් තී කැමැත්තෙහි නම් එයද තිට දෙමි.</p>
<p><a class="msdiv" id="msdiv258"></a>“රුවන් රැසකට බඳු ශරීර ඇත්තිය, ඒ නුඹ මා විසින් අද ස්වකීය අසපුවෙහි නිමන්ත්‍රණය කරණලද්දීය. තී වනාහි මා විසින් සියලු රශවලින් පිදියයුත්තීය. තිට පූජාකොට මමද සුධාභෝජනය වළඳන්නෙමියි” තාපසතෙම කීයේය</p>
<p><a class="msdiv" id="msdiv259"></a>ආනුභාසම්පන්නවූ කෝශිය නම් තාපසයා විසින් අනුදන්නාලද්දාවූ ඒ හිරී නම් දිව්‍යප්සරාතොමෝ ඒකාන්තයෙන් ඒ ඒ තන්හි දිය ඇත්තාවූ නොයෙක් පලතුරුවලින් යුත් ආර්‍ය්‍යයන් විසින් පුදනලද හැමකල්හි අලාමක සත්වයන් විසින් සේවනය කරණලද සිත්කළුවූ අසපුවට ඇතුල් විය.</p>
<p><a class="msdiv" id="msdiv260"></a>මෙහි පිපියාවූ වෘක්ෂ සමූහයෝ බොහෝ වෙත්. අඹද, පියාලගස්ද, පනාගස්ද, කෑලගස්ද, මුරුංගාද, ලොත් ගස්ද තවද පද්මගස්ද, කේතය භංගය නම් ගස්ද පිපියාවූ එරහැන්දගස්ද වෙත්.</p>
<p><a class="msdiv" id="msdiv261"></a>සල්ගස්ද ලුනුවරණද මෙහි බොහෝ වූ දඹගස්ද වෙත් ඇසතුය, නුගය, මීගස්ය, ඇටඹගස්ය, යන මොහුද ඇසලය. පලොල්ය, නිකගස්ද, මනහර සුවඳ ඇති මිදෙල්ල, වැටකේ යන මොහුද වෙත්.</p>
<p><a class="msdiv" id="msdiv262"></a>අපරාන්ත ජාතිවූ වංයචොරක නම් ධාන්‍යද වන මෑද, තිඹිරිද, සිහින් මුංද, බොඩහමුද, ඌරුහැල්ද, ඇට කෙහෙල්ද, කෙසෙල්ද වෙත්. මෙහි බොහෝවූ හැල්ද නොයෙක් වී වර්ගද භුජපත්‍රද, සහල්ද වෙත්.</p>
<p><a class="msdiv" id="msdiv263"></a>“ඒ අසපුවටද උතුරු පැත්තෙහි හටගත්තාවූ කර්කශ නොවූ ප්‍රාග්භාර නැත්තාවූ මනාව පිහිටියාවූ සුගන්ධ ජලයෙන් යුක්තවූ නිර්භයවූ පොකුණක්ද වේ.</p>
<p><a class="msdiv" id="msdiv264"></a>ඒ පොකුණෙහි භය නැත්තාවූ බොහෝ අනුභව කරන්නාවූ මත්ස්‍යයෝ නිතර වාසය කෙරෙත් සිංගුය, සවංකය, සකුලය, සතවංකය, රෝහිතය, ආලිය, ගග්ගරකය, පාඨිනය, කාකමච්ඡකය යන මොවුන්ගෙන් ගැවැසීගත්තීය.</p>
<p><a class="msdiv" id="msdiv265"></a>එහි භය නැත්තාවූ බොහෝ අනුභව කරන්නාවූ හංසයෝය, කොස්ලිහිණිය, මොණරුය, සක්වාලිහිණිය, ඇටිකුකුළෝය, කොව්ලෝය, බොහෝ විසිතුරු මුදුන් ඇති පක්ෂීහුය. ජීවං ජිවකය යන පක්ෂීහු නිතර ගැවසෙත්.</p>
<p><a class="msdiv" id="msdiv266"></a>එහි බොහෝවූ නොයෙක් මෘග සමූහයෝ පැන් බීමට එත්. එනම් සිංහයෝද ව්‍යාඝ්‍රයෝද හූරෝද වලස්සුද කොක්නාවෝද කළුහිස් වලස්සුද,</p>
<p><a class="msdiv" id="msdiv267"></a>කඟවේන්නුද ගවරුද මහිසයෝද රෝහිත මෘගයෝද හූරු නම් මෘගයෝද ඒනි මුවෝද වරාහ නම් මෘගයෝද ගෝන්නුද නිංක නම් ශූකරයෝද,</p>
<p><a class="msdiv" id="msdiv268"></a>කදලි මුවෝද බිලාරයෝද සාවෝද කර්ණක මෘගයෝද මෙහි බොහෝ වෙත්. විසිතුරු මල් අතුරණ ලද භූමි පාෂාණය පක්ෂීන් විසින් ඝෝෂා කරණලද්දේ පක්ෂි සමූහයා විසින් සේවනය කරණ ලද්දේවේ.</p>
<p><a class="msdiv" id="msdiv269"></a>මනා සිවි ඇත්තාවූ ඕතොමෝ නිල්වන් වෘක්ෂයන් බලන්නී එහි එල්බෙන්නී මහා මේඝයකින් විදුලියක් මෙන් පහළවූවාය. ඇට මනාව සම්බන්ධ කළ හිස ඇති කුශ තෘණා දියෙන් කළාවූ පවිත්‍රවූ සුවඳවූ අඳුන් දිවිසමින් සේවනය කරණලද ඉතා කැමතිවිය යුතු කොච්ඡ නම් ආසනයක් පනවා “සුන්දරිය මේ ආසනය සුවවේ. මෙහි ඉඳ ගණුවයි” තාපස තෙම හිරිනම් දෙව් දුවට මෙය කීයේය</p>
<p><a class="msdiv" id="msdiv270"></a>එකල්හි ඒ කොච්ඡ නම් ආසනයෙහි උන්නාවූ සුධා භෝජනය කැමැතිවූ හිරිනම් දෙව්දුවට දළමඩුළු අඳුන් දිවිසම් දරන්නාවූ කෝශිය නම් මහා තවුස්තෙම අලුත් නෙළුම් පත්වලින් තෙමේ ගෙණෙනලද දිය සහිතව සුධා භෝජනය ඉක්මන් කොට එලවීය.</p>
<p><a class="msdiv" id="msdiv271"></a>ඕතොමෝ එය දෑතින් පිළිගෙණ සතුටු සිත් ඇත්තී තාපසයාට මෙසේ කීයේය. ‘තාපසයෙනි, දැන් ඔබ විසින් මම පුදනලද්දී වෙමි. එබැවින් දිනනලද දිනුම් ඇති මම දෙව්ලොවට යන්නෙමියි.”</p>
<p><a class="msdiv" id="msdiv272"></a>ආනුභා සම්පන්නවූ කෝශිය තාපසයා විසින් අනු දන්නා ලද වර්ණ මදයෙන් මත්වූ ඕතොමෝ සක්දෙව් රජහුගේ සමීපයට ගොස් “ශක්‍රය, මේ සුධා භෝජනය වේ. එය මට දෙවයි” කියන ලද්දීය.</p>
<p><a class="msdiv" id="msdiv273"></a>ඇඳිලි බැඳගත් දෙවි මිනිසුන් විසින් පුදන ලද්දාවූ ඕතොමෝ යම් කලෙක අලුත්වූ කොච්ඡ නම් ආසනයෙහි හිඳ ගත්තේද එකල්හි ශක්‍රතෙමේද, ඒ උතුම් දිව්‍ය කන්‍යාවට පූජා කෙළේය. ඉන්ද්‍රයා සහිත සෙසු දෙවියෝද පරසතු මල් ආදීන් ඈට පිදූහ.</p>
<p><a class="msdiv" id="msdiv274"></a>දහසක් ඇස් ඇත්තාවූ දෙවියන්ට අධිපතිවූ ශක්‍ර තෙම ඒ මාතලී දිව්‍ය පුත්‍රයාටම නැවතද මෙසේ කීයේය “මාතලිය, කෝශිය තාපසයා වෙතට ගොස් මාගේ මේ වචනය කියව. ‘කෝශිය තාපසයෙනි, ආසාය සද්ධාය සිරිය යන මොවුන් හැර කවර හේතුවකින් හිරී නම් දෙව්දුවම සුධා භෝජනය ලැබීදැයි’ අසවයි” කීයේය.</p>
<p><a class="msdiv" id="msdiv275"></a>උපකරණවලට සමානව දිළිසෙන්නාවූ රත් කළ දඹ රත්රන් බඳු රථ හිස් ඇත්තාවූ ස්වර්ණමය විසිතුරු අට මගලයකින් යුක්තවූ සරසන ලද ඒ රථය සුවසේ ගමන් පිණිස පිළියෙල කෙළේය.</p>
<p><a class="msdiv" id="msdiv276"></a>මේ රථයෙහි බොහෝවූ ස්වර්ණමය චන්ද්‍රයෝ නිපතිතවූහ හස්තීය ගවයෝය අශ්වයෝය කිකීය ව්‍යාඝ්‍රය දිවියෝය ඒනිමුවෝය යන මොහු මේ රථයෙහි නොයෙක් රත්නයෙන් කරණලද්දාවූ පක්ෂීහුද වෙත්. මෙහි තම තමන්ගේ ගැටුම්වලින් යුක්තවූ වෛදූර්‍ය්‍යයෙන් කරණලද්දාවූ මෘගයෝ වෙත්.</p>
<p><a class="msdiv" id="msdiv277"></a>ඒ රථයෙහි බලවත් තරුණ ඇතුන් සමානවූ අලංකාරයෙන් සැරසූ රන් දැලින් කරණලද උර සැදින් යුක්තවූ ආවේලි නම් කර්ණාලංකාර ඇත්තාවූ ශබ්දයෙන්ම ගමන් කරන්නාවූ ශීඝ්‍ර ගමන් ඇත්තාවූ නිල්වන් මනෝමය අස් රජුන් දහසක් යෙදූහ</p>
<p><a class="msdiv" id="msdiv278"></a>මාතලී නම් දිව්‍ය පුත්‍රතෙම ඒ උතුම් යානාවට නැඟ මේ දශ දිශාවන් එකනින්නාද කෙළේය. අහසද පර්වතද වනදෙටු රුක්ද සාගරයද සහිතවූ පෘථිවිය කම්පා කෙළේය.</p>
<p><a class="msdiv" id="msdiv279"></a>ඒ මාතලී දිව්‍යපුත්‍රතෙම වහාම අසපුවට පැමිණ ඒකාංශකොට පෙරවන ලද දිව්‍ය වස්ත්‍රයක් ඇත්තේ බැදැදිළි වූයේ බහුශ්‍රැතවූ ගුණයෙන් වැඩි සිටියාවූ හික්මීම ඇත්තාවූ දෙවියන් හා සමානවූ බ්‍රාහ්මණයාට මෙසේ කීයේය.</p>
<p><a class="msdiv" id="msdiv280"></a>“පින්වත් කෝශිය තාපසය, ශක්‍රයාගේ වචනය අසව. මම ඔහුගේ දූතයා වෙමි. ශක්‍රතෙම ඔබගෙන් විචාරයි. ‘කෝශිය තාපසයිනි ආශාවටද ශ්‍රද්ධාවටද ශ්‍රීයටද වඩා කවර හේතුවකින් හ්රීතොමෝ සුධා භෝජනය ලැබී දැයි’</p>
<p><a class="msdiv" id="msdiv281"></a>“එම්බා මාතලීනම් දිව්‍ය සාරථිය, ශ්‍රී තොමෝ ශිල්පාදියෙන් යුක්තවූවන්ද යුක්ත නොවූවන්ද භජනය කරණ හෙයින් අන්ධයයි මට වැටහේ. ශ්‍රද්ධාතොමෝ ඒ ඒ වස්තුව හැර අන් වස්තුවෙහි උපදන බැවින් ඇතිව නැතිවන ආකාරයෙන් අනිත්‍යයයි වැටහේ. ආශාව වනාහි රැවටිලි ඇත්තී යයි සම්මතයයි මට වැටහේ මේ හ්රී තොමෝද හිරි ඔතප් ඇති බවයයි කියනලද පිරිසිදු ගුණයෙහි පිහිටියාය</p>
<p><a class="msdiv" id="msdiv282"></a>“යම් මේ බාල වයස් ඇත්තියෝය, ගොත්‍ර රකින්නියෝය, වැන්දඹු ස්ත්‍රීහුය, ස්වාමිපුරුෂයන් සහිත ස්ත්‍රීහුය යන යමක්හු වෙද්ද, ඒ සියලු ස්ත්‍රීහුම අන් පුරුෂයන් කෙරෙහි උපන් කාමාසාව තමන්ගේ මේ සිත නුසුදුසුයයි දැන ලජ්ජාවෙන් වළක්වත්.</p>
<p><a class="msdiv" id="msdiv283"></a>“ඊ පහරවලින් හා අඩයටි පහරවලින් යුක්තවූ යුද්ධ භූමියෙහි පරදින්නවුන්ද වැටෙන්නවුන්ද පැන යන්නවුන්ද අතර ලජ්ජාවෙන් යුක්තවූවාහු ජීවිතය හැර දමා නවතිත්. ඒ ලජ්ජා සිත් ඇත්තෝ නැවත තමාගේ ස්වාමියා මුදාගනිත්.</p>
<p><a class="msdiv" id="msdiv284"></a>“සාගරයෙහි වේගය වළක්වන්නාවූ වෙරළ මෙන් මේ හ්රීතොමෝ පවින් ජනයා වළක්වන්නීවේ. දේව සාරථිය, සියලු ලෝකයෙහි ඒ හ්රීය ආර්‍ය්‍යයන් විසින් පුදන ලදැයි ඒ ශක්‍රයාට දන්වවයි” තාපසතෙම කීයේය.</p>
<p><a class="msdiv" id="msdiv285"></a>“කෝශිය තාපසය මේ ලබ්ධිය ඔබගේ සිත්හි කවරෙක් පිහිටුවීද බ්‍රහ්මතෙමේද ශක්‍රතෙමේද නොහොත් ප්‍රජාපතී නම් දිව්‍ය රාජයාද, මහර්ෂිය ශක්‍රයාගේ ධීතෘවූ මේ හ්රී තොමෝ දෙවියන් අතර ශ්‍රෙෂ්ඨයයි සම්මතවීයයි” මාතලී කීයේය.</p>
<p><a class="msdiv" id="msdiv286"></a>“එබැවින් දැන් මාවිසින් ගෙණ එනලද මේ දිව්‍ය රථයට නැග දෙව්ලොවට ගමන් කරව. ඉන්ද්‍රයාට සමාන ගෝත්‍ර ඇත්ත ඉන්ද්‍රතෙමේද ඔබගේ ඒ ඊම බලාපොරොත්තු වෙයි. අදම ඔබ ඉන්ද්‍රයා සමග එක්වීමට යවයි” කීයේය.</p>
<p><a class="msdiv" id="msdiv287"></a>“පාප කර්ම නැත්තාහු මෙසේ සමෘද්ධ වෙත්. තවද, මනාව කරණලද කර්මයාගේ විපාකය නොනැසේ. යම්කිසි කෙනෙක් එහි සුධා භෝජන දානය දුටුවාහුද, ඒ සියල්ලෝම ශක්‍රයාගේ සහභාවයට පැමිණියාහු යයි” වදාළේය.</p>
<p><a class="msdiv" id="msdiv288"></a>හ්රී නම් දෙව්දුව උත්පලවර්ණා භික්ෂුණිය. කෝශිය තාපසතෙම දානපතීවූ භික්ෂු විය. පඤ්චශිඛ නම් දෙව්පුත් තෙම අනුරුද්ධ ස්ථවිර වූයේය. මාතලි දිව්‍යපුත්‍රතෙම ආනන්ද ස්ථවිර වූයේය.</p>
<p><a class="msdiv" id="msdiv289"></a>“සූර්‍ය්‍ය දිව්‍යපුත්‍ර තෙම කාශ්‍යප නම් භික්ෂු විය. චන්ද්‍ර දිව්‍ය පුත්‍රතෙම මෞද්ගල්‍යායන ස්ථවිර වූයේය. නාරද නම් ඍෂිතෙම ශාරීපුත්‍ර ස්ථවිර වූයේය. එකල්හි සක්දෙව් රජ තෙම දැන් සම්‍යක් සම්බුද්ධවූ මමම වෙමියි” වදාළේය.</p>
<p class="endsutta">සුධාභොජනජාතකං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
