<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja490">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>490. පඤ්චුපොසථ ජාතකය</h1>
</div>
<p><a class="msdiv" id="msdiv127"></a>“කපෝත පක්ෂිය, දැන් නුඹ ගොදුරෙහි ආලය නැත්තේය. නුඹට ආහාරයෙන් ප්‍රයෝජනයෙක් නැත්තේද, පින්වත් පරෙවිතෙමේ කුමක් හෙයින් සාපිපාස දෙක ඉවසමින් පෙහෙවස් රක්නේදැයි (තාපසතෙම ඇසීය)</p>
<p><a class="msdiv" id="msdiv128"></a>“පින්වත් තාපසයන් වහන්ස, පෙර මම පරෙවි ධෙනුව කෙරෙහි ඇලීමට ගියෙමි. මේ භූමිප්‍රදෙශයෙහි අපි දෙදෙන කාමාශාවෙන් සිත් අලවා වාසය කෙළෙමු. එකල්හි උකුස්සෙක් පරෙවි ධෙනුව අල්වා ගත්තේය. එබැවින් මම නොකැමැත්තේම ඇගෙන් වෙන්වීමි.</p>
<p><a class="msdiv" id="msdiv129"></a>“ඇගේ නැතිවීමෙන්වූ වියෝග දුක හේතුකොට ගෙණ සිතෙහි හටගත් වේදනාව විඳිමි. එහෙයින් මම පෙහෙවස් රකිමි. රාගයතෙම මට නැවත නොපැමිණේවායි (පරෙවියා කීයේය)</p>
<p><a class="msdiv" id="msdiv130"></a>“ඍජුව නොයන්නාවූ ඇලයින් ගමන් කරන්නාවූ දිව් දෙකක් ඇති සර්පය, නුඹ දළ ආවුධකොට ඇති දරුණු විෂ ඇත්තෙක් වෙහිය. පින්වත් සර්පතෙමේ කුමක්හෙයින් සාපිපාස දෙක ඉවසමින් පෙහෙවස් රකීදැයි ඇසීය.</p>
<p><a class="msdiv" id="msdiv131"></a>“පින්වත, ග්‍රාම භෝජකයාගේ සැලෙන මොල්ලිය ඇති වර්ණයෙන් හා ශක්තියෙන් යුක්තවූ බලවත් වෘෂභයෙක් විය. හෙතෙම මා පයින් මැඩපීය. කිපියාවූ මම ඔහු දෂ්ට කෙළෙමි. දුකින් පෙළුනාවූ ඒ ගවතෙම මරණයට පැමිණියේය.</p>
<p><a class="msdiv" id="msdiv132"></a>“ඉක්බිති ගම්වාසී ජනයෝ නික්ම අවුත් හඬා වැළපී පිටත්ව ගියාහුය. එහෙයින් මම පෙහෙවස් රකිමි. ක්‍රොධයතෙම මට නැවත නොපැමිණේවායි සර්පයා කීයේය.</p>
<p><a class="msdiv" id="msdiv133"></a>“සොහොන්හි මළවුන්ගේ මස් බොහෝ වෙත්. තොපට මේ ආහාරය මනහර ස්වභාව ඇත්තේය. පින්වත් සිවල්තෙමේ සාපිපාස දෙක ඉවසමින් කුමක්හෙයින් පෙහෙවස් රකීදැයි ඇසීය.</p>
<p><a class="msdiv" id="msdiv134"></a>“ස්වාමීනි, මම ඇත් කුණපයෙක්හි ඇළුනේ මළ ඇතුගේ මසෙහි ඉතා ගිජුවූයේ මහත්වූ ඇතෙකුගේ කුසයට ඇතුල්ව ගියෙමි. උණුසුම් වාතයද ඒ තියුණුවූ සූර්‍ය්‍යරශ්මීහුද ඒ ඇතුගේ මළ මාර්ගය වියලවූහ.</p>
<p><a class="msdiv" id="msdiv135"></a>“ස්වාමීනි, ඒ මම කෘශවූයේද පඬුවන් වූයේද වීමි. එහි මට නික්මීමට මාර්ගයක් නොවීය. හදිසියෙන් මහත්වූ වර්ෂාවක් වැස්සේය. උගේ මළ මාර්ගය තෙමුයේය.</p>
<p><a class="msdiv" id="msdiv136"></a>“ස්වාමීනි, ඉක්බිත්තෙන් මම රාහු මුඛයෙන් මිදුනාවූ චන්ද්‍රයාමෙන් ඉන් පිටතට නික්මුනෙමි. එහෙයින් මම පෙහෙවස් රකිමි. ලෝභය තෙම මට නැවත නොපැමිණේවායි සිවලා කීයේය.</p>
<p><a class="msdiv" id="msdiv137"></a>“යහළුව, පෙර නුඹ හුඹස් තුළ වේයන් අනුභව කරමින් හැසුරුනෙහිය. පින්වත් වලස්තෙමේ දැන් සාපිපාස දෙක ඉවසමින් කුමක් හෙයින් පෙහෙවස් රක්නේදැයි ඇසීය.</p>
<p><a class="msdiv" id="msdiv138"></a>“ස්වාමීනි, මම ස්වකීය නිවාසයවූ වනලැහැබට නින්දා කරමින් අධික ආශා ඇති බැවින් මලය ප්‍රදෙශයට ගියෙමි. ගම්වැසි ජනයෝ එයින් නික්ම අවුත් දුනු දඬු මුගුරුවලින් මට තැළුවාහුය.</p>
<p><a class="msdiv" id="msdiv139"></a>“බිඳුනාවූ හිස ඇති ලේ තැවරුණු සිරුරු ඇති ඒ මම ස්වකීය නිවාසස්ථානයට පෙරලා ආයෙමි. එහෙයින් මම පෙහෙවස් රකිමි. අධික ආශා ඇති බව මට නැවත නොපැමිණේවායි වළසා කීයේය.</p>
<p><a class="msdiv" id="msdiv140"></a>“ස්වාමීනි, නුඹවහන්සේ අපගෙන් යම් කරුණක් විචාළාහුද, අපි සියල්ලෝම දන්නා පරිද්දෙන් එය ප්‍රකාශ කෙළෙමු. ස්වාමීනි, අපිදු නුඹවහන්සේ විචාරමු. බ්‍රාහ්මණය, පින්වතුන් වහන්සේ කුමක්හෙයින් පෙහෙවස් රක්නේදැයි ඇසූහ.</p>
<p><a class="msdiv" id="msdiv141"></a>“කෙළෙසුන්ගෙන් නොතැවරුණාවූ පසේ බුදුවරයෙක් මාගේ අසපුවෙහි මොහොතක් කල් වැඩහුන්නේය. උන්වහන්සේ මට යායුතු තැනද ආවාවූ තැනද නමද ගොත්‍රයද චරණ ධර්මයද යන සියල්ල දෙශනා කළසේක.</p>
<p><a class="msdiv" id="msdiv142"></a>“මෙසේ වුවද මම් උන්වහන්සේගේ පා නොවැන්දෙමි. මාන සහගත සිතින් උන්වහන්සේගෙන් එය නොමඇසුවෙමි. එහෙයින් මම පෙහෙවස් රකීමි. මානයතෙමේ මට නැවත නොපැමිණේවායි” තාපසතෙම කීයේය.</p>
<p class="endsutta">පඤ්චුපොසථිකජාතකං සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
