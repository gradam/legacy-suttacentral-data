<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja544">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>22. මහානිපාතය</p>
<h1>544. ඛණ්ඩහාල ජාතකය</h1>
</div>
<p><a class="msdiv" id="msdiv982"></a>“පෙර පුෂ්පවතී නම් නුවර රෞද්‍රකම් ඇත්තාවූ ඒකරාජයයි ප්‍රසිද්ධවූ රජෙක්වූයේය. හෙතෙම ඛණ්ඩහාල නම්වූ මූඪවූ පුරෝහිත බ්‍රාහ්මණයා විචාළේය.</p>
<p><a class="msdiv" id="msdiv983"></a>“එම්බා බ්‍රාහ්මණය, නුඹ සුචරිත ධර්මයෙහිද ආචාර විනයෙහිද දක්ෂවෙහිය. යම්සේ මනුෂ්‍යයෝ පින්කම්කොට මෙලොවින් සුගතියට යෙද්ද, එසේ දෙව්ලොවට යන මට කියවයි” රජතෙම කීයේය.</p>
<p><a class="msdiv" id="msdiv984"></a>“මහරජ, අතිදාන නම් දානයදී නොනැසිය යුත්තන් නසා මෙසේ මනුෂ්‍යයෝ පින්කොට සුගතියටයෙත්යයි” පුරෝහිත බමුණා කීයේය.</p>
<p><a class="msdiv" id="msdiv985"></a>“ඒ අතිදානය නම් කුමක්ද? මේලෝකයෙහි නොනැසිය යුත්තෝ කවරහුද, මෙයද අපට කියව. යාගය කරන්නෙමු. දන්දෙමුයි” රජතෙම කීයේය.</p>
<p><a class="msdiv" id="msdiv986"></a>“දෙවයන් වහන්ස, පුත්‍රයන්ගෙන්ද මෙහෙසින්ගෙන්ද සිටුවරුන්ගෙන්ද වෘෂභයන්ගෙන්ද ආජානීය අසුන්ගෙන්ද යන මොවුන් සතර දෙනෙක් බැගින්ගෙණ යාග කටයුතුයි. දෙවයන් වහන්ස, සබ්බ චතුක්ක නම් යාගයක් කටයුතුයයි” පුරෝහිතයා කීයේය.</p>
<p><a class="msdiv" id="msdiv987"></a>රජකුමරුවෝද මෙහෙසීහුද නසනු ලබත්වායි ‘එය අසා අන්තඃපුරයෙහි උස්ව නැංගාවූ බිහිසුනු ශබ්ද ඇති එකම ඝෝෂාවෙක් වූයේය</p>
<p><a class="msdiv" id="msdiv988"></a>“යව්. චන්දකුමාරයාද සුරිය කුමාරයාද භද්දසේන කුමාරයාද වාමහොත්ත ශූරනම් කුමාරයාද යන රජ කුමරුවන්ට යාගය පිණිස එක්තැනකට රැස්වව්යයි කියව්යි” රජ නියම කෙළේය.</p>
<p><a class="msdiv" id="msdiv989"></a>“උපසේනීද කෝකිලාද මුදිතාද නන්දා කුමරියද යන රාජ කුමාරිකාවන්ටද යාගය සඳහා එක්තැනකට රැස්වව්ය කියව්යී” රජතෙම කීයේය.</p>
<p><a class="msdiv" id="msdiv990"></a>“විජයානම් මාගේ මෙහෙසියද ඒ රාවතීද කේශිනීද සුනන්දාද යන උතුම් ලක්ෂණවලින් යුක්තවූ මාගේ මේ මෙහෙසීහුද යාගය සඳහා එක්තැනකට රැස්වව්යයි කියව්යී” රජතෙම කීයේය.</p>
<p><a class="msdiv" id="msdiv991"></a>පුණ්ණ මුඛය, භද්දියය, සිඟලාය, වද්ධ නම් ගෘහපතියාද යන සිටුවරුන්ටද යාගය සඳහා එක්තැනකට රැස්වව්යී කියව්යයි” රජතෙම කීයේය.</p>
<p><a class="msdiv" id="msdiv992"></a>“එහි රැස්වූ අඹුදරුවන් විසින් පිරිවැරූ ඒ ගෘහපතීහු රජුට මෙසේ කීවාහුය. දෙවයන් වහන්ස, අප සියල්ල මුදුනෙහි සිළු තබා දාසයන් කරණු මැනව. තවද අප නොමරා පිරිස් මැද දාසයන්කොට අස්වනු මැනවැයි” කීවාහුය.</p>
<p><a class="msdiv" id="msdiv993"></a>“අභයන්කර නම් ඇතුද නාලාගිරිනම් ඇතුද අච්චුත නම් ඇතුද වරුණදන්ත නම් ඇතුද යන ඔවුන් වහා ගෙනෙව්. ඒ ඇත්තු යාගය පිණිස” වන්නාහුය.</p>
<p><a class="msdiv" id="msdiv994"></a>“කේශීනම් අශ්වරත්නයද, සුරාමුඛද, පුණ්ණකද, විනතකද යන ඒ අශ්වරත්නයන් වහා ගෙනෙව්” ඒ අශ්වයෝ යාගය පිණිස වන්නාහුය.</p>
<p><a class="msdiv" id="msdiv995"></a>“යුථපති නම් වෘෂභයාද, අනෝජ නම් වෘෂභයාද, තිසහ නම් වෘෂභයාද, ගවම්පතී නම් වෘෂභයාද, යන මාගේ ඒ වෘෂභයන්ද ගෙණෙව්. මා විසින් කියනලද මේ සියල්ල ලඟා කෙරෙත්වා. යාගය කරන්නෙමු, දන්දෙමු.</p>
<p><a class="msdiv" id="msdiv996"></a>“මේ සියල්ල පිළියෙල කරව්. සූර්‍ය්‍යයා උදාවූ කල්හි යාගය කරන්නෙමු. මේ රාත්‍රීය අභිරමණය කෙරෙත්වායි රජකුමරුවන්ටද අණකරව්.</p>
<p><a class="msdiv" id="msdiv997"></a>“සෙසු සියලු යාග උපකරණද ලන්කොට තබව්. යාගය වනාහි හිරුඋදාවූ කල්හි උදෑසනම කරන්නෙමි. අද නුඹලාගේ අන්තිම රාත්‍රීයයි දැන් රජකුමරුවන්ට කියව්යි” රජතෙම කීයේය.</p>
<p><a class="msdiv" id="msdiv998"></a>තමා උන් විමානයෙන් ආවාවූ රජුගේ මව්තොමෝ හඬමින් ඒ මේ රජුට මෙසේ කීය. “එම්බා පුත්‍රය, ඔබගේ පුතුන් සතර දෙනාගෙන් යාග කිරීමක් නම් වන්නේ දැයි” ඇසීය.</p>
<p><a class="msdiv" id="msdiv999"></a>“චන්ද්‍රකුමරු නසනු ලබන කල්හි මාගේ සියලුම පුත්‍රයෝ යාගය පිණිස හරණලදහ. පුතුන් කරණකොට ගෙණ යාගය කොට සුගති නම් දෙව්ලොවට යන්නෙමියි” රජතෙම කීයේය.</p>
<p><a class="msdiv" id="msdiv1000"></a>“එම්බා පුත්‍රය, දරුවන් මරා යාග කිරීමෙන් සුගතියක් නම් වේයයි නොඅදහව. සතර අපායට මේ මාර්ගයවේ. මෙතෙම ස්වර්ගයන්ට මාර්ගය නොවේ</p>
<p><a class="msdiv" id="msdiv1001"></a>“කොණ්ඩඤ්ඤ ගොත්‍ර ඇති පුත්‍රය, දන්දෙව. ඇතිවූද ඇතිවිය යුතුවූද සියලු සත්වයන්ට අවිහිංසාකරව. මෙතෙම සුගතියට යන මාර්ගයවේ. දරුවන් මරා කරණ යාගයෙන් ස්වර්ගයට යන මාර්ගයක් නැත්තේයයි” මව කීය.</p>
<p><a class="msdiv" id="msdiv1002"></a>“මෑනියෙනි, පුරෝහිතාචාරීන්ගේ කීමෙන් චන්ද කුමරුද සුරිය කුමරුද නසන්නෙමි. අත්නොහැරිය හැකිවූ පුතුන් කරණකොටගෙණ යාගකොට සුගති නම් දෙව්ලොවට යන්නෙමියි” රජතෙම කීයේය.</p>
<p><a class="msdiv" id="msdiv1003"></a>“ඉක්බිති වසවර්ති නම් පිය රජතෙමේද ස්වකීය ඖරශපුත්‍රවූ ඒ මේ රජුට එම්බා පුත්‍රය, දරුවන් සතරදෙනා මරා ඔබගේ යාග කිරීමක් වන්නේදැයි” කීයේය.</p>
<p><a class="msdiv" id="msdiv1004"></a>“චන්ද්‍රකුමරු නසනු ලබන කල්හි මාගේ සියලුම පුත්‍රයෝ යාගය පිණිස හරණලදහ. පුතුන් කරණකොට ගෙණ යාගය කොට සුගති නම් දෙව්ලොවට යන්නෙමියි” රජතෙම කීයේය.</p>
<p><a class="msdiv" id="msdiv1005"></a>“එම්බා පුත්‍රය, දරුවන් මරා යාග කිරීමෙන් සුගතියක් නම් වේයයි නොඅදහව. සතර අපායට මේ මාර්ගයවේ. මෙතෙම ස්වර්ගයන්ට මාර්ගය නොවේ</p>
<p><a class="msdiv" id="msdiv1006"></a>“කොණ්ඩඤ්ඤ ගොත්‍ර ඇති පුත්‍රය, දන්දෙව. ඇතිවූද ඇතිවිය යුතුවූද සියලු සත්වයන්ට අවිහිංසාකරව. මෙතෙම සුගතියට යන මාර්ගයවේ. දරුවන් මරා කරණ යාගයෙන් ස්වර්ගයට යන මාර්ගයක් නැත්තේයයි” මව කීය.</p>
<p><a class="msdiv" id="msdiv1007"></a>“පියාණෙනි පුරෝහිතාචාරීන්ගේ කීමෙන් චන්ද කුමරුද සුරිය කුමරුද නසන්නෙමි. අත්නොහැරිය හැකිවූ පුතුන් කරණකොටගෙණ යාගකොට සුගති නම් දෙව්ලොවට යන්නෙමියි” රජතෙම කීයේය.</p>
<p><a class="msdiv" id="msdiv1008"></a>“කොණ්ඩඤ්ඤ ගොත්‍ර ඇත්තාවූ පුත්‍රය දන්දෙව්. සියලු සත්වයන්ට හිංසානොකරව. පුත්‍රයන් විසින් පිරිවරණ ලද්දාවූ නුඹ සියලු කශීරටද ජනපදද රක්ෂාකරවයි” පියරජ තෙම කීයේය.</p>
<p><a class="msdiv" id="msdiv1009"></a>“දෙවයන් වහන්ස, අප නොනැසුව මැනව. ඛණ්ඩහාල නම් පුරෝහිතයාට අප දාසයන් කොට දුනමැනව. මහදම්වැලින් බැන්දාවූද අපි ඇතුන්ද අසුන්ද රක්ෂා කරමු.</p>
<p><a class="msdiv" id="msdiv1010"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැල්වලින් බැන්දාවූද අපි ඇත්වසුරු හැරදමන්නෙමු.</p>
<p><a class="msdiv" id="msdiv1011"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැලින් බැන්දාවූද, අපි අස්වසුරු එක්කොට හැරදමන්නෙමු.</p>
<p><a class="msdiv" id="msdiv1012"></a>“දෙවයන් වහන්ස, අප නොමැරුව මැනව. යමෙකුට දෙන්ට ඔබගේ කැමැත්තවෙත් නම් ඔහුට අප දාසයන් කොට දෙනුමැනව. තවද රටින් පිටකරණ ලද්දාවූ අපි පිඩුසිඟමින් හැසිරෙන්නෙමුයි” චන්ද කුමරු කීයේය.</p>
<p><a class="msdiv" id="msdiv1013"></a>“ජීවිතයට කැමැත්තෙන් වැළපෙන්නාහු මට වනාහි දුක උපදවන්නහුය. දැන් ඒ කුමරුන් මුඳාහරිව්. දරුවන් මරා කරණ යාගයෙන් මට කම්නැත්තක්ද වේවායි” රජතෙම කීයේය</p>
<p><a class="msdiv" id="msdiv1014"></a>“මහරජ, මේ යාගය කළනොහැකිය. ලැබිය නොහැකියයි, පළමුකොට කියන ලද්දේවෙහිය. දැන් අප විසින් පිළියෙල කළාවූ යාගයාගේ වැළැක්ම කෙරෙහිය.</p>
<p><a class="msdiv" id="msdiv1015"></a>“යම්කෙනෙක් යාගකෙරෙද්ද, යම්කෙනෙකුත් යාගය කරවද්ද, මෙබඳු මහත් යාගයක් කරන්නවුන්ගේ ඒ යාගය යම්කෙනෙකුත් අනුමෝදන්වෙද්ද, ඒ සියල්ලෝ සුගතියට පැමිණෙත්යයි” පුරෝහිත තෙම කීයේය.</p>
<p><a class="msdiv" id="msdiv1016"></a>“පියාණෙනි, මෙසේ ඇතිකල්හි බමුණුතෙම පළමු කුමකට අපගේ සුවපත්බව කීයේද? එසේ ඇතිකල්හි කුමට අප නිකරුණේ යාගය පිණිස නසන්නෙහිද,</p>
<p><a class="msdiv" id="msdiv1017"></a>“මහරජ, ඉදින් අප මරණු කැමැත්තෙහි නම් පළමුකොටම ලදරුවුම අප නොනැසුයෙහිද, නොමැරවූයෙහිද, දැන් යෞවනයට පැමිණියාවූ තරුණයෝවෙමු. පියාණෙනි, ඔබට දොසක් නැත්තාවූ අප කුමට නසනු ලබම්ද,</p>
<p><a class="msdiv" id="msdiv1018"></a>“මහරජ, ඇතුන්පිට නැංගාවූද අසුන්පිට නැංගාවූද යුද්ධයට සැරසුනාවූ යුද්ධයක් පැමිණි කල්හි යුද්ධ කරන්නාවූ අප සතර දෙනා බලනු මැනව. අප වැනි ශූරයෝ යාග පිණිස සුදුසු නොවෙත්.</p>
<p><a class="msdiv" id="msdiv1019"></a>“පියාණෙනි, පසල් දනව්ව කිපුන කල්හි හෝ වනචාරී සොරුන් ඇතිවූ කල්හි හෝ අප වැන්නවුන් යොදවත්. එසේ ඇතිකල්හි නිකරුනේ අප අනවකාශයෙහිම කුමක් හෙයින් නසනු ලබම්ද,</p>
<p><a class="msdiv" id="msdiv1020"></a>“පියාණෙනි, යම් ඒ පක්ෂීහු තෘණමය කැදලිකොට වාසය කෙරෙද්ද, ඔවුන්ට පවා දරුවෝ ප්‍රියවෙත්. දේවයන් වහන්ස, එසේ ඇතිකල්හි නුඹ අප මරවන්නෙහිය.</p>
<p><a class="msdiv" id="msdiv1021"></a>“ඛණ්ඩහාල බ්‍රාහ්මණතෙම මා නොමරන්නේය. යන ඔහුගේ කීම නොඅදහනු මැනවි. දේවයන් වහන්ස හෙතෙම වනාහි මා මරා අනතුරුව ඔබද මරන්නේය.</p>
<p><a class="msdiv" id="msdiv1022"></a>“මහරජ, ගම්වරද නියම්ගම්වරද සම්පත්ද මොහුට දෙත්. තවද අග්‍රපිණ්ඩය ලබන්නාහුද මොව්හු ගෙයක් පාසාම අනුභව කරත්.</p>
<p><a class="msdiv" id="msdiv1023"></a>“මහරජ, එබඳුවූ ඔවුන්ටද මොව්හු ද්‍රෝහ කරන්ට කැමති වෙත්. දෙවයන් වහන්ස, මේ බමුණෝ බොහෝ සෙයින් අකෘතඥ වෙත්.</p>
<p><a class="msdiv" id="msdiv1024"></a>“දෙවයන් වහන්ස, අප නොනැසුව මැනව. ඛණ්ඩහාල නම් පුරෝහිතයාට අප දාසයන් කොට දුනමැනව. මහදම්වැලින් බැන්දාවූද අපි ඇතුන්ද අසුන්ද රක්ෂා කරමු.</p>
<p><a class="msdiv" id="msdiv1025"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැල්වලින් බැන්දාවූද අපි ඇත්වසුරු හැරදමන්නෙමු.</p>
<p><a class="msdiv" id="msdiv1026"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැලින් බැන්දාවූද, අපි අස්වසුරු එක්කොට හැරදමන්නෙමු.</p>
<p><a class="msdiv" id="msdiv1027"></a>“දෙවයන් වහන්ස, අප නොමැරුව මැනව. යමෙකුට දෙන්ට ඔබගේ කැමැත්තවෙත් නම් ඔහුට අප දාසයන් කොට දෙනුමැනව. තවද රටින් පිටකරණ ලද්දාවූ අපි පිඩුසිඟමින් හැසිරෙන්නෙමුයි” චන්ද කුමරු කීයේය.</p>
<p><a class="msdiv" id="msdiv1028"></a>“ජීවිතයට කැමැත්තෙන් වැළපෙන්නාහු මට වනාහි දුක උපදවන්නහුය. දැන් ඒ කුමරුන් මුඳාහරිව්. දරුවන් මරා කරණ යාගයෙන් මට කම්නැත්තක්ද වේවායි” රජතෙම කීයේය</p>
<p><a class="msdiv" id="msdiv1029"></a>“මහරජ, මේ යාගය කළනොහැකිය. ලැබිය නොහැකියයි, පළමුකොට කියන ලද්දේවෙහිය. දැන් අප විසින් පිළියෙල කළාවූ යාගයාගේ වැළැක්ම කෙරෙහිය.</p>
<p><a class="msdiv" id="msdiv1030"></a>“යම්කෙනෙක් යාගකෙරෙද්ද, යම්කෙනෙකුත් යාගය කරවද්ද, මෙබඳු මහත් යාගයක් කරන්නවුන්ගේ ඒ යාගය යම්කෙනෙකුත් අනුමෝදන්වෙද්ද, ඒ සියල්ලෝ සුගතියට පැමිණෙත්යයි” පුරෝහිත තෙම කීයේය.</p>
<p><a class="msdiv" id="msdiv1031"></a>“ඉදින් වනාහි දරුවන් කරණකොට ගෙණ යාගකොට මෙයින් චුතවූවාහු දෙව්ලොවට යෙත් නම් බ්‍රාහ්මණ තෙම පළමුකොට එසේ යාගය කෙරේවා. මහරජ, නුඹද පසුව යාගය කරණු මැනව.</p>
<p><a class="msdiv" id="msdiv1032"></a>“ඉදින් වනාහි දරුවන් කරණ කොටගෙණ යාගකොට මෙයින් චුතවූවාහු දෙව්ලොවට යෙත් නම් මේ ඛණ්ඩහාලනම් පුරෝහිත තෙමේද ස්වකීය දරුවන් මරා යාග කෙරේවා.</p>
<p><a class="msdiv" id="msdiv1033"></a>“ඛණ්ඩහාලතෙමේ මෙසේ දන්නේ කුමක්හෙයින් දරුවන් නොනැසීද, සියලු ඤාති ජනයාත් තමනුත් නොනැසීද,</p>
<p><a class="msdiv" id="msdiv1034"></a>“යම් කෙනෙක් යාග කෙරෙද්ද යම් කෙනෙකුත් යාගය කරවද්ද, යම් කෙනෙකුත් යාග කරන්නවුන්ගේ මෙබඳුවූ මහා යාගයක් අනුමෝදන් වෙද්ද, ඒ සියල්ලෝ නරකයට යෙත්යයි” චන්ද කුමාරතෙම කීයේය.</p>
<p><a class="msdiv" id="msdiv1035"></a><a class="msdiv" id="msdiv1036"></a>“නගරයෙහි දරුවන් කැමතිවූ ගෘහපතීහුද ඔවුන්ගේ භාර්‍ය්‍යාවෝද ඖරශ පුත්‍රයා නොමරවයි කෙසේනම් රජුට දොස් පැවරීම නොකෙරෙද්ද,</p>
<p><a class="msdiv" id="msdiv1037"></a>“නගරයෙහි දරුවන් කැමතිවූ ගෘහපතීහුද ඔවුන්ගේ භාර්‍ය්‍යාවෝද තමහට දාවූ පුත්‍රයා නොමරවයි කෙසේ නම් රජුට නොකියද්ද,</p>
<p><a class="msdiv" id="msdiv1038"></a>“මම රජුට වැඩ කැමැත්තේවෙමි. සියලු කල්හි ජනපදයට හිත ඇත්තේද වෙමි. කිසිවෙක් මා හා ක්‍රෝධ නොකරන්නේය. එසේ ඇති කල්හි ජනපද වැසිතෙම මෙය රජුට නොකියා යයි” චන්ද කුමරු කීයේය.</p>
<p><a class="msdiv" id="msdiv1039"></a>“භාර්‍ය්‍යාවරුනි තෙපි යව්, පිය රජුටද ඛණ්ඩහාල නම් පුරෝහිතයාටද දෝෂයක් නැත්තාවූ සිංහයන් හා සමාන වූ රජ කුමරුවන් නොමරව්යයි කියව්.</p>
<p><a class="msdiv" id="msdiv1040"></a>“භාර්‍ය්‍යාවරුනි, තෙපි යව්. ඒකරාජ නම් පිය රජුටද ඛණ්ඩහාල නම් පුරෝහිතයාටද සියලු ලෝවැස්සාගේ බලාපොරොත්තු ඇත්තාවූ රජකුමරුවන් නොමරව්යයි කියව් යයි” කීයේය.</p>
<p><a class="msdiv" id="msdiv1041"></a>“මම සොම්මර කුලයෙහි හෝ පුප්සඬු කුලයෙහි හෝ උපන්නෙම් නම් යෙහෙකි. කුළුපොතු කුලයෙහි හෝ උපන්නෙම් රජතෙමේ අද මා යාගය පිණිස නොමරන්නේ යයි” කුමාරතෙම කීයේය.</p>
<p><a class="msdiv" id="msdiv1042"></a>“සියලු ස්ත්‍රීහු යව් ඛණ්ඩහාල නම් පුරෝහිත බ්‍රාහ්මණයාගේ පා ලඟ වැටී කියව්. අපගේ අපරාධයක් මම නොදකිමි.</p>
<p><a class="msdiv" id="msdiv1043"></a>“සියලු ස්ත්‍රීහු යව්. ඛණ්ඩහාල නම් පුරෝහිත බ්‍රාහ්මණයාගේ පා ලඟ පෙරලෙව් ‘ස්වාමීනි, ඔබට අපි කිනම් දෝෂයක් කෙළෙමුදැයි’ අසව්යී” කීයේය.</p>
<p><a class="msdiv" id="msdiv1044"></a>සේලානම් කුමරිය පැමිණියාවූ මෙබඳු ස්වභාව ඇති සහෝදරයන් දැක “දෙව්ලොව යනු කැමැත්තාවූම පියාණෙනි, ඔබ විසින් මේ යාගය නංවන ලද්දේදැයි” බැගෑපත්ව වැළපුණීය.</p>
<p><a class="msdiv" id="msdiv1045"></a>“වාසල නම් චන්ද කුමරුගේ පුත් කුමරුතෙම “අපි ලදරුවෝ වෙමු. යෞවන බවට නොපැමිණියෙමු. අපගේ පියා නොමරවයි” වැළපෙමින් රජුගේ ඉදිරියෙහි ඉදිරියටද පෙරළුනේය. ආපසුද පෙරළුනේය.</p>
<p><a class="msdiv" id="msdiv1046"></a>“වාසුලය, ඔබගේ මේ පියාවේ. පියා සනසව අන්තඃපුරයෙහි වැළපෙමින් මට වනාහි දුක් උපදවන්නේය. දැන් රජකුමරුන් මුදා හරිව්. පුත්‍රයන් මරා කරණ යාගයෙන් මට කම් නැත්තක්ද වේවායි” රජතෙම කීයේය.</p>
<p><a class="msdiv" id="msdiv1047"></a>“මහරජ, මේ යාගය කළනොහැකිය. ලැබිය නොහැකියයි, පළමුකොට කියන ලද්දේවෙහිය. දැන් අප විසින් පිළියෙල කළාවූ යාගයාගේ වැළැක්ම කෙරෙහිය.</p>
<p><a class="msdiv" id="msdiv1048"></a>“යම්කෙනෙක් යාගකෙරෙද්ද, යම්කෙනෙකුත් යාගය කරවද්ද, මෙබඳු මහත් යාගයක් කරන්නවුන්ගේ ඒ යාගය යම්කෙනෙකුත් අනුමෝදන්වෙද්ද, ඒ සියල්ලෝ සුගතියට පැමිණෙත්යයි” පුරෝහිත තෙම කීයේය.</p>
<p><a class="msdiv" id="msdiv1049"></a>“ඒකරාජ නම් මහරජ. ඔබගේ මේ යාගයතෙම සියලු රත්නයන්ගෙන් සරසා පිළියෙළ කරණ ලද්දේය. දේවයන් වහන්ස, ඒ සඳහා දැන් නික්මෙනු මැනව. දෙව් ලොවට ගියාවූ ඔබ සතුටුවන්නෙහි යයි” පුරෝහිතතෙම කීයේය.</p>
<p><a class="msdiv" id="msdiv1050"></a>තරුණවූ සත් සියයක් පමණ චන්ද කුමරුගේ මේ ස්ත්‍රිහු වනාහි හිසකේ මුදාගෙණ හඬමින් මාර්ගයෙහි ඔහු අනුව යත්.</p>
<p><a class="msdiv" id="msdiv1051"></a>ශොකයෙන් නික්මුණාවූ අන්‍ය ස්ත්‍රීහු වනාහි නන්දන වනයෙහි චුතවන දිව්‍ය පුත්‍රයෙකු පිරිවැරූ දෙව්දූන් මෙන් හිසකේ මුදාගෙණ හඬමින් මාර්ගයෙහි ඔහු අනුව යෙත්.</p>
<p><a class="msdiv" id="msdiv1052"></a>පවිත්‍රවූ කශී සළු දරන්නාවූ පැළඳි කුණ්ඩලාභරණ ඇත්තාවූ අගිල් සඳුන් ගල්වන ලද්දාවූ චන්ද්‍ර කුමාරයා හා සූර්‍ය්‍ය කුමාරයාද යන දෙදෙනා ඒකරාජ නම් රජුගේ යාගය සඳහා ගෙණයනු ලබත්.</p>
<p><a class="msdiv" id="msdiv1053"></a>පවිත්‍රවූ කශී සළු දරන්නාවූ පැළඳි කුණ්ඩලාභරණ ඇත්තාවූ අගිල් සඳුන් ගල්වන ලද්දාවූ චන්ද්‍ර කුමාරයා හා සූර්‍ය්‍ය කුමාරයාද යන දෙදෙනා මවගේ හෘදයෙහි ශෝකය ඇතිකොට ගෙනයනු ලබත්.</p>
<p><a class="msdiv" id="msdiv1054"></a>පවිත්‍රවූ කශී සළු දරන්නාවූ පැළඳි කුණ්ඩලාභරණ ඇත්තාවූ අගිල් සඳුන් ගල්වන ලද්දාවූ චන්ද්‍ර කුමාරයා හා සූර්‍ය්‍ය කුමාරයාද යන දෙදෙනා මහජනයාගේ හෘදයෙහි ශෝකය ඇතිකොට ගෙණයනු ලබත්.</p>
<p><a class="msdiv" id="msdiv1055"></a>මස් රශ බුදින්නාවූ කරනැවෑමියන් විසින් මනා කොට නහවන ලද්දාවූ පැළඳි කුණ්ඩලාභරණ ඇත්තාවූ අඟිල් සඳුන් සුවඳ ගල්වන ලද්දාවූ චන්දය සූරියය යන කුමරුවෝ ඒකරාජනම් රජුගේ යාගය පිණිස මවගේ හෘදයෙහි ශොකය ඇතිකොට ගෙණයනු ලබත්.</p>
<p><a class="msdiv" id="msdiv1056"></a><a class="msdiv" id="msdiv1057"></a>මස් රශ බුදින්නාවූ කරනැවෑමියන් විසින් මනා කොට නහවන ලද්දාවූ පැළඳි කුණ්ඩලාභරණ ඇත්තාවූ අඟිල් සඳුන් සුවඳ ගල්වන ලද්දාවූ චන්දය සූරියය යන කුමරුවෝ මහජනයාගේ හෘදයෙහි ශෝකය ඇතිකොට ගෙණයනු ලබත්.</p>
<p><a class="msdiv" id="msdiv1058"></a>සැරසූ ඇතුන් පිට නැංගාවූ යම් කෙනෙක් පෙර ඇතුන් පිටින් අනුගමනය කෙරෙද්ද, අද ඒ චන්දය සූරියය යන කුමාරයෝ දෙදෙනම පයින් යන්නාහු ගමන් කෙරෙත්.</p>
<p><a class="msdiv" id="msdiv1059"></a>පෙර යම් කෙනෙක් උතුම් අසුන් පිට නැංගාහු අසුන් පිටින් අනුගමනය කෙරෙද්ද, අද ඒ චන්දය සූරියය යන කුමාරයෝ දෙදෙනම පයින් යන්නාහු ගමන් කෙරෙත්.</p>
<p><a class="msdiv" id="msdiv1060"></a>යම් කෙනෙක් පෙර උතුම් රථවලට නැංගාහු රථවලින් ගමන් කෙරෙද්ද, අද ඒ චන්දය සූරියය යන කුමාරයෝ දෙදෙනම පයින් යන්නාහු ගමන් කෙරෙත්.</p>
<p><a class="msdiv" id="msdiv1061"></a>පෙර යම් කෙනෙක් රුවන් අබරණින් සැරසූ අසුන් විසින් ගෙණයනු ලැබුවාහුද, අද ඒ චන්දය සූරියය යන කුමාරයෝ දෙදෙනම පයින් යන්නාහු ගමන් කෙරෙත් යයි වැළපුනාහ</p>
<p><a class="msdiv" id="msdiv1062"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ කීමෙන් මුළාවූ ඒකරාජනම් රජතෙම පුතුන් සතරදෙන මරා යාග කරයි.</p>
<p><a class="msdiv" id="msdiv1063"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ කීමෙන් මුළාවූ ඒකරාජනම් රජතෙම දූන් සතරදෙන මරා යාග කරයි.</p>
<p><a class="msdiv" id="msdiv1064"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම මෙහෙසියන් සතර දෙන මරා යාග කරයි</p>
<p><a class="msdiv" id="msdiv1065"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම සිටුවරුන් සතර දෙන මරා යාග කරයි.</p>
<p><a class="msdiv" id="msdiv1066"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම ඇතුන් සතර දෙනෙකු මරා යාග කරයි.</p>
<p><a class="msdiv" id="msdiv1067"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම අශ්වයන් සතර දෙනෙකු මරා යාග කරයි.</p>
<p><a class="msdiv" id="msdiv1068"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම වෘෂභයන් සතර දෙනෙකු මරා යාග කරයි.</p>
<p><a class="msdiv" id="msdiv1069"></a>එම්බා ලිහිණිය, ඉදින් මස් කැමැත්තෙහි නම් පුෂ්පවතී නුවරට පූර්ව දිශාවෙහිවූ යාගාවාටයට යව. මෙහි ඛණ්ඩහාලගේ වචනයෙන් මුළාවූ ඒකරාජ නම් රජතෙම සියල්ලන්ගෙන් සතරදෙනා බැගින් මරා යාග කෙරේයයි කියමින් මහජනයා වැළපුනේය.</p>
<p><a class="msdiv" id="msdiv1070"></a>මේ කුමරුගේ මේ ප්‍රාසාදයවේ. ඉතා සිත්කළුවූ මේ අන්තඃපුරයයි. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1071"></a>මේ කුමරුගේ රණින් කළාවූ මල්මාලාවන්ගෙන් ගැවසී ගත්තාවූ මේ කූටාගාරයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1072"></a>මේ කුමරුගේ මනාව පිපියාවූ සියලු කල්හි හටගත් මල් ඇත්තාවූ සිත්කළුවූ මේ උයනවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1073"></a>“මේ කුමරුගේ මනාව පිපුනාවූ හැමකල්හි හටගත් මල් ඇති සිත්කළුවූ මේ හෝපළු වනයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1074"></a>“මේ කුමරුගේ මනාව පිපුනාවූ හැමකල්හි මල් ඇත්තාවූ සිත්කළුවූ මේ කිනිහිරි වනයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1075"></a>“මේ කුමරුගේ මනාව පිපුනාවූ සියලු කල්හි මල් ඇත්තාවූ සිත්කළුවූ මේ පළොල් වනයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1076"></a>“මේ කුමරුගේ මනාව පිපුනාවූ හැමකල්හි ඵල ඇත්තාවූ සිත්කළුවූ මේ අඹ වනයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1077"></a>“මේ කුමරුගේ පියුම් හෙළ පියුම්වලින් ගැවසී ගත්තාවූ මේ පොකුණද රණින් කරණලද්දාවූ මල් පංක්තියෙන් විසිතුරුවූ ඉතා සිත්කළුවූ නැවදවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ මහජනතෙමේ වැළපුනේය.</p>
<p><a class="msdiv" id="msdiv1078"></a>“මේ කුමරුගේ ඒරාවන නම් හස්තියාද, වරුණදන්ති නම් හස්තියාදැයි, මේ හස්ති රත්නයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1079"></a>“මේ කුමරුගේ ඒකඛුර නම් අශ්වයාදැයි මේ අශ්ව රත්නයවේ. දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1080"></a>“මේ කුමරුගේ යහපත්වූ රුවණින් විසිතුරු කරණ ලද ශාලිය නිග්ඝෝස නම් මේ අශ්ව රථයවේ. යම් රථයෙක්හි උන්නාවූ අපගේ ආර්‍ය්‍යපුත්‍රයෝ නන්දන වනයෙහි දෙවියන් මෙන් හෙබියාහුද දැන් ඒ අපගේ ආර්‍ය්‍ය පුත්‍රවූ කුමාරයෝ සතර දෙන වධයට ගෙණයන ලද්දාහ</p>
<p><a class="msdiv" id="msdiv1081"></a>“නිල් රන්වන් මෙන් සොඳුරු වූ රත්සඳුන් ගල් වූ ශරීර ඇති පුත්‍රයන් සතරදෙන මරා මුළාවූ රජතෙමේ කෙසේ නම් යාග කරන්නේද,</p>
<p><a class="msdiv" id="msdiv1082"></a>“නිල් රන්වන් මෙන් සොඳුරු වූ රත්සඳුන් ගල් වූ ශරීර ඇති රාජ කන්‍යාවන් සතර දෙන මරා මුළාවූ රජතෙම කෙසේනම් යාගය කරන්නේද,</p>
<p><a class="msdiv" id="msdiv1083"></a>“නිල් රන්වන් මෙන් සොඳුරු වූ රත්සඳුන් ගල් වූ ශරීර ඇති මෙහෙසියන් සතර දෙනෙකු මරා මුළාවූ රජතෙමේ කෙසේනම් යාගය කරන්නේද,</p>
<p><a class="msdiv" id="msdiv1084"></a>“ශ්‍යාමවර්ණ බඳු සුන්දරවූ ලෝහිත චන්දනයෙන් ගල්වන ලද ශරීර ඇති සිටුවරුන් සතර දෙනෙකු මරා මුළාවූ රජතෙමේ කෙසේනම් යාගය කරන්නේද,</p>
<p><a class="msdiv" id="msdiv1085"></a>“යම්සේ ගම් නියම්ගම් හිස්වූ අමනුෂ්‍යයන් ඇත්තාවූ මහා වනයෝ වෙද්ද, චන්ද්‍ර කුමාරයා හා සූර්‍ය්‍ය කුමාරයන් මරා යාග කළ කල්හි පුෂ්පවතී රාජධානියද එසේ වන්නේයයි” වැළපුනාහුය.</p>
<p><a class="msdiv" id="msdiv1086"></a>“දේවයන් වහන්ස, ඉදින් උතුම් චන්ද කුමරු නසන්නේ නම් මම නැසුනාවූ වැඩීම් ඇති පසින්ද ගැවසීගත් උමතු තැනැත්තියක් වන්නෙමි. මාගේ ප්‍රාණයෝද නිරුද්ධ වෙත්.</p>
<p><a class="msdiv" id="msdiv1087"></a>“දේවයෙනි, ඉදින් උතුම් සූරිය කුමරු නසා නම් මම නැසුනු වැඩීම් ඇත්තී පසින්ද ගැවසුනි උමතු තැනැත්තියක් වන්නෙමි. මාගේ ප්‍රාණයෝද නිරුද්ධ වෙත්යයි” මව හැඬුවාය.</p>
<p><a class="msdiv" id="msdiv1088"></a>“කුමක්හෙයින් මේ ඝට්ටියා නම්වූද, ඕපරක්ඛි නම්වූද පොක්ඛරක්ඛි නම්වූද නායිකා නම්වූද ඔවුනොවුන්ට ප්‍රිය වචන කියන්නාවූ චන්ද්‍ර සූරිය කුමරුන් වෙත නටන්නාවූ යෙහෙලිණියෝ මාගේ පුතුන් නොසතුටු කෙරෙව්වාහුද නෘත්‍ය ගීතාදියෙහි ඔවුන්ට සමවූවෙක් නැත්තේයයි” මව වැළපුනාය.</p>
<p><a class="msdiv" id="msdiv1089"></a>“ඛණ්ඩහාලය, චන්ද කුමරු වධයට ගෙණගිය කල්හි මාගේ හෘදයෙහි යම් ශෝකයක් වේද, මාගේ හෘදයෙහිවූ මේ ශෝකය තාගේ මව ලබාවා.</p>
<p><a class="msdiv" id="msdiv1090"></a>“ඛණ්ඩහාලය, සූරිය කුමරු වධයට ගෙණගිය කල්හි මාගේ හෘදයෙහි යම් ශෝකයක් වේද, මාගේ හෘදයෙහිවූ මේ ශෝකය තාගේ මව ලබාවා.</p>
<p><a class="msdiv" id="msdiv1091"></a>“එම්බා ඛණ්ඩහාලය, චන්ද කුමරු වධයට ගෙණ ගිය කල්හි මාගේ හෘදයෙහි යම් ශෝකයක් වීද, මාගේ මේ හෘදයෙහිවූ ශෝකය තාගේ අඹුවලබාවා,</p>
<p><a class="msdiv" id="msdiv1092"></a>“ඛණ්ඩහාලය, සූරිය කුමරු වධයට ගෙණගිය කල්හි මාගේ හෘදයෙහි යම් ශෝකයක් වීද, මාගේ මේ හෘදයෙහිවූ ශෝකය තාගේ අඹුව ලබාවා,</p>
<p><a class="msdiv" id="msdiv1093"></a>“එම්බා ඛණ්ඩහාලය, යම් තෝ දොසක් නැත්තාවූ සිංහයන්ට සමානවූ රජ කුමරුන් නැසුයෙහිද, ඒ තාගේ මව දරුවන්ද, ස්වාමියාද, නොදකීවා.</p>
<p><a class="msdiv" id="msdiv1094"></a>“එම්බා ඛණ්ඩහාලය, යම්බඳුවූ තෝ සියලු ලෝක වාසීන්ගේ බලාපොරොත්තු ඇත්තාවූ රජ කුමරුන් නැසූයෙහිද, ඒ තාගේ මව දරුවන්ද, ස්වාමියාද නොදකීවා.</p>
<p><a class="msdiv" id="msdiv1095"></a>“එම්බා ඛණ්ඩහාලය, යම්බඳුවූ තෝ දොසක් නැත්තාවූ සිංහයන් හා සමානවූ රජකුමරුන් නැසූයෙහිද, ඒ තාගේ අඹුව, දරුවන්ද, ස්වාමියාද නොදකීවා</p>
<p><a class="msdiv" id="msdiv1096"></a>“එම්බා ඛණ්ඩහාලය, යම්බඳුවූ තෝ සියලු ලෝකයාගේ බලාපොරොත්තු ඇත්තාවූ රජකුමරුන් නැසුයෙහිද, ඒ තාගේ අඹුව, දරුවන්ද, ස්වාමියාද නොදකීවායි” මව ඛණ්ඩහාලයාට ආක්‍රොශකළාය.</p>
<p><a class="msdiv" id="msdiv1097"></a>“දෙවයන් වහන්ස, අප නොනැසුව මැනව. ඛණ්ඩහාල නම් පුරෝහිතයාට අප දාසයන් කොට දුනමැනව. මහදම්වැලින් බැන්දාවූද අපි ඇතුන්ද අසුන්ද රක්ෂා කරමු.</p>
<p><a class="msdiv" id="msdiv1098"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැල්වලින් බැන්දාවූද අපි ඇත්වසුරු හැරදමන්නෙමු.</p>
<p><a class="msdiv" id="msdiv1099"></a>මහදම්වැලින් බැන්දාවූද අපි ඇතුන්ද අසුන්ද රක්ෂා කරමු. දම්වැලින් බැන්දාවූද, අපි අස්වසුරු එක්කොට හැරදමන්නෙමු.</p>
<p><a class="msdiv" id="msdiv1100"></a>“දෙවයන් වහන්ස, අප නොමැරුව මැනව. යමෙකුට දෙන්ට ඔබගේ කැමැත්තවෙත් නම් ඔහුට අප දාසයන් කොට දෙනුමැනව. තවද රටින් පිටකරණ ලද්දාවූ අපි පිඩුසිඟමින් හැසිරෙන්නෙමුයි” චන්ද කුමරු කීයේය.</p>
<p><a class="msdiv" id="msdiv1101"></a>“දරුවන් කැමැත්තාවූ දිළිඳුවූද ස්ත්‍රිහු දෙවියන්ට එළඹ යාඥාකරත්. ඒ ඇතැම් ස්ත්‍රීහු දොළද නොලැබ දරු ගර්භය වියලී දරුවන් නොමලබත්.</p>
<p><a class="msdiv" id="msdiv1102"></a>“මහරජ, මේ සත්වයෝ අපට දරුවෝ උපදිත්වා. ඒ දරුවන්ගෙන්ද, දරුවෝ උපදිත්වායි ආසාකෙරෙත්. එසේ ඇතිකල්හි නිකරුනේ අප යාගය සඳහා මරවන්නෙහි.</p>
<p><a class="msdiv" id="msdiv1103"></a>“පියාණෙනි, දෙවියන්වෙත එළඹ යාඥාකිරීමෙන් දරුවෙකු ලබත්. අප නොමැරුව මැනව. දුකසේ ලැබුවාවූ පුතුන්ගෙන් මේ යාගය නොකරණු මැනව.</p>
<p><a class="msdiv" id="msdiv1104"></a>“පියාණෙනි, දෙවියන්ට යාඥා කිරීමෙන් පුතෙකු ලබත්. එහෙයින් අප නොනැසුව මැනව. මව විසින් බැගෑපත්ව ලබනලද්දාවූ දරුවන්ගෙන් අපගේ මව වෙන් නොකරණු මැනවැයි” චන්දකුමරු යාඥාකෙළේය.</p>
<p><a class="msdiv" id="msdiv1105"></a>“මෑණියෙනි, නුඹ චන්දකුමාරයාවූ මා බොහෝ දුක්සේ පෝෂ්‍ය කරණලද්දී දැන් පුත්‍රයා නොලබන්නෙහිය. මම ඔබගේ පාදයන් වඳිමි. අපගේ පියතෙමේ සම්පත් සහිත පරලොව ලබාවා.</p>
<p><a class="msdiv" id="msdiv1106"></a>“මෑණියෙනි, එබැවින් මා වැළඳගණුමැනව. මටද ඔබගේ පාදයන් වඳින්ට දුනමැනව. දැන් මම ඒකරාජ නම් රජුගේ යාගය සඳහා ඒකාන්තයෙන් වෙන්ව විසීමට යමි.</p>
<p><a class="msdiv" id="msdiv1107"></a>“මෑණියෙනි, එබැවින් මා වැළඳගණුමැනව. මටද ඔබගේ පාදයන් වඳින්ට දුනමැනව. දැන් මම මවගේ හෘදයෙහි ශොකය ඇතිකොට වෙන්ව වාසයට යමි.</p>
<p><a class="msdiv" id="msdiv1108"></a>“මෑණියෙනි, එබැවින් මා වැළඳගණුමැනව. මටද ඔබගේ පාදයන් වඳින්ට දුනමැනව. මම දැන් මහජනයාගේ හෘදයෙහි ශොකය ඇතිකොට නැවත නොඑන බැවින් ඒකාන්තයෙන් වෙන්ව වාසයකිරීමට යමියි” චන්දකුමරු වැළපුනේය.</p>
<p><a class="msdiv" id="msdiv1109"></a>“ගෝතමී පුත්‍රය, එසේ වීනම් කෙශකලාපය පියුම් පත් වෙළුමෙන් බැඳගණුව. ඇතුළත සපුමල්පතින් මිශ්‍රවූ මේ චෝලිබන්ධනය ඔබගේ පුරාණ සිට ආ සිරිතවේ.</p>
<p><a class="msdiv" id="msdiv1110"></a>“යම් විලවුන් වලින් විලේපනය කරණලද්දේ රජ පිරිසට හොබීද, එබැවින් මේ අන්තිම සඳුන් සුවඳ ගැල්වීමෙන් ඔබගේ ශරීරය සුවඳගල්වනු.</p>
<p><a class="msdiv" id="msdiv1111"></a>“පුත්‍රය, යම් වස්ත්‍රවලින් මනාව හඳනාලද්දේ රජ පිරිසට හොබීද, එබැවින් මෘදුවූ වස්ත්‍ර හැඳගණුව, ලක්ෂයක් වටනා අන්තිම කශීසළුව හැඳගණුව.</p>
<p><a class="msdiv" id="msdiv1112"></a>“පුත්‍රය, යම් අතෙහි පලඳිනලද ආභරණවලින් සැරසුනේ, රජපිරිසට හොබීද, එබඳුවූ මුතු, මැණික්, රත්රන් යන මෙයින් සරසනලද අත් අබරණ පැළඳගණුවයි” මට කීවාය.</p>
<p><a class="msdiv" id="msdiv1113"></a>“රට රක්නාවූ ජනපද දායාදකොට ඇත්තාවූ ලොවට අධිපතිවූ මේ රජතෙමේ මහත්බැවින් දරුවන් කෙරෙහි ආදරය නූපදවායයි” සිතමියි චන්දා නම් අග මෙහෙසිය කීවාය.</p>
<p><a class="msdiv" id="msdiv1114"></a>“මට දරුවෝ ප්‍රියවෙත්. ආත්මයද ප්‍රියවේ. යෙහෙළිනීවූ තෙපිද ප්‍රියවෙත්. ස්ත්‍රීහුද ප්‍රියවෙත්. එසේ වුවත් මම ස්වර්ග සම්පත්තියද ප්‍රාර්ථනා කරන්නේ වෙමි. ඒ කාරණයෙන් යාගය සඳහා මේ දරුවන් මරන්නෙමි” රජතෙම කීයේය.</p>
<p><a class="msdiv" id="msdiv1115"></a>“දෙවයන් වහන්ස, පළමුකොට මා මරව. අලංකාර කරන ලද සුන්දරවූ සිව්මැලිවූ ඔබගේ පුත්‍රතෙමේ මරණයට නොපැමිණේවා. චන්දකුමරුගේ මරණ දුක මාගේ හෘදය නොපලාවා</p>
<p><a class="msdiv" id="msdiv1116"></a>“දෙවයන් වහන්ස, එබැවින් මා පළමුකොට නසව. චන්ද කුමරු හා සමාන දෙව්ලොව ඇත්තියක් වන්නෙමි ඔබද මහත්වූ පිං රැස්කරව, එකවර නසන ලද්දාවූ අප දෙදෙනාම පරලොව සුව විඳිමින් හැසිරෙමුයි” චන්ද්‍රා දේවී කීවාය.</p>
<p><a class="msdiv" id="msdiv1117"></a>“එම්බා චන්ද්‍රාවෙනි, නුඹ මෙසේ මරණය කැමති නොවෙව. මහත්වූ ඇස් ඇත්තිය, නුඹගේ ස්වාමියාගේ සහෝදරයෝ බොහෝ වෙත්. ගෝතමී පුත්‍රවූ චන්දකුමරු මරා යාග කළ කල්හි ඔව්හු තී සමග හැසිරෙන්නාහුයයි” රජතෙම කීයේය.</p>
<p><a class="msdiv" id="msdiv1118"></a>මෙසේ කී කල්හි චන්ද්‍රා දේවිතොමෝ තමන්ට අතුල් තලවලින් ගසාගත්තීය. මාගේ ජීවිතයෙන් ප්‍රයෝජනයක් නැත. විස පානය කරමි. මැරෙන්නෙමි.</p>
<p><a class="msdiv" id="msdiv1119"></a>“යම් කෙනෙක් ඖරශ පුත්‍රයන් නොමරවයි රජුට නොකියද්ද, එබඳු යහළු මිත්‍රාමාත්‍යයෝද නැත්තාහුයයි” සිතම්.</p>
<p><a class="msdiv" id="msdiv1120"></a>“යම් කෙනෙක් තමහට ජාතකවූ පුත්‍රයන් නොමරවයි රජුට නොකියද්ද, එහෙයින් මේ රජුට යහළුවූ ඤාති මිත්‍රයෝද නැත්තාහුයයි සිතමි.</p>
<p><a class="msdiv" id="msdiv1121"></a>“මහරජ, මල්මාලා දරන්නාවූ අඟුපළඳනාවලින් සැරසුනාවූ මේ ඒ මාගේ පුත්‍රයෝද ඇත්තාහ. ඔවුන්ගෙන්ද යාගය කරණු මැනව, එකල්හි ගෝතමී පුත්‍රවූ චන්දකුමරුන් මුදාවා</p>
<p><a class="msdiv" id="msdiv1122"></a>“මහරජ, මා මරා සත් කොටසක් කොට යාග කරණු මැනව. දොසක් නැත්තාවූ සිංහයෙකුට සමානවූ වැඩිමහළු පුත්‍රයා නොමරව.</p>
<p><a class="msdiv" id="msdiv1123"></a>“මහරජ, මා මරා කොටස් වශයෙන් සතක්කොට යාගය කරණු මැනව. සියලු ලෝවැස්සාගේ බලාපොරොත්තු ඇත්තාවූ වැඩිමහළු පුත්‍රයා නොමරවයි” චන්ද්‍රාදේවි කීවාය.</p>
<p><a class="msdiv" id="msdiv1124"></a>“එම්බා චන්ද්‍රාව, යහපත් වචන කී කල්හි මුතු මැණික් වෛඩූර්‍ය්‍යමයවූ බොහෝවූ කුඩා මහත් ආභරණයෝ මා විසින් තිට දෙන ලද්දාහ. මේ මා විසින් තිට දෙන්නාවූ අන්තිම දීමනාවයයි” චන්දකුමරු පැළඳි ආබරණ දුන්නේය.</p>
<p><a class="msdiv" id="msdiv1125"></a>“පෙර යම් කෙනෙකුගේ ස්කන්ධයන්හි පිපියාවූ මල්දම් පැවත්තාහුද, අද ඔවුන්ගේ ස්කන්ධයන්හි විෂ පෙවූ මුවහත්වූ කඩුව පවත්නේය.</p>
<p><a class="msdiv" id="msdiv1126"></a>“පෙර යම් කෙනෙකුගේ ශරීරයන්හි විසිතුරු මල් දම් වැටුනාහුද, අද ඔවුන්ගේ ශරීරයන්හි විෂ පෙවූ මුවහත් ඇති කඩුව වැටෙන්නේය.</p>
<p><a class="msdiv" id="msdiv1127"></a>“නොබෝ කලකින් ඒකාන්තයෙන් රජකුමරුවන්ගේ ශරීරයන්හි කඩුව වැටෙන්නේය. එසේ ඇතිකල්හි මාගේ හෘදය නොපැලෙයි මාගේ හෘදය ඉතාම දෘඪවූ බන්ධන ඇත්තක්ද විය.</p>
<p><a class="msdiv" id="msdiv1128"></a>“පිරිසිදු කශීසළු දරන්නාවූ පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්ද සුරිය කුමාරයෝ ඒකරාජනම් රජුගේ යාගය සඳහා බැහැර ගෙණ යන්නාහුය.</p>
<p><a class="msdiv" id="msdiv1129"></a>“පිරිසිදු කශීසළු දරන්නාවූ පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්ද සුරිය කුමාරයෝ මවගේ හෘදයෙහි ශොකය ඇතිකොට බැහැර ගෙණයන්නහුය.</p>
<p><a class="msdiv" id="msdiv1130"></a>“පිරිසිදු කශීසළු දරන්නාවූ පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්ද සුරිය කුමාරයෝ මහජනයාගේ හෘදයෙහි ශොකය ඇති කොට බැහැර ගෙණ යන්නාහුය.</p>
<p><a class="msdiv" id="msdiv1131"></a>“මස්රස අනුභව කරන්නාවූ කරනැවෑමියන් විසින් (කපුවන්) මනාකොට නහවන ලද්දාවූ පැළැඳිකුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්දසුරිය කුමාරයෝ ඒකරාජනම් රජුගේ යාගය සඳහා බැහැර ගෙණයන්නාහ.</p>
<p><a class="msdiv" id="msdiv1132"></a>“මස්රස අනුභව කරන්නාවූ කරනැවෑමියන් විසින් (කපුවන්) මනාකොට නහවන ලද්දාවූ පැළැඳිකුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්දසුරිය කුමාරයෝ මවගේ සිතෙහි ශෝකය උපදවා බැහැර ගෙණයනු ලබන්නාහ.</p>
<p><a class="msdiv" id="msdiv1133"></a>“මස්රස අනුභව කරන්නාවූ කරනැවෑමියන් විසින් (කපුවන්) මනාකොට නහවන ලද්දාවූ පැළැඳිකුණ්ඩලාභරණ ඇති අගිල් සඳුන් සුවඳ ගල්වන ලද්දාවූ චන්දසුරිය කුමාරයෝ බොහෝ දෙනාගේ හෘදයෙහි ශෝකය ඇතිකොට බැහැරයනු ලබන්නාහයි චන්ද්‍රාදේවී වැළපුනාය.</p>
<p><a class="msdiv" id="msdiv1134"></a>සියලු යාග ද්‍රව්‍ය පිළියෙල කර කල්හි චන්ද කුමරු යාගය සඳහා හිඳවූ කල්හි පඤ්චාල රාජධීතෘවූ චන්ද්‍රාතොමෝ ඇදිලි බැඳගෙණ සියලු පිරිස අනුව ගමන් කළාය.</p>
<p><a class="msdiv" id="msdiv1135"></a>“යම් සත්‍යයකින් මෝඩවූ ඛණ්ඩහාලතෙමේ පව්කම් කෙරේද, මේ සත්‍ය වචනය කරණකොටගෙණ ස්වාමියා සමග මම එක්වීම ඇත්තියක් වෙම්වා.</p>
<p><a class="msdiv" id="msdiv1136"></a>“මෙහි යම් අමනුෂ්‍ය කෙනෙක් ඇද්ද, යක්ෂයෝද වැඩිසිටි භූතයෝද වැඩෙන්නාවූ භූතයෝද යන යම් කෙනෙකුත් ඇද්ද, ඒ සියල්ලෝ මට වතාවත් කෙරෙත්වා. මම ස්වාමියා සමග එක්වන්නියක් වෙම්වා.</p>
<p><a class="msdiv" id="msdiv1137"></a>“යම් දෙවිකෙනෙක් මෙහි පැමිණියාහුද, යම් යක්ෂභූත කෙනෙකුත් මෙහි පැමිණියාහුද, ඒ සියල්ලෝ අස්වාමිකවූ පිහිට සොයන්නාවූ මා රක්ෂා කරව්. ස්වාමියාගෙන් මම නොපිරිහෙම්වායි මම තොපට යාඥා කරමියි” චන්ද්‍රාදේවි වැළපුනාය.</p>
<p><a class="msdiv" id="msdiv1138"></a>සක්දෙව් රජතෙම එය අසා යකුලක් කරකවා මොහුට භය උපදවමින් රජුට මෙය කීයේය.</p>
<p><a class="msdiv" id="msdiv1139"></a>“එම්බා මෝඩ රජ, මම තොපගේ හිස නොපලමියි දනුව, දොසක් නැත්තාවූ සිංහයෙකුට බඳුවූ වැඩිමහළු පුත්‍රයා නොමරව,</p>
<p><a class="msdiv" id="msdiv1140"></a>“එම්බා පවිටු රජ, දෙව්ලොව පතන්නාවූ දොසක් නැත්තාවූ අඹුදරුවන්ද සිටු ගෘහපතියන්ද නසනු ලබන්නවුන් තොප විසින් කොතැන්හි දක්නා ලද විරූද?</p>
<p><a class="msdiv" id="msdiv1141"></a>ඒ අසා ඛණ්ඩහාල තෙමේද රජතෙමේද මේ ආශ්චර්‍ය්‍යය දැක යම්සේ පවිටු නොවූවන්ගේ ඒ මිදීමක් වේද, එපරිද්දෙන් සියල්ලන්ගේ බන්ධනයන් මිදූහ.</p>
<p><a class="msdiv" id="msdiv1142"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඒ සියල්ලෝ එක එක ගල්කැට පහර දුන්හ. මේ ඛණ්ඩහාලයාගේ නැසීම වූයේයයි කීයේය.</p>
<p><a class="msdiv" id="msdiv1143"></a>යම්සේ ඒ ලාමකවූ යාගය කොට සියල්ලෝ නිරයෙහි වැටුනාහුද, එමෙන් පව්කම්කොට මෙලොවින් සුගතියට යන්ට නොලැබිය හැක්කේයයි වදාළේය</p>
<p><a class="msdiv" id="msdiv1144"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද රැස්වූ රජ පිරිස්ද චන්ද කුමරු අභිෂෙක කළාහුය.</p>
<p><a class="msdiv" id="msdiv1145"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද රැස්වූ රාජකන්‍යාවෝද චන්දකුමරු අභිෂෙක කළාහුය.</p>
<p><a class="msdiv" id="msdiv1146"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද රැස්වූ දෙව් පිරිස්ද චන්දකුමරු අභිෂෙක කළාහුය.</p>
<p><a class="msdiv" id="msdiv1147"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද එහි රැස්වූ දිව්‍ය කන්‍යාවෝද චන්දකුමරු අභිෂෙක කළාහුය.</p>
<p><a class="msdiv" id="msdiv1148"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද එහි රැස්වූ රජපිරිස්ද පිළිහිස සිසෑරිම කළාහුය.</p>
<p><a class="msdiv" id="msdiv1149"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද එහි රැස්වූ රාජකන්‍යාවෝද පිළිහිස සිසෑරීම කළාහුය.</p>
<p><a class="msdiv" id="msdiv1150"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද එහි රැස්වූ දෙව්පිරිස්ද පිළිහිස සිසෑරීම කළාහුය.</p>
<p><a class="msdiv" id="msdiv1151"></a>සියල්ලන් බන්ධන වලින් මිදුනු කල්හි යම් කෙනෙක් එහි එදා රැස්වූවාහුද, ඔව්හුද එහි රැස්වූ දිව්‍යකන්‍යාවෝද පිළිහිස සිසෑරීම කළාහුය.</p>
<p><a class="msdiv" id="msdiv1152"></a>“සියල්ලන් බන්ධනවලින් මිදුනු කල්හි බොහෝ දෙනා සතුටු සිත් ඇත්තෝවූහ. මහජනතෙමේ සතුටුසිත් ඇතිව නුවරට ඇතුල්විය. සියල්ලවුන් බන්ධනයෙන් මිදීම ප්‍රකාශකෙළේයයි” වදාළේය.</p>
<p class="endsutta"><span class="var" title="ඛණ්ඩහාලජාතකං (bj, pts1)" id="note1601">චන්දකුමාරජාතකං</span> සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
