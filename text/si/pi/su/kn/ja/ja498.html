<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja498">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>15. වීසති නිපාතය</p>
<h1>498. චිත්ත සම්භූත ජාතකය</h1>
</div>
<p><a class="msdiv" id="msdiv24"></a>“මේ ලෝකයෙහි මිනිසුන් මනාව පුරුදුකළාවූ කර්ම සියල්ල විපාක සහිතවේ. කුශලාකුශල කර්මයන් අතර කිසියම් හිස්වූ කර්මයක් නැත්තේය. ස්වකීයවූ කර්මයෙන් පුණ්‍ය විපාකයට පැමිණියාවූ මහත් ආනුභාව ඇති සම්භූත නම් රජවූ මම ඒවා දකිමි.</p>
<p><a class="msdiv" id="msdiv25"></a>“මෙලොව මිනිසුන් මනාව පුරුදුකළාවූ කර්ම සියල්ල ඵල සහිතවේ. කරණ ලද කුශලාකුශල කර්මයන්හි කිසියම් එක කර්මයකුත් හිස් නැත්තේය. යම්සේ මට සමෘද්ධවූයේද එපරිද්දෙන්ම කිමෙක්ද, ඒ මාගේ සහෝදරවූ චිත්තයාගේද සිත සමෘද්ධවූයේදැයි (සම්භූත රජතෙම කීයේය.)</p>
<p><a class="msdiv" id="msdiv26"></a><a class="msdiv" id="msdiv27"></a>“පින්වත, කිම, චිත්ත නම් මම වෙමියි අනිකෙකු කෙරෙන් තොප අසන ලදද, නොහොත් චිත්තතෙම දක්නා ලදැයි තට කිසිවෙකුත් මේ කාරණය කීයේද, ගාථාව මනාකොට කියන ලදී. මට එහි සැකයක් නැත. තොපට ගම්වර සියයක්ද දෙමියි රජතෙම කීයේය.</p>
<p><a class="msdiv" id="msdiv28"></a>“මහරජ්ජුරුවෙනි, මම චිත්ත නම් වෙමියි අනිකෙකු කෙරෙන්ද මා නොඅසන ලදී. රජහුගේ ලඟට ගොස් මේ ගාථාව කියව, එකල්හි සතුටු සිත් ඇති රජතෙම තොපට වරයක්ද දෙන්නේයයි ඍෂිකෙනෙක් මට මේ කාරණය කීයේය.</p>
<p><a class="msdiv" id="msdiv29"></a>“විසිතුරු මැහුම් ඇති මනාකොට කරණලද රජුන්ට අයත් රථයක් ඒකාන්තයෙන් යොදත්වා. ඇතුන්ගේ පොරොද්ද බඳිව්. ග්‍රීවාභරණයන්ද බහාලව්.</p>
<p><a class="msdiv" id="msdiv30"></a>“මහබෙර මිහිඟුබෙර සක් යන මොවුන් නාද කෙරෙත්වා. වහා ගමන් කරන්නාවූ යානාවන්ද යොදත්වා. යම්තැනෙක්හි උපන්නාවූ ඍෂීහු දක්නෙම්ද, මම දැන්ම ඒ අසපුවට යන්නෙමියි රජතෙම කීයේය.</p>
<p><a class="msdiv" id="msdiv31"></a>“ඒකාන්තයෙන් මට මනාකොට ලබනලද ලාභයෙක් වූයේය. එකල මා විසින් පිරිස් මැද ගාථාව මනාකොට ගායනා කරණ ලදී. ඒ මම ශීලයෙන් හා ව්‍රතයෙන් යුක්තවූ ඍෂීන්වහන්සේ දැක ප්‍රීතියට පැමිණියෙමි. මම සතුටු සිත් ඇත්තේ වෙමියි රජතෙම කීයේය.</p>
<p><a class="msdiv" id="msdiv32"></a>“පින්වතුන් වහන්සේ අපගේ ආසනයද පා දෝනා පැන්ද පිළිගන්නාසේක්වා. පින්වතුන් වහන්සේ ආගන්තුග සත්කාර විචාරමි. පින්වතුන් වහන්සේ අපගේ ආගන්තුග සත්කාරය පිළිගන්නා සේක්වායි කීයේය.</p>
<p><a class="msdiv" id="msdiv33"></a>“ඔබට වාසයට සුදුසු සිත්කළුවූ ගෘහයක්ද කෙරෙත්වා ස්ත්‍රී සමූහයා හා පරිචරණය කෙරේවා. අපට අනුග්‍රහ පිණිස අවකාශ කරණු මැනව. අපි දෙදෙනම මේ රාජ්‍ය සම්පත්තිය අනුභව කරමුයි රජතෙම කීයේය.</p>
<p><a class="msdiv" id="msdiv34"></a>“මහරජ, දුශ්චරිතයාගේ මහත්වූ විපාකයද දැක නැවත මනාව පුරුදු කළාවූ සුචරිතයාගේ මහත්වූ විපාකයද දැක මෙසේ තමන්ම සංවරයට පැමිණියෙමි. පුත්‍ර සම්පත් හෝ ගව මහිෂාදී සම්පත් හෝ වස්තුසම්පත් හෝ නොපතන්නෙමියි (චිත්ත නම් ඍෂීතෙම කීයේය.)</p>
<p><a class="msdiv" id="msdiv35"></a>“මේ ලෝකයෙහි මිනිසුන්ගේ ජීවිතය වර්ෂයන් සම්බන්ධවූ මේ දශක දශයක්ම වෙත්. ඒ දශකයන් සම්බන්ධ සීමාවට නොපැමිණියහුම (මැරෙයි) සිඳින ලද බට ගසක් මෙන් වියලෙයි.”</p>
<p><a class="msdiv" id="msdiv36"></a>“එසේ වියලෙන්නාවූ ජීවිතයෙහි පස්කම් ගුණ නිසා කවර සතුටක්ද, කයින් කරන්නාවූ කවර ක්‍රීඩාවෙක්ද, සතුටු වීම් වශයෙන් කවර ඇලීමක්ද, කිනම් වස්තු සෙවීමක්ද, මහ රජ, පුත්‍රයන්ගෙන්ද, අඹුවන්ගෙන්ද මට කවර ප්‍රයෝජනයක්ද, මේ බන්ධනයෙන් මම මිදුනේ වෙමි.</p>
<p><a class="msdiv" id="msdiv37"></a>“ඒ මම හොඳාකාර දනිමි. මරුවා මට ප්‍රමාද නොවේ. මරුහට යටත්වූවහුගේ කවර ඇලීමක්ද, කිනම් වස්තු සෙවීමක්ද,</p>
<p><a class="msdiv" id="msdiv38"></a>“මහරජ මිනිසුන්ගේ නීච ජාතියවූ චණ්ඩාලයෝ නිය දෙපා ඇත්තවුන් අතරෙහි ලාමකවේ. පෙර අපි දෙදෙනම ඉතා ලාමකවූ ස්වකීය කර්මවලින් චණ්ඩාල මාතෘ ගර්භයෙහි වාසය කෙළෙමු.</p>
<p><a class="msdiv" id="msdiv39"></a>“අවන්ති ජනපදයන්හි අපි දෙදෙන චණ්ඩාලයෝ වීමු. ඉන් සැව නෙරඤ්ජරා ඉවුරෙහි මුවෝවීමු. එයින් චුතව නර්මදා නම් ගංඉවුරෙහි උකුස්සෝ දෙදෙනෙක් වීමු. එතැනින් අවුත් ඒ අපි අද බ්‍රාහ්මණ හා ක්ෂත්‍රියෝ වීමුයි (චිත්ත පණ්ඩිතතෙම කීයේය.)</p>
<p><a class="msdiv" id="msdiv40"></a>“මහරජ, මේ ජීවිතය මරණය කරා පැමිණෙයි. සත්වයන්ගේ ආයුෂය ස්වල්පවේ. ජරාවට පැමිණියහුට රක්ෂා ස්ථාන නැත. පඤ්චාල දේශාධිපති රජුනි, මාගේ මේ කීම කරව, දුක් වැඩෙන්නාවූ කර්මයන් නොකරව,</p>
<p><a class="msdiv" id="msdiv41"></a>“සත්වයන්ගේ මේ ජීවිතය මරණයට ලඟාවෙයි. ආයුෂයද ස්වල්පවේ. ජරාවට පැමිණියාහුට ආරක්ෂාවක් නම් නැත. පඤ්චාලය, මගේ මේ වචනම කරව, දුක් විපාක ඇත්තාවූ කර්මයන් නොකරව.</p>
<p><a class="msdiv" id="msdiv42"></a>“සත්වයන්ගේ ජීවිතය මරණය කරා පැමිණෙයි, ආයුෂය ස්වල්පය. ජරාවට පැමිණියහුට රක්ෂාස්ථාන නැත. පඤ්චාලය මගේ මේ වචනය කරව, කෙළෙස් රජසින් වැසුනු හිස් ඇති කර්මයන් නොකරව.</p>
<p><a class="msdiv" id="msdiv43"></a>“සත්වයන්ගේ ජීවිතය මරණයට ලඟාවෙයි. දිරන්නාවූ මිනිසාගේ ශරීර වර්ණය ජරාතොමෝ නසයි. පඤ්චාලය මගේ මේ වචනය කරව, නරකයෙහි ඉපදීමට හේතුවූ කර්මය නොකරවයි (චිත්තපණ්ඩිතතෙම කීයේය.)</p>
<p><a class="msdiv" id="msdiv44"></a>“ඒකාන්තයෙන්ම නුඹවහන්සේගේ මේ වචනය සත්‍යවේ. ඍෂිතෙමේ යම්සේ කියන්නෙහිද, මේ කාරණය මෙසේමැයි. බොහෝවූ කාම සම්පත් මට ඇත්තාහ. තාපසයන් වහන්ස, ඒ කාම සම්පත් මා වැන්නකු විසින් අත්හැරිය නොහැක්කාහ.</p>
<p><a class="msdiv" id="msdiv45"></a>යම්සේ මඩවගුරෙහි එරුනාවූ හස්තිතෙම ගොඩ දක්නේ යන්ට නොහැකිවේද, මෙපරිද්දෙන්ම කම්සැප නමැති මඩෙහි එරුණාවූ මම භික්ෂූන්වහන්සේගේ අනුශාසනා මාර්ගයට නොපැමිණෙමි. හෙවත් පැවිදිවන්ට නොහැක්කෙමි.</p>
<p><a class="msdiv" id="msdiv46"></a>“යම්සේ මව්ද, පියාද කුමකැයි සුවපත්වන්නේ යයි පුතුට අනුශාසනා කරන්නාහුද, ස්වාමීනි, යම් මාර්ගයක හැසිරෙන්නේ පරලොව සුවපත් වන්නෙම්ද, මෙසේම මට නුඹවහන්සේ අනුශාසනා කරණු මැනවයි රජ තෙම කීයේය.</p>
<p><a class="msdiv" id="msdiv47"></a>“ජනාධිපතිවූ මහරජ, ඉදින් නුඹ මිනිසුන් අයත්වූ මේ කම්සැප හැර දමන්ට නොහැකි වෙහිනම්, ඔබගේ රාජ්‍යයෙහි දැහැමින් අයබදු ගැණීම පිහිටුවව, අධර්ම කරන්නාහුද නොවෙත්වා.</p>
<p><a class="msdiv" id="msdiv48"></a>“මහණ බමුණන්ට ආරාධනා කරන්නාවූ දූතයෝ වහා යවත්වා. ඒ මහණ බමුණන්ට ආහාරයෙන් හා පානයෙන්ද, වස්ත්‍රයෙන්ද ශයනාශන හ ගිලානප්‍රත්‍යයෙන්ද උපස්ථාන කරව.</p>
<p><a class="msdiv" id="msdiv49"></a>“ආහාරයෙන් හා පාන වර්ගයෙන් පහන්සිත් ඇත්තේ මහණ බමුණන්ද සතුටුකරවා, ශක්තිවූ පරිද්දෙන් නින්දා නොලබන ලද්දේ පස්කම් සැපයෙන් අග්‍රස්ථානයවූ දෙව්ලොවට පැමිණෙව්.</p>
<p><a class="msdiv" id="msdiv50"></a>“මහරජ, ඉදින් වනාහි ස්ත්‍රී සමූහයා හා පරිචරණය කරන්නාවූ ඔබ රාජ්‍ය සම්පත් නිසා උපන් මදය තෙමේ යටපත් කරන්නේනම් මේ ගාථාව මෙනෙහි කරව, තවද මේ ගාථාව පිරිස් මැද කියව.</p>
<p><a class="msdiv" id="msdiv51"></a>“පෙර මට තෘණ කුටියක්වත් නැති බැවින් එලිමහනෙහි වාසය කරන්නාවූ සැඩොලෙක්වීමි. එකල කිරි පොවා මව වලට ගියකල්හි ශුනකියගේ කිරි බීමෙන් වැඩුනෙමි. බළුපැටවුන් විසින් පිරිවරණ ලදුව වාසය කෙළෙමි. ඒ මම අද රජයයි කියනු ලැබේ යනුයි.”</p>
<p class="endsutta">චිත්තසම්භූතජාතකං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
