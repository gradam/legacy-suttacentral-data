<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja536">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>21. ආසීති නිපාතය</p>
<h1>536. කුණාළ ජාතකය</h1>
</div>
<p>[මේ ජාතකයේ සිංහල කොටස් අඩුය]</p>
<p><a class="msdiv" id="msdiv290"></a>“තවද අර්ජුනය, නකුලය, භීමසේනය, යුධිෂ්ඨිලය, සහ දෙව නම් රජය යන මේ ස්වාමි පුරුෂයන් පස්දෙන හැර ස්ත්‍රීතොමෝ අඟුටු කුදෙකු සමග පාප කර්මය කෙළේයයි” කුණාල පක්ෂිතෙම කීයේය.</p>
<p>“යම් තැනැත්තියක් කොසොල් රජහු හැරදමා පඤ්චාල චණ්ඩයා සමග පාප කර්මයක් කෙළේද, ඒ මේ බඹදත් රජහුගේ මව මා විසින් මෙසේ දන්නා ලදී.</p>
<p>“මේ ස්ත්‍රීහුද අන්‍ය ස්ත්‍රීහුද යම්හෙයකින් පාප කර්මය කළාහුද එහෙයින් මේ ස්ත්‍රීන් විශ්වාස නොකරමි. ඔවුන්ට ප්‍රශංසා නොකරන්නෙමි.</p>
<p><a class="msdiv" id="msdiv291"></a>“ලෝකයෙහි පෘථිවි තොමෝ යම්සේ සමාන ඇළුම් ඇත්තී සියල්ල දරන්නී අන්‍යොන්‍ය ප්‍රතිෂ්ඨා ඇත්තී සියලු දෙය ඉවසන්නී නොසැලෙන්නී නොකිපෙන්නී වේද එසේවූ ඒ ස්ත්‍රීන් මනුෂ්‍යතෙම විශ්වාස නොකරන්නේය.</p>
<p><a class="msdiv" id="msdiv292"></a>“යහළු පුණ්ණමුඛය, ලේ මස් බුදින්නාවූ චණ්ඩ මෘගයෙකු මුඛය ගාත් සතර යන අත් පසක් ඇත්තාවූ ඉතා ඵරුෂවූ සිංහතෙම යම්සේ බලාත්කාරයෙන් අල්වාගෙණ කන්නාවූ පරහිංසාවෙහි ඇළුනෙක් වේද, ස්ත්‍රීහුද එබඳු වෙත්. ස්ත්‍රීන් මනුෂ්‍යතෙම විශ්වාස නොකරන්නේය</p>
<p><a class="msdiv" id="msdiv293"></a>“යහළු පුණ්ණමුඛය, මේ ස්ත්‍රී ජනතෙම සොරෙකු වැනිවේ. විෂ පෙවූ හීයක් මෙන්වේ. වෙළෙදෙකු වැනිය. ස්ත්‍රී තොමෝ අගුණ සඟවාද ගුණය ප්‍රකාශ කරන්නීය ඉස්ස නම් මෘගයාගේ අඟ මෙන්,</p>
<p>“ඇඹරීගිය ගුණ ඇත්තීය. සර්පයෙකු මෙන් දිව් දෙකක් ඇත්තීය.</p>
<p><a class="msdiv" id="msdiv294"></a>“හෙබක් මෙන් පිළිසන් ගති ඇත්තීය. පාතාලයක් මෙන් පිරවිය නොහැකි ආසා ඇත්තීය. රකුසියක් මෙන් සතුටු කරවිය නොහැක්කීය. යම රජු මෙන් ඒකාන්තයෙන් නිරයට හැරගන්නේය. ගින්නක් හා සමානය. ගංගා ප්‍රවාහයක් හා සමානය. සුළඟ හා සමානය කැමති පරිදි හැසුරුම් ඇත්තේය.</p>
<p><a class="msdiv" id="msdiv295"></a>“මහමෙර මෙන් කිසිවෙකුටත් වෙනසක් නැත්තිය. විෂ අඹගසක් මෙන් නිතර ඵල ඇත්තීය. ස්වාමියන් විසින් දුකසේ සපයන ලද රත්නයන් නැතිකරන්නාවූ ස්ත්‍රීහු ගෘහයෙහි සම්පත් විනාශ කෙරෙත්යයි” කීයේය.</p>
<p><a class="msdiv" id="msdiv296"></a>“යහළු පුණ්ණමුඛය, ගොනාද දෙනද යානයද භාර්‍ය්‍යාවද යන සතරදෙනා නෑ කුලයෙහි නොවැස්විය යුතුය. යානාවක් නැත්තාහු රථය පරිභොග කෙරෙත්. අධික බර පැටවීමෙන් ගවයා නසත්. අධික දෙවිමෙන් වස්සා නසත්. නෑ ගෙවල්හි භාර්‍ය්‍යාතොමෝ දූෂ්‍ය කරණු ලැබේයයි” කීයේය.</p>
<p><a class="msdiv" id="msdiv297"></a>“දුනු දිය රහිත දුන්නද නෑ කුලයෙහිවූ භාර්‍ය්‍යාවද එතෙරවූ නැවද කඩ ඇනය බිඳුනාවූ යානයද, දුර සිටි මිත්‍රයාද ලාමක යහළුවාද කටයුත්තක් ඇතිවූ කල්හි අර්ථ පිණිස නොහැසිරෙන්නවුන් වෙත්යයි” කීයේය.</p>
<p><a class="msdiv" id="msdiv298"></a>“යහළු පුණ්ණමුඛය, දිළිඳු බවද රෝගාතුර බවද, ජරාවට ගිය බවද, සුරාසොඬ බවද, ප්‍රමාද බවද, සිස් බවට පැමිණියාහුද රක්තවූවහුද කටයුතුවල පිරිහීම් ඇත්තාහුද යන කරුණු අටකින් ස්වාමියාට සියලු කැමති සම්පත් දීමෙන්ද අවමන් කරත්යයි” කීයේය.</p>
<p><a class="msdiv" id="msdiv299"></a>“යහළු පුණ්ණමුඛය, යම් ස්ත්‍රියක් තොමෝ මල් වත්තට යන ස්වභාව ඇත්තීද, උයනට යන ස්වභාව ඇත්තීද, නෑ ගෙදරට යන ස්වභාව ඇත්තීද, අන් ගෙදරට යන ස්වභාව ඇත්තීද, වස්ත්‍රවලින් සැරසීමෙහි යෙදුනීද, මත්පැන් පානය කරන්නීද,</p>
<p><a class="msdiv" id="msdiv300"></a>“යම් ස්ත්‍රියක් තොමෝ කවුළු ආදියෙන් නිතර බලන ස්වභාව ඇත්තීද, යම් ස්ත්‍රියක් තෙමෝ අඟපසඟ දක්වමින් දොරකොඩ සිටින්නීද යන මේ කරුණු නවයකින් ස්ත්‍රීහු ස්වාමියා කෙරෙහි දොස් පමුණුවත්යයි” කීයේය.</p>
<p><a class="msdiv" id="msdiv301"></a>“යහළු පුණ්ණමුඛය, ස්ත්‍රී තොමෝ මේ ස්වාමියාට පිටත්හි වාසය කිරීම වර්ණනා කරයි. ගියහු අනුව ශොක නොකරයි ආවාවූ ස්වමියා දැක සතුටු නොවෙයි. ස්වාමියාගේ ගුණයක් කිසිකලෙකත් නොකියයි. ප්‍රදූෂ්‍යවූ භාර්‍ය්‍යාවගේ මේ ලක්ෂණ වෙත්.</p>
<p><a class="msdiv" id="msdiv302"></a>“සංයම නැත්තී ඔහුට අවැඩ කරයි. නොකටයුතු දේ කරන්නී ඔහුගේ වැඩද පිරිහෙළයි. දැඩි කොට හැඳගෙණ පරාංමුඛවී මුන යටකරගෙන සයනය කරයි, යන මේ ලකුණු ප්‍රදූෂ්‍යවූ භාර්‍ය්‍යාවගේ වෙත්.</p>
<p><a class="msdiv" id="msdiv303"></a>“ඔබමොබ පෙරලෙන්නී හටගත් කළහ ඇත්තීදවේ. දුක් වේදනා ඇත්තී දීර්ඝකොට ආශ්වාසද කෙරෙත්. මලමුත්‍ර කිරීමට නිතර යයි, යන මේ ලක්ෂණයෝ ප්‍රදූෂ්‍යවූ භාර්‍ය්‍යාවගේ වෙති.</p>
<p><a class="msdiv" id="msdiv304"></a>“විරුද්ධකාරයෙන්ද හැසිරෙයි. නොකටයුතුදෙය කරන්නීදවෙයි. කථාකරන්නාවූ අන්පුරුෂයෙකුගේ ශබ්දයටද ඇහුන්කන්දෙයි. නසනලද සම්පත් ඇත්තීද ක්ලෙශ සන්ථවයද කරයි. යන මේ ලක්ෂණයෝ ප්‍රදූෂ්‍යවූ භාර්‍ය්‍යාවගේ වෙත්.</p>
<p><a class="msdiv" id="msdiv305"></a>“දුකසේ ලබනලද ධනයද දුකසේ රැස් කරණලද වස්තුවද විනාශකරයි. අසල්වැසියන් සමගද මිත්‍ර සන්ථවයද කරයි. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝවෙත්.</p>
<p><a class="msdiv" id="msdiv306"></a>“සොර සැමියන් සඳහා නික්මවනලද පා ඇත්තීද නොකල්හි විථීවල හැසිරෙන්නීද වේ. නිතර ස්වාමියා කෙරෙහි ප්‍රදූෂ්‍යසිත් ඇත්තී ස්වාමියා ඉක්ම හැසිරෙන්නීද වේ. එසේම ස්වාමියා කෙරෙහි ගෞරව නැත්තීද වේ. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝ වෙත්.</p>
<p><a class="msdiv" id="msdiv307"></a>“පියවුරුද කිසිලිද දක්වමින් නිතර දොර සමීපයෙහි සිටියි. භ්‍රාන්තවූ සිත් ඇත්තී දිශානු දිශාවන් බළයි. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝවෙත්.</p>
<p><a class="msdiv" id="msdiv308"></a>“සියලු ගංගාවෝ වක්වූ ගමන් ඇත්තාහ සියලු වනයෝ කාෂ්ටවලින් යුක්තවූවාහ. රහස් තැනක් ලැබුනු කල්හි සියලු ස්ත්‍රීහු පව්කරන්නාහුය.</p>
<p><a class="msdiv" id="msdiv309"></a>“ඉදින් අවකාශයක් හෝ රහස් තැනක් හෝ ලැබේ නම් එබඳුවූ රහසිගතව මන්ත්‍රණය කිරීමට සුදුසු තැනක් ලැබේ නම් අන්පුරුෂයෙකු නොලද්දීහු පිලෙකු සමගවුවත් සියලු ස්ත්‍රීහුම පාප කර්මය නොකරන්නාහුද?</p>
<p><a class="msdiv" id="msdiv310"></a>“ඇළුම් කරන්නාවූ නොයෙක් දෙනා කෙරෙහි සිත් ඇත්තාවූ, නිග්‍රහයෙන් හික්මවිය නොහැකිවූ මේ ස්ත්‍රීන් කෙරෙහි මිනිසුන්ගේ සියලු සිතින් සතුටුකරන්නාහුද, වෙෂ්‍යාවූවෝ වෙත්. ඔවුන් විශ්වාස නොකටයුතුය. ස්ත්‍රීහු වනාහි තොටුපලවල් හා සමාන වෙත්යයි” කීයේය.</p>
<p><a class="msdiv" id="msdiv311"></a>“ඒකාන්තයෙන් කණ්ඩරී රජය කින්නරාදේවිය යන මොවුන්ගේ යම් නොඇල්මක්වීද, එය දැක සියලු ස්ත්‍රීහු ගෘහයෙහි ස්වාමිවරුන්ට නොඇලෙත්යයි, දතයුතුයි. ඒ එසේ මැයි අන්‍යවූ පිළුවූ පුරුෂයා දැක භාර්‍ය්‍යා තොමෝ එබඳු රජහු හැර පාප කර්මය කෙළේයයි” කීයේය.</p>
<p><a class="msdiv" id="msdiv312"></a>“ඒකාන්තයෙන් කැමැත්ත අනුව ගියාවූ බකනම් රජහුගේද පාවාරික නම් රජහුගේද භාර්‍ය්‍යාවූ පඤ්චපාපී තොමෝ තමන්ගේ සිතේ බැඳීම අනුව ගියාවූ මෙහෙකරුවෙකුවෙත ඉක්මවා හැසුරුනේය. ස්ත්‍රී තොමෝ කවර නම් එයින් අන්‍ය පුරුෂයෙකු ඉක්මවා නොහැසිරෙන්නීදැයි” කීයේය.</p>
<p><a class="msdiv" id="msdiv313"></a>“සියලු ලෝකයාට අධිපතිවූ බඹදත් රජහුගේ පිංගියානී නම් ප්‍රිය භාර්‍ය්‍යා තොමෝ සිත බැඳීම අනුව ගියාවූ අස්ගොව්වෙකු සමග ඉක්මවා හැසුරුණේය. කාමයන් පතන්නාවූ ඕතොමෝ ඒ අස්ගොව්වාද අගමෙහෙසුන් තනතුරද යන දෙකම නොලැබීයයි” කීයේය.</p>
<p><a class="msdiv" id="msdiv314"></a>“කුදුවූවන්ටද ඇලෙන්නාවූ වහාපෙරලෙන සිත් ඇත්තාවූද කළගුණ නොදක්නාවූද ද්‍රෝහිවූද ස්ත්‍රීන්ගේ ස්වභාවය දිව්‍යභාවයකින් යුක්තනොවූ පුරුෂතෙම අදහන්ට සුදුසු නොවේ</p>
<p><a class="msdiv" id="msdiv315"></a>“ඒ ස්ත්‍රීහු කරණලද්ද නොදනිත්, කටයුත්ත නොදනිත්, මව හෝ පියා හෝ සහෝදරයා හෝ නොදනිත්, ලජ්ජානැති ඉක්මවනලද ගුණධර්ම ඇති ඒ ස්ත්‍රීහු ස්වකීය චිත්තයාගේ වසඟයටම පැමිණෙත්.</p>
<p><a class="msdiv" id="msdiv316"></a>“බොහෝ කලක් සමග වාසයකළාවූද ප්‍රියවූ මනාපවූ අනුකම්පා ඇත්තාවූ ප්‍රාණය හා සමානවූද ඒ ස්වාමියා ආපදාවන්හිද ඒ ඒ කටයුතු පැමිණි කල්හිද යම් හෙයකින් හැරදමද්ද, එහෙයින් මම ස්ත්‍රීන් විශ්වාස නොකරමි.</p>
<p><a class="msdiv" id="msdiv317"></a>“ස්ත්‍රීන්ගේ සිත වනාහි වඳුරා බැසගත් ගත්තැන් මෙන්ද රුක්සෙවන මෙන්ද, ස්ථිර නොවේ. ස්ත්‍රියගේ ඒ සිත එක් අරමුණෙක්හිම නොපිහිටනලදී. රථරෝදයක නිම්වළල්ල මෙන් පෙරළේ</p>
<p><a class="msdiv" id="msdiv318"></a>“යම්කලෙක්හි ඒ ස්ත්‍රීහු සොයා බලන්නාහු පුරුෂයාගේ ගතයුතු ස්වභාව ඇති වස්තුවක් දකිද්ද, මේ පුරුෂයා සිළුටුවූ වචනවලින් තමන්ගේ වසඟයට පමුණුවත්. කම්බෝජ රටවැස්සෝ දියෙහි හටගත්තාවූ සෙවෙලින් අසෙකු අල්වාගන්නා මෙනි.</p>
<p><a class="msdiv" id="msdiv319"></a>“යම් කලෙක්හි සොයාබලමින් පුරුෂයාගේ ගතයුතු ස්වභාව ඇති වස්තුවක් නොදකිද්ද, සියලු ආකාරයෙන් ඔහු දුරු කෙරෙත්. එතර කළාවූ ගඟ එතෙරට ගියාවූ තැනැත්තේ පසුර හැර දමන්නාක්මෙනි.</p>
<p><a class="msdiv" id="msdiv320"></a>“පුරුෂයන්ගේ සිත් අලවන බැවින් ලාටු බඳුවූද ගින්න මෙන් සියල්ල අනුභව කරන්නාවූද, තියුණු මායා ඇත්තාවූද වහා බස්නා දිය පහර ඇති ගංගා වැනිවූ මේ ස්ත්‍රීහු ප්‍රියවූවහුද අප්‍රියවූවහුද සේවනය කරත්. ගඟ මෙගොඩ ඉවුරද එගොඩ ඉවුරද සේවනය කරන්නාවූ ඔරුව මෙනි.</p>
<p><a class="msdiv" id="msdiv321"></a>“ඒ ස්ත්‍රීහු එකෙකුට නොවේ. දෙදෙනෙකුන්ට නොවේ. විවෘත කරණලද සල්පිලක්මෙන්වේ. යමෙක් එබඳු ස්ත්‍රීන් මාගේයයි හඟින්නේද, හෙතෙම දැලින් සුලං බඳින්නේය.</p>
<p><a class="msdiv" id="msdiv322"></a>“ගංගාවද මාර්ගයද සුරාපානශාලාවද සභාවද පැන් ශාලාවද යන මොහු යම්සේ වෙද්ද, ලෝකයෙහි ස්ත්‍රීහු නම් මෙබඳු වෙත්. ඔවුන්ගේ වේලාවක් නැත්තේය.</p>
<p><a class="msdiv" id="msdiv323"></a>“මේ ස්ත්‍රීහු නම් ගිනි හා සමානවෙත්. කෘෂ්ණ සර්පයෙකුගේ හිසට බඳු උපමා ඇතිවෙත්. ගවයෝ තණ කෑ තැන් හැර පිටත්හි සොය සොයා හැසිරෙන්නාක් මෙන් මේ ස්ත්‍රීහු ධන නැත්තාවුත් හැර ධන ඇත්තවුන් සොයත්.</p>
<p><a class="msdiv" id="msdiv324"></a>“ගින්නද හස්තියාද කෘෂ්ණ සර්පයාද රජහුද ස්ත්‍රීද යන මේ සියල්ල මනුෂ්‍යතෙම නිතර සිහියෙන් යුක්තව සේවනය කටයුත්තේය. ඒකාන්තයෙන් මොවුන්ගේ අදහස් දැනගත නොහැක්කේය.</p>
<p><a class="msdiv" id="msdiv325"></a>“විශිෂ්ට රූ ඇත්තී සේවනය නොකටයුත්තීය. බොහෝ දෙනාට ප්‍රිය තැනැත්තී සේවනය නොකටයුත්තීය. නෘත්‍ය ගීතයන්හි දක්ෂවූ ස්ත්‍රිය සේවනය නොකටයුත්තීය. අනිකෙකුගේ භාර්‍ය්‍යාව සේවනය නොකටයුත්තීය. ධන හේතුවෙන් විශ්වාසවූ තැනැත්තීද සේවනය නොකටයුත්තීය. මෙසේ මේ ස්ත්‍රීහු පස්දෙන සේවනය නොකටයුතු වෙත්යයි” කුනාල රජතෙම කීයේය.</p>
<p><a class="msdiv" id="msdiv326"></a>“ඉදින් යම් පුරුෂයෙක් ධනයෙන් සම්පූර්ණවූද මේ පෘථිවිය සම්මතවූ යම් ස්ත්‍රියකට දෙන්නේද ඕතොමෝ අවකාශයක් ලැබ එබඳු පුරුෂයාද ඉක්ම පවත්නේය. එහෙයින් එබඳු ලාමක ස්ත්‍රීන්ගේ වසඟයට නොයන්නේය.</p>
<p><a class="msdiv" id="msdiv327"></a>“ඉදින් උත්සාහවත්වූද නොපසුබට පැවතුම් ඇති ප්‍රියවූ මනාපවූ තරුණවයසෙහි සිටි ස්වාමි පුරුෂයෙකුවූ ඔහුද විපත්තීන්හිද කටයුතු ඇතිකල්හිද ස්ත්‍රීහු යම්හෙයකින් හැර දමත්ද එහෙයින්ම ස්ත්‍රීන් විශ්වාස නොකරමි.</p>
<p><a class="msdiv" id="msdiv328"></a>“මෝතොමෝ මා කැමතිවේයයි පුරුෂතෙම ස්ත්‍රිය විශ්වාස නොකරන්නේය. මා සමීපයෙහි හඬායයි ස්ත්‍රිය විශ්වාස නොකරන්නේය. මෙගොඩ ඉව්රද එගොඩ ඉව්රද සේවනය කරන්නාවූ ඔරුව මෙන් මේ ස්ත්‍රීහු ප්‍රියවූවහුද අප්‍රියවූවහුද සේවනය කෙරෙත්.</p>
<p><a class="msdiv" id="msdiv329"></a>“පැරණිවූ කොළඅතු ඇතිරිය විශ්වාස නොකටයුතුය. මිත්‍රවූ පැරැණි සොරු විශ්වාස නොකටයුතුය. රජ තෙම මාගේ යහළුයයි විශ්වාස නොකටයුත්තේය. දශ දෙනෙකුන්ගේ මව්වූද ස්ත්‍රිය විශ්වාස නොකටයුතුය.</p>
<p><a class="msdiv" id="msdiv330"></a>“බාලයන් කෙරෙහි ඇළුම් කරන්නාවූ ඉක්මවන ලද ශීලගුණ ඇත්තාවූ සංයම නැත්තාවූ ස්ත්‍රීන් කෙරෙහි විශ්වාස නොකටයුතුය. ඒකාන්තයෙන් ප්‍රේමය අනුවගිය හුගේද භාර්‍ය්‍යා තොමෝ විශ්වාස නොකටයුත්තීය. කුමක් හෙයින්ද යත් ස්ත්‍රීහු වනාහි තොටුපලවල් මෙන් සියල්ලන්ට සාධාරණවන හෙයිනි.</p>
<p><a class="msdiv" id="msdiv331"></a>“යම්හෙයකින් කිපියාවූ හෝ අන්පුරුෂයන් කෙරෙහි ඇලුනාවූ ස්ත්‍රීහු ස්වාමි පුරුෂයා නසන්නාහුද, සිඳින්නාහුද, සිඳවන්නාහුද බොටුවද සිඳ රුධිරය පානය කරන්නාහුද, එහෙයින් ලාමක අදහස් ඇත්තාවූ සංයම නැත්තාවූ ගංගා තොටුපලවල් බඳුවූ ස්ත්‍රීන් කෙරෙහි අදහසක් නොකටයුතුයි.</p>
<p><a class="msdiv" id="msdiv332"></a>“ඒ ස්ත්‍රීන්ගේ බොරුකීම සැබෑවක් මෙනි. ඔවුන්ගේ සැබෑවද බොරුව මෙනි. ගවයෝ තෘණ භූමියෙහි පිටත්හිම යම්සේ හොඳ හොඳ තැන් සොයා තණ අනුභව කරද්ද, එමෙන් ස්ත්‍රීහු අන් පුරුෂයන් සොයත්.</p>
<p><a class="msdiv" id="msdiv333"></a>“මේ ස්ත්‍රීහු ගමනින් පුරුෂයන් පොළඹවා ගනිත්. බැල්මෙන්ද මද සිනහවෙන්ද පොළොඹවත්. තවද නුසුදුසු වස්ත්‍ර හැඳීමෙන්ද මිහිරිකථාවෙන්ද පුරුෂයන් පොළොඹවත්.</p>
<p><a class="msdiv" id="msdiv334"></a>“මේ ස්ත්‍රීහු රැස්කළ වස්තුව නසන හෙයින් සොරහු වෙත්. තද සිත් ඇත්තියෝද වෙත්. චණ්ඩද වෙත්. සකුරු මෙන් මිහිරිවූ නිරර්ථක කථා ඇත්තියෝද වෙත්. මිනිසුන් අතර යම් වඤ්චා ප්‍රයෝගයක් ඇත්නම් ඔව්හු ඒ සියල්ල දනිත්.</p>
<p><a class="msdiv" id="msdiv335"></a>“ලෝකයෙහි ලාමකවූ මේ ස්ත්‍රීහු නම් සැමකල්හි ඇළුනාහුද කයේ නොහික්මීමෙන් යුක්තවූවාහුද, ගින්නක් සියල්ලන් අනුභව කරන්නාක්මෙන්ම ඔවුන්ගේ වේලාවක් නැත.</p>
<p><a class="msdiv" id="msdiv336"></a>“ස්ත්‍රීන්ට ප්‍රියවූවෙක් නම් නැත්තේය. අප්‍රියවූවෙක්ද නැත. මොව්හු වනාහි මෙගොඩ ඉව්රද එගොඩ ඉව්රද සේවනය කරන්නාවූ නැවක් හෙවත් ඔරුවක් මෙන් ප්‍රියයාද අප්‍රියයාද සේවනය කරත්.</p>
<p><a class="msdiv" id="msdiv337"></a>“ස්ත්‍රීන්ට ප්‍රියවූවෙක් නම් නැත. අප්‍රියයෙක්ද නොවේ. ගස ඇසුරුකළාවූ වැලක් මෙන් ධනය ඇති බැවින් පුරුෂයා වැළඳ ගනිත්.</p>
<p><a class="msdiv" id="msdiv338"></a>“ස්ත්‍රීහු ඇත්ගොව්වාද අස්ගොව්වාද ගෝපාලයාද චණ්ඩාලයාද සොහොන්ගොව්වාද පුප් සඬුවාද යන මොවුන්ගෙන් ධනය ඇත්තහු අනුවයත්.</p>
<p><a class="msdiv" id="msdiv339"></a>“ස්ත්‍රිහු වස්තු නැත්තාවූ කුලපුත්‍රයාද හැර දමත්. චණ්ඩාලයෙකු හා සමානවූවහුද ධන ඇත්තහු අනුව යෙත්. ස්ත්‍රිහු වනාහි ධන හේතුවෙන්ම පුරුෂයන් අනුව යෙත්යයි” ආනන්ද නම් ගිජුලිහිණි රජතෙම ස්ත්‍රීන්ගේ අගුණ කීයේය.</p>
<p><a class="msdiv" id="msdiv340"></a>“පක්ෂී රාජය, මේ සතර දෙනෙක් නොපිරෙත්. ඔවුන් කියන්නාවූ මාගෙන් අසව්. සමුද්‍රයද බ්‍රාහ්මණයාද රජද ස්ත්‍රීද යන මොහුයි.</p>
<p><a class="msdiv" id="msdiv341"></a>“යම්කිසි පෘථිවිය ඇසුරු කළාවූ ගංගාවෝ වෙද්ද, ඒ සියල්ලෝ සාගරයට බැසගත්. ඔව්හු සමුද්‍රය නොපුරවත්. ඌණ භාවයෙන්ම සිටියි. නොපිරේ මැයි.</p>
<p><a class="msdiv" id="msdiv342"></a>“බ්‍රාහ්මණතෙමේද ඉතිහාසය පස්වෙනිකොට ඇති චතුර්වෙදය හදාරා මත්තෙහිද ඉගෙණීමට කැමතිවන්නේය. අඩු බැවින්ම සිටියි. නොපිරේමැයි.</p>
<p><a class="msdiv" id="msdiv343"></a>“රජතෙමේද මුහුද සහිතවූ පර්වත සහිතවූ අප්‍රමාණ රත්නයන්ගෙන් යුක්තවූ සියලු පොළොව දිනා වාසය කරන්නේද, මුහුදින් එතෙර ප්‍රාර්ථනා කරයි. මදිකමින්ම සිටියි නොපිරේමැයි</p>
<p><a class="msdiv" id="msdiv344"></a>“මෙපරිද්දෙන්ම එක ස්ත්‍රියෙකුට ශූරවූද බලවත්වූද සියලු කැමති රශයන් ගෙණදෙන්නාවූද ස්වාමීහු අට අට දෙන වන්නාහුද ඕතොමෝ නවවැන්නහු කෙරෙහි ආලය කරන්නේය. ඌන භාවයෙන්ම සිටියි. කාම තෘෂ්ණා මහත් බැවින් නොපිරේමැයි</p>
<p><a class="msdiv" id="msdiv345"></a>“සියලු ස්ත්‍රීහු ගින්න මෙන් සියල්ල අනුභව කරන්නාහුය. සියලු ස්ත්‍රීහු ගංගාව මෙන් සියල්ල වහණය කරන්නාහුය. සියලු ස්ත්‍රිහු කටුගස්වල අතු වැනි වෙත්. සියලු ස්ත්‍රිහු ධනහේතුවෙන් අන් පුරුෂයෙකු කරායෙත්.</p>
<p><a class="msdiv" id="msdiv346"></a>“යම්පුරුෂයෙක් ස්ත්‍රින් කෙරෙහි තමාගේ සියලු අදහස හරින්නේද, ඒ මිනිසා දැලින් සුළඟ අල්වන්නේය. එක අතකින් මුහුද ඉසින්නේය. ස්වකීය අතින් අතට ගසා ඝෝෂාව කරන්නේය.</p>
<p><a class="msdiv" id="msdiv347"></a>“යම් ස්ත්‍රින් කෙරෙහි ඇත්ත ඉතා දුර්ලභවේද, එබඳු සෙරියන්වූ බහු බුද්ධි ඇත්තාවූ ස්ත්‍රින්ගේ අදහස මසුන්ගේ දියෙහි ගමන මෙන් දැන ගැණීමට දුෂ්කරවේ</p>
<p><a class="msdiv" id="msdiv348"></a>“නුසුදුසුවූ මෘදු තෙපුල් ඇත්තාවූ නොපිරවිය හැකි අදහස් ඇත්තාවූ ගංගාවන් හා සමානවූ ඒ ස්ත්‍රිහු සේවනය කළවුන් සතර අපායෙහි ගිල්වත්යයි දැන දුරින් දුරු කටයුතු.</p>
<p><a class="msdiv" id="msdiv349"></a>“අනුන් පෙරලාගන්නාවූ මහත් මායා ඇති බ්‍රහ්මචර්‍ය්‍යාව විනාශ කරන්නාවූ ඒ ස්ත්‍රීහු සේවනය කළවුන් අපායෙහි ගිල්වත්යයි දැන දුරින්ම දුරු කටයුතුයි.</p>
<p><a class="msdiv" id="msdiv350"></a>“මේ ස්ත්‍රීහු ප්‍රිය සංවාස වශයෙන් හෝ ධන හේතුවෙන් හෝ යම් පුරුෂයෙකු සේවනය කෙරෙද්ද, ස්වකීය ස්ථානය දවන්නාවූ ගින්න මෙන් වහා ඔහු විනාශයට පමුණුවත්යයි” නාරද ඍෂිතෙම ස්ත්‍රීන්ගේ අගුණ කීයේය.</p>
<p><a class="msdiv" id="msdiv351"></a>“නුවණැත්තේ තියුණු කඩුවක් ගත් අත් ඇත්තහු සමග කථාකරන්නේද, දෝෂීවූ පිසාචයෙකු සමග කථා කරන්නේද උග්‍රතේජස් ඇත්තාවූ සර්පයෙකුට ලංවන්නේද එකලාව හුදකළාවූ ස්ත්‍රියක් සමග කථා නොකරන්නේය.</p>
<p><a class="msdiv" id="msdiv352"></a>“නැටීමය ගී කීමය කථාකිරීමය යන මොවුන් ආයුධකොට ඇත්තාවූ මේ ස්ත්‍රීහු වනාහි ලෝකයාගේ සිත් මඩින්නාහුය. ද්විපයෙක්හිවූ රාක්ෂසිහු වෙළඳුන් වසඟයට ගෙණ පෙළන්නාක් මෙන් පැමිණසිටි සිහි නැත්තහු පෙළත්.</p>
<p><a class="msdiv" id="msdiv353"></a>“ඒ ස්ත්‍රින්ගේ හික්මීමක් නැත. සංවරයක්ද නැත, මත්පැනෙහි හා මස් අනුභව කිරීමෙහි ඇළුනාවූ සංයම නැත්තාවූ ඒ ස්ත්‍රීහු සාගරයෙහි තිමිංගල නම් මත්ස්‍යතෙම මෝරෙකු ගිලින්නාක් මෙන් පුරුෂයාගේ වස්තුව විනාශ කරත්.</p>
<p><a class="msdiv" id="msdiv354"></a>“පස්කම්සැප අනුභව කිරීම ගොචරකොට ඇත්තාවූ උඩඟුවූ නියම සිතක් නැත්තාවූ සංයම නැත්තාවූ ස්ත්‍රීහු සාගරය කරා පැමිණෙන්නාවූ ගංගාවන් මෙන් ප්‍රමාදවූවහු කරා පැමිණෙත්.</p>
<p><a class="msdiv" id="msdiv355"></a>“ස්ත්‍රීහු ප්‍රේමයෙන් හෝ පඤ්චකාමගුණ ආලයෙන් හෝ ධන හේතුවෙන් හෝ යම් මිනිසෙකුට ඇලී වාසය කෙරෙද්ද, රාගද්වෙෂවලින් යුක්තවූ ඒ ස්ත්‍රීහු එබඳු ගුණයෙන් ගින්නක් මෙන් දිළිසෙන්නාවූද ඔහු විනාශ කෙරෙත්.</p>
<p><a class="msdiv" id="msdiv356"></a>“ආඪ්‍යවූ මහත් ධන ඇත්තාවූ පුරුෂයා දැන ධන සහිතවූවාහු ආත්ම භාවය සමග මිහිරි වචන කීමෙන් ඔහු වැළඳ ගනිත්. වනයෙහි සල්ගස් වැළඳගත් මාළුවා වැලමෙන් ඇළුනු සිත් ඇත්තාවූ ඔහු අතිශයින් පෙළෙත්</p>
<p><a class="msdiv" id="msdiv357"></a>“සැරසීමෙන් විසිතුරු සිරුරු හා මුහුණ ඇති සිය ගණන් මායාවන්හි දක්ෂවූ ඒ ස්ත්‍රීහු නොයෙක් ආකාරවූ ඇල්මෙන් මායාකාරයෙකු හෙවත් සම්බර නම් අසුරයා මෙන් පැමිණෙත්. මහත්කොට සිනාසෙත්. මද සිනාවෙන්ද සිනාසෙත්.</p>
<p><a class="msdiv" id="msdiv358"></a>“රත්රන්ය මැණික්ය මුතුය යන මෙයින් සැරසුනාවූ ස්වාමි කුලයන්හි සත්කාර කරණ ලද්දාවූ රක්නා ලද්දාවූ ස්ත්‍රීහු හෘදයාභ්‍යන්තරයෙහි ඇසුරු කළාවූ ස්ත්‍රීය අසුරයා ඉක්ම පැවතුනාක් මෙන් ස්වාමියා ඉක්මවා හැසිරෙත්.</p>
<p><a class="msdiv" id="msdiv359"></a>“නුවණැත්තාවූ බොහෝ දෙනා විසින් සත්කාර කරණ ලද්දාවූ පුදන ලද්දාවූ තේජස් ඇත්තාවූද මිනිස්තෙමේ වනාහි රාග විසින් ලංවන ලද චන්ද්‍රයා මෙන් ස්ත්‍රීන්ගේ වසඟයට ගියේ නොබබළයි.</p>
<p><a class="msdiv" id="msdiv360"></a>“කිපියාවූ විරුද්ධවූ දුෂ්ට සිත් ඇත්තාවූ සතුරෙක් තමා වසඟයට පැමිණියාවූ සතුරෙකුට යමක් කරන්නේද, ස්ත්‍රීන්ගේ වසඟයට ගියාවූ අපේක්ෂා ඇත්තේ එයට වැඩි ව්‍යසනයට පැමිණේ.</p>
<p><a class="msdiv" id="msdiv361"></a>“හිසකේ ඇද කැඩීමෙන්, නියපොතුවලින් සීරීමෙන් තර්ජනය කරන ලද්දාවූ පයින් අතින් කසයෙන් දන්ඩෙන් තලනලද්දාවූ ඒ ස්ත්‍රීහු පැමිණියාහු කුණපයෙහි ඇලෙන මැස්සන් මෙන් හීනයාටම ඇලෙත්.</p>
<p><a class="msdiv" id="msdiv362"></a>“කුලයන්ද විථි අතරද නැවත රාජධානි නියම්ගම්වලද අටවන ලද කෙළෙස් මරහුගේ මල පුඬුවක් බරුදැලක් වැනිවූ ඒ ස්ත්‍රීන් නුවණැස් ඇත්තාවූ දෙව්මිනිස් සැප කැමැත්තාවූ පුරුෂතෙම දුරුකරන්නේය.</p>
<p><a class="msdiv" id="msdiv363"></a>“යම් පුරුෂයෙක් තෙම කුශලයද, තපෝගුණයද හැර අනාර්‍ය්‍යවූ පඤ්චකාම ගුණයන්හි හැසුරුනේද හෙතෙම නුවණ මද වෙළෙන්දෙක් මාහැඟි බඩු දී නොවටිනා මැණිකක් ගන්නාක් මෙන් දිව්‍ය ආත්මවලින් නරකයට මාරුවන්නේය.</p>
<p><a class="msdiv" id="msdiv364"></a>“මෙලොවද පරලොවද ගර්භා කරණ ලද ස්වකීය කර්මයෙන් යුක්තවූ ස්ත්‍රීන්ගේ වසඟයට ගියාවූ ඒ දුෂ්ප්‍රාඥ තෙම කූට ගද්‍රභයන් යෙදූ රථය නොමග යන්නාක් මෙන් කාලනියමයක් නැතිව දෙව්ලොවින්ද මිනිස්ලොවින්ද ගිලිහී අපායටම පැමිණෙයි.</p>
<p><a class="msdiv" id="msdiv365"></a>“ඒ ස්ත්‍රීන් වසඟයට ගිය පුරුෂතෙම අතිශයින් තැවීම ඇත්තාවූ අයොමය කටුවලින් යුත් කටුහිඹුල්වන නම් නරකයටද පැමිණේ. තිරිසන් යෝනියෙහිද වාසයකොට ප්‍රෙතවිෂයද කාලකඤ්ජ නම් අසුර විෂයද නොමුදයි.</p>
<p><a class="msdiv" id="msdiv366"></a>“ප්‍රමාදයෙන් යුත් පුරුෂයන්ගේ නන්දනොද්‍යානයෙහි දිව්‍ය ක්‍රීඩාවන්හි ඇළුමද මනුෂ්‍යලෝකයෙහි චක්‍රවර්ති රාජ්‍යසම්පත්තියද ස්ත්‍රීහු නසත්. ඒ දුර්ගතියෙහි දුකද පිළියෙල කරත්</p>
<p><a class="msdiv" id="msdiv367"></a>“යම් පුරුෂ කෙනෙක් ස්ත්‍රීන්ගෙන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, ඔවුන්ට දිව්‍ය ක්‍රීඩාවන්හි ඇළුම් දුර්ලභ නොවෙත්. මිනිස්ලොව චක්‍රවර්ති රාජ්‍යයද දුර්ලභ නොවේ. ස්වර්ණමය විමානවල වාසය කරන්නාවූ අප්සරාවෝ දුර්ලභ නොවෙත්.</p>
<p><a class="msdiv" id="msdiv368"></a>“පුරුෂකෙනෙක් ස්ත්‍රීන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, කාමලෝකය ඉක්මවා පැවති ගතියවූ රූප ලෝකයෙහි උත්පත්තිය ඔවුන්ට දුර්ලභ නොවේ. පහවූ රාග ඇත්තවුන්ට විෂයවූ ශ්‍රද්ධාවාස ලෝකයෙහි යම් ඉපදීමක් වේනම් එයද දුර්ලභ නොවේ</p>
<p><a class="msdiv" id="msdiv369"></a>“යම් පුරුෂ කෙනෙක් ස්ත්‍රීන්ගෙන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, ඒ නිවියාවූ කෙළෙස් ඇති පිරිසිදුවූවන් විසින් සියලු දුක් ඉක්මවූ ක්ෂෙමවූ ඒකාන්තවූ අකම්ප්‍යවූ අසංස්කෘතවූ නිවණ නොලැබිය හැකි නොවේයයි” කුණාල නම් බෝසත්තෙම දෙශනාව නිමකෙළේය.</p>
<p><a class="msdiv" id="msdiv370"></a>එකල්හි මම කුණාලනම් වීමි. උදායි තෙම ඵුස්ස කෝකිල නම් වූයේය. ආනන්ද ස්ථවිරතෙම ගිජුලිහිණි රජ විය ශාරීපුත්‍ර ස්ථවිරතෙමේද නාරද නම් ඍෂිවූයේය. එකල්හි පිරිස දැන් බුදු පිරිස විය. මෙසේ මේ ජාතකයද දරාගණිව්ය”යි වදාළේය.</p>
<p class="endsutta">කුණාලජාතකං චතුත්ථං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
