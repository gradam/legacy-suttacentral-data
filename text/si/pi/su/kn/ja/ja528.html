<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja528">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>18. පණ්ණාස නිපාතය</p>
<h1>528. මහාබොධි ජාතකය</h1>
</div>
<p><a class="msdiv" id="msdiv124"></a>“ස්වාමීනි තාපසයන් වහන්ස, කවර කරුණකින් දණ්ඩක් ද කුමට අඳුන් දිවිසමක් ද කිම කුඩයක් ද කිමෙක්ද උපාහනයද කුමක් සඳහා අකුස්සක්ද පාත්‍රයද සඟල සිව්රද යන මේ සියල්ල ඉක්මන්ව ගන්නෙහිද, කවර දිශාවකට යනු කැමැත්තෙහිදැයි?යි” රජතෙම ඇසීය</p>
<p><a class="msdiv" id="msdiv125"></a>“මහරජ, මේ දොළොස් අවුරුද්දක් ඔබ සමීපයෙහි වාසය කරණලදහ. මෙපමණ කල් පිංගල නම්වූ ඔබගේ ශුනඛයා විසින් මෙසේ මහත් ශබ්දයෙන් ශබ්ද කිරීමක් නොදනිමි.</p>
<p><a class="msdiv" id="msdiv126"></a>“ඒ මේ ශුනඛතෙම පහවූ ශ්‍රද්ධා ඇති භාර්‍ය්‍යාව සහිතවූ ඔබගේ මා පිළිබඳවූ කථාව අසා දර්පිතයෙකු මෙන් හෙවත් එඩිතරවූවෙකු මෙන් ඉතා සුදු දත් විහිදුවමින් නාද කෙරේ යයි” තාපසතෙම කීයේය.</p>
<p><a class="msdiv" id="msdiv127"></a>“තාපසයන් වහන්ස, යම්සේ කියන්නෙහිද, එසේ මේ දෝෂය අප විසින් කරණලදී. ඒ මම දැන් වැඩියක් පැහැදුනෙමි. බ්‍රාහ්මණය මෙහිම වාසය කරණු මැනව, අන් තැනකට නොයවයි” රජතෙම කීයේය.</p>
<p><a class="msdiv" id="msdiv128"></a>“මහරජ, පළමු ඔබගේ බත සියල්ල සුදුවිය. ඉන් පසුව ඒ බතද මිශ්‍රකවිය. දැන් එය සියල්ල ලේවන් වූයේය. එබැවින් මට බැහැර යන්ට සුදුසු කාලයවේ.</p>
<p><a class="msdiv" id="msdiv129"></a>“පළමු මට අභ්‍යන්තරයෙහිවූ අස්නක් වීය. ඉන්පසු මධ්‍යයෙහි හෙවත් හිණ මත්තෙහි ආසනය විය. ඉන්පසු පිටත්හි ආසනය විය. ඇද දැමීමට මත්තෙන් මම තෙමේම යන්නෙමි.</p>
<p><a class="msdiv" id="msdiv130"></a>“පහවූ ශ්‍රද්ධා ඇත්තහු දිය නැත්තාවූ ලිඳක් මෙන් සේවනය කටයුතු නොවන්නේය. ඉඳින් ඒ ලිඳ නැවත සාරන්නේ නම් මඩ හා ගඳ ඇත්තාවූ ජලය ඇතිවන්නේද,</p>
<p><a class="msdiv" id="msdiv131"></a>“එසේම පහවූ ශ්‍රද්ධා ඇත්තහු දිය නැත්තාවූ ලිඳ මෙන් සේවනය නොකටයුතුයි. ඉඳින් ඔහු නැවත සේවනය කරන්නේ නම් මඩ හා ගඳින් යුත් ජලය මෙන් පරිභොග නොකටයුතු ප්‍රත්‍ය ලබන්නේය.</p>
<p><a class="msdiv" id="msdiv132"></a>‘මහරජ, එහෙයින් ප්‍රසන්නවූවෙකුම සේවනය කටයුතු වන්නේය. අප්‍රසන්නවූවහු දුරුකටයුතුය දියෙන් ප්‍රයෝජන ඇත්තේ ප්‍රසන්නවූ විලක්මෙන් ශ්‍රද්ධා ඇත්තහුම සේවනය කටයුතු වන්නේය.</p>
<p><a class="msdiv" id="msdiv133"></a>“තමන් භජනය කරන්නාවූ පුරුෂයෙකු භජනය කරන්නේය. භජනය නොකරන්නහු භජනය නොකටයුතුය. යමෙක් තමන් භජනය කරන්නහු භජනය නොකෙරේද හෙතෙම අසත් පුරුෂ ස්වභාව ඇත්තෙකි.</p>
<p>“යමෙක් භජනය කරන්නහු භජනය නොකෙරේද, සේවනය කරන්නහු සේවනය නොකෙරේද, හෙතෙම ඒකාන්තයෙන් ගස්වල අතු ඇසුරු කළාවූ ශාඛාමෘගයෙකු මෙන් මිනිසුන්ගෙන් පවිටුවූවෙකි.</p>
<p><a class="msdiv" id="msdiv134"></a>“වැඩියක් නිතර සංසර්ගයෙන්ද එක්ව නොහැසිරීමෙන්ද නුසුදුසු කාලයෙහි යමක් ඉල්වීමෙන්ද යන මේ කරුණු තුනෙන් මිත්‍රයෝ දිරත් හෙවත් මිතුරුකම් නැති වෙත්.</p>
<p><a class="msdiv" id="msdiv135"></a>“එහෙයින් නිතර නොපැමිණෙන්නේය. බොහෝ කලක් ඉක්මවා බොහෝ කලකින්ද නොපැමිණෙන්නේය. සුදුසු කාලයෙහි ඉල්විය යුත්තක් ඉල්වන්නේය. මෙසේ ඇතිකල්හි මිත්‍රයෝ නොදිරත්.</p>
<p><a class="msdiv" id="msdiv136"></a>“ඉතා බොහෝ කලක් එකතැන වාසය කිරීමෙන් ප්‍රිය තැනෙත්තේ අප්‍රියවේ. මහරජ, ඔබට අප්‍රියවන්ට පළමු ඔබ හා කථාකොට යන්නෙමුයි” තාපස තෙම කීයේය.</p>
<p><a class="msdiv" id="msdiv137"></a>“ස්වාමීනි, ඉදින් මෙසේ යාඥා කරන්නාවූ අපගේ ඇදිලි කිරීම නොපිළි ගන්නෙහි නම් සමීපයෙහි හැසිරෙන්නාවූ අපගේ කීම නොකරන්නෙහි නම් මෙසේ ඔබගෙන් ඉල්වමි. නැවත එකවරක් මෙහි පැමිණිම කරණු මැනවැයි” රජතෙම යාඥා කෙළේය.</p>
<p><a class="msdiv" id="msdiv138"></a>“ඉදින් මහරජ, මෙසේ වෙන්ව වාසය කරන්නාවූ අපට අන්තරායෙක් නොවන්නේ නම් ඔබගේද මාගේද ජීවිතය පවත්නේනම් කල්යාමෙහි දක්නෙමු නම් ඉතා මැනවැයි” තාපසතෙම කීයේය.</p>
<p><a class="msdiv" id="msdiv139"></a>“ඉදින් මේ ලෝකයතෙම සංගතියෙන්ද ස්වභාවයෙන්ද අනුවම පවතී. කැමැත්තක් නැතිව නොකටයුතු පාපය හෝ කටයුතු කුශලය හෝ කරයි, යන ඔබගේ මේ කථාව වේනම් මෙසේ නොකැමැත්තෙන් කරණ කටයුතු ඇතිකල්හි මෙහි කවරෙක් පාප කර්මයෙන් තැවරේද, හෙවත් මිශ්‍රවේද,</p>
<p><a class="msdiv" id="msdiv140"></a>“ඒ අහේතුක වාදය තෙම ඉදින් අර්ථයද ධර්මයද යහපතද වේනම් ලාමකද නොවේ නම් ඉදින් පින්වත්හුගේ කීම සත්‍යනම් මා විසින් වඳුරුතෙම මනාව නසන ලදී. මෙහි මාගේ කවර දොසක් වේද?”</p>
<p><a class="msdiv" id="msdiv141"></a>“යහළුව, ඉදින් නුඹ තමන්ගේ වාදයෙහි දෝෂය දන්නෙහි නම් මට නොගරහන්නෙහිය. පින්වතාගේ වාදය එබඳු වේමැයි.</p>
<p><a class="msdiv" id="msdiv142"></a>“ඉදින් ඊශ්වරයෙක් සියලු ලෝකයාගේ දිවි පැවැත්ම කරයි. සමෘද්ධියද ව්‍යසනවලට පැමිණීමද සෙසු යහපත්වූ ලාමකවූ කර්මද යන සියල්ල කරයි. පුරුෂ තෙම ඔහුගේ නියෝගය කරන්නේ නම් ඊශ්වරතෙම ඒ කර්මයෙන් මිශ්‍රවේ.</p>
<p><a class="msdiv" id="msdiv143"></a>“ඉදින් ඒ ඊශ්වර නිර්මාන වාදය තෙම අර්ථයද ධර්මයද යහපතද වේනම් ලාමක නොවේනම් ඉදින් පින්වතාගේ කීම සත්‍යනම් මා විසින් වඳුරුතෙම මනාකොට නසන ලදී. (මෙහි මට) කවර දොසෙක්ද?”</p>
<p><a class="msdiv" id="msdiv144"></a>“යහළුව නුඹ තමන්ගේ වාදයෙහි වරද දන්නෙහි නම් මට නොගරහන්නෙහිය. පින්වතාගේ වාදය එබඳුම වේයයි” තාපසතෙම කීයේය.</p>
<p><a class="msdiv" id="msdiv145"></a>“ඉදින් සත්වතෙම පෙර කළාවූ කර්මය හේතුකොට</p>
<p>ගෙණ සුවදුක් දෙකට පැමිණෙයි. පුරාණයෙහි කරණලද යම් පාපයක් වේනම් මේ සත්වතෙම ඒ නය මුදයි යනු ඔබගේ වාදය වේනම් මාගේද මෙය පුරාණ නය මිදීමවේ. මෙහි කවරෙක් පාපකර්මයෙන් මිශ්‍රවේද?”</p>
<p><a class="msdiv" id="msdiv146"></a>“ඉදින් ඒ පුබ්බෙකත හේතුවාදයතෙම අර්ථයද ධර්මයද යහපත්ද වේනම් ලාමක නොවේ නම් ඉදින් පින්වතාගේ වචනය සත්‍යනම් මාවිසින් වඳුරුතෙම මනාකොට නසන ලදී. මෙහි මාගේ කවර දොසෙක්ද?”</p>
<p><a class="msdiv" id="msdiv147"></a>“යහළුව, ඉදින් නුඹ තමන්ගේ වාදයෙහි වරද දන්නෙහි නම් මට නොගරහන්නෙහිය. පින්වතාගේ වාදය එබඳුම වේයයි” කීයේය</p>
<p><a class="msdiv" id="msdiv148"></a>“සතර මහාභූතයන් නිසාම සත්වයන්ගේ රූප ස්කන්ධය හටගණියි. යමකින් ඒ රූපය හටගණීද එහිම එය නැවත ඇතුළත් වෙයි.</p>
<p><a class="msdiv" id="msdiv149"></a>“මේ ලෝකයෙහිම සත්වතෙම ජීවත්වේ. පරලොවට පැමිණ පරලොවදී විනාශවේ. මේ ලෝකයතෙම විනාශවේ. යම් බාලයෝද යම් පණ්ඩිතයෝද වෙත් නම් ඔව්හුද විනාශ වෙත්. මෙසේ ලෝකය විනාශවනු ලබන කල්හි මෙහි කවරෙක් පාපයෙන් මිශ්‍රවේද?</p>
<p><a class="msdiv" id="msdiv150"></a>“ඉදින් ඒ උච්ඡෙදවාදයතෙම අර්ථයද ධර්මයද කල්‍යාණද වේනම් ලාමක නොවේ නම් ඉදින් පින්වතාගේ වචනය සත්‍ය නම් මා විසින් වඳුරා මනාව නසන ලදී. මෙහි මාගේ කවර දොසෙක්ද”</p>
<p><a class="msdiv" id="msdiv151"></a>“යහළුව, ඉදින් නුඹ තමන්ගේ වාදයෙහි දෝෂය දන්නෙහිනම් මට නොගරහන්නෙහිය. පින්වතාගේ වාදය එබඳුම වේයයි” කීයේය.</p>
<p><a class="msdiv" id="msdiv152"></a>“ලෝකයෙහි ක්ෂත්‍ර විද්‍යා දන්නාවූ පණ්ඩිත යයි යන හැඟීම් ඇත්තාවූ අඥානයෝ ඉදින් එබඳු අර්ථයක් වන්නේ නම් මවද පියාද නැසිය යුතුය. තවද වැඩිමහළු සොහොයුරාද නැසිය යුතුය. අඹුදරුවන්ද නැසිය යුතුයයි කියත්.</p>
<p><a class="msdiv" id="msdiv153"></a>“යම් ගසක්හුගේ සෙවනයෙහි හිඳින්නේද සයනය හෝ කරන්නේද, ඒ ගසෙහි අත්ත නොබිඳින්නේය කුමක් හෙයින්ද මිත්‍ර ද්‍රෝහිකම වනාහි ලාමකවේ.</p>
<p><a class="msdiv" id="msdiv154"></a>“තවද කටයුත්තක් ඇතිවූ කල්හි මුල සහිතවද උදුරන්නේයයි ඔබ කියන්නෙහිය. මටද මාර්ගොපකරණයෙන් ප්‍රයෝජන ඇත්තේ විය.</p>
<p><a class="msdiv" id="msdiv155"></a>එහෙයින් මා විසින් වඳුරා මනාව නසන ලදී. මෙහි මාගේ කවර දොසක්ද, ඉදින් ඒ ක්ෂත්‍ර විද්‍යාවාදයතෙම අර්ථයද ධර්මයද යහපතද වේනම් ලාමකද නොවේනම් ඉදින් පින්වතාගේ වචනය සත්‍ය නම් මා විසින් වඳුරා මනාව නසනලදී.”</p>
<p><a class="msdiv" id="msdiv156"></a>“යහළුව, ඉදින් නුඹ තමන්ගේ වාදයෙහි වරද දන්නෙහි නම් මට ගර්හා නොකරන්නෙහිය. පින්වතාගේ වාදය එබඳුම වේයයි” කීයේය.</p>
<p><a class="msdiv" id="msdiv157"></a>“අහේතුවාද ඇත්තාවූ යම් පුරුෂයෙක් වේද ඉස්සර නිම්මාණවාද ඇත්තාවූ යමෙකුත් වේද, පුබ්බෙකත හේතුවාද ඇත්තාවූ යමෙකුත් වේද, උච්ඡෙදවාද ඇති යමෙකුත් වේද, ක්ෂත්‍ර විද්‍යාදීන්වූ යම් මනුෂ්‍යයෙකුත් වේද,</p>
<p><a class="msdiv" id="msdiv158"></a>“ලෝකයෙහි පණ්ඩිතයයි හැඟීම් ඇත්තාවූ අඥානවූ මොව්හු අසත්පුරුෂයෝ වෙත්. මහරජ, එබඳු අසත්පුරුෂ තෙම පාපය කරන්නේය. තවද අනුන් ලවාත් කරවන්නේය. අසත්පුරුෂයන් හා එක්වීම නපුරුකොට කරණ ලද්දක් කටුක විපාක වැඩෙන්නක් වේයයි” කීයේය.</p>
<p><a class="msdiv" id="msdiv159"></a>“පෙර වනාහි වෘකයෙක් එළුවෙකුගේ ස්වභාවයෙන් සැක නැතිව එළු රැලකට පැමිණෙයි. තිරළුදෙනක්ද, එළු දෙනක්ද, එළුවෙකුද නසා අනුභවකොට කැමැතිසේ පැනයයි.</p>
<p><a class="msdiv" id="msdiv160"></a>“එබඳුවූ සමහර ශ්‍රමණ බ්‍රාහ්මණ කෙනෙක් වෙත්. ඔව්හු පැවිද්දන්ගේ ආකාරයෙන් සිරුරු වැසුම්කොට මිනිස්සු වඤ්චාකරත්. අනුභව නොකරන්නාහුද ගොඩැලි හිස්බිම්වල සයනය කරන්නාහුද, රජස් දැලිවලින් යුක්තවුවහුද උක්කුටුකයෙන් තපස් කරන්නාහුද වාර පිළිවෙළින් බත් අනුභව කරන්නාහුද පානය නොකරන්නාහුද අපි රහත් යයි කියමින් මෙසේ ලාමක පැවතුම් ඇත්තාහුයයි හැසිරෙත්.</p>
<p><a class="msdiv" id="msdiv161"></a>“මොව්හු ලෝකයෙහි පණ්ඩිතය යන හැඟීම් ඇත්තාවූ අඥානවූ අසත්පුරුෂයෝ වෙත්. එබඳු පුරුෂතෙම පව්කරන්නේය. තවද අනුන්ලවාත් කරවන්නේය. අසත්පුරුෂයන් හා එක්වීම දුෂ්කෘතයක්වේ. කටුකවූ විපාක වඩන්නෙක්වේ.</p>
<p><a class="msdiv" id="msdiv162"></a>“වීර්‍ය්‍යයක් නැතැයි යම් කෙනෙක් කියද්ද, යම් කෙනෙක් හේතුවක්ද නැතැයි කියද්ද, අනුන්ගේ කටයුතුද තමන්ගේ කටයුතුද සිස්යයි යම්කෙනෙක් කියන්නාහුද,</p>
<p><a class="msdiv" id="msdiv163"></a>“මොව්හු ලෝකයෙහි පණ්ඩිතයයි හැඟීම් ඇත්තාවූ අඥානවූ අසත්පුරුෂයෝවෙත්. එබඳු පුරුෂතෙම පාපය කරන්නේය. තවද අනිකා ලවාත් කරවන්නේය අසත් පුරුෂයන් හා එක්වීම දුෂ්කෘතයක්වේ. කටුක දුක් වැඩෙන්නක්වේ.</p>
<p><a class="msdiv" id="msdiv164"></a>“මහරජ, ඉදින් එබඳු වීර්‍ය්‍යයක් නොවන්නේ නම් යහපත්වූද, ලාමකවූද, ධර්මයකුත් නොවන්නේ නම් රජතෙම වඩුවෙකු පෝෂණය නොකරන්නේය. ප්‍රාසාදාදී යන්ත්‍රද නො කරවන්නේය.</p>
<p><a class="msdiv" id="msdiv165"></a>“යම්හෙයකින් වීර්‍ය්‍ය ඇත්තේද යහපත්වූ ලාමකවූ කර්ම ඇත්තේද එහෙයින් රජතෙමේ ප්‍රාසාදාදී යන්ත්‍රයන් කරවයි. වඩුවාද පෝෂණය කරයි.</p>
<p><a class="msdiv" id="msdiv166"></a>“මහරජ, ඉදින් අව්රුදු සියයක් වර්ෂාව නොවස්නේද, හිම නොවැටෙන්නේද, එකල්හි මේ ලෝකය තෙම සිඳී යන්නේය. මේ ප්‍රජාව විනාශවන්නේය.</p>
<p><a class="msdiv" id="msdiv167"></a>“යම්හෙයකින් වර්ෂාව වසීද, හිම ස්පර්ශ කෙරේද, එහෙයින් සශ්‍යයෝ හටගණිත්. රටද බොහෝකලක් පාලනය කරණුලැබේ.</p>
<p><a class="msdiv" id="msdiv168"></a>“ඉදින් ගමන්කරන්නාවූ ගවයන් අතුරෙන් ශ්‍රෙෂ්ඨවූ ගවතෙම වක්වූයේ නම් ඒ සියලු ගවයෝ වක්වයෙත්. ඉදිරියෙහි යන්නහු වක්ව ගියකල්හි පසුව යන්නාහුද වක්වයෙති.</p>
<p><a class="msdiv" id="msdiv169"></a>“මෙපරිද්දෙන්ම මිනිසුන් අතර යමෙක් ශ්‍රෙෂ්ඨයයි සම්මතවේද, හෙතෙමේ වනාහි අධර්මයෙහි හැසිරේනම් සෙසු ප්‍රජාව කියනුම කවරේද, ඉදින් රජතෙමේ අධර්මික වේනම් සියලු රටවැසියා දුකසේ වාසයකරයි.</p>
<p><a class="msdiv" id="msdiv170"></a>“ඉදින් ගමන්කරන්නාවූ ගවයන් අතුරෙන් ශ්‍රෙෂ්ඨ වූ ගවතෙම ඍජුව යේනම් පසුව යන්නාවූ ඒ සියලු ගවයෝ ඍජුවයෙත්. ඉදිරියෙහි යන්නහු ඍජුව ගියකල්හි සෙස්සෝද ඍජුව යෙත්.</p>
<p><a class="msdiv" id="msdiv171"></a>“මෙපරිද්දෙන්ම මිනිසුන් අතර ශ්‍රෙෂ්ඨයයි සම්මතවූ යමෙක් වේද, හෙතෙමේ ධර්මයෙහි හැසිරේනම් සෙසු ප්‍රජාව කියනුම කවරේද? ඉදින් රජතෙමේ ධාර්මිකවේනම් සියලු රට වැසියා සුවසේ වාසයකරයි.</p>
<p><a class="msdiv" id="msdiv172"></a>“යමෙක් ඵල ඇත්තාවූ මහත් අඹ රුකක අමු ගෙඩියක් කඩයිද, ඔහු රසයද නොදනියි. බීජයද විනාශවේ.</p>
<p><a class="msdiv" id="msdiv173"></a>“එපරිද්දෙන් යම් රජෙක් මහත්වූ අඹගසකට බඳු රට අධර්මයෙන් අගතිගාමීව අනුශාසනා කෙරේද, හෙතෙම ඔහුගේ රසයද නොදනියි. හෙවත් අයබදු නොලබයි. ඔහුගේ රටද විනාශවේ.</p>
<p><a class="msdiv" id="msdiv174"></a>“යමෙක් ගෙඩි ඇත්තාවූ මහත්වූ අඹගසක පැසුනාවූ ගෙඩිය කඩාද හෙතෙම එහි රසයද දනියි. ඔහුගේ බීජයද විනාශ නොවේ.</p>
<p><a class="msdiv" id="msdiv175"></a>“එපරිද්දෙන් යම් රජෙක් මහත්වූ අඹගසකට බඳු උපමා ඇති රට අනුශාසනා කෙරේද, හෙතෙම ඒ රටේ රසයද දනියි. හෙවත් අයබදු ලබයි. ඔහුගේ රටද විනාශ නොවේ.</p>
<p><a class="msdiv" id="msdiv176"></a>“යම් රජෙක් වනාහි ජනපදය අධර්මයෙන් අනුශාසනා කෙරේද, ක්ෂත්‍රියවූ ඒ රජතෙම සියලු ඖෂධයන් හා විරුද්ධවේ. හෙවත් ඔහුට ඖෂධ සම්පාදනය නොවෙත්.</p>
<p><a class="msdiv" id="msdiv177"></a>“එසේම නියම්ගම් වැස්සන්ට හිංසා කරන්නේ වෙළඳාමෙහි යෙදුනාවූ යම්කෙනෙක් වෙද්ද, අයබදු අයකරන්නාවූ යම්කෙනෙක් වෙද්ද, ඔවුන්ට හිංසා කරන්නේ ඒ රජතෙම කෝෂ්ඨාගාරය හා විරුද්ධවේ. හෙවත් ධනධාන්‍යවලින් පිරිහේ.</p>
<p><a class="msdiv" id="msdiv178"></a>“පහරදීමට සුදුසුතැන් දන්නාවූ යුද්ධභූමියෙහි කරණලද කටයුතු ඇත්තවුන්ටද උසස්වූ ඇමැතියන්ටද හිංසා කරන්නාවූ ඒ රජතෙම බල සෙනග හා විරුද්ධවේ.</p>
<p><a class="msdiv" id="msdiv179"></a>“එපරිද්දෙන්ම කායාදී සංයම ඇත්තාවූ බ්‍රහ්මචාරීවූ ඍෂීන්ට හිංසා කරන්නාවූ අධර්මයෙහි හැසිරෙන්නාවූ ඒ රජතෙම ස්වර්ගය හා විරුද්ධවේ.</p>
<p><a class="msdiv" id="msdiv180"></a>“යම් රජෙක් අධර්මිෂ්ටවූයේ දූෂණය නොකටයුතුවූ භාර්‍ය්‍යාව නසාද, හෙතෙම දරුණුවූ පාපය රැස්කරයි. පුත්‍රයන් සමගද විරුද්ධවේ.</p>
<p><a class="msdiv" id="msdiv181"></a>“මහරජ, යමෙක් දනව් වැස්සා කෙරෙහිද නියම්ගම් වැස්සන් කෙරෙහිද බලසේනාවන් කෙරෙහිද, දැහැමින් හැසිරෙන්නේද, ඍෂීන්ට හිංසා නොකරන්නේද, අඹු දරුවන් කෙරෙහි සමව හැසිරෙන්නේද,</p>
<p><a class="msdiv" id="msdiv182"></a>“එබඳුවූ රට පාලනය කරන්නාවූ නොකිපෙනසුළුවූ රජතෙම අසුරපුරයට අධිපතිවූ ශක්‍රයාමෙන් සාමන්ත රජුන් අතිශයින් කම්පා කෙරේයයි” මෙසේ ධර්මදෙශනා කෙළේය.</p>
<p class="endsutta">මහාබොධිජාතකං තතියං.</p>
<p class="endsection">පණ්ණාසනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
