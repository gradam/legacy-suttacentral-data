<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja537">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>21. ආසීති නිපාතය</p>
<h1>537. මහා සුතසෝම ජාතකය</h1>
</div>
<p><a class="msdiv" id="msdiv371"></a>“එම්බා අරක්කැමිය, තෝ කුමක් හෙයින් මෙබඳුවූ ඉතා දරුණු කම් කරන්නෙහිද? මුළාව ස්ත්‍රීන්ද පුරුෂයන්ද නසන්නෙහිය. මෙය මස හේතුකොටගෙණද නොහොත් ධනය හේතුකොට කොටගෙණදැයි” සේනාපතිතෙම ඇසීය.</p>
<p><a class="msdiv" id="msdiv372"></a>“ස්වාමීනි, මෙය තමන් හේතුකොටගෙණ නොවේ. ධනය හේතුකොටගෙණද නොවේ. අඹුදරුවන්ද යහළුවන් නෑයන් හේතුකොටගෙණද නොවේ. මාගේද ස්වාමිවූ ඒ පින්වත් රජතෙම මෙබඳුවූ මස අනුභව කෙරේයයි” අරක්කැමිතෙම කීයේය.</p>
<p><a class="msdiv" id="msdiv373"></a>“ඉදින් ස්වාමිහුගේ වැඩෙහි යෙදුනාවූ තෝ මේ ඉතා දරුණුකම් කරන්නෙහි නම් හෙට උදෑසනම අන්තඃපුරයට පැමිණ රජු ඉදිරියෙහි එය මට කියවයි” සේනාපතිතෙම කීයේය.</p>
<p><a class="msdiv" id="msdiv374"></a>“ස්වාමිනි කාලහත්ථි නම් සේනාපති තුමනි, ඔබ වහන්සේ යමක් කියන්නෙහි නම් මම එසේම කරන්නෙමි. උදෑසනම අන්තඃපුරයට පැමිණ රජු ඉදිරියෙහි එය ඔබට කියන්නෙමියි” අරක්කැමිතෙම කීයේය.</p>
<p><a class="msdiv" id="msdiv375"></a>ඉක්බිති රාත්‍රිය ඇවෑමෙහි සූය්‍යෙ_ාද්ගමන වේලෙහි කාල සේනාපතිතෙම අරක්කැමියා හැරගෙණ රජහුවෙත පැමිණියේය. රජහුවෙත පැමිණ මේ වචනය කීයේය.</p>
<p><a class="msdiv" id="msdiv376"></a>“මහරජ, ඔබ විසින් අරක්කැමිතෙම ස්ත්‍රි පුරුෂයන් නසවයි මෙහෙයවන ලද්දේ ඔබ මිනිමස් කන්නෙහි යනු සැබෑදෑයි” ඇසීය.</p>
<p><a class="msdiv" id="msdiv377"></a>“කාලහත්ථි සේනාපතිය, මේ කාරණය එසේය, මා විසින් අරක්කැමිතෙම එසේ මෙහෙයවනලදී. මාගේ වැඩය කරන්නාවූ ඔහුට කුමක් හෙයින් නින්දා කරන්නෙහිදැයි” රජතෙම ඇසීය.</p>
<p><a class="msdiv" id="msdiv378"></a>“සියලු මත්ස්‍යයන්ට ජ්‍යෙෂ්ඨවූ මස් කෑමෙහි ගිජුවූ ආනන්ද නම් මත්ස්‍යතෙම තමන්ගේ පිරිස අනුභවකොට පිරිස පිරිහුනු කල්හි පසුව තමාද අනුභවකොට මළේය.</p>
<p><a class="msdiv" id="msdiv379"></a>“මෙසේ ප්‍රමාදවූ රසයෙහි ගිජුබැව්හි ඇළුනාවූ අඥානතෙම ඉදින් මත්තෙහි උපදින දුක නොදනීද, හෙතෙම දරුවන් විනාශකොට නෑයන්ද හැරදමා පෙරලා තමන්ම අනුභව කෙරේ.</p>
<p><a class="msdiv" id="msdiv380"></a>“මහරජ, මේ කරුණ අසා ඔබගේ ඒ කැමැත්ත දුරුකෙරේවා. මිනීමස් අනුභව නොකරව, මහරජ, නුඹ ආනන්ද මත්ස්‍යයා මෙන් මේ මුළු රට හිස්නොකරවයි” සේනාපතිතෙම කීයේය.</p>
<p><a class="msdiv" id="msdiv381"></a>“එම්බා කාල හත්ථිය, පෙර නමින් සුජාත නම් කෙළෙඹියෙක් විය. ඔහුගේ ඖරශ පුත්‍රයෙක් විය. හෙතෙම දඹපල නොලැබ ඒ දඹපල නොලැබීමෙන් මළේය.</p>
<p><a class="msdiv" id="msdiv382"></a>“කාලය, මෙපරිද්දෙන්ම මම කෑයුතුවූ උතුම් රශය අනුභවකොට මිනීමස් නොලබා ජීවිතය හරින්නෙමියි සිතම්යයි” රජ කීයේය.</p>
<p><a class="msdiv" id="msdiv383"></a>“මානවකය, නුඹ විශිෂ්ට රූ ඇත්තෙහිය. සොත්ථිය නම් උතුම් කුලයෙහි උපන්නේය. පුත්‍රය, නුඹ අනුභව නොකටයුත්තක් අනුභව කරන්ට නුසුදුස්සෙහියයි” පියා කීයේය.</p>
<p><a class="msdiv" id="msdiv384"></a>“පියාණෙනි නුඹ මා යමකින් වලක්නෙහිද මේ සුරාව නම් රශ අතුරෙන් එක්තරා උතුම් රශයෙක, යම් තැනෙක්හි මෙබඳු රශයක් ලබන්නෙම්ද ඒ මම එතැන්හි යන්නෙමි.</p>
<p><a class="msdiv" id="msdiv385"></a>“බ්‍රාහ්මණය, යම් බඳුවූ මාගේ දැකීමෙන් නුඹ සතුටු නොවන්නෙහිද, ඒ මමම නික්ම යන්නෙමි. ඔබගේ සමීපයෙහි නොවසන්නෙමියි” මානවකයා කීයේය.</p>
<p><a class="msdiv" id="msdiv386"></a>“මානවකය, අන්‍යවූද දායාද පුත්‍රයන් ලබන්නෙමු. ජඩය තෝද විනාශයට පැමිණෙව යම් තැනකට පැමිණියාවූ තා නොඅසන්නෙම්ද, එබඳු තැනකට යවයි” පියා කීයේය.</p>
<p><a class="msdiv" id="msdiv387"></a>“දෙපා ඇත්තවුන්ට අධිපතිවූ මහරජ මෙපරිද්දෙන්ම ඔබ මාගේ වචනය අසව, සුරාවෙහි ලොල්වූ මානවකයා මෙන් ඔබද රටින් පිටුවහල් කරන්නාහුයයි සේනාපතිතෙම කීයේය.</p>
<p><a class="msdiv" id="msdiv388"></a>“සේනාපතිය, නමින් සුජාත නම්වූ තාපසවරුන්ගේ ශ්‍රාවකයෙක් වීය. හෙතෙම දිව්‍යප්සරාවන් කැමති වෙමින්ම අනුභව නොකෙළේය. පානය නොකෙළේය.</p>
<p><a class="msdiv" id="msdiv389"></a>“යම්සේ කුසතණ අග දියගෙණ මුහුද දිය මනින්නේද, දිව්‍යවූ කාය සම්පත් ලබා මානුසිකවූ කාමසම්පත් එමෙනි.</p>
<p><a class="msdiv" id="msdiv390"></a>“කාලහත්ථිය, මෙපරිද්දෙන්ම මම කෑයුතුවූ උතුම් රශය අනුභවකොට දැන් මිනීමස් නොලදීන් ජීවිතය හරින්නෙමි සිතම්යයි” රජ කීයේය.</p>
<p><a class="msdiv" id="msdiv391"></a>“අහසින් ගමන් කරන්නාවූ මේ ධ්‍රතරාෂ්ඨ නම් හංසයෝ දිවි පැවැත්මට නුසුදුසුවූ පරිභෝගයෙන් යම්සේ සියල්ලෝ විනාශයට පැමිණියාහුද,</p>
<p><a class="msdiv" id="msdiv392"></a>“දෙපා ඇත්තවුන්ට අධිපතිවූ මහරජ මෙපරිද්දෙන්ම නුඹ මාගේ වචනය අසව, මහරජ, නුඹ නොකෑයුත්තක් කෑයෙහිය. එහෙයින් ඔබ පිටුවහල් කෙරෙත්යයි” සේනාපති කීයේය</p>
<p><a class="msdiv" id="msdiv393"></a>“එම්බා තපස්සීය, සිටුවයි මා විසින් කියන ලද්දාවූ ඒ නුඹ පිටුපා යන්නෙහිය. නොසිටියාවූ නුඹ සිටියෙමියි කියන්නෙහිය. ශ්‍රමණය, මේ තොපගේ අයුත්තකි මාගේ මේ කඩුවද කුශතෘණයකැයි හඟින්නෙහිදැයි” පොරිසාදයා ඇසීය.</p>
<p><a class="msdiv" id="msdiv394"></a>“මහරජ, මම ස්වකීයවූ කුශල ධර්මයන්හි සිටියේ වෙමි. මම නාමගොත්‍රය නොපෙරලමි. ලෝකයෙහි අකුශල කර්මයෙහි සිටියාවූ සොරවූවහුද නොසිටියහුයයි” කියත්. මෙයින් චුතව අපායට යන්නාවූ නිරිසතෙකුයයි කියත්.</p>
<p><a class="msdiv" id="msdiv395"></a>“එම්බා පෝරිසාදය, ඉදින් සුතසෝම රජගන්නෙහි නම් එයින් යාගය කොට මෙසේ ස්වර්ගයට යන්නෙහියයි” දේවතාවා කීයේය.</p>
<p><a class="msdiv" id="msdiv396"></a>“එම්බා බ්‍රාහ්මණය, කිනම් රටෙක්හි තොපගේ උපන් භූමිය වේද, තවද කවර කරුණකින් මෙහි පැමිණියේ වෙහිද, මේ කාරණය මට කියව. නුඹ කුමක් කැමැත්තෙහිද, අද තා විසින් කැමතිවනලද්ද දෙමියි” සුතසෝම රජ බමුණාට කීයේය.</p>
<p><a class="msdiv" id="msdiv397"></a>“මහරජතුමනි, උතුම් සාගරය බඳුවූ ඉතා ගැඹුරුවූ අර්ථ ඇති ගාථා සතරක් ඔබගේම ප්‍රයෝජනය පිණිස මෙහි ගෙනායෙමි. උතුම් අර්ථයන්ගෙන් යුක්තවූ ඒ ගාථාවන් අසනු මැනවයි” බමුණා කීයේය.</p>
<p><a class="msdiv" id="msdiv398"></a>“යම්හෙයකින් පණ්ඩිතයෝ අනුන්ගේ ශෝක දුරුකරන්නාහු වෙද්ද, මේ ශොක දුරුකිරීම මිනිසුන්ට උතුම් ප්‍රතිෂ්ඨාවක්වේ. යම්කෙනෙක් බොහෝ කරුණු සිතන්නාවූ බොහෝ ඇසූපිරූතැන් ඇත්තාවූ සප්‍රාඥයෝ වෙද්ද, ඒ ඔබ වැනි නුවණැත්තෝ ඒකාන්තයෙන් නොහඬත්</p>
<p><a class="msdiv" id="msdiv399"></a>“කොරව්‍ය ශ්‍රෙෂ්ඨවූ සුතසෝම නම් රජ නුඹ තමන්ද නෑයන්ද, නොහොත් අඹුදරුවන්ද, ධාන්‍යයද, ධනයද, රිදීද, රත්රන්ද යන මේ කුමකට තැවෙන්නෙහිදැයි තොපගෙන් මේ වචනය අසමියි” පෝරිසාදයා කීයේය.</p>
<p><a class="msdiv" id="msdiv400"></a>“එම්බා පෝරිසාදය, මම තමන්ගැන ශෝක නොකරමි. ධනයටද ශෝක නොකරමි රාජ්‍යයටද ශෝක නොකරමි. පුරාණවූ සත්පුරුෂයන්ගේ ධර්මය හැසිරෙන ලද්දෙමි. බ්‍රාහ්මණයාටවූ ඒ පොරොන්දුව ගැන ශෝක කරමි.</p>
<p><a class="msdiv" id="msdiv401"></a>“ස්වකීය රටෙහිවූ රාජ්‍යයෙහි සිටියාවූ මා විසින් බ්‍රාහ්මණයෙකු සමග පොරොන්දුවීමක් කරණලදී. ඒ පොරොන්දුව බ්‍රාහ්මණයාට සත්‍යය රකිමින් නැවත එන්නෙමියි” සුතසෝම රජතෙම කීයේය.</p>
<p><a class="msdiv" id="msdiv402"></a>“මාරයාගේ මුඛයෙන් මිදුනාවූ සුවපත්වූ මනුෂ්‍ය තෙම සතුරාගේ අතට නැවත පැමිණෙන්නේය යන මෙය මම නොම අදහමි. කොරව්‍ය ශ්‍රෙෂ්ඨවූ රජ නුඹ නැවත මා වෙත නොඑන්නෙහිය</p>
<p><a class="msdiv" id="msdiv403"></a>“කාම සම්පත් කැමැතිවන්නාවූ රජ පෝරිසාදවූ මාගේ අතින් මිදුනාවූ නුඹ ස්වකීය රජ භවනයට ගොස් මිහිරිවූ ප්‍රියවූ ජීවිතය ලබා කවර කරුණකින් නුඹ මාලඟට එන්නෙහිදැයි” පෝරිසාදයා ඇසීය.</p>
<p><a class="msdiv" id="msdiv404"></a>“පිරිසිදු සිල් ඇත්තේ මරණය කැමතිවන්නේය. නින්දා ලබනලද ලාමක ස්වභාව ඇත්තේ වනාහි ජීවත්වීම නොකැමැති වන්නේය. යමක් හේතුකොටගෙණ බොරුව කියන්නේද, එය ඒ මිනිසා දුර්ගතිවලින් නොම රක්ෂා කෙරේ.</p>
<p><a class="msdiv" id="msdiv405"></a>“යහළු පෝරිසාදය, ඉදින් වාතයතෙම පර්වතයක් ගසා යන්නේද, චන්ද්‍රයාද, සූර්‍ය්‍යයාද, යන මොහු භූමියෙහි වැටෙන්නාහුද, සියලු ගංගාවෝ උඩුගං බලා යන්නාහුද නමුත් මහරජ, මම බොරු නොකියන්නෙමි. අහස පැලෙන්නේද, සමුද්‍රය වියලෙන්නේද, සත්වයන් දරා සිටින්නාවූ පෘථිවිය පෙරලෙන්නේද, නේරු නම් පර්වතය සහමුලින් ඉදිරී වැටෙන්නේද නමුත් මම බොරුවක් නම් නොකියන්නෙමියි’ සුතසෝම රජතෙම කීයේය.</p>
<p><a class="msdiv" id="msdiv406"></a><a class="msdiv" id="msdiv407"></a>“යහළු පෝරිසාදය, මම කඩුවද සිරියද පරාමර්ශනය කරමි. ඔබට එහි දිවිරීමද කරමි. ඔබ විසින් මුදනලද මම බ්‍රාහ්මණයාට නයකාරයෙක් නොවී සත්‍යය රකිමින් නැවත එන්නෙමියි සුතසෝම රජතෙම කීයේය.</p>
<p><a class="msdiv" id="msdiv408"></a>“මහරජ, ස්වකීය රටෙහි රජබැව්හි සිටියාවූ ඔබ විසින් බ්‍රාහ්මණයෙකු සමග යම් පොරොන්දුවීමක් කරණ ලද්දේද, ඒ පොරොන්දුව බ්‍රාහ්මණයාට දී සත්‍යය රකිමින් නැවත එවයි” පෝරිසාදයා කීයේය</p>
<p><a class="msdiv" id="msdiv409"></a>“ස්වකීය රටෙහි රජබැව්හි සිටියාවූ මා විසින් බ්‍රාහ්මණයෙකු සමග යම් පොරොන්දු කථාවක් කරණ ලද්දේද, ඒ පොරොන්දුව බ්‍රාහ්මණයාට දී සත්‍යය රකිමින් නැවත එන්නෙමියි” සුතසෝම රජතෙම කීයේය</p>
<p><a class="msdiv" id="msdiv410"></a>පෝරිසාදයා අතින් මිදුනාවූ හෙතෙමේද ගොස් ඒ නන්දනම් බ්‍රාහ්මණයාට මෙය කීයේය. එම්බා බ්‍රාහ්මණය, අසනලද යම් ගාථාවෝ මට හිත පිණිස වන්නාහුද, ඒ සතා රහ නම් ගාථාවන් අසමියි රජතෙම කීයේය.</p>
<p><a class="msdiv" id="msdiv411"></a>“සුතසෝම නම් රජතුමනි, එක්වරක්ම සත්පුරුෂයන් සමග යම් සමාගමයෙක්වේද, ඒ එක්වීම ඔහු ආරක්ෂා කෙරේ. අයත්පුරුෂයන් සමග බොහෝවූද එක්වීම එසේ නොකෙරේ.</p>
<p><a class="msdiv" id="msdiv412"></a>“සත්පුරුෂයන් සමගම එක්වන්නේය. සත්පුරුෂයන් සමගම මිත්‍ර සන්ථවය කරන්නේය. බුද්ධාදී සත් පුරුෂයන්ගේ සත්තිස් බොධිපාක්ෂික ධර්ම නම්වූ සද්ධර්මය දැන ශ්‍රෙෂ්ඨයෙක්වේ. ලාමකවූවෙක් නොවන්නේය.</p>
<p><a class="msdiv" id="msdiv413"></a>“ඉතා විසිතුරු කරණලද රජුන්ට නැගීමට සුදුසුවූ රථයෝ ඒකාන්තයෙන් දිරත්. තවද මේ ශරීරයද ජරාවට පැමිණේ සත්පුරුෂයන්ගේ ධර්මය වනාහි ජරාවට නො පැමිණේ. බුද්ධාදී සත්පුරුෂයෝ ඒකාන්තයෙන් උතුම්වූ නිවන ප්‍රකාශකෙරෙත්.</p>
<p><a class="msdiv" id="msdiv414"></a>“මහරජ, අහසද දුරවේ. පොළොවද දුරවේ. සමුද්‍රයා ගේ ඒ පරතෙරද දුරවේයයි කීහ සත්පුරුෂයන්ගේ ධර්මයන් අසත්පුරුෂයන්ගේ ධර්මයද ඒකාන්තයෙන් ඊටවඩා ඉතාදුරයයි කියත්යයි” කීයේය.</p>
<p><a class="msdiv" id="msdiv415"></a>“එම්බා බ්‍රාහ්මණය, මේ ගාථාවෝ දහසක් වටින්නාහු වෙත්. මේ ගාථාවෝ සියයකට සුදුසු නොවෙත්. එහෙයින් නුඹ සාරදහසක් වහා ගනුවයි” සුතසෝම රජතෙම කීයේය.</p>
<p><a class="msdiv" id="msdiv416"></a>“එම්බා පුත්‍රවූ සුතසෝමය අසූවක් දීමට සුදුසුවූ ගාථාවෝද, අනූවක් දීමට සුදුසුවූ ගාථාවෝද, සියයක් දීමට සුදුසුවූ ගාථාවෝද ඇත්තාහුයයි තමා විසින්ම දැනගනුව, දහසක් දීමට සුදුසුවූ ගාථාවෝ නම් කොහි ඇද්දැයි” පියරජ ඇසීය.</p>
<p><a class="msdiv" id="msdiv417"></a>“පියාණෙනි, මම තමන්ගේ ශ්‍රැතය වැඩීම කැමති වෙමි. ශාන්තවූ සත්පුරුෂයෝද භජනය කරන්නාහු නම් කැමැත්තෙමි. ගංගාවලින් තෘප්තියට නොපැමිණෙන්නාවූ මහාසාගරය මෙන් මම සුභාසිතය ඇසීමෙන් තෘප්තියට නොපැමිණෙමි.</p>
<p><a class="msdiv" id="msdiv418"></a>“යම්සේ ගින්න තෘණ හා කාෂ්ට දවමින් තෘප්තියට නොපැමිණේද, සාගරය හෝ ගංගා ජලයෙන් තෘප්තියට නොපැමිණේද, රාජශ්‍රෙෂ්ඨය, මෙපරිද්දෙන්ම ඒ පණ්ඩිතයෝ සුභාසිතයෙන් අසා තෘප්තියට නොපැමිණෙත්.</p>
<p><a class="msdiv" id="msdiv419"></a>“ජනාධිපතිය, යම් කලෙක්හි මම ස්වකීය දාසයෙකු ගේ අර්ථවත්වූ ගාථාවක් අසම්ද, එයම සකස්කොට අසමි පියාණෙනි, ධර්මයන්හි මාගේ තෘප්තියක් නැත්තේයයි” සුතසෝම රජතෙම කීයේය.</p>
<p><a class="msdiv" id="msdiv420"></a>“පියාණෙනි, ධනය සහිතවූ බලවාහන සහිතවූ ආභරණ සහිතවූ සියලු කැමැති සම්පත් ඇත්තාවූ ඔබගේ මේ රාජ්‍යය බාරගනුව. කුමකට කාම සම්පත් හේතුකොට ගෙණ මට පරිභව කරන්නෙහිද? මම පෝරිසාදයා වෙතට යමියි” කීයේය.</p>
<p><a class="msdiv" id="msdiv421"></a>“එම්බා පුත්‍රය, ඇතරුවෝද, රථසේනාවෝද, පාබල සෙනගද, අශ්වාරෝහකයෝද යම් ධනුර්ධරයෝ වෙත්නම් ඔව්හුද යන මේ සියල්ලෝම තමන්ගේ ආරක්ෂාව පිණිසවෙත්. එහෙයින් සේනාව යොදවමු. සතුරා නසමුයි” පියරජතෙම කීයේය.</p>
<p><a class="msdiv" id="msdiv422"></a>“යම්හෙයකින් ජීවත්වූ මා අල්වාගෙණ හැරදැමීද එහෙයින් පෝරිසාදතෙම ඉතා දුෂ්කරවූවක් කෙළේය. මහරජ, ඒ එබඳු පළමු උපකාරය සිහිකරන්නාවූ මම ඔහුට කෙසේ නම් ද්‍රෝහ කෙරෙම්දැයි” සුතසෝමරජ ඇසීය.</p>
<p><a class="msdiv" id="msdiv423"></a>හෙතෙම පියාටද, මව්ටද, වැඳ නියම්ගම් වැස්සන්ටද බලසෙනගටද අනුශාසනාකොට සත්‍ය වචන ඇත්තෝ සත්‍ය වචනය රකිමින් ඒ පෝරිසාදයා යම් තැනෙක්හිද හෙතෙම එතනට ගියේය.</p>
<p><a class="msdiv" id="msdiv424"></a>“ස්වකීය රටෙහි රජබැව්ගි සිටියාවූ මා විසින් බ්‍රාහ්මණයෙකු සමග යම් පොරොන්දුවක්වීද, ඒ පොරොන්දුව ඒ බ්‍රාහ්මණයාටද සත්‍ය වචනය රකිමින් නැවත මෙහි ආවෙමි. එම්බා පොරිසාදය, මා මරා දේවතාවාට යාගය හෝ කරව. මාගේ මස් හෝ අනුභව කරවයි” සුතසෝම රජතෙම කීයේය.</p>
<p><a class="msdiv" id="msdiv425"></a>“ඔබ කෑම මට පසුවද හැකිය. මේ සෑයද තවම දුම් සහිතය දුම් නැතිවූ කල්හි පිසන ලද්ද, මනාව පැසුනේවේ ඒතාක් මම සතාරහ නම් ගාථාවන් අසමියි” පෝරිසාදයා කීයේය.</p>
<p><a class="msdiv" id="msdiv426"></a>“එම්බා පෝරිසාදය, නුඹ අධාර්මිකවූ මිනී මස් කන්නෙක් වෙහිය. උදර පෝෂණය හේතුකොටගෙණ රාජ්‍යයෙන්ද ගිලිහුනෙහිය මේ ගාථාවෝද නවලෝකොත්තර ධර්මයයි කියත්. ධර්මයද අධර්මයද කොතැන්හි සම වේද,</p>
<p><a class="msdiv" id="msdiv427"></a>“රෞද්‍රවූ නිතර ලේ වැකුණු අත් ඇති අධාර්මිකවූ නුඹගේ සත්‍යයක් නැත ධර්මයෙක් කොයින්ද, මේ ධර්මය ඇසීමෙන් කුමක් කරන්නෙහිදැයි” සුතසෝම රජ ඇසීය.</p>
<p><a class="msdiv" id="msdiv428"></a>“යමෙක් මාංශය හේතුකොට ගෙණ මුව දඩයමෙහි හැසිරෙන්නේද, යමෙක් හෝ තමන් හේතුකොට ගෙණ පුරුෂයෙකු නසන්නේද, ඒ දෙදෙනම පරලොව සමාන වෙත්. කුමක් හෙයින් ඔබ මා අධාර්මිකයෙකු යයි කියන්නෙහි” දැයි පෝරිසාදයා ඇසීය.</p>
<p><a class="msdiv" id="msdiv429"></a>“ක්ෂත්‍රිය ධර්මය දන්නාවූ ක්ෂත්‍රියයා විසින් ඇතුන් ආදී පස් දෙනෙකුගේ මස් කෑ යුතුවෙත්. නොහොත් නිය පසක් ඇත්තාවූ සතුන් පස්දෙනෙක් කෑ යුතුය මහරජ නුඹ නොකෑයුතු මිනීමස් කෑයෙහිය. එහෙයින් නුඹ අධාර්මිකයෙක් වෙහියයි සුතසෝම රජ කීයේය.</p>
<p><a class="msdiv" id="msdiv430"></a>“කාම සම්පත් කැමතිවන්නාවූ රජතුමනි, නුඹ පෝරිසාදයාවූ මා අතින් මිදී ස්වකීය භවනයට ගොස් සතුරා අතට නැවත ආයෙහිය. එබැවින් මහරජ, ඔබ ක්ෂත්‍රිය ධර්ම නම්වූ නීති ශාස්ත්‍රයෙහි දක්ෂයෙක් නොවෙහියයි” පෝරිසාදයා කීයේය.</p>
<p><a class="msdiv" id="msdiv431"></a>“එම්බා පෝරිසාදය, යම් කෙනෙක් ක්ෂත්‍රිය ධර්මයෙහි දක්ෂ වෙද්ද, ඔහු බොහෝසෙයින් නිරිසත්තු වෙත්. එහෙයින් මම ක්ෂත්‍රිය ධර්මය හැරදමා සත්‍ය වචනය රකිමින් නැවත මෙහි ආයෙමි. මා මරා යාගය හෝ කරව, මාංශය හෝ අනුභව කරවයි සුතසෝම රජ කීයේය.</p>
<p><a class="msdiv" id="msdiv432"></a>“යහළු සුතසෝම රජ, වාසයට සුදුසු ප්‍රාසාදද පෘථිවියද ගවයන් හා අශ්වයන්ද කාම වස්තුවූ ස්ත්‍රීන්ද කශී සලු හා රන්වන් සඳුන්ද යන සියල්ල එහිදී ඔබ ස්වාමිභාවයෙන් ලබන්නෙහිය. මේ සත්‍යයෙන් කුමන ආනිශංසයක් දක්නෙහිදැයි” පෝරිසාද ඇසීය.</p>
<p><a class="msdiv" id="msdiv433"></a>“පෘථිවියෙහි මේ යම්කිසි රසයෝ වෙද්ද, ඒ රස අතුරෙන් සත්‍යය ඉතා මිහිරි රසය වේ. යම් හෙයකින් සත්‍යයෙහි පිහිටියාවූ ශ්‍රමණ බ්‍රාහ්මණයෝ ජාති මරණයයි කියන ලද සංසාරයාගේ පරතෙරට පැමිණෙද්ද, එහෙයිනැයි” සුතසෝම රජ කීයේය</p>
<p><a class="msdiv" id="msdiv434"></a>“කාම සම්පත් කැමති වන්නාවූ මහරජ, පෝරිසාද නම් මා අතින් මිදුනාවූ නුඹ ස්වකීය භවනයට ගොස් නැවත සතුරා අතට ආයෙහිය. ජනාධිපතිය, සත්‍යවාදීවූ නුඹ නොසැඟවුනු සිත් ඇත්තේම වෙහිය. නුඹට මරණ භයක් නැත්තේයයි” සිතමියි පෝරිසාද කීයේය.</p>
<p><a class="msdiv" id="msdiv435"></a>“එම්බා පෝරිසාදය, අනෙකප්‍රකාරවූ කුශල ධර්මයෝ මා විසින් කරණ ලද්දාහ. ප්‍රශස්තවූ මහත්වූ දානාදී යම් යාග කෙනෙක් වෙත්නම් ඔව්හුද පවත්වන ලද්දාහ. පරලොවට යන්නාවූ මාර්ගය පිරිසිදු කරණලදී. ධර්මයෙහි පිහිටියාවූ කවර නම් මා වැන්නෙක් මරණයට බිය වන්නේද?</p>
<p><a class="msdiv" id="msdiv436"></a>“අනේකප්‍රකාරවූ යහපත් කටයුතු මා විසින් කරණ ලද්දාහ. පණ්ඩිතයන් විසින් පසස්නා ලද්දාවූ මහත්වූ දානාදී යම් යාගයෝ වෙත්නම් ඔව්හුද මා විසින් පවත්වන ලද්දාහ. එහෙයින් පසුතැවීමක් නැතිව මම පරලොවට යන්නෙමි. පෝරිසාදය, මා මරා යාගය කරව, මා හෝ අනුභව කරව,</p>
<p><a class="msdiv" id="msdiv437"></a>“පියාද මවද යන දෙදෙනා මා විසින් උපස්ථාන කරණ ලදහ. මා විසින් දැහැමින් රාජ්‍යය අනුශාසනා කරණ ලදී. එහෙයින් පරලොවට යන මාර්ගය මා විසින් පිරිසිදු කරණ ලදී ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද?</p>
<p><a class="msdiv" id="msdiv438"></a>“පියාද මවද යන දෙදෙනා මා විසින් උපස්ථාන කරණලදහ. මා විසින් දැහැමින් රාජ්‍යය අනුශාසනා කරණලදී. එහෙයින් පසුතැවිල්ලක් නැතිව පරලොවට යන්නෙමි. පෝරිසාදය, මා මරා යාගය හෝ කරව, අනුභවය හෝ කරව,</p>
<p><a class="msdiv" id="msdiv439"></a>“නෑයන් කෙරෙහිද මිත්‍රයන් කෙරෙහිද කටයුතු මා විසින් කරණ ලද්දාහ. මා විසින් දැහැමින් රාජ්‍යය අනුශාසණා කරණලදී. පරලොවට යන මාර්ගය පිරිසිදු කරණ ලදී. එහෙයින් ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද?</p>
<p><a class="msdiv" id="msdiv440"></a>“නෑයන් කෙරෙහිද මිතුරන් කෙරෙහිද කටයුතු දෑ මා විසින් කරණලද්දාහ. මා විසින් දැහැමින් රාජ්‍යය අනුශාසනා කරණලදී. එහෙයින් පසුතැවීමක් නැතිව මම පරලොවට යන්නෙමි. පෝරිසාදය, මා මරා යාගය හෝ කරව, අනුභව කිරීම හෝ කරව,</p>
<p><a class="msdiv" id="msdiv441"></a>“නොයෙක් ආකාරයෙන් බොහෝදෙනාට මා විසින් දානය දෙනලදී. ශ්‍රමණයෝද බ්‍රාහ්මණයෝද සන්තර්පනය කරණ ලදහ. පරලොවට යන්නාවූ මාර්ගය පිරිසිදු කරණලදී. එහෙයින් ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද?</p>
<p><a class="msdiv" id="msdiv442"></a>“නොයෙක් ආකාරයෙන් බොහෝදෙනාට මා විසින් දානය දෙන ලදී. ශ්‍රමණයෝද බ්‍රාහ්මණයෝද සතුටු කරණ ලදහ. පසුතැවීමක් නැතිව පරලොවට යන්නෙමි. පෝරිසාදය, මා මරා යාගය හෝ කරව, මස් කෑම හෝ කරවයි” සුතසෝම රජතෙම කීයේය.</p>
<p><a class="msdiv" id="msdiv443"></a>“යමෙක් ඔබ වැනි සත්‍යවාදියෙකු අනුභව කරන්නේ නම් ඒ පුරුෂතෙම සත්වයන්ට හලාහළ විෂවූ උග්‍ර තේජස් ඇත්තාවූ එහෙයින්ම දිළිසෙන්නාවූ සර්පයෙකු ග්‍රීවයෙන් අල්වාගන්නේය. ඔහුගේ මුදුනද සත් කඩක්ව පැලෙන්නේ යයි” පෝරිසාද කීයේය.</p>
<p><a class="msdiv" id="msdiv444"></a>“යහළු සුතසෝම රජ, මනුෂ්‍යයෝ ධර්මය අසා යහපතද අයහපතද දැනගනිත්. ඒ ගාථාවන් අසා මාගේද කුශල ධර්මයෙහි සිත ඇලේනම් ඉතා යෙහෙකැයිද” කීයේය.</p>
<p><a class="msdiv" id="msdiv445"></a>“සුතසෝම නම් රජ, එක වරක්ම සත්පුරුෂයන් සමග සමාගමය වේද ඒ එක්වීම ඔහු ආරක්ෂා කෙරේ. අසත්පුරුෂයන් සමග බොහෝසෙයින් කරණලද සංගමයද එසේ නොකෙරේ.</p>
<p><a class="msdiv" id="msdiv446"></a>“සත්පුරුෂයන් සමගම එක්ව වාසය කරන්නේය. සත්පුරුෂයන් සමග මිත්‍ර සන්ථවය කරන්නේය. බුද්ධාදී සත්පුරුෂයන්ගේ සත්තිස් බෝධිපාක්ෂික ධර්මය දැන ශ්‍රෙෂ්ඨයෙක් වන්නේය. ලාමකවූවෙක් නොවන්නේය.</p>
<p><a class="msdiv" id="msdiv447"></a>“ඒකාන්තයෙන් ඉතා විසිතුරු කරණලද රජුන්ට නැගීමට සුදුසුවූ රථයෝද දිරත්. තවද මේ ශරීරයද ජරාවට පැමිණේ. සත්පුරුෂයන්ගේ ධර්මය වනාහි ජරාවට නොපැමිණේ. සත්පුරුෂයෝ ඒකාන්තයෙන් උතුම්වූ ධර්මය ප්‍රකාශ කෙරෙත්.</p>
<p><a class="msdiv" id="msdiv448"></a>“අහසද දුරවේ. පොළොවද දුරවේ. සමුද්‍රයාගේ ඒ පරතෙරද දුරවේමයයි කීහ. මහරජ, සත්පුරුෂයන්ගේ ධර්මයද අසත්පුරුෂයන්ගේ ධර්මයද ඊටත් වඩා ඒකාන්තයෙන් ඉතා දුරමය කියත් යයි” කීයේය.</p>
<p><a class="msdiv" id="msdiv449"></a>“මහරජ, ඔබගේ මනාකොට කියන ලද්දාවූ යහපත් වචන වලින් යුක්තවූ අර්ථවත්වූ මේ ගාථාවන් අසා හටගත් සන්තෝෂ ඇති සතුටුවූ මනා සිත් ඇති ප්‍රීතිමත්වූ මම, යහළුව, ඔබට වරසතරක්දෙමියි” පෝරිසාද කීයේය.</p>
<p><a class="msdiv" id="msdiv450"></a>“එම්බා ලාමක ස්වභාව ඇත්ත, යම්බඳුවූ නුඹ තමන්ගේ මරණය නොදන්නෙහිද, තමන්ට හිතවූද අහිතවූද දෙය නොදන්නෙහිද අපායට යන්නාවූ කර්මයද ස්වර්ගයට යන්නාවූ කර්මයද නොදන්නෙහිද, මිනීමස් රශයෙහි ගිජුවූයේ දුශ්චරිතයෙහි ඇතුළත්වූයේ නුඹ කිනම් වරයක් දෙන්නෙහිද?</p>
<p><a class="msdiv" id="msdiv451"></a>“මමද තට වරයක් දෙවයි කියන්නෙමි තෝද වරයක්දී ආපසු එය ගන්නේය. තමන් විසින් දැක්කහැකිවූ විරුද්ධවාදියක්වූ මේ කලහයට කවර නම් නුවණැත්තෙක් දැනගෙණ පැමිණෙන්නේදැයි” සුතසෝමරජ ඇසීය.</p>
<p><a class="msdiv" id="msdiv452"></a>“යම්වරයක්දී ආපසුගන්නේ නම් සත්වතෙම ඒ වරය දෙන්ට සුදුසු නොවෙයි. යහළුව, නොපසුබටව වරය ගණු. ප්‍රාණය හැර දමාද එය දෙන්නෙම්මයයි” පෝරිසාද කීයේය.</p>
<p><a class="msdiv" id="msdiv453"></a>“ආචාරයෙන් ආර්‍ය්‍යවූවෙකුට එබඳු ආර්‍ය්‍යයෙකු හා මිත්‍රධර්මය ගැලපේ. ප්‍රඥා ඇත්තෙකුට ඤාණවන්තයෙකු හා මිත්‍රකම ගැලපේ. අව්රුදු සියයක් නිරෝගවූ ඔබ දක්නෙමි යන වරයන්ගෙන් මේ පළමුවෙනි වරය ඉල්වමියි” සුතසෝම රජ කීයේය.</p>
<p><a class="msdiv" id="msdiv454"></a>“ආචාරයෙන් ආර්‍ය්‍යවූවෙකුගේ එබඳු ආර්‍ය්‍යයෙකු හා මිත්‍ර ධර්මය සුදුසුවේ. ප්‍රඥා ඇත්තෙකුගේ ප්‍රඥා ඇත්තෙකු හා මිත්‍ර ධර්මය සුදුසුවේ. අව්රුදු සියයක් නිරෝගවූ මා දක්නෙහිය යන වරයන්ගෙන් මේ පළමුවෙනි වරය දෙමියි” පෝරිසාද කීයේය.</p>
<p><a class="msdiv" id="msdiv455"></a>“මෙහි මස්තකයෙහි අභිෂෙක කරණලද්දාවූ භූමි පාලයයි කරණලද නම් ඇති යම් ක්ෂත්‍රිය කෙනෙක් වෙද්ද, එබඳු රජුන් අනුභව නොකරවයි වරයන්ගෙන් මේ දෙවෙනි වරය ඉල්වමියි” සුතසෝම රජ කීයේය.</p>
<p><a class="msdiv" id="msdiv456"></a>“මෙහි මුදුනෙහි අභිෂෙක කරණලද්දාවූ භූමි පාලයයි කරණලද නම් ඇත්තාවූ යම් ක්ෂත්‍රිය කෙනෙක් වෙද්ද, එබඳු රජුන් අනුභව නොකරමි, යන මේ දෙවෙනි වරය දෙමියි” පෝරිසාද කීයේය.</p>
<p><a class="msdiv" id="msdiv457"></a>“ඔබ විසින් ගන්නාලද්දාවූ අතුල්තලවලින් අව්නන ලද්දාවූ කඳුළු පිරුණු මුහුණු ඇතිව හඬන්නාවූ සියයකට වැඩි රජදරුවෝ මෙහි වෙත්. ඒ රජදරුවන් ස්වකීය රාජ්‍යයෙහි පිළියෙළ කරව, යන මේ තුන්වෙනි වරය ඉල්වමියි” සුතසෝම රජ කීයේය.</p>
<p><a class="msdiv" id="msdiv458"></a>“මා විසින් ගන්නාලද්දාවූ අතුල්තලවලින් අව්නන ලද්දාවූ කඳුළු පිරුණු මුහුණු ඇතිව හඬන්නාවූ සියයකට අධික රජදරුවෝ මෙහි වෙත්. ඔවුන් ස්වකීය රාජ්‍යය හා පිළියෙල කරමි යන මේ තුන්වෙනිවරය දෙමියි” පෝරිසාද කීයේය.</p>
<p><a class="msdiv" id="msdiv459"></a>“එම්බා පෝරිසාද රජ, ඔබ විසින් රාජ්‍යය සිදුරු කරණලදී. භයින් කම්පාකරණලදී. බොහෝ මිනිස්සු සැඟවීම පිණිස ලෙන්වලට ඇතුල්වූහ. මිනීමස්කෑම හැර දමවයි මේ සතරවෙනි වරය ඉල්වමියි” සුතසෝමරජ කීයේය.</p>
<p><a class="msdiv" id="msdiv460"></a>“යහළු සුතසෝම රජ, ඒකාන්තයෙන්ම ඒ ආහාරය මට මනාපවේ. මේ හේතුකොට ගෙණම වනයට වැදුනෙමියි ඒ මම කෙසේනම් මෙයින් වලකින්නෙම්ද? වරයන්ගෙන් සතරවෙනි කොට අනික් වරයක් ඉල්වවයි” පෝරිසාද කීයේය.</p>
<p><a class="msdiv" id="msdiv461"></a>“මහරජ, තා වැන්නෙක් ඒකාන්තයෙන් මෙය මට ප්‍රිය යයී ආත්මය හැරදමා ප්‍රියවස්තූන් සේවනය නොකෙරේද, මිනිසාට වනාහි අන්‍යවූ ප්‍රිය වස්තුවට වඩා ආත්මයම උතුම්වේ. රැස්කරණලද අර්ථ ඇත්තහු විසින් පසුවද ප්‍රියවූවස්තු ලැබිය හැකිවෙත්යයි” සුතසෝම රජ කීයේය.</p>
<p><a class="msdiv" id="msdiv462"></a>“යහළු සුතසෝම නම් රජ, මිනීමස මට ප්‍රියයයි ඔබද දන්නෙහිය. එය වළක්වන්ට නොහැක්කෙමි. ඔබ අන් වරයක් ගණුවයි” පෝරිසාද කීයේය.</p>
<p><a class="msdiv" id="msdiv463"></a>“යහළු පෝරිසාද රජ, යමෙක් මෙය මට ප්‍රියයයි ප්‍රියවූවක් අනුව කැමතිවන්නේ ආත්මය හැරදමා ප්‍රිය වස්තූන් සේවනය කෙරේද, හෙතෙම විෂ මිශ්‍රවූ සුරා බඳුනක් සුරාවෙහි ලොල්වූවෙකුමෙන් ඒ කර්මයෙන්ම පරලොව දුක් ඇත්තෙක් වේ.</p>
<p><a class="msdiv" id="msdiv464"></a>“යහළු පෝරිසාදය, මේ ලෝකයෙහි යමෙක් වනාහි නුවණින් සළකා අධර්මයෙන් යුත් ප්‍රිය වස්තූන් හැර දුකසේ නමුත් ආර්‍ය්‍යධර්මය සේවනය කෙරේද හෙතෙම දුක් ඇත්තේම ඖෂධ පානයකොට මෙන් ඒ කර්මයෙන්ම පරලොව සුව ඇත්තෙක්වේයයි” සුතසෝම රජ කීයේය.</p>
<p><a class="msdiv" id="msdiv465"></a>“යහළු සුතසෝම රජ මම පියාද මව්ද මන වඩන්නාවූ පඤ්චකාම සම්පත්ද හැරදමා මේ මිනීමස හේතු කොට ගෙණ වනයට වැදුනේවෙමි. කුමකැයි මම ඔබට ඒවරය දෙම්දැයි” පෝරිසාද ඇසීය.</p>
<p><a class="msdiv" id="msdiv466"></a>“යහළු පෝරිසාදය, පණ්ඩිතයෝ එකක් කියා නැවත එය වලහමින් දෙගුණකොට වචනය නොකියත්. සත්පුරුෂයෝ සත්‍යවූ ප්‍රතිඥා ඇත්තෝම වෙත්. යහළුව වර ඉල්වවයි මෙසේ මට කීයේය. එහෙයින් යමක් නුඹ මෙසේ කීයේද, දැන් ඔබගේ ඒ කීම සංසන්දනය නොවේයයි” සුතසෝම රජ කීයේය.</p>
<p><a class="msdiv" id="msdiv467"></a>“යහළු සුතසෝම රජ, මිනීමස් හේතූකොට ගෙණ අපුන්‍ය ලාභයටද අයසසටද අපකීර්තියටද බොහෝවූ පාපයටද දුශ්චරිතයටද දුකටද පැමිණියෙමි. ඒවරය ඔබට කෙසේ නම් මම දෙන්නෙම්දැයි” පෝරිසාදයා ඇසීය.</p>
<p><a class="msdiv" id="msdiv468"></a>“යහළු පෝරිසාදය, යම් වරයකුත් දී නැවත ගන්නේ නම් සත්වතෙම එබඳුවරය දෙන්ට සුදුසු නොවේ. ‘ප්‍රාණය හැරද දෙන්නෙම්මය නොපසුබටව වර ගනීවායි’ කීයෙහිය.</p>
<p><a class="msdiv" id="msdiv469"></a>“සත්පුරුෂයෝ ප්‍රාණය හැරදමත්, ධර්මයද හැර නොදමත්. සත්පුරුෂයෝ සත්‍යවූ ප්‍රතිඥා ඇත්තාහුද වෙත්. යහපත් රාජශ්‍රෙෂ්ඨය මට වරයදී වහා නැවත නොගනුව හෙවත් වහා මට වරය දෙව, මේ සත්‍ය කාරණයෙන් සම්පාදනය වෙව</p>
<p><a class="msdiv" id="msdiv470"></a>“යහළු පෝරිසාදය, යම් නුවණැත්තෙක් වනාහි ශරීරාවයව හේතුකොට ගෙණ ධනය හැරදමන්නේද, ජීවිතය රකිමින් ශරීරාවයවය හැරදමන්නේද, ඒ මනුෂ්‍ය තෙම ධර්මය සිහිකරමින් ශරීරාවයද ධනයද ජීවිතයද යන සියල්ලම හැරදමන්නේයයි” කීයේය.</p>
<p><a class="msdiv" id="msdiv471"></a>“පුරුෂතෙම යමෙකුගෙන් කුශලා කුශල ධර්මය දැනගන්නේද යම් සත්පුරුෂ කෙනෙකුත් මොහුගේ සැකය දුරුකෙරෙද්ද, ඒ ගුරුවරයා වනාහි මේ පුද්ගලයාට පිහිටද උතුම් ආරක්ෂාවද වේ. නුවණැත්තේ ඒ ඇඳුරු පුද්ගලයා සමග මිත්‍රකම නොනසන්නේයයි” සුතසෝම රජ කීයේය.</p>
<p><a class="msdiv" id="msdiv472"></a>“සුතසොම රජතුමනි, ඒකාන්තයෙන්ම ඒ මිනීමස් කෑම මට මනාපවේ. මේ හේතුකොටගෙණම මම වනයට ඇතුල්වූයෙමි. ඉදින් මේ සඳහා මගෙන් ඉල්වන්නෙහි නම් යහළුව, මේ වරයද ඔබට දෙමියි” පෝරිසාද කීයේය.</p>
<p><a class="msdiv" id="msdiv473"></a>“යහළු සුතසොම රජ ඔබ මාගේ අනුශාසකයාද වෙහිය. මාගේ යහළුවාද වෙහිය. ඔබගේ කීමද මම කෙළෙමි. යහළුව ඔබද මගේකීම කරව, අපි දෙදෙනම ගොස් ඒ රජ දරුවන් මුදන්නෙමුයි” පෝරිසාද කීයේය.</p>
<p><a class="msdiv" id="msdiv474"></a>“යහළු පෝරිසාදය, ඔබට මම අනුශාසකයාද වෙමි. ඔබගේ යහළුවාදවෙමි. මාගේ කීමද ඔබ කෙළෙහිය. යහළුව මමද ඔබගේ වචනය කරමි. දෙදෙනම එක්ව ගොස් ඒ රජුන් මුදමුයි” සුතසෝම රජ කීයේය.</p>
<p><a class="msdiv" id="msdiv475"></a>“පින්වත් රජුනි, තෙපි කල්මාසපාද නම්වූ පෝරිසාදය විසින් වෙහෙසනලද්දාහු අතුල් තලවලින් අව්නන ලද්දාහු කඳුළු පිරුණු මුහුණු ඇතිව අඩන්නෝවහුය. කිසිකලෙකත් මේ රජුට ද්‍රෝහ නොකරව් මෙසේ සත්‍යවූ ප්‍රතිඥාවක් මට දෙව්යයි” සුතසෝම රජ කීයේය.</p>
<p><a class="msdiv" id="msdiv476"></a>“පින්වත් සුතසෝම නම් රජතුමනි, තෙපි කල්මාස පාදයා විසින් පෙළෙන ලද්දෝ අතුල්තලවලින් අව්නන ලද්දෝ කඳුළු පිරුණු මුහුණු ඇතිව හඬන්නෝවෙමු. කිසි කලෙකත් අපි මේ රජුට ද්‍රොහ නොකරමු. මේ සත්‍යවූ ප්‍රතිඥාව ඔබට දෙමුයි ඒ රජවරුකීහ.</p>
<p><a class="msdiv" id="msdiv477"></a>“යම්සේ පියා හෝ තවද මව හෝ දරුවන්ට අනුකම්පා ඇත්තෝ වැඩ කැමැත්තෝ වෙද්ද, මේ රජ තෙමේද තොපට මෙපරිද්දෙන්ම වේවා තෙපිද පුත්‍රයන්මෙන් වව්යයි” සුතසෝම රජ කීයේය.</p>
<p><a class="msdiv" id="msdiv478"></a>“යම්සේ පියා හෝ තවද මව හෝ දරුවන්ට අනුකම්පා ඇත්තෝ වැඩ කැමැත්තෝ වෙද්ද මේ රජ තෙමේද අපට මෙපරිද්දෙන්ම වේවා, අපිද මොහුට පුත්‍රයන් මෙන් වන්නෙමුයි” ඒ රජවරු ප්‍රතිඥා දුන්හ.</p>
<p><a class="msdiv" id="msdiv479"></a>“යහළු පෝරිසාදය, අරක්කැමියන් විසින් දුරුමිරිස් ආදියෙන් රඳනාලද මනාව කරණලද මනාකොට නිමවනලද සිව්පාසතුන් පිළිබඳවූද පක්ෂීන් පිළිබඳවූද මාංශය සහිත භෝජනය ශක්‍රතෙම සුධාභෝජනය මෙන් අනුභව කොට දැන් එය හැරදමා කෙසේනම් හුදකළාව මේ වනයෙහි සිත් අලවන්නෙහිද?</p>
<p><a class="msdiv" id="msdiv480"></a>“රන්වන් රැසින් බබළන්නාවූ සිහින් මධ්‍ය ප්‍රදෙශ ඇති සැරසුනාවූ ඒ රාජස්ත්‍රීහු හාත්පස පිරිවරාගෙණ දෙව්ලොව දිව්‍යප්සරාවෝ සක්දෙව් රජහු මෙන් ඔබ සතුටු කළාහුය. දැන් ඔවුන් හැර කෙසේ නම් හුදකළාවූ මේ වනයෙහි සිත් අලවන්නෙහිද?</p>
<p><a class="msdiv" id="msdiv481"></a>“රතුකොට්ට ඇති බොහෝ එළුලොම් ඇතිරි ඇති පවිත්‍රවූ සියලු ඇතිරි අතුරණලද මනාව පිළියෙළ කළාවූ යහනාව මැද සුවසේ සයනය කොට දැන් එය හැර කෙසේ නම් හුදකලාව මේ වනයෙහි ඇලෙන්නෙහිද?</p>
<p><a class="msdiv" id="msdiv482"></a>“රාත්‍රි කාලයෙහි පානිස්සරය හෙවත් අත්තල ගැසීම්ද කුම්භථූනය හෙවත් කලපිඹීමද තවද ඒකාන්තයෙන් පවත්වනලද පුරුෂයන් නැත්තාවූ තූර්‍ය්‍ය විශෙෂය බොහෝවූ මනාකොට ගායනා කරණලද්දද මනාකොට වාදනය කරණ ලද්දද, හැරදමා දැන් කෙසේනම් හුදකලාව මේ වනයෙහි ඇලෙන්නෙහිද?</p>
<p><a class="msdiv" id="msdiv483"></a>“උද්‍යානංගයන්ගෙන් සම්පූර්ණවූ බොහෝමල් වර්ග ඇති මිගාචිර නම් උයනින්යුත් පුරයවූ අශ්වයන්ගෙන්ද ඇතුන්ගෙන්ද රථවලින්ද යුක්තවූ ඉතා සිත්කළුවූ නගරය හැරදමා, දැන් කෙසේ නම් හුදකලාව මේ වනයෙහි ඇලෙන්නෙහිදැයි” (සුතසෝම රජ පෝරිසාද රජුට සිය නුවරට යන්ට කථා කෙළේය.)</p>
<p><a class="msdiv" id="msdiv484"></a>“යම්සේ කරුවල පක්ෂයෙහි චන්ද්‍රතෙම දවසක් පාසා පිරිහෙන්නේමවේද, මහරජ එසේම අසත් පුරුෂයන්ගේ සමාගමය කරුවල පක්ෂයෙහි චන්ද්‍රයාට බඳුවේ.</p>
<p><a class="msdiv" id="msdiv485"></a>“යම්සේ අධම පුරුෂයෙක්වූ රසක නම් අරක්කැමියා නිසා මම යම් කර්මයකින් දුර්ගතියට යෙම්ද එබඳු පාප කර්මය කෙළෙම්ද, (එහෙයිනි)</p>
<p><a class="msdiv" id="msdiv486"></a>“යම්සේ ශුක්ල පක්ෂයෙහිවූ චන්ද්‍රතෙම දවසක් පාසා වැඩෙන්නේම වේද මහරජ එමෙන් සත්පුරුෂයන්ගේ සමාගමය ශුක්ල පක්ෂයෙහි චන්ද්‍රයාට බඳු උපමා ඇත්තේවේ.</p>
<p><a class="msdiv" id="msdiv487"></a>“සුතසෝම නම් රජතුමනි, යම්සේ මම ඔබ නිසා යම් කර්මයකින් සුගතියටයෙම්ද, එබඳු කුශල කර්මය කරන්නෙම්ද එහෙයිනැයි” දැනගුනව,</p>
<p><a class="msdiv" id="msdiv488"></a>“ජනාධිපතිය, යම්සේ ගොඩබිම වර්ෂාකළ ජලය බොහෝකල් පැවැත්මට නුසුදුසු බොහෝකල් නොතිබෙන්නක්වේද, මෙපරිද්දෙන්ම ඒකාන්තයෙන් අසත් පුරුෂයන්ගේ සමාගමය ගොඩබිම ජලය මෙන් බොහෝකල් පැවැත්මට නුසුදුසුවේ.</p>
<p><a class="msdiv" id="msdiv489"></a>“නරවීර ශ්‍රෙෂ්ඨවූ මහරජ, යම්සේ සමුද්‍රයෙහි වර්ෂා කළ ජලය බොහෝ කල්පවත්නේවේද, මෙපරිද්දෙන්ම සත් පුරුෂයන්ගේ සමාගමය සමුද්‍රයෙහි ජලය මෙන් ඒකාන්තයෙන් බොහෝකල් පවත්නේවේ.</p>
<p><a class="msdiv" id="msdiv490"></a>“සත්පුරුෂයන්ගේ සමාගමය ඉක්ම නොයන්නේ වේ, යම්තාක් ඒ ජීවත්ව සිටින්නේද, ඒතාක් එසේම පවතී. අසත්පුරුෂයන්ගේ සමාගමය වනාහි වහා ඉවත්වූයේ. එහෙයින් සත්පුරුෂයන්ගේ ධර්මයතෙම අසත්පුරුෂයන් ගෙන් දුරුවේයයි” කීයේය.</p>
<p><a class="msdiv" id="msdiv491"></a>“යම්රජෙක් නොදිනියයුතු මව්පියන් දිනාද, හෙතෙම රජෙක් නොවෙයි. යමෙක් යහළුවා දිනාද, හෙතෙම යහළුවෙක් නොවේ. යම්භාර්‍ය්‍යාවක් ස්වාමියාට බිය නොවේද, ඕතොමෝ භාර්‍ය්‍යාවක් නොවේ. යම් පුත්‍රයෝ ජරාවට ගියාවූ මව්පියන් පෝෂණය නොකෙරෙද්ද, ඔව්හු පුත්‍රයෝ නම් නොවෙත්.</p>
<p><a class="msdiv" id="msdiv492"></a>“යම් සභාවෙක්හි පණ්ඩිතයෝ නොවෙද්ද, ඕතොමෝ සභානම් නොවේ. යම්කෙනෙක් ස්වභාව ධර්මය නොකියද්ද, ඔව්හු පණ්ඩිතයෝ නොවෙත්. රාගයද ද්වෙෂයද මෝහයද හැර ධර්මය කියන්නාහුම පණ්ඩිතයෝ නම්වෙත්.</p>
<p><a class="msdiv" id="msdiv493"></a>“කථා නොකරන්නාහු බාලයන් හා මිශ්‍රවූවහු පණ්ඩිතයයි නොදනිත්. අමෘතපදය දෙශනාකරන්නාවූ කථා කරන්නහුම පණ්ඩිතයායයි දනිත්.</p>
<p><a class="msdiv" id="msdiv494"></a>“පණ්ඩිත පුරුෂතෙමේ ධර්මය කියන්නේය. ධර්මය බබුළුවන්නේය. ඍෂීන්ගේ ධ්වජය අල්වා ගන්නේය. බුද්ධාදී ඍෂිවරයෝ සුභාෂිතය ධ්වජකොට ගණිත්. ධර්මය වනාහි ඍෂිවරයන්ගේ ධ්වජය වේයයි” වදාළේය.</p>
<p class="endsutta">මහාසුතසොමජාතකං පඤ්චමං.</p>
<p class="endsection">අසීතිනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
