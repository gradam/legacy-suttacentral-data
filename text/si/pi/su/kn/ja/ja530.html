<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja530">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>19. සට්ඨි නිපාතය</p>
<h1>530. සංකිච්ච ජාතකය</h1>
</div>
<p><a class="msdiv" id="msdiv69"></a>උද්‍යානපාල තෙම රාජ සභාවෙහි උන්නාවූ රථ ශ්‍රෙෂ්ඨවූ බ්‍රහ්මදත්ත නම් රජු දැක අනතුරුව රජතෙම යමෙකුට අනුකම්පා ඇත්තේවීද, ඔහු සම්බන්ධව දැන්වූයේය.</p>
<p><a class="msdiv" id="msdiv70"></a>“මහරජ, ඍෂීන් අතර යහපතැයි සම්මතවූ මේ සංකිච්ච නම් තාපසතෙම ඔබගේ උයනට පැමිණියේවෙයි. ඉක්මන් ස්වභාව ඇත්තේ වහා යව, ඒ මහර්ෂීහු දැකගණුවයි” කීයේය.</p>
<p><a class="msdiv" id="msdiv71"></a>ඉක්බිති රථ ශ්‍රෙෂ්ඨවූ රජතෙම ඉක්මන්ව සුදුසුවූ යානාවකට නැග මිත්‍රාමාත්‍යයන් විසින් පිරිවරන ලදුව එහි ගියේය.</p>
<p><a class="msdiv" id="msdiv72"></a>කශී රටවැස්සන්ගේ රට වර්ධනය කරන්නාවූ රජ තෙම උයන් දොරටුවට පැමිණ වල්විදුනාවද නළල්පටද කඩුවද ඡත්‍රයද උපාහනයද යන පඤ්චරාජ කකුධභාණ්ඩයන් බහා තබා</p>
<p><a class="msdiv" id="msdiv73"></a>රජතෙම යානාවෙන් බැස පඤ්චරාජ කකුධ භාණ්ඩාගාරික ඇමතියා අතටදී දායපස්ස නම් උයනෙහි වැඩහුන් සංකිච්ච තාපසයන් වෙතට ගියේය</p>
<p><a class="msdiv" id="msdiv74"></a>ගොස් ඒ රජතෙම ඍෂීහු හා සතුටුවූයේය. ඒ සිහි කටයුතු කථාවකොට නිමවා එකත්පස්ව හිඳගත්තේය.</p>
<p><a class="msdiv" id="msdiv75"></a>“එකත්පස්ව හුන්නේම අනතුරුව දැන් ප්‍රශ්න ඇසීමට සුදුසු කාලයයි දැනගත්තේය. ඉක්බිති පාපකර්මයන් විචාරීමට පිළිපන්නේය.</p>
<p><a class="msdiv" id="msdiv76"></a>“ඍෂීන්ගෙන් යහපතැයි සම්මතවූ දායපස්ස නම් උයනෙහි වැඩඋන්නාවූ ඍෂි සමූහයා විසින් පෙරටුකරණ ලද්දාවූ සංකිච්ච නම් ඍෂීන් වහන්සේ මම විචාරමි.</p>
<p><a class="msdiv" id="msdiv77"></a>“දශකුශල ධර්මයෙහි ඉක්මවා හැසිරෙන්නාවූ මනුෂ්‍යයෝ පරලොව කවර ගතියකට යෙද්ද, මා විසින් ධර්මය ඉක්මවා හැසිරෙනලද්දේවේ. විචාරණලද්දාවූ මට කියවයි” රජතෙම කීයේය.</p>
<p><a class="msdiv" id="msdiv78"></a>සංකිච්ච නම් ඍෂිතෙම දායපස්ස නම් උයනෙහි උන්නාවූ කශී රටවැස්සන්ගේ රට වර්ධනය කරන්නාවූ රජුට මෙසේ කීයේය. “මහරජ මාගේ වචනය අසව,</p>
<p><a class="msdiv" id="msdiv79"></a>“සොරු ඇත්තාවූ මගකින් යන්නහුට යමෙක් නිර්භයවූ මාර්ගය කියාද, ඉදින් ඔහුගේ වචනය කරන්නේ නම් සොරු නමැති කටු ඔහුට මුහුණ නොදෙන්නේය.</p>
<p><a class="msdiv" id="msdiv80"></a>“අධර්මයෙන් පිළිපන්නෙකුට යමෙක් සුචරිත ධර්මයෙන් අනුශාසනාකෙරේද, ඉදින් ඔහුගේ වචනය කරන්නේ නම්, හෙතෙම දුර්ගතියට නොයන්නේයයි” අවවාද කෙළේය.</p>
<p><a class="msdiv" id="msdiv81"></a>“මහරජ, දශකුශල ධර්මයතෙම සුගතියට මාර්ගයවේ. අධර්මය වනාහි දුර්ගතියට මාර්ගයවේ. අධර්මයතෙම නරකයට පමුණුවයි. ධර්මය තෙමේ සුගතියට පමුණුවයි.</p>
<p><a class="msdiv" id="msdiv82"></a>“මහරජ, අධර්මයෙන් හැසිරෙන්නාවූ විෂමවූ දිවි පැවතුම් ඇති මනුෂ්‍යයෝ පරලොව යම්ගතියකට පැමිණෙත්ද, ඒ නරකයන් මාගෙන් අසව,</p>
<p><a class="msdiv" id="msdiv83"></a>“සඤ්ජීව නම් නරකයද කාලසූත්‍ර නම් නරකයද සංඝාත නම් නරකයද, රෝරුව නම් වූ නරක දෙකක්ද, තවද අන්‍යවූ මහාවීචි නරකයද, තපන නම් නරකයද පතාපන නම් නරකයද,</p>
<p><a class="msdiv" id="msdiv84"></a>“යන මේ අටමහා නරකයෝ ඉක්මවිය නොහැක්කාහුයයි කියනලද්දාහ. රෞද්‍ර කර්මයෙන් ගැවැසීගත්තාවූ වෙන සොළොස් ඔසුපත් නරකයෝද වෙත්,</p>
<p><a class="msdiv" id="msdiv85"></a>“සියලු ඒ නරකයෝ තද මසුරන් තවන්නාහුද බලවත් දුක් ඇත්තාහුද ගිනිසිළු ඇත්තාහුද මහත් භය ඇත්තාවූ ලොමුඩැහැගන්නා ස්වභාව ඇත්තාහුද බිහිසුනු වූවාහුද භය ජනකවූවාහුද වෙත්. දුක් ඇත්තාහුද වෙත්.</p>
<p><a class="msdiv" id="msdiv86"></a>“කොන් සතරක් ඇත්තාහුද දොරටු සතරක් ඇත්තාහුද කොටස් වශයෙන් ප්‍රමාණකොට බෙදන ලද්දාහුද අයොමය ප්‍රාකාරයකින් වටකරණ ලද්දාහුද යපියනකින් වසනලද්දාහුද වෙත්.</p>
<p><a class="msdiv" id="msdiv87"></a>“ඒ නරකයන්ගේ අයෝමයවූ ගින්නෙන් දිළිසෙන්නාවූ තෙජසින් යුක්තවූ භූමියවේ. හාත්පස යොදුන් සියයක් හැම කල්හි පැතිර සිටිත්.</p>
<p><a class="msdiv" id="msdiv88"></a>“තපස් ඇත්තාවූ කායාදී සංයම ඇත්තාවූ ඍෂීන්ට ඵරුෂ වචනවලින් ඉක්මවා බනින්නාහු මේ නිරයවල උඩුකුරුවූ පා ඇත්තෝ යටිකුරුවූ හිස් ඇත්තෝ වැටෙත්.</p>
<p><a class="msdiv" id="msdiv89"></a>“තමහට අවැඩකළාවූ අපරාධකාරීවූ ඒ මනුෂ්‍යයෝ කොටස් කළ මසුන් මෙන් අසංඛ්‍ය ගණන් අව්රුදු එහිපැසෙත්.</p>
<p><a class="msdiv" id="msdiv90"></a>“නිතර ඇතුළත පිටත සහිතව දනුලබන්නාවූ ශරීරයෙන් යුක්තව නරකයෙන් නික්මයාම සොයන්නාහුද දොරටුව නොලබත්.</p>
<p><a class="msdiv" id="msdiv91"></a>“පූර්වදිශාවටද දුවත්. ඉන්පසු පසුදිශාවටද දුවත්. උතුරු දිශාවටද දුවත්. ඉන්පසු දකුණු දිශාවටද දුවත්. යම් යම් දිශාවෙක්හි දොරටුවකට පැමිණෙද්ද, ඒ ඒ දොරටුවම වැසෙනුලැබේ.</p>
<p><a class="msdiv" id="msdiv92"></a>“නිරයට යන්නාවූ ජනයෝ මහත්වූ දුකට පැමිණ බොහෝවූ අව්රුදු දහස්ගණන් හිස අත්බැඳගෙණ හඬත්.</p>
<p><a class="msdiv" id="msdiv93"></a>“එහෙයින් තේජස් ඇති ඉක්මවිය නොහැකි කිපියාවූ ආශීර්විෂයෙකු මෙන් සංයම ඇත්තාවූ තපස් ඇත්තාවූ යහපත් ස්වභාව ඇති ඍෂීන්ට ගැටීම පිණිස නොලංවිය යුතුයි</p>
<p><a class="msdiv" id="msdiv94"></a>“මහත්වූ ශරීර ඇති මහාධනුර්ධරවූ දහසක් බාහු ඇති හෙවත් පන්සියයක් විසින් නැගිය යුතු දුනුදිය නගන්නාවූ කේතක රටට අධිපතිවූ අර්ජුන නම් රජතෙම ගෞතම නම් ඍෂීහට ගටා මුළින්ම සිඳුනේය. හෙවත් විනාශයට පැමිණියේය.</p>
<p><a class="msdiv" id="msdiv95"></a>“රජස් රහිතවූ කිසිවච්ඡ නම් තාපසයන්ට රජසින් අවඥාකොට දණ්ඩකී නම් ඒ රජතෙම මුලින් සිඳින ලද තල් ගසක්මෙන් විනාශයට ගියේය.</p>
<p><a class="msdiv" id="msdiv96"></a>“යශස් ඇත්තාවූ මාතංග පණ්ඩිතයා කෙරෙහි සිත ප්‍රදුෂ්‍යකොට මේධ්‍ය නම් රජතෙම පිරිස් සහිතව මුලින් සිඳුනේ එකල්හි මේධ්‍යාරණ්‍ය වූයේය.</p>
<p><a class="msdiv" id="msdiv97"></a>“අන්ධක වෙන්හු නම් රජහු තණ්ගදීපායත නම් ඍෂීන්ට ගටා ඔවුනොවුන් මොහොලින්, නසා යම පුරයට පැමිණියාහුය.</p>
<p><a class="msdiv" id="msdiv98"></a>“තවද පෙර අහස හැසුරුනාවූ චෙතිය නම් මේ රජතෙම කපිල ඍෂීන් හා විරුද්ධවූයේ පිරිහුනු ඍද්ධි ඇත්තේ මරණ කාලයට පැමිණ පෘථිවියට ප්‍රවිෂ්ට වූයේය.</p>
<p><a class="msdiv" id="msdiv99"></a>“එහෙයින්ම ඡන්දාදීන් අගතියට යාම නුවණැත්තෝ ප්‍රශංසා නොකරත්. දූශ්‍යනොවු සිත් ඇත්තේ සත්‍යයෙන් යුක්තවූ වචනය කියන්නේය.</p>
<p><a class="msdiv" id="msdiv100"></a>“ඉදින් යම් මිනිසෙක් ප්‍රදූශ්‍යවූ සිතින් අෂ්ට විද්‍යාවෙන් හා පසළොස් චරණයන්ගෙන් යුක්තවූ මුනිවරයන් බලාද, හෙතෙම ඒ කර්මයෙන් යට දිශාවෙහිවූ නරකයට යන්නේය.</p>
<p><a class="msdiv" id="msdiv101"></a>“නපුරු ගති ඇත්තෝ වයොවෘර්ධ ගුණවෘර්ධයන්ට පරිභව කෙරෙද්ද, ඔව්හු දරුවන් නැත්තාහු දායාද නැත්තාහු මුල් සිඳිනලද තල්වතුමෙන් වෙත්.</p>
<p><a class="msdiv" id="msdiv102"></a>“යමෙක් වනාහි කරණලද ප්‍රව්‍රර්ජිත කෘත්‍ය ඇත්තාවූ මහාර්ෂීවූ ප්‍රව්‍රර්ජිතයෙකු නසාද, හෙතෙම කාල සූත්‍ර නම් නරකයෙහි බොහෝ කලක් පැසෙනු ලැබේ.</p>
<p><a class="msdiv" id="msdiv103"></a>“යම් රජෙක් වනාහි අධර්මයෙහි පිහිටා රට වනසන්නේ වේද ජනපදය පෙළා මෙයින් චුතවූ හෙතෙම පරලොව තාපන නම් නරකයෙහි පැසේ.</p>
<p><a class="msdiv" id="msdiv104"></a>“හෙතෙමේද ගිනිසිළු සමූහයා විසින් වටකරණ ලද්දේ දිව්‍යවූ අව්රුදු සියක් දහසක් එහි පැසේ. හෙතෙම දුක්වූ වේදනාව විඳියි.</p>
<p><a class="msdiv" id="msdiv105"></a>“ගිනිම අනුභව කරන්නාවූ ඔහුගේ ශරීරයෙන් පැහැ විහිදෙන්නාවූ ගිනිසිළු නික්මෙත්. ලෝමාග්‍රයන්ද නියපොතුද සමග ශරීරාවයවයෝ ගිනිගෙණ දිළිහෙත්.</p>
<p><a class="msdiv" id="msdiv106"></a>“නිතර ඇතුළත පිටත සහිතව දනුලබන්නාවූ දුකින් පෙළුනාවූ හෙතෙම අකුසුවලින් මඩනාලද ඇතෙකු මෙන් නාද කෙරෙයි.</p>
<p><a class="msdiv" id="msdiv107"></a>“යම් අධර්මවූ පුරුෂයෙක් තෙම ලෝභය හේතුකොට ගෙණ හෝ ද්වෙෂය හේතුකොටගෙණ හෝ පියා මරාද, හෙතෙම කාලසූත්‍රනම් නරකයෙහි බොහෝ කලක් පැසේ.</p>
<p><a class="msdiv" id="msdiv108"></a>“එබඳුවූ හෙතෙම ලෝකුඹු නිරයෙහි පැසේ. පැසුනාවූද සම නැත්තාවූද ඔහු හුල්වලින් නසත්. එබඳු සත්වයා අන්ධයෙකු මළමුත්‍ර අනුභව කරන්නෙකු කොට ලෝදියෙහි ගල්වත්.</p>
<p><a class="msdiv" id="msdiv109"></a>“නිරය පාලයෝ රත්වූ පැසවනලද යගුලිද බොහෝ කලක් තවන ලද්දාවූ දික්වූ සී වැලින් මැඩගෙණ රැහැන්වලින් දිව එළියට ඇද හරින ලද මුඛයෙහි බහාලත්.</p>
<p><a class="msdiv" id="msdiv110"></a>“ශ්‍යාමවර්ණවූ ශුනඛයෝද තඹුරුවන්වූ ගිජුලිහිණියෝද වන කවුඩු සමූහයෝද අයෝමය මුඛ ඇත්තාවූ පක්ෂීහුද එක්ව කම්පාකරමින් දිව පිටතට ඇද ලේ සහිතව කඩ කඩා කත්.</p>
<p><a class="msdiv" id="msdiv111"></a>“දැවෙන්නාවූ තල්ගසක් වැනි හාත්පසින් බිඳුනු ශරීර ඇති ඔහුට නිරය පාලයෝ තලමින් අනුව හැසිරෙත්. ඒ නිරය පාලයන්ට වනාහි එය ක්‍රීඩාවක්වේ. අන්‍යවූ නිරි සත්තු දුක් ඇත්තාහු වෙත්. මේ ලෝකයෙහි පියා මරන්නාවූ යම්කිසි කෙනෙක් වෙද්ද, ඔව්හු මෙබඳුවූ නරකයෙහි වාසය කෙරෙත්.</p>
<p><a class="msdiv" id="msdiv112"></a>“පුත්‍ර තෙමේද මව මරා මෙලොවින් යමපුරයට ගොස් තමන්ගේ කර්ම විපාකයෙන් පැමිණියාවූ හෙතෙම මහත්වූ දුකට පැමිණේ.</p>
<p><a class="msdiv" id="msdiv113"></a>“අධික බල ඇත්තාවූ නිරය පාලයෝ මව මැරූවහු අයෝමය කෙඳිවලින් බැඳ නැවත නැවත පීඩා කරත්.</p>
<p><a class="msdiv" id="msdiv114"></a>“මව් මැරූ ඔහුට ස්වකීය ශරීරයෙන් වැගිරෙන්නාවූ තමාගෙන්ම හටගත්තාවූ රුධිරය රත්වූ දියව ගියාවූ තඹ ලෝදිය මෙන් පොවත්.</p>
<p><a class="msdiv" id="msdiv115"></a>“පිළිකුල්වූ කුණපවූ කුණුවූ දුර්ගන්ධවූ අශුචි කලල් ඇත්තාවූ පූයා ලේබඳුවූ ජලය ඇති විලට හෙතෙම බැසසිටියි.</p>
<p><a class="msdiv" id="msdiv116"></a>“එහි මහත්වූ ශරීර ඇති අයොමය මුඛ ඇති කාමීහු මසෙහි ලෙයෙහි ඉතා ගිජුවූවාහු සිවිය සිඳ ඔහු කත්.</p>
<p><a class="msdiv" id="msdiv117"></a>“හෙතෙමේද ඒ නරකයට පැමිණියේ පුරුෂ ප්‍රමාණ සියයක් පමණ ගැළුනේවේ. එහි කුණුවූ කුණපගන්ධය හාත්පස යොදුන් සියයක් හමයි.</p>
<p><a class="msdiv" id="msdiv118"></a>“ඇස් ඇත්තේද වනාහි ඒ ගන්ධය කරණකොට ගෙණ ඇස්වලින් දිරණු ලැබේ. බ්‍රහ්මදත්ත නම් රජ මව් මැරූ තැනැත්තේ මෙබඳුවූ දුක ලබන්නේය.</p>
<p><a class="msdiv" id="msdiv119"></a>“ගැබ් හෙළන්නාවූ ස්ත්‍රීහු තියුණුවූ ලංවිය නොහැකිවූ ඛුරධාර නම් නරකය නොඉක්මවා දුර්ගමවූ වේතරණී නම් නදියෙහි වැටෙත්.</p>
<p><a class="msdiv" id="msdiv120"></a>“අයොමයවූ සොළොස් අඟුල් පමණ කටු ඇති හිඹුල්ගස් දුර්ගමවූ වේතරණී නම් ගඟ දෙපස එල්වෙත්.</p>
<p><a class="msdiv" id="msdiv121"></a>“ඒ නිරිසත්තු ගිනිසිළු ඇත්තාහු දුරවූ ගිනි කඳන් මෙන් සිටිත්. ගින්නෙන් ඇවිලුනාහු උඩට යොදුනක් උස්වූවාහු වෙත්.</p>
<p><a class="msdiv" id="msdiv122"></a>“ස්වාමියා ඉක්ම පවත්නාවූ ස්ත්‍රීහුද පරදාරාවන් වෙත යන්නාවූ පුරුෂයෝද තියුණු කටු ඇත්තාවූ මේ නරකයෙහිවූ හිඹුල් ගස්වල නගිත්.</p>
<p><a class="msdiv" id="msdiv123"></a>“බොහෝ කල්ගියාවූ ඔව්හු නිරය පාලයන් විසින් පෙළනලද්දාහු පෙරලී යටිකුරු හිස් ඇත්තාහු වෙත්. හුල්වලින් විනිවිද ගියාවූ ශරීරාවයව ඇත්තෝ සයනය කෙරෙත්. දීර්ඝවූ කාලයක් රෑ නිදි වර්ජිත කෙරෙත්.</p>
<p><a class="msdiv" id="msdiv124"></a>“ඉන්පසු රාත්‍රීන්ගේ ඉක්ම යාමෙහි මහත්වූ පර්වතයක් බඳුවූ ගිනි හා සමානවූ ජලය ඇති ලෝහකුම්භි නම් නරකයෙහි වැටී පැසෙත්.</p>
<p><a class="msdiv" id="msdiv125"></a>“මෙසේ රෑද දවල්ද මෝහයෙන් මුළාවූ පරදාර කර්ම කළාවූ දුශ්ශීලයෝ පෙර ජාතියෙහි තමන් විසින් නපුරුකොට කරණ ස්වකීයවූ කර්මය අනුභව කරත්.</p>
<p><a class="msdiv" id="msdiv126"></a>“ධනයෙන් මිලදී ගත්තාවූ යම් භාර්‍ය්‍යාවක් තොමෝ ස්වාමියා ඉක්මවා හඟීද, නැන්දාට හෝ මාමාට හෝ ස්වාමියාගේ වැඩීමහළු සහෝදරයාට හෝ සහෝදරියට හෝ කටයුතුවත් නොකිරීමෙන් ඉක්මවා පවතීද,</p>
<p><a class="msdiv" id="msdiv127"></a>“ඈගේ ජීහ්වාග්‍රය, වක්වූ හුලින් බැඳුම් සහිතව පිටතට අදිත්. ඒ නිරි සතා බඹයක් පමණවූ පණුවන් ඇති තමන්ගේ දිව දකියි. කිසිවක් හඟවන්ට නොහැකිවෙයි. ඉන්පසු තාපන නරකයෙහි පැසේ.</p>
<p><a class="msdiv" id="msdiv128"></a>“එළුවන් මරා ජීවත්වන්නාහුද ඌරන් මරා ජීවත් වන්නාහුද මසුන් මරා ජීවත්වන්නාහුද මුවන් මරා ජීවත්වන්නාහුද සොරකම් කරන්නාහුද ගවයන් මරන්නාහුද රෞද්‍රවූවාහුද, නුගුණ කියයුත්තෙහි ගුණ කියන්නාහු හෙවත් කේලාම් කියන්නාහුද,</p>
<p><a class="msdiv" id="msdiv129"></a>“අඩයටිවලින්ද ලෝහකූටවලින්ද කඩුවලින්ද හීවලින්ද හනිනු ලබන්නාහු යටිකුරුවූ හිස් ඇත්තාහු වේතරණී නම් නරකයෙහි වැටෙත්.</p>
<p><a class="msdiv" id="msdiv130"></a>“කූට විනිශ්චය ආදිය කළ තැනැත්තේ සවසද උදයද යකුළුවලින් නසනු ලැබේ. ඉන්පසු දුර්ගතවූ ආත්ම ඇති අනුන් වමාල දෙය හැමකල්හි අනුභව කෙරේ.</p>
<p><a class="msdiv" id="msdiv131"></a>“කව්ඩෝද සිවල්ලුද ගිජුලිහිණියෝද වන කව්ඩෝද යන අයොමය මුඛ ඇත්තාහු පව් කළාවූ නිරිසතා ඔබමොබ සල්වමින් කත්.</p>
<p><a class="msdiv" id="msdiv132"></a>“යම්කෙනෙක් ඇතිකරගත් මුවෙකු නිසා මුවෙකු නසාද, සේවටු ආදී පක්ෂියෙකු නිසා පක්ෂියෙකු හෝ නසද්ද, අසත්පුරුෂවූ රජසින් ගැවැසීගත් ඔව්හු ඔසුපත් නරකයට යන්නාහු වෙත්යයි” වදාළේය.</p>
<p><a class="msdiv" id="msdiv133"></a>“මේ ලෝකයෙහි සාන්තවූවාහුද, දෙව්ලොවට යත්, මනාව කරණ ලද කර්මයාගේ විපාකය බලව. ශක්‍රයා සහිතවූ බ්‍රහ්මයා සහිතවූ දෙවියෝ එහි වෙත්.</p>
<p><a class="msdiv" id="msdiv134"></a>“මහරජ, එහෙයින් ඔබට කියමි. රටට අධිපතිය කුශල ධර්මයෙහි හැසිරෙව, මහරජ, යම්සේ මනාව පුරුදු කරණලද සුචරිත ධර්මය පසු තැවිලි නොකරන්නේද, ඒ ඒ පරිද්දෙන් කුශලධර්මයෙහි හැසිරෙවයි, ධර්මදෙශනා කෙළේයයි” වදාළේය.</p>
<p class="endsutta">සංකිච්චජාතකං දුතියං.</p>
<p class="endsection">සට්ඨිනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
