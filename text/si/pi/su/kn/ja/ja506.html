<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja506">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>15. වීසති නිපාතය</p>
<h1>506. චම්පෙය්‍ය ජාතකය</h1>
</div>
<p><a class="msdiv" id="msdiv240"></a>“විදුළියක් මෙන්ද දවහත් තරුව මෙන්ද කවර නම් තැනැත්තියක්වූ තී බබළමින් සිටින්නෙහිද, දෙව්දුවක් හෝ වෙහිද, ගන්ධර්ව ස්ත්‍රියක් හෝ වෙහිද, තී මනුෂ්‍ය ස්ත්‍රියකැයි නොහඟිමියි උග්ගසෙන රජ තෙම ඇසීය.</p>
<p><a class="msdiv" id="msdiv241"></a>“මහරජ්ජුරුවෙනි, මම දෙව්දුවක් නොවෙමි. ගන්ධර්ව ස්ත්‍රියක්ද නොවෙමි. මනුෂ්‍ය ස්ත්‍රියක්ද නොවෙමි. ස්වාමීනි මම නාගකන්‍යාවක් වෙමි. යම්කිසි කටයුත්තක් සඳහා මෙහි ආමියි කීය.</p>
<p><a class="msdiv" id="msdiv242"></a>“එම්බා නාගකන්‍යාව විභ්‍රාන්ත සිත් ඇත්තී කිපුනාවූ ඉන්ද්‍රියයන් ඇත්තීවෙහිය. තොපගේ ඇස්වලින් කඳුළුධාරාවෝ වැගිරෙත්. තොපගේ කිනම් වස්තුවක් නැතිවූයේද, කුමක් වනාහි පතමින් මෙහි ආවාදැයි එබැවින් එය මට කියවයි රජ තෙම කීයේය.</p>
<p><a class="msdiv" id="msdiv243"></a>“මහරජ්ජුරුවෙනි, යමෙකුට උග්‍ර තේජස් ඇත්තාවූ උරයෙන් ගමන්කරන්නෙකැයි කීවාහුද, ජනයෝ ඔහුට නාගයායයි කියත්. දිවිරැකීම ප්‍රයෝජනකොට ඇත්තාවූ පුරුෂයෙක් තෙම ඔහු අල්වාගත්තේය. ඒ නාගයා බන්ධනයෙන් මුදාහරිනු මැනව, මේතෙම මාගේ ස්වාමියායයි කීවාය.</p>
<p><a class="msdiv" id="msdiv244"></a>“එම්බා නාගකන්‍යාවෙනි, බලයෙන් හා වීර්‍ය්‍යයෙන් යුක්තවූ මේ නාගතෙම මේ වනිබ්බක පුරුෂයාගේ අත්පත් වීමට කෙසේ නම් පැමිණියේද, මොහු විසින් ගන්නාලද නාගයා කෙසේ දනිමුද, ඒ කාරණය මට කියවයි කීයේය.</p>
<p><a class="msdiv" id="msdiv245"></a>“බලයෙන් හා වීර්‍ය්‍යයෙන් යුක්තවූ ඒ නාගතෙම එසේ වනාහි නුවරද හළු කරන්නේය. නාගතෙමේ ධර්මයම ගරුකරන්නේවේ. එහෙයින් ඒ දුක ඉවසා තපස්හී වීර්‍ය්‍යයම කෙරේයයි කීයේය.</p>
<p><a class="msdiv" id="msdiv246"></a>“මහරජ, මේ නාගරජතෙම තුදුස්වක් පොහොයද පසළොස්වක් පොහොයද සතරමංසන්ධියෙක්හි පෙහෙව වාසය කරයි. ජීවිකාව ප්‍රයෝජනකොට ඇති පුරුෂයෙක් තෙම ඔහු අල්වාගත්තේය. ඒ නාරජ බන්ධනයෙන් මුදනු මැනව, මෙතෙම මාගේ ස්වාමියා යයි කීවාය.</p>
<p><a class="msdiv" id="msdiv247"></a>“අමුනනලද මිණිකොඬොල් ඇති ජලය ගෘහ සයන කොට ඇත්තාවූ සොළොස් දහසක් ස්ත්‍රීහුවෙත්. ඒ ස්ත්‍රීහුද ඔහු සරණකොට ගියාහුය. ගම්වරයෙන්ද ස්වර්ණ නිෂ්කයෙන්ද ගවයන් සියගණන් දීමෙන්ද සැහැසිකමින් නොව ධර්මයෙන් මුදනු මැනව, මුදාහරිනලද ශරීර ඇති උරගතෙම හැසිරේවා පින් කැමැත්තේ බන්ධනයෙන් මුදාවායි කීවාය.</p>
<p><a class="msdiv" id="msdiv248"></a><a class="msdiv" id="msdiv249"></a>“ගම්වර දීමෙන්ද ස්වර්ණනිෂ්ක දීමෙන්ද ගවයන් සිය ගණන් දීමෙන්ද, සැහැසිකමින් නොව ධර්මයෙත් මුදමි. මුදා හරිනලද ශරීර ඇති උරගතෙම හැසිරේවා, පින් කැමැත්තේ බන්ධනයෙන් මුදාවා.</p>
<p><a class="msdiv" id="msdiv250"></a>“වැදිපුත්‍රය, ස්වර්ණ නිෂ්ක සියයක්ද මහත්වූ මිණි කොඬොලක්ද සිව්පසින් උස්වූ දියබෙරලිය මල් බඳු පැහැ ඇති පර්‍ය්‍යංකයක්ද සමාන ගුණ ඇති භාර්‍ය්‍යාවන් දෙදෙනක්ද වෘෂභයෙක්ද ගවයන් සියයක්ද දෙමි. මුදාහරිනලද සිරුර ඇති උරගතෙමේ හැසිරේවා පින් කැමැත්තේ බන්ධනයෙන් මුදාවායි රජතෙම කීයේය.</p>
<p><a class="msdiv" id="msdiv251"></a><a class="msdiv" id="msdiv252"></a>“මහරජ්ජුරුවෙනි, මේ වස්තු දීමෙන් තොරවද ඔබගේ වචනය ගරුකරමි. ඒ සර්පයා බන්ධනයෙන් මුදමු. මුදනලද සිරුරු ඇති සර්පතෙමේ හැසිරේවා. පින් කැමැත්තේ බන්ධනයෙන් මුදනුලබාවායි අහිගුණ්ඨිකයා කීයේය.</p>
<p><a class="msdiv" id="msdiv253"></a>“බන්ධනයෙන් මිදුනාවූ චම්පෙය්‍යක නාගතෙම රජහට මෙය කීයේය. පින්වත් කශී රජ්ජුරුවෙනි, ඔබට නමස්කාර වේවා. කශීරට වර්ධනය කරන්නාවූ රජ්ජුරුවෙනි, ඔබට නමස්කාර කරමි. ඔබට ඇඳිලිබැඳ කියමි. මාගේ නාග භවනය බැලීමට යායුතුයයි නාරජ කීයේය.</p>
<p><a class="msdiv" id="msdiv254"></a>“පින්වත් නාරජ, මනුෂ්‍යයෙක්තෙම අමනුෂ්‍ය වූවෙකු කෙරෙහි විශ්වාස කරන්නේය යන යමක්වේද, මෙය ඒකාන්තයෙන්ම විශ්වාස නොකොට හැක්කකැයි කියත්, ඉදින් මේ සඳහා මට යාඥා කරන්නෙහි නම් ඔබගේ නාග භවනයන් දකින්නෙමුයි රජතෙම කීයේය.</p>
<p><a class="msdiv" id="msdiv255"></a>“මහරජ, ඉදින් වනාහි වාතයතෙම පර්වතයක් ගසාගෙණ යන්නේ නමුදු සඳ, හිරුද භූමියෙහී වැටෙන්නාහු නමුදු සියලු ගංගාවෝ උඩුගංබලා යන්නාහු නමුදු මම බොරුවක්නම් නොම කියන්නෙමි.</p>
<p><a class="msdiv" id="msdiv256"></a>“අදහස ද පැලෙන්නේ නමුදු මුහුද ද වියලෙන්නේ නමුදු භූතයන් දරාසිටින්නාවූ පෘථිවිතොමෝ හැකිලෙන්නේ නමුදු පර්වතයන්ගෙත් උස්වූ මහමෙර සහමුලින් ඉදිරෙන්නේ නමුදු මහරජ, මම බොරුවක් නම් නොම කියන්නෙමියි දිව්රුවේය.</p>
<p><a class="msdiv" id="msdiv257"></a>“එම්බා නාරජ, මනුෂ්‍යයෙක්තෙම අමනුෂ්‍යවූවෙකු කෙරෙහි විශ්වාස කරන්නේය. යන යමක්වේද, මෙය ඒකාන්තයෙන්ම විශ්වාසකළ නොහැක්කකැයි කියත්. ඉදින් මේ සඳහා මට යාඥා කරන්නෙහි නම් ඔබගේ නාගභවනයන් දකින්නෙමුයි රජතෙම කීයේය.</p>
<p><a class="msdiv" id="msdiv258"></a>“නාරජ, තොප වනාහි මහත්වූ දරුණුවිෂ ඇත්තෝවහුය, මහත් තේජස් ඇති වහා කිපෙනසුළුද වව්, බන්ධනයෙන් මුදනලද්දාවූ මාගේ ඒ කාරණයෙන් අප විසින් කළ උපකාරයන් දැනගන්ට නුඹ සුදුසුවෙහියයි රජතෙම කීයේය.</p>
<p><a class="msdiv" id="msdiv259"></a>“මහරජ, යමෙක්තෙම එබඳුවූ කරණලද ධර්මය නොදන්නේද, හෙතෙම දරුණු ස්වභාව ඇති නරකයෙහි පැසේවා. කායික වූ කිසි සුවයක් නොලබාවා. පැසෙක්හි බඳනා ලද්දේ මරණයට පැමිණේවායි මෙසේ දිව්ළේය.</p>
<p><a class="msdiv" id="msdiv260"></a>“පින්වත් නාගරාජය, ඔබගේ මේ ප්‍රතිඥාව සත්‍යවූ ප්‍රතිඥාවක් වේවා නොකිපෙනසුළුවූ බද්ධ වෛර නැත්තෙක් වෙව, තොපගේ සියලුම නාගකුලය සුපර්ණයෝ ග්‍රීෂ්මකාලවල ගින්නක් මෙන් දුරුකෙරෙත්වායි කීයේය.</p>
<p><a class="msdiv" id="msdiv261"></a>“මහරජ්ජුරුවෙනි, ඉතා ප්‍රියවූ එකම පුත්‍රයෙකුට මවමෙන් නාගකුලයට අනුකම්පා කෙරෙහි නම් මමද ඔබට නාගකුලය හා සමග මහත්වූ වතාවතක් කරන්නෙමියි නාරජ කීයේය.</p>
<p><a class="msdiv" id="msdiv262"></a>“ඉතා විසිතුරුවූ රජුගේ රථයෙහි කම්බෝජ රට උපන්නාවූ ඉතා හික්මුණු අශ්වතරයන් ඒකාන්තයෙන් යොදත්වා. රත්‍රනින් සැරසුවාවූ ඇතුන්ද යොදත්වා. නාරජහුගේ විමානයන් දකින්නෙමුයි රජතෙම අණකෙළේය.</p>
<p><a class="msdiv" id="msdiv263"></a>“උග්ගසේන නම් රජහුගේ මහබෙරද මිහිඟුබෙරද, පනාබෙරද, සංඛයෝද, වාදනය කළාහුය. පිරිවරණලද ස්ත්‍රී සමූහයා මැද ඉතාම ශොභමානවූ රජතෙම ගියේයයිවදාළේය.</p>
<p><a class="msdiv" id="msdiv264"></a>“කශීරට වර්ධනය කරන්නාවූ රජතෙම රන්වැලි අතුරණලද භූමියද වෙරළුමිණි පුවරු අතුරණලද රනින් කළ ප්‍රාශාදයන්ද දුටුයේය.</p>
<p><a class="msdiv" id="msdiv265"></a>“සූර්‍ය්‍යයාගේ වර්ණයට බඳුවූ රන්වන් විදුලියක් මෙන් පැහැ විහිදෙන්නාවූ චම්පෙය්‍ය නම් නාරාජයාගේ සිත්කළුවූ විමානයට ඒ උග්ගසේන නම් රජතෙම ඇතුල්වූයේය</p>
<p><a class="msdiv" id="msdiv266"></a>“ඒ කශීරජතෙම නොයෙක් වෘක්ෂවලින් ගැවසුනාවූ නොයෙක් සුවඳ විහිදෙන්නාවූ චම්පෙය්‍ය නම් නා රජහුගේ විමානයට ඇතුල්වූයේය.</p>
<p><a class="msdiv" id="msdiv267"></a>“චම්පෙය්‍ය නා රජහුගේ විමානයට කශීරජ ඇතුල් වූ කල්හි දිව්‍යවූ තූර්‍ය්‍යයෝ වාදනය කළාහුය. නාගකන්‍යාවෝද නැටුවාහුය.</p>
<p><a class="msdiv" id="msdiv268"></a>“නාගකන්‍යා සමූහයා විසින් හැසිරෙනලද ඒ විමානයට ප්‍රසන්නවූ කශීරජතෙම ගොඩනැංගේය. රජතෙම දිව්‍යවූ සඳුන් කල්ක ගල්වනලද හේත්තුවන පුවරු සහිතවූ රණින් කළ පුටුවෙක්හි හිඳගත්තේයයි වදාළේය.</p>
<p><a class="msdiv" id="msdiv269"></a>“ඒ කශී රජතෙම එහි අනුභවකොටද නැවත අභිරමණයකොටද, චම්පෙය්‍යක නම් නා රජුට මෙසේ කීයේය. පින්වත් නාරජ, ඔබගේ සූර්‍ය්‍යයාබඳු පැහැ ඇති පැහැ විහිදෙන්නාවූ මේ උතුම් විමානයෝ වෙත්. මෙබඳු විමානයක් මනුෂ්‍යලෝකයෙහි නැත්තේය. ඔබ කුමක් සඳහා තපස් කරන්නෙහිද හෙවත් පෙහෙවස් රකින්නෙහිද,</p>
<p><a class="msdiv" id="msdiv270"></a>“රන්වන් ආභරණ දමන්නාවූ මනාකොට හඳනාලද වස්ත්‍ර ඇත්තාවූ පබළු දළු වැනි වටවූ ඇඟිලි ඇති තඹවන් අතුල්පතුල්වලින් යුක්තවූ අලාමක වර්ණ ඇත්තාවූ ඒ නාග කන්‍යාවෝ දිව්‍යවූ පානය ගෙණ පොවත්. නාගරාජය, මනුෂ්‍ය ලෝකයෙහි මෙබන්දක් නැත්තේය. කුමක් සඳහා තපස් කරන්නෙහිද,</p>
<p><a class="msdiv" id="msdiv271"></a>“පුළුල් වරල්වලින් යුත් මත්ස්‍යයන් ඇති, උකුසු පක්ෂීන් විසින් පවත්වනලද නාද ඇති මනාතොටුපල ඇති ඒ මේ ගංගාවෝද ඇත්තාහ. නාරජ, මනුෂ්‍යලෝකයෙහි මෙබඳු වූවක් නැත්තේය. කුමක් සඳහා තපස්කරන්නෙහිද,</p>
<p><a class="msdiv" id="msdiv272"></a>“එම්බා නාගරාජය, දිව්‍යවූ කොස්වා ලිහිණිද, මොණරුද, හංසයෝද මිහිරිනාද ඇත්තාවූ කොව්ලෝද ගසින් ගසට මාරුවෙත්. මනුෂ්‍ය ලෝකයෙහි මෙබන්දක් නැත්තේය. කුමක් සඳහා තපස් කරන්නෙහිද,</p>
<p><a class="msdiv" id="msdiv273"></a>‘එම්බා නාගරාජය, පිපී ගියාවූ අඹද, සල්ද, එරහැන්දද, දඹද, ඇසළ ගස්ද, පළොල් ගස්ද ඇත්තාහ. මනුෂ්‍ය ලෝකයෙහි මෙබන්දක් නැත්තේය. කුමක් සඳහා පෙහෙවස් වසන්නෙහිද,</p>
<p><a class="msdiv" id="msdiv274"></a>“එම්බා නාරජ, ඒ මේ පොකුණුද හාත්පස දිව්‍යවූ සුගන්ධයෝ නිතර හමත්. මනුෂ්‍ය ලෝකයෙහි මෙබන්දක් නැත්තේය. කුමක් සඳහා තපස් කරන්නෙහිද,</p>
<p><a class="msdiv" id="msdiv275"></a>“මහරජ, මම පුත්‍රයන් හේතුකොටගෙණ පෙහෙවස් නොවසමි. ධනය හේතුකොටගෙණ ද නොවේ. ආයුෂය හේතු කොට ගෙණද, පෙහෙවස් නොවසමි. මනුෂ්‍යාත්මභාවය පතමින් ඒ කාරණයෙන් උත්සාහකොට පෙහෙවස් වසමියි කීයේය.</p>
<p><a class="msdiv" id="msdiv276"></a>“එම්බා මහරජ, නුඹ ලේවන් ඇස් ඇති නැසුවාවූ අන්තරා ඇති සරසනලද, කපනලද හිසකේ රැවුල් ඇති රත් සඳුනෙන් සුවඳ ගල්වනලද්දේ ගන්ධර්ව රාජයෙකු මෙන් දිශාවන් බබුළුවන්නෙහිය.</p>
<p><a class="msdiv" id="msdiv277"></a>“සියලු කාමසම්පත්තියෙන් යුක්තවූ මහත් ආනුභාව ඇත්තාවූ දිව්‍යමය ඍද්ධියට පැමිණියෙක්වෙහිය නාගරාජය, මේ කාරණය ඔබ විචාරමි මේ ලෝකයට වඩා මනුෂ්‍යලෝකය කුමකින් ශ්‍රෙෂ්ඨවේදැයි ඇසුවේය.</p>
<p><a class="msdiv" id="msdiv278"></a>“මහරජ්ජුරුවෙනි, මනුෂ්‍යලෝකය හැර අන් තැනෙක්හි පිරිසිදු වීමද ශීල සංයමයද නැත්තේය. එහෙයින් මමද මනුෂ්‍යාත්මයක් ලැබ ජාති ජරා මරණයන්ගේ කෙළවර කරන්නෙමියි තපස්කරමියි කීයේය.</p>
<p><a class="msdiv" id="msdiv279"></a>“නාගරාජය, යම් කෙනෙක් බොහෝ කරුණු සිතන්නාවූ බහුශ්‍රැතයෝ වෙද්ද, ඒකාන්තයෙන්ම එබඳුවූ සප්‍රාඥයෝ සෙවනය කටයුත්තාහුය. මම වනාහි නාග කන්‍යාවන්ද ඔබද දැක බොහෝවූ පින් කරන්නෙමියි කීයේය.</p>
<p><a class="msdiv" id="msdiv280"></a>“මහරජ, යම්කෙනෙක් බොහෝ කරුණු සිතන්නා වූ බහුශ්‍රැතයෝ වෙද්ද, ඒකාන්තයෙන්ම එබඳු සප්‍රාඥයෝ සේවනය කටයුත්තාහ. නුඹ වනාහි මේ නාගකන්‍යාවන්ද, මා ද, දැක බොහෝ වූ පින් කරවයි නාරජතෙම කීයේය.</p>
<p><a class="msdiv" id="msdiv281"></a>“මහරජ්ජුරුවෙනි, මාගේ මේ බොහෝවූ රත්රන් ද වේ තල්ගස් පමණ රත්‍රංගොඩවල්ද වෙත්. මෙයින් හැරගෙණ ගොස් ස්වර්ණමය ගෙවල් කරණු මැනව, රිදීවලින් ප්‍රාකාරයක්ද කරත්වා</p>
<p><a class="msdiv" id="msdiv282"></a>“වෛඩූර්‍ය්‍ය මිශ්‍රවූ මුතුවලින්ද, ගැල් පන්දහසක් මෙයින් හැරගෙණ ගොස් අන්තඃපුරයෙහිවූ භූමියෙහි අතුරත්වා. භූමිතොමෝ මඩ නැත්තී රජස් නැත්තීද වන්නේය.</p>
<p><a class="msdiv" id="msdiv283"></a>“රාජොත්තමය, ඉතා ශෝභමානවූ මෙබඳු උතුම් විමානයෙක්හි වාසය කරව, අලාමකවූ නුවණැත්ත සමාධියෙන් පිරීගියාවූ බරණැස් නුවර රාජ්‍යයද කරවයි නාරජ තෙම කීයේය.”</p>
<p class="endsutta">චම්පෙය්‍යජාතකං දසමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
