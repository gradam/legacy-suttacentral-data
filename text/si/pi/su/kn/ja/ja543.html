<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja543">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>22. මහානිපාතය</p>
<h1>543. භූරිදත්ත ජාතකය</h1>
</div>
<p><a class="msdiv" id="msdiv784"></a>“මහරජ, ධ්‍රතරාෂ්ට නම් නාරජුගේ ගෘහයෙහි යම්කිසි රත්නයක් ඇද්ද, ඒ සියල්ල ඔබගේ ගෘහයට පැමිණෙත්වා, අපගේ රජුට සමුද්දජා නම් ඔබගේ දූ කුමරිය දෙනු මැනවයි” නාගයෝ කීහ.</p>
<p><a class="msdiv" id="msdiv785"></a>“එම්බා නාගයෙනි, කිසිකලෙකත් නාගයන් හා අපගේ විවාහයෙක් නොකළවිරූය. තිරිසනුන් හා එක්වීම ඇත්තාවූ ඒ විවාහය සුදුසු නොවේ. මනුෂ්‍යවූ අපි එය කෙසේ කරමුදැයි” බරණැස් රජ කීයේය.</p>
<p><a class="msdiv" id="msdiv786"></a>“මහරජ, ඔබගේ ජීවිතයද, රටද හැරදමනලදැයි, සිතමි. නාගයන් කිපුනු කල්හි ඔබවැන්නෝ බොහෝ කලක් නොම ජීවත්වෙත්.</p>
<p><a class="msdiv" id="msdiv787"></a>“දේවයන් වහන්ස මිනිසුන් අතර ඍර්ධි නැති යම්බඳුවූ ඔබ ඍර්ධි ඇත්තාවූ යමුනා නම් ගංගා යටභාගයෙහි උපන්නාවූ වරුණ නම් නාරජුගේ ස්වකීය පුත්‍රවූ නා රජහු ඉක්මවා හඟින්නෙහිද, එහෙයිනැයි” කීයේය</p>
<p><a class="msdiv" id="msdiv788"></a>“යස පිරිවර ඇත්තාවූ ධ්‍රතරාෂ්ටනම් නාරජු ඉක්මවා නොහඟිමි. ධ්‍රතරාෂ්ට නම් නාරජ වනාහි බොහෝවූ නාගයන්ටද අධිපති වේ.</p>
<p><a class="msdiv" id="msdiv789"></a>“මහත් ආනුභාව ඇත්තේද, නාරජතෙමේ මාගේ දුවට සුදුසු නොවේ. විදෙහවාසීන්ගේ ක්ෂත්‍රීයවූද සමුද්දජා නම් මාගේ දුව විශිෂ්ට ජාති ඇත්තීවේයයි” රජතෙම කීයේය.</p>
<p><a class="msdiv" id="msdiv790"></a>“කම්බලස්සතර නම් නාගයෝ නැගීසිටිත්වා. සියලු නාගයන්ට වහා රැස්වව්යයි දන්වව, සියල්ලෝ බරණැස් නුවරට පැමිණෙත්වා. තොප කිසිකෙනෙක් කිසිවෙකුටත් හිංසා නොකෙරෙත්වායි” නාරජ අණකෙළේය.</p>
<p><a class="msdiv" id="msdiv791"></a>“ගෘහවලද, පොකුණුවලද, වීථියෙහි සන්ධිවලද, ගස් මුදුන්වලද, දොරටු තොරන්වලද, පැතුරුනාහු එල්බෙත්වා.</p>
<p><a class="msdiv" id="msdiv792"></a>“මමද සියල්ල සුදුවූ මහත්වූ ශරීරයකින් යුක්තව ගොස් ඉතා මහත්වූ නගරය කසී රටවැස්සන්ට භය උපදවමින් දරණ වැලින් වටකරන්නෙමියි” නාරජ කීයේය.</p>
<p><a class="msdiv" id="msdiv793"></a>ඔහුගේ ඒ කීම අසා නොයෙක් වර්ණ ඇත්තාවූ නාගයෝ බරණැස් නුවරට රෑ වැදුනාහ. කිසිවෙකුත් හිංසා නොකළහ.</p>
<p><a class="msdiv" id="msdiv794"></a>ගෙවල්වලද, පොකුණුවලද, මංසන්ධිවලද ගස් මුදුන්වලද, දොරටු තොරන්වලද, පැතිරී එල්බුනාහුය.</p>
<p><a class="msdiv" id="msdiv795"></a>පෙණය කරණලද වරින්වර ප්‍රශ්වාස කරන්නාවූ එල්බෙන්නාවූ ඒ නාගයන් දැක බොහෝ ස්ත්‍රීහු හැඬුහ.</p>
<p><a class="msdiv" id="msdiv796"></a>බරණැස අතිශයින් පෙළන ලදී. පීඩාවට පැමිණියාහු රජුවෙත එළඹියාහුය. ‘රජුගේ දුව නාරජුට දෙවයි’ හිස අත්බැඳගෙණ ඇඬූහ.</p>
<p><a class="msdiv" id="msdiv797"></a>“පූජා පිණිස ගෙණඑනලද මල් ඇති මේ වනය මැද රක්තවර්ණ ඇස් ඇත්තාවූ පුළුල් උරහිස් අතර ඇති ඔබ කවරෙක්ද? ස්වර්ණමය ග්‍රීවාභරණ, හස්තාභරණ දරන්නාවූ මනා හැඳිවස්ත්‍ර ඇති කවරනම් ස්ත්‍රීහු දශදෙනෙක් වඳිමින් සිටිද්ද,</p>
<p><a class="msdiv" id="msdiv798"></a>“මහත්වූ බාහු ඇති කවරෙක්වූ ඔබ වනමැද ගිතෙල් ඉසිනලද ගින්නක් මෙන් බබළන්නෙහිද? මහේශාක්‍යවූ එක්තරා යක්ෂයෙක්වෙහිද නොහොත් මහත් ආනුභාව ඇති නාගයෙක් වෙහිදැයි” බමුණා ඇසීය.</p>
<p><a class="msdiv" id="msdiv799"></a>“මම මෙහි ඍර්ධි ඇත්තාවූ විෂ තේජස් ඇති අනිකෙකු විසින් ඉක්මවිය නොහැකිවූ නාගයෙක් වෙමි. ඒ මම කිපියේ විෂ තේජසින් සියලු ජනපදයද දෂ්ටකරන්නෙමි.</p>
<p><a class="msdiv" id="msdiv800"></a>“සමුද්දජා නම් දේවි වනාහි මාගේ මවය. ධ්‍රතරාෂ්ට නම් නාරජතෙමේද, මාගේ පියාවේ. මම සුදස්සන නම් නා රජුගේ මළනුවෙමි භූරිදත්තයයි නාගභවනයෙහි මා දනිත්යී” නාරජ කීයේය.</p>
<p><a class="msdiv" id="msdiv801"></a>“ගැඹුරුවූ හැමකල්හි පැවති දියසුළි ඇත්තාවූ බිහිසුනුවූ යම් ඒ විලක් දක්නෙහිද, නොයෙක් සියගණන් පුරුෂ ප්‍රමාණ ඇත්තාවූ මෙතෙම මාගේ දිව්‍යවූ වාසස්ථානයවේ.</p>
<p><a class="msdiv" id="msdiv802"></a>“ඉව්රුදෙක්හි වාසය කරන්නාවූ මොනරුන් විසින්ද, කොස්වාලිහිණියන් විසින්ද, පවත්වනලද නාද ඇත්තාවූ නීලවර්ණ ජලය ඇත්තාවූ ආචාරසම්පන්න වූවන්ගේ වාසස්ථානවූ, ක්ෂෙමභූමියවූ මේ යමුනා නම් ගඟට භය නැතිව ඇතුල්වෙයි” නාරජ කීයේය.</p>
<p><a class="msdiv" id="msdiv803"></a>අනුචරයන් සමග එහි පැමිණියේ පුත්‍රයා සහිත බ්‍රාහ්මණයාට පුදනලද්දේ “බ්‍රාහ්මණය, මාසතු කම්සැපවලින් සුවසේ වාසය කරවයි” නාරජ කීයේය.</p>
<p><a class="msdiv" id="msdiv804"></a>“පින්වත් නාගරාජය, ඔබගේ භවනයෙහි මේ භූමි තොමෝ හාත්පස සියලු දිශාවන්හි සමතලාවූවා බොහෝ තුවරලා ඇත්තී රන්වන් ඉඳුගොව්වන්ගෙන් ගැවසීගත්ති නිල්වන් කුශතණවලින් යුක්තවූවා බබළයි.</p>
<p><a class="msdiv" id="msdiv805"></a>“වනපංතීහු සිත්කළුවෙත්. මනාව නිමවනලද සිත්කළුවූ හංසයන් විසින් පවත්වනලද නාද ඇත්තී පිපී වැටුනාවූ පියුම් පෙතිවලින් ගැවසීගත් පොකුණුද තිබෙත්</p>
<p><a class="msdiv" id="msdiv806"></a>“අටැස් ඇතිකොට මනාව කරණලද ටැම් ඇති සියල්ල වෛඩූර්‍ය්‍යමයවූ නාග කන්‍යාවන්ගෙන් පිරුණාවූ දහසක් ටැම් ඇති ප්‍රාසාදයෝ බබළත්.</p>
<p><a class="msdiv" id="msdiv807"></a>“තමන්ගේ පිනෙන් පහළවූ සම්බාධ නැත්තාවූ ක්ෂෙමවූ රම්‍යවූ අත්‍යන්ත සැප ඇත්තාවූ මේ දිව්‍යවූ විමානයෙහි උපන්නෙහිය.</p>
<p><a class="msdiv" id="msdiv808"></a>“යම්හෙයකින් ඔබගේ මේ සම්පත්තිය ප්‍රභාවත්වූ ශක්‍රයාගේ මෙන් මහත්වේද, එහෙයින් සක්දෙව් රජුගේ වෛජයන්ත ප්‍රාසාදය නොකැමැතිවෙහියයි සිතමි.</p>
<p><a class="msdiv" id="msdiv809"></a>“සම්පත්තියෙන් සමෘද්ධවූ සක්දෙව් රජුගේ ආනුභාවයතෙම ශක්‍රයා සහ දෙවියන්ට මෙහෙවර කරන්නාවූ අපගේ සිතිනුදු නොපැමිණියයුතු වේයයි” නාරජ කීයේය.</p>
<p><a class="msdiv" id="msdiv810"></a>“සොයනලද සුව ඇත්තාවූ දෙවියන්ගේ ඒ විමානය ප්‍රාර්ථනාකොට පෙහෙවස් වසමින් මම තුඹස මත්තෙහි සයනය කරමියිද” කීයේය.</p>
<p><a class="msdiv" id="msdiv811"></a>“පින්වත් නාරජ, මමද මුවන් සොයමින් පුත්‍රයා සමග වනයට පිවිසුනෙමි. ඒ මා මළහු හෝ ජීවත්වන්නහු හෝ අපගේ නෑයෝ නොදනිත්.</p>
<p><a class="msdiv" id="msdiv812"></a>“කාශිරාජගේ දුව මගේ පුත්‍රවූ යශ පිරිවර ඇත්තාවූ භූරිදත්ත නම් ඔබට කියා අවසර ගනිමි. ඒ ඔබ විසින් අනුදන්නා ලද්දාවූ අපි ගොස් නෑයන් දකිම්හයි” බමුණා කීයේය.</p>
<p><a class="msdiv" id="msdiv813"></a>“මා සමීපයෙහි වසන්නෙහිය යන යමක්වේද, මෙය වනාහි ඒකාන්තයෙන් මාගේ කැමැත්ත වේ. මිනිස්ලොව මෙබඳුවූ කාම සම්පත් නොම සුලභවෙත්.</p>
<p><a class="msdiv" id="msdiv814"></a>“ඉදින් මාසතු කම්සැපවලින් පුදනලද්දාවූ ඔබ මෙහි වාසයකරන්ට නොකැමැත්තෙහි නම් මා විසින් අවසර දෙනලද්දාවූ නුඹ සුවසේ ගොස් නෑයන් දකුවයි” නාරජ කීයේය.</p>
<p><a class="msdiv" id="msdiv815"></a>“මේ දිව්‍යවූ මැණික දරන්නේ මෙහි ආනුභාවයෙන් ගව සම්පත්ද, දූ දරුවන්ද ලබයි. නිරෝගවූයේ සුව ඇත්තේ වෙයි. බ්‍රාහ්මණය, එබැවින් මේ මැණික භාරගෙණම යවයි” සියලු කැමැති සම්පත් දෙන්නාවූ මැණිකක් දුන්නේය.</p>
<p><a class="msdiv" id="msdiv816"></a>“පින්වත් භූරිදත්ත නම් නාගරාජය, ඔබගේ නිර්දොෂවූ වචනය අසා සතුටුවෙමි. මම වනාහි ජරාවට ගියෙමි. එහෙයින් පැවිදිවන්නෙමි. කම්සැප ප්‍රාර්ථනා නොකරන්නෙමි. මට මැණිකෙන් ප්‍රයෝජන නැතැයි” බමුණා කීයේය.</p>
<p><a class="msdiv" id="msdiv817"></a>“බ්‍රාහ්මණය, ඉදින් බ්‍රහ්මචර්‍ය්‍යාවගේ බිඳීමෙක් වේනම් සම්පත්වලින් කටයුත්තක් ඇතිවීනම් එකල්හි සැක නැතිව මා ලඟට එව. තොපට බොහෝ ධනය දෙන්නෙමියි” නාරජ කීයේය.</p>
<p><a class="msdiv" id="msdiv818"></a>“පින්වත් භූරිදත්ත නම් නාරජ, ඔබගේ නිර්දොෂවූ වචනයට කැමතිවෙමි. ඉදින් මට ප්‍රයෝජනයෙක් වන්නේ නම් නැවතද ඔබ වෙතට එන්නෙමියි” බමුණා කීයේය.</p>
<p><a class="msdiv" id="msdiv819"></a>භූරිදත්ත නාරජතෙම මෙය කියා නාගයන් සතර දෙනෙකු යැවූයේය. “එව්, තොපි යව්. මොවුන් නගාසිටුවව්.” බ්‍රාහ්මණයා වහා බරණැස්නුවරට යන මගට පමුණුවව්.”</p>
<p><a class="msdiv" id="msdiv820"></a>ඔහුගේ ඒ වචනය අසා භූරිදත්ත නාරජහු විසින් මෙහෙයන ලද්දාවූ නාගයෝ සතරදෙනා නැගිට වහා බ්‍රාහ්මණයා බරණැස මගට පැමිණවූවාහුය.</p>
<p><a class="msdiv" id="msdiv821"></a>“අභිවෘද්ධිදායකවූ යහපත් වස්තුවක්වූ සිත්කළුවූ ලක්ෂණ ඇති මැණික්ගලක් හැරගෙණ එන්නාවූ නුඹ කොහිදී මේ මැණික්ගල ලැබුවෙහිදැයි” බමුණා ඇසීය.</p>
<p><a class="msdiv" id="msdiv822"></a>“අද මම උදෑසනම මහමග යමින් හාත්පස රතුඇස් ඇති නාගකන්‍යාවන් දහසක් විසින් පිරිවරණ ලද මේ මැණික ලැබුවෙමියි” ආලම්බනතෙම කීයේය.</p>
<p><a class="msdiv" id="msdiv823"></a>“මනාව බුහුමන් කරණලද, පුදනලද හැමකල්හි ආදරකරණලද මේ මැණික මනාව දරණලද්දේ මනාව බහා තබනලද්දේ සියලු සම්පත් සිද්ධකර දෙන්නේය.</p>
<p><a class="msdiv" id="msdiv824"></a>“බහා තැබීමෙහිද, දැරීමෙහිද බුහුමන් ඇත්තහුගේ විනාශයට නුනුවණින් පුරුදුකළ මේ මැණිකම සෑහේ</p>
<p><a class="msdiv" id="msdiv825"></a>“උපචාර කිරීමෙහි අදක්ෂයෙක් මේ දිව්‍ය මැණික දරන්ට සුදුසු නොවේ. එබැවින් ස්වර්ණනිෂ්ක සියයක් ගණුව, මේ මාණික්‍යරත්නය මට දෙවයි” බ්‍රාහ්මණයා කීයේය.</p>
<p><a class="msdiv" id="msdiv826"></a>“මාගේ මේ මැණික ගවයන්ගෙන් හෝ රත්නයකින් හෝ විකිණිය යුතු නොවේ. සියලු ලක්ෂණයෙන් යුක්තවූ මාගේ මේ මැණික්ගල නොම විකිණිය යුතුයයි” ආලම්බන තෙම කීයේය.</p>
<p><a class="msdiv" id="msdiv827"></a>“ඉදින් නුඹ විසින් ගවයන්ගෙන් හෝ කරත්තයකින් හෝ මේ මැණික විකිණියයුතු නොවේ නම්, එසේ ඇතිකල්හි කුමකින් මැණික විකිණිය යුතුදැයි අසන ලද්දේ නුඹ එය මට කියවයි” බමුණා කීයේය.</p>
<p><a class="msdiv" id="msdiv828"></a>“යමෙක් තේජස් ඇත්තාවූ කිසිවෙකු විසින් ඉක්මවිය නොහැකි මහත් නාගයෙකු මට කියන්නේ නම් ඔහුට ප්‍රභාවෙන් දිළිසෙන්නාක් බඳුවූ මේ මැණික දෙන්නෙමියි” ආලම්බන කීයේය.</p>
<p><a class="msdiv" id="msdiv829"></a>“කිමෙක්ද, නුඹ බ්‍රාහ්මණ වෙශයෙන් ආ පක්ෂීන් ගෙන් උතුම්වූ සුපර්ණයෙක්ද, තමන්ගේ ගොදුරවූ නාගයෙකු අල්වා ගණු කැමැත්තෙන් සොයමින් ඇවිදීයයි සිතමියි” බ්‍රාහ්මණයා කීයේය.</p>
<p><a class="msdiv" id="msdiv830"></a>“මම ගුරුලෙක් නොවෙමි. මා විසින් ගුරුලෙක් නොදක්නාලදී. නයි විෂ බස්වන්නාවූ ආලම්බන නම් වෛද්‍යවූ බ්‍රාහ්මණයෙකුයයි, මා දනිත්”යී ආලම්බන කීයේය.</p>
<p><a class="msdiv" id="msdiv831"></a>“නුඹගේ කවර නම් බලයක් ඇද්ද, නුඹගේ කිනම් ශිල්පයක් තිබේද, කවර කරුණෙක්හි හෝ තදින් පිහිටියාවූ නුඹ නාගයාට අවමන් කරන්නෙහිදැයි” බ්‍රාහ්මණයා ඇසීය.</p>
<p><a class="msdiv" id="msdiv832"></a>වනයෙහි වාසය කරන්නාවූ බොහෝ කල් කරණලද තපස් ඇත්තාවූ කොශිය ගොත්‍ර ඇති ඍෂිහට ගුරුලෙක් උතුම්වූ විෂ බස්වන මන්ත්‍රයක් කීයේය.</p>
<p><a class="msdiv" id="msdiv833"></a>“පර්වත අතරෙහි වාසයකරන්නාවූ උන්වහන්සේ වඩනලද සිත්ඇත්තාවූ තාපසයන්ගෙන් එක්තරා කෙනෙකි. රෑ දාවල් අනලස්වූ මම උන්වහන්සේට සකස්කොට උපස්ථාන කෙළෙමි.</p>
<p><a class="msdiv" id="msdiv834"></a>“එකල්හි සිල්වත්වූ රකිණලද බ්‍රහ්මචර්‍ය්‍යා ඇත්තාවූ මා විසින් බුහුමන් කරණලද්දාවූ ඒ පින්වත් තාපසතෙම සියකැමැත්තෙන්ම මට මේ දිව්‍යවූ මන්ත්‍රය ප්‍රකාශ කෙළේය.</p>
<p><a class="msdiv" id="msdiv835"></a>“මම ඒ මන්ත්‍ර ඇසුරුකෙළේ වෙම්. එහෙයින් මම සර්පයන්ට බිය නොවෙමි. විෂබස්වන්නාවූ වෙදුන්ට ආචාර්‍ය්‍යවූ ආලම්බන යයි මා දනිත්යයි” කීයේය.</p>
<p><a class="msdiv" id="msdiv836"></a>“පුත සෝමදත්තය, මේ මැණික ගනිමු. නුඹද එය දනුව, කැමැත්තෙන් ලඟට පැමිණියාවූ ශ්‍රී කාන්තාව දණ්ඩකින් ගසා දුරු නොකරමුයි” බ්‍රාහ්මණයා සෝමදත්තට කීයේය.</p>
<p><a class="msdiv" id="msdiv837"></a>“එම්බා බ්‍රාහ්මණය, ස්වකීය ගෙදරට පැමිණියාවූ ඔබට ඒ නාරජතෙම පූජා සත්කාර කෙළේය. මෙසේ යහපත කරන්නහුට කුමක්හෙයින් මුළාවෙන් ද්‍රෝහ කිරීමට කැමැත්තෙහිද?”</p>
<p><a class="msdiv" id="msdiv838"></a>“ඉදින් වනාහි නුඹ වස්තුව කැමැත්තෙහි නම් භූරිදත්ත නාරජතෙම දෙන්නේය. ඒ නාරජ වෙතටම ගොස් ඉල්වව, ඔබට බොහෝ ධනය දෙන්නේයයි” පුත්‍රවූ සෝමදත්ත කීයේය.</p>
<p><a class="msdiv" id="msdiv839"></a>“පුත සෝමදත්තය, අතට පැමිණියාවූද, භාජනයට පැමිණියාවූද, ඉදිරියෙහි තබනලද්දාවූද, යමක් වේනම් එය කෑමට උතුම් වන්නේය.</p>
<p>“තමන් විසින් දැක්ක හැකිවූ අපගේ ලාභය ඉක්ම නොයේවායි” බ්‍රාහ්මණයා කීයේය.</p>
<p><a class="msdiv" id="msdiv840"></a>“පියාණෙනි, යමෙක් තමහට වැඩ කැමැත්තවුන් හැර දවන්නාවූ මිත්‍රද්‍රෝහිවේද, හෙතෙම මරණින් මතු දරුණු වූ නිරයෙහි පැසේ. ජීවත්වන්නාවූද මොහුට පෘථිවිය විවෘත වේ. හෙතෙම ජීවත්වන්නේ නමුත් වියලෙන්නේය.</p>
<p><a class="msdiv" id="msdiv841"></a>“ඉදින් වනාහි ඔබ ධනය කැමැත්තෙහි නම් භූරිදත්තතෙම දෙන්නේය. තමන් විසින් කරණ ලද්දාවූ පාපය නොබෝ කලකින් විපාක විඳින්නෙහියයි සිතමියි” සෝමදත්තතෙම කීයේය</p>
<p><a class="msdiv" id="msdiv842"></a>“පුත සොමදත්තය, බ්‍රාහ්මණයෝ මහත්වූ යාගකොට මෙසේ කළාවූ පාපයෙන් පිරිසිදුවෙත්. අපි මහා යාගයක් කරන්නෙමුයි මෙසේ ඒ පාපයෙන් මිදෙන්නෙමුයි” බ්‍රාහ්මණයා කීයේය.</p>
<p><a class="msdiv" id="msdiv843"></a>“එහෙනම් දැන් මම ඉවත්වයෙමි. මෙසේ පව් කරන්නාවූ ඔබ සමග අද මම එක පියවරක්වත් නොයන්නෙමියි” සෝමදත්තතෙම කීයේය.</p>
<p><a class="msdiv" id="msdiv844"></a>පණ්ඩිතවූ සෝමදත්තතෙම පියාට මෙය කියා දේවතාවන්ට උස්හඬින් දන්වා ඒ ස්ථානයෙන් බැහැරව ගියේයි.</p>
<p><a class="msdiv" id="msdiv845"></a>“යම් නාගයෙකුගේ රක්තවර්ණවූ හිස රතිඳු ගොව්වන්ගේ පැහැයට බඳු ප්‍රභා ඇත්තේද, ඒ මේ මහානාගයා අල්වාගණුව. මේ මැණික මට දෙවත</p>
<p><a class="msdiv" id="msdiv846"></a>“මොහුගේ මේ කපුපුළුන් ගොඩක් බඳු සිරුර දක්නා ලැබේ. හෙතෙම තුඹස මතුයෙහි වූයේ සයනය කරයි. බ්‍රාහ්මණය, නුඹ ඒ නාගයා අල්වාගනුවයි” බ්‍රාහ්මණතෙම කීයේය,</p>
<p><a class="msdiv" id="msdiv847"></a>ඉක්බිති දිව්‍ය ඖෂධවලින්ද මන්ත්‍ර පදයන් ජප කරමින් තමහට ආරක්ෂාකොට ඒ ආලම්බනතෙමේ මෙසේ ඒ භූරිදත්ත නාගරාජයා අල්වාගන්ට හැකිවූයේය.</p>
<p><a class="msdiv" id="msdiv848"></a>“මෑණියෙනි, සියලු කාමසම්පත්තියෙන් සමෘද්ධ වන්නාවූ මා දැක ඔබගේ ඉන්ද්‍රියයෝ විප්‍රසන්න නොවූහ. රන් කැඩපතක්බඳු මුහුණද කාලවර්ණ විය.</p>
<p><a class="msdiv" id="msdiv849"></a>“අතින් කඩාගන්නාලද, අත්ලෙන් පිරිමදිනාලද, පියුමක් මෙන් මෙබඳුවූ මා දැක ඔබගේ මුහුණ කළුවූයේ මක්නිසාදැයි” සුදස්සන නම් නාරජ ඇසීය.</p>
<p><a class="msdiv" id="msdiv850"></a>“කිමෙක්ද ඔබට කිසිවෙක් හිංසාවක් නොකෙළේද, කිම ඔබට කිසියම් වේදනාවක් ඇද්ද, යම් කාරණයකින් ආවාවූ මා දැක ඔබගේ මුහුණ කළුවීද, ඒකාරණය මට කියවයි” කීයේය.</p>
<p><a class="msdiv" id="msdiv851"></a>“පුත්‍රය, මම සිහිනය දුටුවෙමි. මෙයින් සිව්මසක් ඉක්ම ගියේය. මාගේ දකුණු අත කපා ලේ වැගිරෙන්නාක් මෙන් මා හඬමින් සිටි කල්හි පුරුෂයෙක් හැරගෙණ ගියේය.</p>
<p><a class="msdiv" id="msdiv852"></a>“එම්බා සුදස්සන නම් පුත්‍රය, යම් කලෙක මම ඒ ස්වප්නය දුටුයෙම්ද, එතැන් සිට දාවල් හෝ රාත්‍රියෙහි හෝ මට සුවයෙක් නම් නොලැබේ යයි දැනගණුවයි” කීය.</p>
<p><a class="msdiv" id="msdiv853"></a>“පෙර රන්දැලින් වසනලද මනොඥ ශරීර ඇත්තාවූ නාග කන්‍යාවෝ යමෙකු පිරිවැරුවාහුද ඒ භූරිදත්ත නම් නාරජ දැන් දක්නා නොලැබේ.</p>
<p><a class="msdiv" id="msdiv854"></a>“මනාව පිපුනාවූ කිනිහිරි ගස් මෙන් උතුම් කඩු දරන්නාවූ නාග මානවකයෝ පෙර යමෙකු පිරිවැරුවාහුද, ඒ භූරිදත්ත තෙම දැන් දක්නා නොලැබේ.</p>
<p><a class="msdiv" id="msdiv855"></a>“එබැවින් දැන් අපි භූරිදත්තගේ ගෙදරට යන්නෙමු. ධර්මයෙහි පිහිටියාවූ සිල්වත්වූ ඔබගේ සහෝදරයා දකිමුයි” මව කීවාය.</p>
<p><a class="msdiv" id="msdiv856"></a>එන්නාවූ භූරිදත්ත නාරජුගේ ඒ මවද දැක භූරිදත්ත නාරජුගේ ස්ත්‍රීහු හිස අත්බැඳගෙණ හැඬුවාහුය.</p>
<p><a class="msdiv" id="msdiv857"></a>“එම්බා ආර්‍ය්‍යාවෙනි, යශස් ඇත්තාවූ භූරිදත්ත නම් ඔබගේ පුත්‍රයා මළාහුද, නොහොත් ජීවත්වන්නාහුදැයි මෙයින් යට මාසයක් පමණ කල් නොදනිමුයි” කීවාහුය.</p>
<p><a class="msdiv" id="msdiv858"></a>“හිස්වූ කැදැල්ල දැක නැසුනාවූ පැටව් ඇති ලිහිණියක මෙන් භූරිදත්ත නොදක්නාවූ මම බොහෝ කලක් දුකින් තැවෙන්නෙමි.</p>
<p>“හිස්වූ කැදැල්ල දැක එහා මෙහා දුවන්නාවූ නැසුනු පැටවුන් ඇත්තාවූ ලිහිණියකමෙන් ප්‍රිය පුත්‍රයා නොදක්නී මම ඒ ඒ තැන දුවන්නෙමි.</p>
<p><a class="msdiv" id="msdiv859"></a>“හිස්වූ කැදැල්ල දැක නැසුනු පැටවුන් ඇත්තාවූ කබරුසු දේනුවක මෙන් මම භූරිදත්ත නම් පුතු නොදක්නී බොහෝ කලක් දුකින් තැවෙන්නෙමි.</p>
<p><a class="msdiv" id="msdiv860"></a>“භූරිදත්ත නම් පුත්‍රයා නොදක්නාවූ ඒ මම ඒකාන්තයෙන් දිය නැත්තාවූ කුඩා විලෙක්හි සක්වාලිහිණියක මෙන් බොහෝ කලක් දුකින් තැවෙන්නෙමි.</p>
<p><a class="msdiv" id="msdiv861"></a>“යම්සේ කඹුරන්ගේ උදුන ඇතුළත ගිනි ඇවිලේද, පිටත නොඇවිලේද, එමෙන් භූරිදත්ත නොදක්නාවූ මම ශොකයෙන් ඇවිලෙමියි” මව වැළපුනාය.</p>
<p><a class="msdiv" id="msdiv862"></a>භූරිදත්ත නම් නාරජුගේ භවනයෙහි අඹුවෝද දරුවෝද යුගාන්ත වාතයෙන් මඬනා ලද්දාවූ සල්ගස් මෙන් අතිශයින් ඇලලී ගියාහු ශයනය කෙරෙත්යයි වදාළේය.</p>
<p><a class="msdiv" id="msdiv863"></a>අරිට්ඨ නම් නා රජතෙමේද සුභග නම් නා රජ තෙමේද, යන දෙදෙනා අනතුරුව භූරිදත්ත නා රජුගේ භවනයෙහි මේ ශබ්දය අසා එහි දිව ගියාහුය.</p>
<p><a class="msdiv" id="msdiv864"></a>“එම්බා මෑණියෙනි අස්වසව, ශොක නොකරව සත්වයෝ නම් මෙබඳු ස්වභාව ඇත්තාහුමය. චුතවෙත් උපදිත් යන මෝතොමෝ මේ ලෝකයාගේ පිරිනැමීම වේයයි” කීහ.</p>
<p><a class="msdiv" id="msdiv865"></a>“පුත්‍රය, මමද දනිමි. ප්‍රාණීහු මෙබඳු ස්වභාව ඇත්තාහුමය. එසේද භූරිදත්ත නොදක්නී මම ශොකයෙන් පෙළුනේවෙමි.</p>
<p><a class="msdiv" id="msdiv866"></a>“පුත සුදස්සනය, ඉදින් මට මේ රාත්‍රියෙහි භූරිදත්ත නොදක්නී නම් ජීවිතය හරින්නෙමියි සිතමි. එය දනුවයි” මව කීවාය.</p>
<p><a class="msdiv" id="msdiv867"></a>“මෑණියෙනි, අස්වසනු මැනව. ශොක නොකරව සහෝදරයා සොයාගෙණ එන්නෙමු. සහෝදරයා සෙවීමෙහි හැසිරෙමින් දිශානු දිශාවන්ට යන්නෙමු.</p>
<p><a class="msdiv" id="msdiv868"></a>“පර්වතයෙහිද පර්වත දුර්ගයන්හිද ගම්වලද නියම් ගම්වලද ඇවීද සොයන්නෙමු. දශරැයකින් මොබ ආවාවූ සහෝදරයා බලවයි’ පුත්‍රයෝ කීහ.</p>
<p><a class="msdiv" id="msdiv869"></a>“දරුව, තාපසය අතින් මුදන ලද සර්පතෙම ඔබගේ පාදයෙහි දැඩිලෙස පතිතවූයේය. කිමෙක්ද, ඔබට දෂ්ට කෙළේද, බිය නොවෙව, සුවපත් වෙවයි” ආලම්බනයා කීයේය</p>
<p><a class="msdiv" id="msdiv870"></a>“මේ නාගතෙම මට ස්වල්ප තරම්වත් දුකක් ඉපදවීමට සමර්ථ නොවේ. යම්තාක් අහිගුණ්ඨිකයෝ ඇද්ද, මට වැඩියෙන් සමර්ථවූවෙක් නැත්තේයයි” තවුස් වෙසින් ආ සුදස්සන නම් නාරජ කීයේය.</p>
<p><a class="msdiv" id="msdiv871"></a>“බමුණෙකුගේ ආකාරයෙන් කවර නම් ලාමකවූවෙක් මේ පිරිසට පැමිණියේද, මනා යුද්ධයකින් කැඳවත්වා පිරිස මාගේ වචනය අසාවායි” ආලම්බනයා කීයේය.</p>
<p><a class="msdiv" id="msdiv872"></a>“ආලම්බනය, තෝ නාගයාගෙන් මා හා යුද්ධ කරව. මම වැඩි පැටවියගෙන් තා හා යුද්ධ කරන්නෙමි. අපගේ යුද්ධයෙහි පන්දහසකින් පරදු තිබීම වේවායි” සුදස්සනතෙම කීයේය.</p>
<p><a class="msdiv" id="msdiv873"></a>“එම්බා මානවකය, මම වනාහි ධන ඇත්තාවූ වස්තුවෙන් ආඪ්‍යවූවෙක්මි. නුඹ දිළින්දෙක් වෙහිය. නුඹට කවර නම් ඇපකාරයෙක් ඇත්තේද? මේ දූ කෙළියෙහි තැබිය යුතු කිනම් ධනයක් වන්නේද?</p>
<p><a class="msdiv" id="msdiv874"></a>“මට වනාහි මේ දූ කෙළියෙහි දියයුතු ධනයද වන්නේය. තැබියයුතු එබඳු ඇප ඇත්තේය එහෙයින් එහි පන්දහස දක්වා අපගේ පරදු තිබීම වේවායි” ආලම්බන කීයේය.</p>
<p><a class="msdiv" id="msdiv875"></a>“මහරජ, ඔබට යහපතක් වේවා. මාගේ වචනය අසනු මැනව. කීර්තිමත්වූ රජතෙමේ මට පන්දහසකට ඇප වේවායි” සුදස්සනතෙම කීයේය.</p>
<p><a class="msdiv" id="msdiv876"></a>“බ්‍රාහ්මණය, පියා විසින් ගන්නාලද ණයක් හෝ වේද, නොහොත් තෙමේ කරණලද යම් ණයක් හෝ වේද, කුමක් හෙයින් නුඹ මෙබඳු බොහෝ ධනයක් මාගෙන් ඉල්වන්නෙහි දැයි” රජතෙම ඇසීය.</p>
<p><a class="msdiv" id="msdiv877"></a>“මහරජ, ආලම්බනයා වනාහි නාගයා කරණකොට ගෙණ යුද්ධයෙහි මා දිනන්ට කැමතිවේ. මම මැඩි පැටව් ලවා ඒ බ්‍රාහ්මණයා දෂ්ට කරවන්නෙමි</p>
<p><a class="msdiv" id="msdiv878"></a>“රට වර්ධනය කරවන්නාවූ මහරජ්ජුරුවෙනි, අද ඔබ ඒ නයි නැටීම දකින්ට ක්ෂත්‍රිය සමූහයා විසින් පිරිවරණ ලදුව වැඩිය මැනවයි” සුදස්සනතෙම කීයේය.</p>
<p><a class="msdiv" id="msdiv879"></a>“එම්බා මානවකය, මම ශිල්පවාදයෙන් ඔබ ඉක්මවා නොහඟිමි. ඔබ වනාහි ශිල්පයෙන් ඉතා මත්වූයෙහිය. එබැවින් මේ නාගයාට බුහුමන් නොකෙරෙහියයි” ආලම්බන කීයේය</p>
<p><a class="msdiv" id="msdiv880"></a>“අපිදු ශිල්පවාදයෙන් බ්‍රාහ්මණයා ඉක්මවා නොහඟිමි. නුඹ විෂ නැත්තාවූ මේ නාගයාගෙන්ද බොහෝ සෙයින් ජනයා රවටන්නෙහිය.</p>
<p><a class="msdiv" id="msdiv881"></a>“යම්සේ එය මම දනිම්ද, මහජනතෙමේද මෙසේ දන්නේනම් ආලම්බනය තෝ අත්සුණු මිටකුත් නොලබන්නෙහිය. කොයින් නම් ධනයක් ලබන්නෙහි දැයි” සුදස්සනතෙම ඇසීය.</p>
<p><a class="msdiv" id="msdiv882"></a>රළු අඳුන් දිවිසම් දරන්නාවූ ජටාධරවූ අඳුන් නොගෑ නොසැරසුනාවූ ජඩවූ මේ පිරිසට පැමිණියාවූ ඒ නුඹ මෙබඳු ආනුභාව ඇති ඒ නාගයා විෂ නැත්තෙකැයි අවමන් කරන්නෙහිය.</p>
<p><a class="msdiv" id="msdiv883"></a>“උග්‍රවූ විෂ තේජසින් සම්පූර්ණවූ ඒ නාගරාජයාට ලංව නුඹ දැනගන්නෙහිය. මේ නාගරාජතෙම නුඹ වහා අළු රැසක් මෙන් කරන්නේයයි සිතමියි” ආලම්බනයා කීයේය.</p>
<p><a class="msdiv" id="msdiv884"></a>“ගැරඬියාගේද දියබරියාගේද පනවුල්ලාගේද විෂ ඇතිවන්නේය. තොපගේ මේ රතු හිස ඇත්තාවූ සර්පයාගේ විෂයක් නම් නැත්තේයයි” සුදස්සනතෙම කීයේය</p>
<p><a class="msdiv" id="msdiv885"></a>“මේ ලෝකයෙහි දන්දී දායකයෝ දෙව්ලොවට යතියි සංයම ඇත්තාවූ තපශ්වීවූ රහතුන් වෙතින් මෙය මා විසින් අසන ලදී. ඉදින් තගේ දියයුතු දෙයක් ඇත්නම් ජීවත්වන්නේම දන්දෙව,</p>
<p><a class="msdiv" id="msdiv886"></a>“මේ නාගතෙම මහත් ඍද්ධි ඇත්තාවූ තේජස් ඇත්තාවූ කිසිවෙකුට ඉක්මවිය නොහැක්කෙක්වේ. ඔහු ලවා තා දෂ්ට කරවන්නෙමි. හෙතෙම තා හළුකරන්නේයයි” ආලම්බන තෙම කීයේය.</p>
<p><a class="msdiv" id="msdiv887"></a>“යහළු ආලම්බනය, මේ ලෝකයෙහි දන්දී දායකයෝ දෙව්ලොවට යෙත්යයි සංයම ඇත්තාවූ තපස්වීන් අතින් මා විසිනුදු මෙය අසන ලදී. ඉදින් තාගේ දිය යුතු දෙයක් ඇත්නම් ජීවත් වන්නාවූ තෝම එය දෙව</p>
<p><a class="msdiv" id="msdiv888"></a>“මේ අච්චීමුඛී නම් මැඩී පැටව් උග්‍රවූ විෂතෙජසින් සම්පූර්ණවූවාය. ඈ ලවා තා දෂ්ට කරවන්නෙමි. ඕතොමෝ තා හළු කරන්නේය.</p>
<p><a class="msdiv" id="msdiv889"></a>“යම් තැනැත්තියක් ධ්‍රතරාෂ්ට නම් නා රජුගේ දුවවීද, මාගේ වෙන මව් ඇති නැගනි වීද, උග්‍රවූ විෂ තේජසින් පිරුණාවූ ඒ මේ අච්චීමුඛීනම් මැඩි පැටව් දක්නා ලැබේවායි” සුදස්සනතෙම කීයේය.</p>
<p><a class="msdiv" id="msdiv890"></a>“බ්‍රහ්මදත්ත නම් මහරජ, ඉදින් මේ විෂ පොළොවෙහි ඉසින්නෙම් නම් තෘණද ලතාවෝද ඖෂධ ජාතීහුද සැක නැතිව වියලි යන්නාහුයයි දැන ගනු මැනවයි” කීයේය.</p>
<p><a class="msdiv" id="msdiv891"></a>“එම්බා බඹදත් රජ, ඉදින් මේ විෂ උඩට දමන්නෙම් නම් මේ වර්ෂාව හත් අව්රුද්දක් නොවස්නේය. පිනි බින්දුවකුත් නොවැටෙත්යයි දනුවයි” කීයේය.</p>
<p><a class="msdiv" id="msdiv892"></a>බඹදත් රජ, ඉදින් මේ විෂ බින්දු දියට ඉසින්නේ නම් දියෙහි හටගත්තාවූ මස් කැසුප් ආදී යම් පමණ ප්‍රාණීහු වෙද්ද. ඒ සියල්ලෝ මැරෙන්නාහුයයි දැන ගණුවයි” සුදස්සනතෙම කීයේය.</p>
<p><a class="msdiv" id="msdiv893"></a>“පව් සෝදා හැරීමට සුදුසුයයි ලෝකයා විසින් සම්මත කරණ ලද්දාවූ ප්‍රයාග නම් තීර්ථයෙහි පිහිටියාවූ මෙබඳු ජලය ස්නානය කරන්නාවූ මා කවර නම් භූතයෙක් යමුනා නම් ගඟෙහි ගිල්වමින් ඇද ගත්තේදැයි” වැදි බමුණා ඇසීය.</p>
<p><a class="msdiv" id="msdiv894"></a>“ලොවට අධිපතිවූ යශ පිරිවර ඇත්තාවූ යම් මේ ධ්‍රතරාෂ්ට නම් නාරජෙක් හාත්පසින් බරණැස් නුවර වටකොට මත්තෙහි පෙණයෙන් වසාගත්තේද, මම ඒ නාග රාජයාගේ පුත්‍ර වෙමි. බමුණ මා සුභගයයි දනිත්යයි” කීයේය.</p>
<p><a class="msdiv" id="msdiv895"></a>“ඉදින් වනාහි ඔබ දීර්ඝායුෂ ඇතිබැවින් අමර නම් නාගයින්ට අධිපතීවු කංශනම් ධ්‍රතරාෂ්ට නාගරජහුගේ පුත්‍ර වෙහි නම් ඔබගේ පියතෙම එක්තරා මහේශාක්‍ය වූ නාරජෙක. ඔබගේ මව වනාහි මිනිසුන් අතර අසමාන තැනැත්තියක. එබඳු මහත් ආනුභාව ඇත්තේ බ්‍රාහ්මණයෙකුගේ දාසයෙකු වත් දියෙහි ගිල්වන්ට නුසුදුසුයයි” වැදි බමුණා කීයේය.</p>
<p><a class="msdiv" id="msdiv896"></a>“එම්බල බමුණ, තෝ ගසක් ඇසුරුකොට සිට ගෙණ දියබොන්ට ආවාවූ මුවෙකු විද්දෙහිය. විදින ලද ඒ මුවා ඊතල වේගයෙන් තැති ගැනුම් ඇත්නේ දුරට ගියේය.</p>
<p><a class="msdiv" id="msdiv897"></a>“නුඹ මහ වනයෙහි දුවගොස් වැටුනාවූ ඒ මුවා දුටුවෙහිය. ඒ නුඹ මුවමස් කද අරගෙණ සවස නුග ගසක් ලඟට පැමිණියේය.</p>
<p><a class="msdiv" id="msdiv898"></a>“ගිරා සැළලිහිණියන් විසින් පවත්වන ලද නාද ඇති පැසුනු ගෙඩිවලින් පිඟුවන්වූ ඇටුවන් වලින් ගැවසී ගත්තාවූ නුගගස ඇති ඒ භූමිය කොවුලන් විසින් පවත්වන ලද නාද ඇති සිත්කළුවූ නිතර නිල්වන් තෘණයෙන් ගැවසී ගත්තෙක් විය.</p>
<p><a class="msdiv" id="msdiv899"></a>“ඒ නුග ගසෙහි සිටියාවූ තට ඍද්ධියෙන් හා යශසින් දිළිසෙන්නාවූ මහත් ආනුභාව ඇත්තාවූ නාග කන්‍යාවන් විසින් පිරිවරණ ලද්දාවූ ඒ මාගේ සහෝදරතෙම පෙනුනේය.</p>
<p><a class="msdiv" id="msdiv900"></a>“ඒ නුඹ මාගේ සහෝදරවූ භූරිදත්ත නම් ඒ නා රජ විසින් සියලු කැමති සම්පත් වලින් සතුටු කරණ ලද්දේ බුහුමන් කරණ ලද්දේ වෙහිය. නුඹ ද්‍රෝහ නොකටයුතුවූ ඔහුට ද්‍රෝහ කෙළෙහිය. තාගේ ඒ පාප කර්මය දැන් මෙහි පැමිණියේය.</p>
<p><a class="msdiv" id="msdiv901"></a>“වහා බෙල්ල දිගහරුව. තාගේ ජීවිතය නොදෙන්නෙමි. සහෝදරයාට කළාවූ අපරාධය සිහිකරන්නාවූ මම තාගේ හිස සිඳින්නෙමියි” සුභගතෙම කීයේය.</p>
<p><a class="msdiv" id="msdiv902"></a>“බ්‍රාහ්මණතෙම මන්ත්‍ර හදාරන්නේය. ඉල්ලීමට සුදුසුය. පුදනලද ගිනි ඇත්තේද වේ. යන මේ කරුණු තුනින් බ්‍රාහ්මණතෙම වධ නොකටයුතු වේයයි” වැදි බමුණා කීයේය</p>
<p><a class="msdiv" id="msdiv903"></a>ධ්‍රතරාෂ්ට නම් නාරජහුගේ යමුනා නම් ගඟ යට භාගයෙහි සියල්ල ස්වර්ණමයවූ යම් නගරයක් යමුනා ගඟ සමීපයෙහි හිමවත් පර්වතය දක්වා බබළාද,</p>
<p><a class="msdiv" id="msdiv904"></a>“ඒ නගරයෙහි පුරුෂ ශ්‍රෙෂ්ඨවූ සමාන උදාර ඇත්තාවූ ඒ මාගේ සහෝදරයෝ වෙසෙත්. ඔව්හු එහිදී යම්සේ කියද්ද, බ්‍රාහ්මණය, තට එසේ වන්නේයයි” සුභගතෙම කීයේය.</p>
<p><a class="msdiv" id="msdiv905"></a>“සුභගය, ලෝකයෙහි යාගයෝද වේදයෝද ලාමක නොවෙත්. ලාමකවූ බ්‍රාහ්මණයන් විසින් යොදන ලද්දාහු වෙත්. එබැවින් ඒ නොගැරහිය යුතු බමුණාට නින්දා කරණ තැනැත්තේ වස්තුවද සත්පුරුෂ ධර්මයද දුරු කෙරේයයි” දොරටුව සමීපයෙහි සිටි කානාරිෂ්ටතෙම කීයේය.</p>
<p><a class="msdiv" id="msdiv906"></a>“ආර්‍ය්‍යවූ බ්‍රාහ්මණයෝවේද හැදෑරීමටද ක්ෂත්‍රීයයෝ පෘථිවි පාලනයටද වෛශ්‍යයෝ සී සෑමටද ශුද්‍රයෝ මෙහෙවර කිරීමටද පැමිණෙත් වායි මහා බ්‍රහ්මයා කීයේය. එසේ පැමිණෙන්නාවූ වෙන වෙනම තමන්ගේ කුල ප්‍රදේශයට සුදුසු පරිද්දෙන් පැමිණියාහුය. මෙසේ වනාහි ඒ මහා බ්‍රහ්මයා විසින් මවන ලද්දාහුයයි කියත්යයිද” කීයේය.</p>
<p><a class="msdiv" id="msdiv907"></a>“ධාතෘය විධාතෘය වරුණය කුවේරය සෝමය යම්ය චන්දිමාය වායුය සූරියය යන මේ දෙව් රජවරු වනාහි අනේකප්‍රකාරයෙන් යාග කොට තවද බමුණන්ට සියලු කැමති සම්පත් දී මෙකී තනතුරුවලට පැමිණියාහුය.</p>
<p><a class="msdiv" id="msdiv908"></a>“අදනාලද දුනු පන්සියයක් පමණවූ මහ දුන්න ඇති බලවත්වූ බිහිසුනු සේනා ඇති දහසක් අත්වලින් ඇද ලිය හැකි දුනුදිය අදනා හෙයින් සහස්සබාහු නම්වූ පෘථිවියෙහි අසමාන යම් අර්ජුන නම්වූ රජෙක්වීද, ඒ රජතෙමේද එකල්හි ගිනිදෙවියා පිදීයයි” කීයේය.</p>
<p><a class="msdiv" id="msdiv909"></a>“යම් බරණැස් රජෙක් ආහාරයෙන්ද පානයෙන්ද ශක්ති පරිද්දෙන් බොහෝ කලක් මුළුල්ලෙහි පහන් සිත් ඇත්තේ සතුටුවෙමින් බමුණන් වැළඳවීද සුභගය හෙතෙම එක්තරා මහේශාක්‍ය දිව්‍ය රාජයෙක් වූයේයයි” අරිෂ්ටතෙම කීයේය.</p>
<p><a class="msdiv" id="msdiv910"></a>“යම් රජෙක් මහත්වූ ආහාර ඇති අලාමකවූ ප්‍රභා ඇති ගිනිදෙවියා ගිතෙලින් සතුටු කරන්ට හැකිවීද, ඒ මුචලින්ද නම් රජතෙම උතුම්වූ ගිනිදෙවියාට යාග විධි පවත්වා දිව්‍ය ගතියට පැමිණියේයයි” ද කීයේය.</p>
<p><a class="msdiv" id="msdiv911"></a>“මහත් ආනුභාව ඇත්තාවූ අව්රුදු දහසක් ජීවත් වූ දැකුම් කටයුතුවූ උදාරවූ යම් රජෙක් අප්‍රමානවූ රථ සේනාව හැරදමා පැවිදිවූයේ ද දුදීප නම් ඒ රජතෙමේද දෙව් ලොවට ගියේයයි” කීයේය.</p>
<p><a class="msdiv" id="msdiv912"></a>“යම් සාගර නම් රජෙක් සයුර හිම්කොට ඇති පෘථිවිය ජයගෙණ යහපත්වූ ස්වර්ණමයවූ මහත්වූ යාගස්ථම්භයක් එසවීද, සුභගය, ගිනිදෙවියා පුදමින් ඒ රජතෙමේද එක්තරා මහේශාක්‍ය දෙවියෙක් වූයේය.</p>
<p><a class="msdiv" id="msdiv913"></a>“එම්බා සුභගය, යම් රජෙකුගේ ආනුභාවයෙන් ගංගාවෝ පැවැත්තාහුද, දීමක්වූ තැන සමුද්‍රය හටගත්තේද, පාදයෙහි ලොම් ඇත්තාවූ ඒ අඟු රජතෙම ගිනිදෙවියා පුදා ශක්‍ර පුරයට පැමිණියේයයි” කීයේය.</p>
<p><a class="msdiv" id="msdiv914"></a>“එම්බා සුභගය, යමෙක් දැන් දෙව්ලොව සක්දෙව් රජහුගේ සේනාපතිවූ මහත් ඍද්ධි ඇත්තාවූ යශ පිරිවර ඇත්තාවූ උතුම් දෙවියෙක්වීද, හෙතෙමේද පෙර සෝම යාගයෙන් පව් සෝදා හැර එක්තරා මහේශාක්‍ය දෙවියෙක් වූයේ යයි” කීයේය.</p>
<p><a class="msdiv" id="msdiv915"></a>“සහෝදර සුභගය, යම් ඍද්ධි ඇත්තාවූ යශස් ඇත්තාවූ මහා බ්‍රහ්මයෙක්තෙම මේ ලෝකයද පරලෝකයද භාගිරතී නම් ගංගාවද හිමවත් පර්වතයද ගිජ්ඣ පර්වතයද යන මේ සියල්ල කෙළේද, හෙතෙමේද එකල්හි ගිනිදෙවියා පිදූයේය.</p>
<p><a class="msdiv" id="msdiv916"></a>“මාලාගිරි පර්වතයද, හිමවත් පර්වතයද ගිජ්ඣ නම් යම් පර්වතයක් වේද, සුදස්සන නම් පර්වතයද නිසභ නම් පර්වතයද කාකනේරු නම් පර්වතයද යන මොව්හුද සෙසු මහත් වූ පර්වතද යාග කරන්නාවූ බමුණන් විසින් ගඩොලින් බඳන ලද ආසන පිණිස කරණලද්දාහු වෙත්යයි” කීයේය.</p>
<p><a class="msdiv" id="msdiv917"></a>“වේද හදාරන්නාවූ වේද මන්ත්‍ර කොටස්වලින් යුක්තවූ තපස් ඇත්තාවූ බ්‍රාහ්මණයා ඉල්වීමට සුදුස්සෙකැයිද කීයේය. මුහුදු ඉවුරෙහි දිය නාන්නාවූ එබඳු බ්‍රාහ්මණයෙකු සාගරයතෙම ඇදගත්තේය. එහෙයින් සමුද්‍රය පානය කළ නොහැකි ලුනුදිය ඇත්තෙක් කෙළේය.</p>
<p><a class="msdiv" id="msdiv918"></a>“ශක්‍රයාගේ යාගයන්ට සුදුසුවූ බොහෝවූ බ්‍රාහ්මණයෝ පෘථිවියෙහි ඇත්තාහ. පළමු දිශාවය පැසුළු දිශාවය දකුණු දිශාවය උතුරු දිශාවය යන මේ දිශාවන්හි ඇත්තාවූ ඒ බ්‍රාහ්මණයෝ දැනුදු ශක්‍රයාට සතුට උපදවත්යයි” කානාරිෂ්ටතෙම කීයේය.</p>
<p><a class="msdiv" id="msdiv919"></a>“එම්බා අරිෂ්ටය, වේද හැදෑරීම් නම් නුවණ ඇත්තන්ට පරාජය නම් අකුශල ග්‍රහණයද නුවණ නැත්තන්ට ජය නම් කුශල ග්‍රහණයද වෙත්. වේදත්‍රය මිරිඟු ස්වභාව ඇත්තකැයි නොසළකන්නාහු එයට පැමිණෙත්. මායා කොටස් ඇති මේ වේදයෝ නුවණැත්තහු නොඉක්මවත්. හෙවත් නොරවටත්.</p>
<p><a class="msdiv" id="msdiv920"></a>“මේ අභිවෘද්ධි නසන්නාවූ මිත්‍රද්‍රෝහි මනුෂ්‍යයාගේ ආරක්ෂාව පිණිස වේදයෝ නොපවතිත්. පුදනලද ගින්නද දෝෂ සහිත සිත් ඇති අකුශල කර්ම කරන්නාවූ මනුෂ්‍යයා ආරක්ෂා නොකෙරේ.</p>
<p><a class="msdiv" id="msdiv921"></a>“ඉදින් ධන සහිතවූ සම්පත් සහිතවූ මනුෂ්‍යයෝ දර හා තාෂ්ණයෙන් මිශ්‍රකොට සියල්ල ගිනි දල්වන ලද්දේද, අසමාන තේජස් ඇත්තාවූ ඒ ගින්නතෙම සියල්ල දවමින් තෘප්තියකට නොපැමිණේ. දිව් දෙකකින් රශ දැනීමට සමර්ථවූ අරිෂ්ටය කවරෙක් ඒ ගින්න සුලභ භික්ෂා ඇත්තක් කරන්නේද,</p>
<p><a class="msdiv" id="msdiv922"></a>“යම්සේ පෙරලෙන ස්වභාව ඇති කිරි දී බවට පැමිණ නැවත වෙඬරු බවටත් පැමිණේද, මෙසේ ගින්නද පෙරලෙන ස්වභා ඇත්තේවේ. ගිනිගාන දඬු හා යෝගයෙන් යුක්තවූයේ ගින්න හටගණියි.</p>
<p><a class="msdiv" id="msdiv923"></a>“වියලි කාෂ්ටයන්හිද අළුත්වූ කාෂ්ටයන්හිද ඇතුලට වැදුනාවූ ගින්නක් දක්නා නොලැබේ. ගිනි ගාන දඬු ගත් මිනිසෙකු විසින් අළලනු නොලබන්නේ කටයුතු රහිතව ගින්න නොහටගණියි.</p>
<p><a class="msdiv" id="msdiv924"></a>“ඉදින් වනාහි ගින්න වියලි කාෂ්ටවලද අළුත් කාෂ්ටවලද ඇතුළත වසන්නේ නම් ලෝකයෙහි සියලු වනයෝ වියලෙන්නාහුය. වියලි කාෂ්ටයෝද ගිනි ඇවිලෙන්නාහුය.</p>
<p><a class="msdiv" id="msdiv925"></a>“ඉදින් යම් මිනිසෙක් දර හා තෘණයෙන් දුම්සිළු ඇත්තාවූ මහත් තේජස් ඇති ගින්නට අනුභව කරවමින් පින් කෙරේනම් අඟුරු දවන්නෝද ලුණු සාදන්නෝද අරක්කැමියෝද මල සිරුරු දවන්නෝද පින් කරන්නාහුය</p>
<p><a class="msdiv" id="msdiv926"></a>“ඉදින් මොව්හු වනාහි පින් නොකෙරෙත් නම්, මේ ලෝකයෙහි මන්ත්‍ර හදාරන්නාවූ බ්‍රහ්මණයෝ ගිනි තැප පින් කෙරෙද්ද, මේ ලෝකයෙහි කිසි මිනිසෙක් දුම්සිළු ඇත්තාවූ මහත් තේජස් ඇති ගින්නට අනුභව කරවමින් පිනක් නොකෙරෙයි.</p>
<p><a class="msdiv" id="msdiv927"></a>“ලෝවැස්සන් විසින් පුදන ලද්දාවූම ගින්නතෙමේ නොමනා ගඳ ඇති බොහෝ දෙනාට අප්‍රියවූ යම් කුණපයක් මනුෂ්‍යයෝ දුරු කෙරෙද්ද, දිව් දෙකින් රස දැනගැනීමට සමර්ථවූ අරිෂ්ටය එබඳු නොපසස්නා ලද කුණපය කෙසේ නම් අනුභව කරන්නේද?</p>
<p><a class="msdiv" id="msdiv928"></a>“ගින්න වනාහි සමහරු දෙවියන් අතුරෙන් කෙනෙකැයි කියත්. අඥානවූ ම්ලෙච්ඡයෝ වනාහී ජලය දෙවියෙකැයි කියත්. මේ සියල්ලෝම බොරු කියත්. ගින්න දෙවියන්ගෙන් කෙනෙක් නොවේ. ජලයද දෙවියෙක් නොවේ.</p>
<p><a class="msdiv" id="msdiv929"></a>“ඉන්ද්‍රියයන් නැත්තාවූම සිත් පිත් නැත්තාවූ, සත්වයන්ගේ බත් පිසීම ආදී කටයුතු කරන්නාවූ වෙස්සානර නම්වූ ගින්න පුදා පාප කර්ම කරණු ලබන්නෙක් කෙසේ නම් සුගතියට යන්නේද?</p>
<p><a class="msdiv" id="msdiv930"></a>“මේ ලෝකයෙහි ජීවිකාව ප්‍රයෝජනකොට ඇත්තාහු සියල්ලන් මැඩ පවත්වන්නාවූ මහා බ්‍රහ්මයා ගිනි දෙවියාට පුදන්නෙකැයි කියත්. සියලු ආනුභාව ඇත්තාවූද බ්‍රහ්ම තෙමේ කුමක් නිසා තෙමේ නොමවන ලද්දේ මවනලද ගින්නට වඳින්නෙක් වන්නේද,</p>
<p><a class="msdiv" id="msdiv931"></a>“එම්බා අරිෂ්ටය, මේ බ්‍රාහ්මණයෝ සිනාසීමට සුදුසුවූ නුවණැත්තන්ගේ සිතීමට නුසුදුසුවූ අසත්‍යවූවක් ලාභසත්කාර හේතුවෙන් පෙර පැතිරවූහ. ඔව්හු ලාභ සත්කාර නොලැබෙන කල්හි සතුන් හා එක්කොට ශාන්ති ධර්ම නම් යාග පූජාවක් නිපදවූහ.</p>
<p><a class="msdiv" id="msdiv932"></a>“ආර්‍ය්‍යවූ බ්‍රාහ්මණයෝ මන්ත්‍ර හැදෑරීමටද ක්ෂත්‍රියයෝ පෘථිවි පාලනයටද වෛශ්‍යයෝ සීසෑමටද ශුද්‍රයෝ ඔවුන්ගේ මෙහෙකිරීමටද වෙන් වෙන් වශයෙන් තමන්ගේ කුලප්‍රදෙශයට සුදුසු පරිද්දෙන් පැමිණියාහුය. මොව්හු මහා බ්‍රහ්මයා විසින් මෙසේ මවන ලද්දාහුයයි කියත්.</p>
<p><a class="msdiv" id="msdiv933"></a>“යම්සේ බ්‍රාහ්මණයන් විසින් මේ කියන ලදද එසේ මෙයද සත්‍ය වචනයක් වන්නේ නම් ක්ෂත්‍රිය නුවූවෙක් කිසිකලෙකත් රාජ්‍යය නොලබන්නේය, බ්‍රාහ්මණ නොවූවෙක් මන්ත්‍රපද ඉගෙණ නොගන්නේය. වෛශ්‍යයන් හැර අනිකෙක් සීසෑම නොකරන්නේය. ශුද්‍රතෙම අනුන්ගේ මෙහෙකරු බැවින් නොමිදෙන්නේය</p>
<p><a class="msdiv" id="msdiv934"></a>“යම්හෙයකිනුත් මේ කීම අසත්‍යවේද, එහෙයින් උදර පූරණය හේතුකොට ඇත්තාවූ මේ බ්‍රාහ්මණයෝ බොරුද කියත්. ඒ බොරුව මද නුවණැත්තෝ අදහා ගණිත්. නුවණැත්තෝ තුමූම ඒ බොරුව සදොස්යයි දකිත්.</p>
<p><a class="msdiv" id="msdiv935"></a>“ක්ෂත්‍රියයෝ අයබදු නොගනිත්. වෛශ්‍යයෝ අයබදු නොදෙත්. බ්‍රාහ්මණයෝ ආයුධගෙණ හැසිරෙත්. එබඳු කැළඹුනාවූ විශෙෂයෙන් බිඳීගියාවූ ඒ ලෝකය කුමක් හෙයින් බ්‍රහ්මතෙමේ ඍජු නොකෙරේද?</p>
<p><a class="msdiv" id="msdiv936"></a>“ඉදින් වනාහි සියලු ලෝකයෙහි අධිපතිවූ බොහෝ සත්ව ප්‍රජාවන්ට ස්වාමිවූ ඒ බ්‍රහ්මතෙම ලෝකය මැවීනම් මායාවය මුසාවාදය මදය යන මේ අධර්මයෙන් යුක්තව කුමක් සඳහා මැවුයේද?</p>
<p><a class="msdiv" id="msdiv937"></a><a class="msdiv" id="msdiv938"></a>“ඉදින් වනාහි සියලු ලෝකයෙහි අධිපතිවූ බොහෝ සත්ව ප්‍රජාවන්ට ස්වාමිවූ යම් මහා බ්‍රහ්මයෙක්වීද, අරිෂ්ටය කුශල ධර්මය ඇති කල්හි යම් බ්‍රහ්මයෙක් අධර්මය ඇති කෙළේද එහෙයින් හෙතෙම අධාර්මිකයෙක් වේ</p>
<p><a class="msdiv" id="msdiv939"></a>“පනුවන්ද පලඟැටියන්ද සර්පයන්ද මැඩියන්ද මැස්සන්ද යන කෘමිවර්ගයා නසා පිරිසිදු වේය යන මේ අනාර්‍ය්‍ය ස්වරූපවූ ධර්මයෝ වනාහි කාම්බෝජ රටවැසි බොහෝ දෙනාගේ අසත්‍ය ධර්මයෝ වෙත්යයි” බොධිසත්ව තෙම කීයේය.</p>
<p><a class="msdiv" id="msdiv940"></a>“ඉදින් වනාහි යමෙක් යාගයෙහි නැසේද, හෙතෙම පිරිසිදු වේනම් නසනලද්දාවූද හෙතෙම දිව්‍යලෝකයට පැමිණේ නම් බ්‍රාහ්මණයෝ බ්‍රාහ්මණයෙකුම මරන්නාහුය. යම්කෙනෙකුත් ඔවුන්ගේ වචන අදහන්නාහු නම් ඔවුන්ද මරවන්නාහුය.</p>
<p><a class="msdiv" id="msdiv941"></a>“කිසියම් මෘග කෙනෙක් තමා නැසීමට යාඥා නොකරත්. සිව්පාවෝද යාඥා නොකරත්. ගවයෝද එසේ තමා නැසීමට යාඥා නොකරත්. මේ ලෝකයෙහි ජීවිකාව ප්‍රයෝජන කොට ඇත්තාහු යාගයන්හි පණ ඇති සිව්පා සතුන් සල්වමින් මරත්.</p>
<p><a class="msdiv" id="msdiv942"></a>“ඒ අඥානයෝ යාගස්ථම්භයෙහි සිව්පාවුන් බඳනා ලද කල්හිද මේ යාගස්ථම්භයතෙම තොපට පරලෙව්හි කැමැති සම්පත් දෙන්නේය. පරලොව ශාස්වත වන්නේයයි විසිතුරු වර්ණනා වලින් මුහුණ සතුටු කරත්.</p>
<p><a class="msdiv" id="msdiv943"></a>“ඉදින් යාගස්ථම්භයෙහි මැණික්ද සක්ද මුතුද ධාන්‍යයද ධනයද රිදීද රත්රන්ද වේනම් වියලි කාෂ්ටවලද අළුත් කාෂ්ටවලද වේනම්, ඉදින් දෙව්ලොව සියලු කැමති සම්පත් දෙන්නේ නම්, වෙදත්‍රය දන්නාවූ බ්‍රාහ්මණයෝම බොහෝකොට යාග කරන්නාහුය. බ්‍රාහ්මණයෝ අන්කිසිවෙකු ලවා යාග නොකරවන්නාහුය.</p>
<p><a class="msdiv" id="msdiv944"></a>“යාගස්ථම්භයෙහි මැණික්ය සක්ය මුතුය ධාන්‍යය ධනය රිදීය, රත්රන්ය යන මොව්හු කොයින්ද, වියලි කාෂ්ට වලද අළුත් කාෂ්ට වලත් කොයින්ද, දෙව්ලොව සියලු කැමැති සම්පත් කොයින් ලබන්නේද?</p>
<p><a class="msdiv" id="msdiv945"></a>“කෛරාටිකවූද රෞද්‍රවූද පොළඹවාගන්නා ලද අඥාන ජනයන් ඇති බ්‍රාහ්මණයෝ ගිනිගෙණ පුදා මට වස්තුව දෙව, එහෙයින් නුඹ සියලු කැමැති සම්පත් ලබා සුවපත් වන්නෙහියයි විසිතුරු වර්ණනා වලින් ඔවුන්ගේ මුහුණු සතුටු කරත්.</p>
<p><a class="msdiv" id="msdiv946"></a>“ඒ ගිනි පුදන ශාලාවට ඇතුල්ව හිසකේ රැවුල් බාවා නියද කප්පවා විසිතුරු වර්ණනා වලින් මුහුණ ප්‍රසන්න කරත්. වේද කථා වලින් ඔහුගේ වස්තුව විනාශයට පමුණුවත්.</p>
<p><a class="msdiv" id="msdiv947"></a>“කව්ඩෝ තනි තැනෙක්හි බකමුහුණෙකු ලබා මෙන් එකලාවූම ඔහු බොහෝදෙනා එකතුව ඒ කුහක බ්‍රාහ්මණයෝ වංචාකොට රශ බොජුන් වලඳා හිස මුඩුකොට යාගස්ථානයෙහි පසෙකට දමත්.</p>
<p><a class="msdiv" id="msdiv948"></a>“මෙසේ වනාහි එකලාවූම හෙතෙම බොහෝවූ බ්‍රාහ්මණයන් විසින් එකතුව වංචාකරණ ලද්දේවේ. ඒ බ්‍රාහ්මණයෝ ඒ ඒ යෝගයෙන් පැහැරගන්නාවූ ප්‍රත්‍යක්ෂවූ ධනය අප්‍රත්‍යක්ෂවූ දිව්‍ය සම්පත්තිය නිසා හැරගෙණ යත්.</p>
<p><a class="msdiv" id="msdiv949"></a>“රජුන් විසින් අනුශාසනා කරණ ලද්දාවූ අයබදු අයකරණ රාජපුරුෂයන් මෙන් මොහුගේ ඒ ධනය හැර ගෙණ යත්. අරිෂ්ටය ලෝකයෙහි සොරුන් හා සමානවූ අසත්පුරුෂවූ වධ කිරීමට සුදුසුවූ එබඳුවූ ඒ බ්‍රාහ්මණයෝ නොනසනු ලබත්.</p>
<p><a class="msdiv" id="msdiv950"></a>“ඔව්හු ශක්‍රයාගේ දකුණු අතයයි යාගස්ථානයන්හි කෑල ලීයක් සිඳිත්. ඉඳින් ඒ සත්‍යයක්නම් ශක්‍රතෙමේ සිඳිනාලද බාහු ඇත්තෙකි. මොහුගේ කවර බලයකින් ශක්‍රතෙම අසුරයන් ජයගණීද?</p>
<p><a class="msdiv" id="msdiv951"></a>“ඔවුන්ගේ ඒ බසද හිස්ය. ඒ සක්දෙව් රජතෙම බාහු වලින් යුක්තවේ. සතුරන් නසන්නෙකි. කිසිවෙකු විසින් වධ නොකොට හැකිවේ. උතුම් වූ පුණ්‍ය ඍද්ධීන් යුක්ත වූයේය. බ්‍රාහ්මණයන්ගේ හිස් ස්වභාවය ඇත්තාවූ යම් මේ මන්ත්‍ර කෙනෙක් වෙත්නම් මෝ තොමෝ ලෝකයෙහි තමන් විසින් දැක්කහැකි රැවටීමක් වේ.</p>
<p><a class="msdiv" id="msdiv952"></a>“මාලාගිරි පර්වතයද හිමවත් පර්වතයද යම් ගිජ්ඣ නම් පර්වතයක්ද සුදස්සන නම් පර්වතයද නිසභ නම් පර්වතයද කාකනේරු නම් පර්වතයද යන මේ පර්වතයෝද සෙසු මහත් පර්වතයෝද යාග කරන්නාවූ බ්‍රාහ්මණයන් විසින් ආසන පිණිස උළින් කරණ ලද්දාහුයයි කියත්.</p>
<p><a class="msdiv" id="msdiv953"></a>“යම්බඳුවූ උළුගෙණ යාග කරන්නවුන් විසින් උළුවලින් ආසන කළාහුයයි කියද්ද, පර්වතයෝ එබඳු ආකාර ඇත්තෝ නොවෙත්. පර්වතයෝ නොසෙල් වෙන්නාවූ පිහිටිගල් ඇත්තාවූ අන් ආකාර ඇත්තෝ වෙත්.</p>
<p><a class="msdiv" id="msdiv954"></a>“උළු බොහෝ කලකිනුත් ගල් නොවෙත්. එහි යකඩ හට නොගණියි. ලෝහද නොවේ. යාගයෙහිද මෙය වර්ණනා කරන්නාහු යාග කරන්නවුන් විසින් උළින් කළ ආසන වෙත්යයි කියත්.</p>
<p><a class="msdiv" id="msdiv955"></a>“වේදහදාරන්නාවූ මන්ත්‍ර කොටස්වලින් යුක්තවූ තපශ්වීවූ බ්‍රාහ්මණයා දක්ෂිණාර්භයයි කියත්. මුහුදු ඉව්රෙහි දිය නාන්නාවූ ඒ බ්‍රාහ්මණයා සාගරයතෙම ඇදගත්තේය. එහෙයින් සාගරයතෙම නොපියයුතු ලුනුරස ඇත්තක් කෙළේය.</p>
<p><a class="msdiv" id="msdiv956"></a>“සම්පූර්ණකළ වේද ඇති මන්ත්‍ර වලින් යුක්තවූ බමුණන් දහසකටත් වඩා ගංගාවෝ ගිල්වත්. ඒකාරණයෙන් ගංගාවෝ ලුනුරස ඇති කළාහු නොවෙද්ද, කවර කාරණයකින් අසමානවූ සමුද්‍රයතෙම නොපියයුතු අය ඇත්තක් කෙළේද?</p>
<p><a class="msdiv" id="msdiv957"></a>“මේ මනුෂ්‍ය ලෝකයෙහි ලිං සාරන්නවුන් විසින් සාරණ ලද්දාවූ යම්කිසි ලිං පොකුණු කෙනෙක් වෙද්ද ඒ පොකුණුවල බ්‍රාහ්මණයන් වැටීමෙන් ලුනු දිය ඇතිවූවාහු නොවෙත්. ද්විරසඤ්ඤ නම් අරිෂ්ටය ඒ ලිංවල ජලය නොපියයුතු නොකෙළේයයි කියත්.</p>
<p><a class="msdiv" id="msdiv958"></a>“පූර්වයෙහි පළමු කවර නම් තැනැත්තියක් කවරෙකුට භාර්‍ය්‍යාවීද, පූර්වයෙහි මානසතෙම මනුෂ්‍යයා ඉපදවීය. ඒ කාරණයෙනුත් කිසිවෙක් හීන නොවේ. මෙසේ ඇති කල්හිද තම තමන්ගේ කර්ම විශෙෂයෙන් වෙනස කියත්.</p>
<p><a class="msdiv" id="msdiv959"></a>“ප්‍රඥා ඇත්තාවූ දක්ෂවූ චණ්ඩාල පුත්‍රයෙක් ද වේදයන් හදාරා මන්ත්‍ර කියන්නේ නම් ඔහුගේ මුදුන සත්කඩක්ව නොපැලෙන්නේය. එහෙයින් මේ මන්ත්‍ර තමහට වධ පිණිස කරණ ලද්දාහු වෙත්.</p>
<p><a class="msdiv" id="msdiv960"></a>“මිථ්‍යා වචනයෙන් කරණ ලද්දාවූ බමුණන් විසින් ලෝභයෙහි ගිජු බැවින් ගන්නා ලද්දාවූ කාව්‍යක්කාරයින්ගේ වචන පථයට අනුව ගියාවූ මේ වේද, මන්ත්‍රයෝ දුරලිය නොහැක්කාහුවෙත්. අඥානයන්ගේ සිත මේ විෂම වූ වේදයෙහි ඇතුළත් විය. මද නුවණැත්තෝ එය අදහත්.</p>
<p><a class="msdiv" id="msdiv961"></a>“සිංහයෙකුගේද ව්‍යාඝ්‍රයෙකුගේද දිවියෙකුගේ ද බලය හා සමානවූ පුරුෂ වීර්‍ය්‍යයක් බ්‍රාහ්මණයින්ට නැත. මනුෂ්‍ය ස්වභාව ඇත්තේද ගවයන්ගේ ස්වභාව මෙන් සැළකියයුතුවේ. ඔවුන්ගේ ජාතිය වනාහි අසමානවේ. නුවණැති බැවින් ගතිය සමානයි</p>
<p><a class="msdiv" id="msdiv962"></a>“ඉදින් රජතෙමේද පෘථිවිය ජයගෙණ සුවචවූ පිරිස් වැස්සන් ඇත්තේ සමග ජීවත් වන්නවුන්ගෙන් යුක්ත වේද, ඒ රජතෙමේද සතුරු සමූහයා ජය ගන්නේ නම් ඔහුගේ ප්‍රජාව නිතර සුවපත් වන්නේය.</p>
<p><a class="msdiv" id="msdiv963"></a>ක්ෂත්‍රිය මන්ත්‍රද, ත්‍රිවේදයද යන මොහු අර්ථයෙන් සමාන බැව් ඇතිවෙත්. ඔවුන්ගේද අර්ථය විනිශ්චය නොකොට සැඩපහරකින් වැසුනු මාර්ගයක් මෙන් අවබොධ නොකෙරේ.</p>
<p><a class="msdiv" id="msdiv964"></a>“ක්ෂත්‍රිය මන්ත්‍රයෝද ත්‍රිවේදයෝද යන මොව්හු වචනාර්ථ වශයෙන් සම බැව් ඇත්තාහු වෙත්. ලාභයද අලාභයද අයශද යශසද යන මේ සියල්ලෝ සියලු චතුවර්ණයන්ගේ ස්වභාව ධර්ම වෙත්.</p>
<p><a class="msdiv" id="msdiv965"></a>“යම්සේ ගෘහපතිහු ධන ධාන්‍ය හේතුකොටගෙණ පෘථිවියෙහි බොහෝ කර්මාන්ත කරවද්ද, බ්‍රාහ්මණයෝද එපරිද්දෙන්ම දැන් පෘථිවියෙහි බොහෝ කර්මාන්ත කරවත්.</p>
<p><a class="msdiv" id="msdiv966"></a>“නිතර උත්සාහවත්වූ පස්කම් සැපවල යෙදුනාවූ පෘථිවියෙහි බොහෝ කර්මාන්ත කරවන්නාවූ මොව්හු ගෘහපතීන් හා සමාන බැව් ඇත්තෝ වෙත්. දිව් දෙකකින් රශ දැනීමෙහී සමර්ථවූ අරිෂ්ටය මද නුවණ ඇත්තාවූ ඒ බ්‍රාහ්මණයෝ ඒ බ්‍රාහ්මණ ධර්ම කෙරෙන් දුරුවුවාහුයයි” භූරිදත්ත නාරජතෙම කීයේය.</p>
<p><a class="msdiv" id="msdiv967"></a>“මහ බෙරද මිහිඟු බෙරද සක්ද පනාබෙර ගැටබෙරද වාදනය කිරීම ඇත්තාවූ රජහු සතුටු කරමින් කවරක්හුගේ ඉදිරියෙන් පිළිපන්නාහුද,</p>
<p><a class="msdiv" id="msdiv968"></a>කවරෙකුගේ මහත්වූ විදුලියට බඳු පැහැ ඇති ස්වර්ණමය නළල් පටින් මුහුණ බබළාද, තරුණවූ දුනු හියවුරු වලින් සැරසුනාවූ කවරෙක් සොභාවෙන් දිළිසෙමින් එන්නේද,</p>
<p><a class="msdiv" id="msdiv969"></a>“කඹුරු උදුනෙහි ඔපදමන ලද්දක් මෙන්ද දිලිසෙන කිහිරි අඟුරු මෙන් ප්‍රභාවත් මනොඥවූවක් මෙන් මුහුණ බබළයි. එබඳු කවරෙක් සොභාවෙන් දිළිසෙමින් එන්නේද?</p>
<p><a class="msdiv" id="msdiv970"></a>“සිත්කළුවූ සළාක සහිත හිරුරැස් වලක්වන්නාවූ රක්ත ස්වර්ණමයවූ ඡත්‍රය කවරෙකුට දරාද, සොභාවෙන් දිළිසෙමින් කවරෙක් එන්නේද?</p>
<p><a class="msdiv" id="msdiv971"></a>“ඇකයෙන් වැළඳ ගත්තාවූ උතුම් වල්විදුනාව උතුම් ප්‍රඥාව ඇත්තාවූ කවරෙකුගේ හිසමතුමත්තෙහි හසුරුවාද?</p>
<p><a class="msdiv" id="msdiv972"></a>“සත්රුවණින් විසිතුරුවූද මෘදුවූද රත්රනින් හා මිණියෙන් කරණලද දඬු ඇත්තාවූද මොණරපිල ගත් අත් ඇත්තාහු කවරෙකුගේ මුහුණ දෙපසින් හැසිරෙද්ද?</p>
<p><a class="msdiv" id="msdiv973"></a>“දිළිසෙන කිහිරි අඟුරු බඳු පැහැඇති කඹුරු උදුනෙහි ඔපදමන ලද්දාවූ මනහරවූ මේ කුණ්ඩලාභරණයෝ කවරෙකුගේ මුඛය දෙපසින් බබළත්ද?</p>
<p><a class="msdiv" id="msdiv974"></a>“සුළඟින් කම්පා කරණලද සිනිඳුවූ මෘදුවූ කියඹු වැළ අහස පැන නැංගාවූ විදුලියක් මෙන් කවරෙකුගේ නළල් කෙළවර හොබවද්ද?</p>
<p><a class="msdiv" id="msdiv975"></a>“දික්වූ පුළුල්වූ මේ ඇස් කවරෙකුගේ ද මහත් ඇස් ඇත්තාවූ මේ කවරෙක් බබළාද? රන් කැඩපතක් බඳු මේ කවරෙකුගේ මුහුණක්ද?</p>
<p><a class="msdiv" id="msdiv976"></a>“පිරිසිදු උතුම් සක්පෙති බඳුවූ කථාකරන්නාවූ යමෙකුගේ කොඳ කැකුළු සමානවූ දත් බබළත්ද, එබඳුවූ මේ පිරිසුදුවූ දත් කවරෙකුගේද?</p>
<p><a class="msdiv" id="msdiv977"></a>“ලාකඩ දියට බඳු පැහැ ඇති සුවසේ වැඩුනාවූ මේ හස්තපාදයෝ කවරෙකුගේද, බිඹුපල වැනි තොල් ඇත්තාවූ ඒ කවරෙක් නම් දහවල් සූර්‍ය්‍යයා මෙන් බබළාද?</p>
<p><a class="msdiv" id="msdiv978"></a>“හිම ඍතුහුගේ අවසානයෙහි හිමාලයෙහි පිපියාවූ මහත් සල් ගසක්මෙන්, පෙරවි සුදු උතුරු සළු ඇති එන්නාවූ ඒ කවරෙක් අසුරයන් ජයගත්තාවූ සක්දෙව් රජහුමෙන් බබළාද?</p>
<p><a class="msdiv" id="msdiv979"></a>“ස්වර්ණමය පීලක (බිබිලි) වලින් ගැවැසීගත් මාණික්‍ය කඩුමිටෙන් විසිතුරු කරණ ලද කඩුව පිරිස් මැදට බැස ඒ කවර නම් අධිපතියෙක් මුදාද?</p>
<p><a class="msdiv" id="msdiv980"></a>“රණින් කරණ ලද්දාවූ විසිතුරුවූ මනාව කරණ ලද්දාවූ විසිතුරු ගෙතුම් ඇති මිරිවැඩි (සෙරෙප්පු) ඒ කවරෙක් මහර්ෂිවූ ඔබවහන්සේට නමස්කාර කොට පාදයෙන් මුදාදැයි” සාගර බ්‍රහ්මදත්ත රජතෙම පිය රජවූ තාපසයන් ගෙන් ඇසීය.</p>
<p><a class="msdiv" id="msdiv981"></a>“ඍද්ධිමත්වූ යශපිරිවර ඇත්තාවූ ඔව්හු ධ්‍රතරාෂ්ට නම් නාරජහුගේ පුත්‍රවූ නාගයෝ වෙත්, මහත් ඍද්ධි ඇත්තාවූ මේ නාගයෝ සමුද්‍රජා නම් මාගේ දුවට උපන්නාවූ පුත්‍රයෝ වෙත්යයි” පියරජතෙම කීයේය.</p>
<p class="endsutta">භූරිදත්තජාතකං ඡට්ඨං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
