<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja542">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>22. මහානිපාතය</p>
<h1>542. උම්මග්ග ජාතකය</h1>
</div>
<p><a class="msdiv" id="msdiv590"></a>[1 මාංශ ප්‍රශ්නය, ගොන් ප්‍රශ්නය, ගණ්ඨි ප්‍රශ්නය, සූත්‍ර ප්‍රශ්නය, පුත්‍ර ප්‍රශ්නය, කාලගෝල ප්‍රශ්නය, රථ ප්‍රශ්නය යන සතද දණ්ඬ ප්‍රශ්නය, ශීර්ෂ ප්‍රශ්නය, අහි ප්‍රශ්නය, කුක්කුට ප්‍රශ්නය, මණි ප්‍රශ්නය, විජායන ප්‍රශ්නය, ඕදන ප්‍රශ්නය, වාළුක ප්‍රශ්නය, තඩාක ප්‍රශ්නය, උද්‍යාන ප්‍රශ්නය, ගද්‍රභ ප්‍රශ්නය, මණි ප්‍රශ්නය යන මේ දොළොසදැයි මෙහි එකුන් විස්සක් (19) ප්‍රශ්නයෝ වෙත්.</p>
<h2>සූත්‍ර ප්‍රශ්නය</h2>
<p>මෙහි සර්වසංහාරක නම් ගන්ධයෙක් නැත්තේය. පිරිසිදුවූ පුවඟු මල් සුවඳ හමයි මේ ධූර්ති ස්ත්‍රීතොමෝ බොරු කියන්නීය. මහළු ස්ත්‍රී ඇත්ත කියයි” කීයේය.</p>
<h2>ගද්‍රභ ප්‍රශ්නය</h2>
<p>“රාජොත්තමය, ඉදින් ඔබ සියලු තන්හි පුත්‍රයාට වඩා පියා උතුම්යයි මෙසේ හඟින්නෙහි නම්, ඔබගේ අශ්වතරයාට වඩා මේ කොටළුතෙම උතුම් වන්නේය. කුමක් හෙයින්දයත්. ගද්‍රභතෙම අශ්වතරයාගේ පියා වේද, එහෙයිනැයි” කීයේය</p>
<h2>කකණ්ටක ප්‍රශ්නය</h2>
<p>1 “පෙර මේ කටුසුතෙම තොරණ අග සිට හිස උස් නොකෙරෙයි. එම්බා මහෞෂධය, මේ කටුසුතෙම කවර කාරණයකින් මෙසේ තදබවට පැමිණියේද කියා දෙනුවයි” වේදේහ රජතෙම කීයේය.</p>
<p>2 “මේ කටුසුතෙම නොලදවිරූ අඩමස්සක් වටිනා රත්රන් ලද බැවින් මියුළුනුවරට අධිපතිවූ වේදේහ නම් රජහු ඉක්මවා හඟීයයි” පණ්ඩිතතෙම කීයේය</p>
<h2>සිරි කාලකන්නි ප්‍රශ්නය</h2>
<p>1 “එම්බා මහෞෂධය, ස්ත්‍රි තොමෝ රූ ඇත්තියක් වන්නීය. ඕතොමෝ ආචාරයෙන් යුක්තද වන්නීය. යම් පුරුෂයෙක් එබඳු ස්ත්‍රිය නොකැමැති වන්නේයයි අදහන්නෙහිදැයි” රජතෙම ඇසීය.</p>
<p>2 “මහරජ, පුරුෂතෙම පිංමද එකෙක් වන්නේ නම් ශ්‍රී තොමෝද කාලකණ්ණිවූවාද, කිසිකලෙකත් සමාන නොවෙත්. එබැවින් අදහමියි” පණ්ඩිතතෙම කීයේය.</p>
<h2>මෙණ්ඩක ප්‍රශ්නය</h2>
<p>1 “මේ ලෝකයෙහි යම් කෙනෙකුන්ගේ කිසිකලෙකත් සත් පියවරක් පමණවත් ගියාවූ මිත්‍රකමක් නුවූවිරූද සතුරුවූ දෙදෙනෙක් යහළු වූවාහු මිත්‍රකමින් එකකුව හැසිරෙත්. ඊට හේතු කවරේදැයි” රජ තෙම පඬිවරුන්ගෙන් ඇසීය.</p>
<p>2 “ඉදින් අද පෙරබත් කාලයෙහි තෙපි මට මේ ප්‍රශ්නය විසඳාකියන්ට නොහැකිවන්නාහු නම්, තෙපි සියල්ල රටින් පිටුවහල් කරන්නෙමි. දුෂ්ප්‍රාඥ ස්වභාව ඇත්තවුන්ගෙන් මට වැඩෙක් නැත්තේමයයිද” රජතෙම කීයේය.</p>
<p>3 “මහරජ, මහජන රැස්වීම් ඇති තන්හි දැඩිවූ ජනයා ගේ කෝලාහල ඇතිවූ කල්හි විසිර ගියාවූ සිත් ඇති නොයෙක් දේ ගැන සිතන්නාවූ අපි මේ ප්‍රශ්නය විසඳා කියන්ට නොහැකිවෙමු.</p>
<p>4 “මහරජ, මේ පණ්ඩිතයෝ තනි තනිව රහසිගතව එකඟ සිත් ඇත්තෝ කාරණය නිරවශෙෂ වශයෙන් සිතා ඉතා විවේක තැනක හිඳ කල්පනාකොට ඉක්බිති මේ කාරණය කියත්යයි” සේනක පණ්ඩිත තෙම කීයේය.</p>
<p>5 “උසස් ඇමති පුත්‍රයන්ටද, රාජ පුත්‍රයන්ටද එළුමස ප්‍රිය මනාප වේ. ඔව්හු ශුනකයාගේ මස අනුභව නොකරත්. එසේ ඇතිකල්හි එළුවාගේ බල්ලා හා යහළුකම වන්නේයයි” සේනකතෙම කීයේය.</p>
<p>6 “මහරජ, අසුපිට ඇතිරීම් සුවය හේතුකොට ගෙණ එළුවාගේ සම ගසාගනිත්. ඔව්හු ශුනඛයාගේ හම නො අතුරත්. එසේ ඇතිකල්හි එළුවාගේ ශුනකයා හා යහළුකම වන්නේයයි” පුක්කුසතෙම කීයේය.</p>
<p>7 “එළුවා වනාහි ඇඹරීගිය අං ඇත්තෙක් වේ. ශුනකයාගේ අං නැත. එළුවා තණ කන්නේද බල්ලා මස් බුදින්නෙක්දවේ. එසේ ඇතිකල්හි එළුවාගේ බල්ලා හා මිත්‍රකම වන්නේයි” කාවින්දතෙම කීයේය.</p>
<p>8 “එළුවා තණ කන්නෙක්ද කොළ කන්නෙක්දවේ. බල්ලා තණ කන්නෙක් නොවේ. කොළ ද නොකයි. බල්ලා සාවාද බළලාද කෑමට අල්ලාගන්නේය. එසේ ඇතිකල්හි එළුවාගේ බල්ලා හා මිත්‍රකම් වන්නේයයි” දේවින්දතෙම කීයේය.</p>
<p>9 “අර්ධවූ අෂ්ටපාදයක් හෙවත් සතර පයක් ඇති නිය අටක් හෙවත් කුර අටක් ඇති මේ එළුවා නොපෙනී සතර පාදයක් ඇති මේ ශුනකයාට මස් ගෙණඑයි. මේ ශුනක තෙම එකී එළුවාට තණකොළ ගෙණ එයි.</p>
<p>10 “ප්‍රාසාද මතුමහලට ගියාවූ විදෙශාධිපතිවූ රජතෙම වනාහි බළලාගේද, එළුවාගේද ඔවුනොවුන්ගේ ආහාරය පිළිබඳවූ ඒ මේ ගණුදෙනුව ප්‍රත්‍යක්ෂකොට දැක්කේයයි” මහෞෂධ පණ්ඩිතතෙම කීයේය.</p>
<p>11 “ප්‍රාඥවූ යම්කෙනෙක් ගැඹුරුබවට ගියාවූ සියුම්වූ අර්ථය සුභාෂිතයෙන් දැන කියද්ද, යම්බඳුවූ මාගේ රාජ කුලයෙහි මෙබඳු පණ්ඩිතයෝ වෙද්ද, ඒකාන්තයෙන් මෙය මට මහත් ලාභයකියි” රජතෙම කීයේය.</p>
<p>12 “එක එක අස් වෙළඹුන් යෙදූ රථයක්ද එක එක පිරීගියාවූ ගම්වරයක්ද යන සියල්ල ශුභාෂිතයෙන් ඉතා සතුටු සිත් ඇති මට පණ්ඩිතවූ තොපට දෙමියි” කියා රජතෙම සියල්ල දෙවුයේය.</p>
<h2>සිරිමන්ද ප්‍රශ්නය</h2>
<p>1 එම්බා සේනකය, ප්‍රඥාවෙන් යුක්තවූ සම්පත්තියෙන් තොරවූවහුද, යශස් ඇත්තාවූ ප්‍රඥාව නැත්තහුද, මොවුන් දෙදෙනාගෙන් කවරෙකු උතුම්යයි පණ්ඩිතයෝ කියද්ද, මේ කාරණය ඔබ විචාරමියි” රජතෙම කීයේය.</p>
<p>2 “මහරජ, ඒකාන්තයෙන් ප්‍රාඥයෝද, අඥානයෝද, ශිල්ප දන්නාහුද, ශිල්ප නොදන්නාහුද මනා ජාති ඇත්තාහුද යන සියල්ලෝ මනා ජාති නැත්තාවූ සම්පත් ඇත්තහුගේ මෙහෙකරුවෝ වෙත්. මේ කරුණද දැක ප්‍රඥා ඇත්තේ නිහීනය සම්පත් ඇත්තේම උතුම්යයි මම කියමියි” සේනක තෙම කීයේය.</p>
<p>3 “අලාමක ප්‍රඥා ඇති සියලු ධර්මයන් දක්නාසුළු මහෞෂධය ඔබද විචාරමි. අඥානවූ සම්පත් ඇත්තහුද, පණ්ඩිතවූ සම්පත් නැත්තහුද යන මේ දෙදෙනා අතුරෙන් කවරෙක් උතුම්යයි පණ්ඩිතයෝ කියද්දැයි” රජතෙම ඇසීය.</p>
<p>4 “මහරජ, මේ ලොකයෙහි මේ එෛශ්චර්‍ය්‍යම ශ්‍රෙෂ්ඨ යයි හඟිමින් අඥානතෙම පව්කම් කරයි. මෙලොව දක්නාසුළු පරලොව නොදක්නාවූ අඥානතෙම දෙලොවෙහිම පරාජය ගණියි. මේ කාරණයද දැක ප්‍රඥාව ඇත්තාම උතුම් වේ. යශස් ඇත්තාවූ අඥානයා උතුම් නොවේයයි මම කියමියි” මහෞෂධ තෙම කීයේය.</p>
<p>5 “මහරජ, මේ ශිල්පය සම්පත් නොදරයි. නෑයන් ඇත්තෙක්ද, නොකරයි. ශරීරාවකාශයක්ද නොවේ. කෙළ වැගිරෙන්නාවූ මුඛ ඇති සැප විඳින්නාවූ මේ ගෝරිමන්ද සිටුහු බැළුව මැනව. ශ්‍රී තොමෝ වනාහි ඔහු භජනය කෙරේ. මේ කරුණද දැක ප්‍රඥා ඇත්තේ නිහීනය. සම්පත් ඇත්තේම උතුම්යයි මම කියමි.” සේනකතෙම කීයේය.</p>
<p>6 “මහරජ, මද ප්‍රඥා ඇත්තේ සැපය ලැබ මත්වේ. දුකින් ස්පර්ශ කරණලද්දේද මුළාවීමට පැමිණේ. ආගන්තුගවූ සුවදුක් දෙකින් ස්පර්ශ කරණලද්දේ අව්වෙහි තබනලද මත්ස්‍යයෙකු මෙන් සැලෙයි. මේ කරුණද දැක ප්‍රඥාව ඇත්තේම උතුම්වේ. සම්පත් ඇති අඥානය උතුම් නොවේ යයි මම කියමියි” මහෞෂධතෙම කීයේය.</p>
<p>7 “මහරජ, යම්සේ වනයෙහි මිරිරි පල ඇති රුක පක්ෂීහු හාත්පසින් හැසිරෙද්ද, මෙසේම ආඪ්‍යවූ ධන සහිතවූ සම්පත් ඇත්තාවූ පුද්ගලයා බොහෝදෙනා සම්පත් හේතුවෙන් භජනය කෙරෙයි. මේ කාරණය දැක ප්‍රඥා ඇත්තා උතුම් නොවේ සම්පත් ඇත්තේම උතුම්වේ යයි මම කියමියි” සේනකතෙම කීයේය.</p>
<p>8 “මහරජ, බලවත්වූ අඥානතෙම යහපත් නොවේ. හෙතෙම සාහසික වශයෙන් ධනය ලබයි. පසුව නිරය පාලයෝ අඥානවූ ඔහු අඬද්දීම දරුණු දුක් ඇති නිරයට ඇද ගනිත්. මේ කාරණයද දැක ප්‍රඥා ඇත්තාම උතුම්ය. යශස් ඇති බාලතෙමේ උතුම් නොවේයයි මම කියමියි” මහෞෂධ තෙම කීයේය.</p>
<p>9 “යම්කිසි ඇල දොලවල් ගඟ කරා ගලා බසිද්දී ඒ සියල්ලෝම තමතමන්ගේ නාමගොත්‍ර හැර දමත්. මුහුදට ගලාබසින්නාවූ ගංගාවද නමින් ප්‍රකට නොවේද, එපරිද්දෙන්ම ලෝවැසිතෙම ඉසුරුමත් තැනැත්තා ප්‍රධානකොට ඇත්තේය. මේ කරුණද දැක මම ප්‍රඥාවන්තයා නිහීනය සම්පත් ඇත්තේම උතුම්යයි කියමියි” සේනකතෙම කීයේය.</p>
<p>10 “යම් මේ මහා සාගරයක් ඔබ කීයෙහිද, අපමණවූ බොහෝ කලක් එයට ඇල-දොලවල් ගලා බසිත්. ඒ සාගරය තෙම නිතර මහත්වූ රලවේග ඇත්තේය. එසේ නමුත් මහා සමුද්‍රයතෙම වෙරල නොයික්මවාද,</p>
<p>11 “මෙපරිද්දෙන්ම අඥානයාගේ කථාවෝ නුවණ ඇත්තහු නොඉක්මවත්. ශ්‍රී තොමෝද කිසිකලෙකත් ප්‍රඥාවන්තයා නොඉක්මවයි. මේ කාරණයද දැක ප්‍රඥාවන්තයාම උතුම්වේ. යශස් ඇති අඥානතෙම උතුම් නොවේය කියමියි” මහෞෂධතෙම කීයේය.</p>
<p>12 “කායාදී සංයම නැත්තාවූද, යශපිරිවර ඇත්තේ ඉදින් විනිශ්චය ස්ථානයෙහි සිට අනුන්ට කරුණක් කියාද, ඔහුගේම ඒ කීම නෑ සමූහයා මැද නගියි. ශ්‍රී තොමෝ වනාහි එය කරවයි ප්‍රඥාව එසේ නොකරයි. මේ කරුණ දැක මම ප්‍රඥා ඇත්තේ හීනවේ. සම්පත් ඇත්තේම උසස්වේය කියමියි” සේනකතෙම කීයේය.</p>
<p>13 “මද ප්‍රඥා ඇත්තාවූ යම් බාලයෙක් අනුන්ගේ හෝ තමන්ගේ හේතුවෙන් බොරු කියාද, හෙතෙම සභා මධ්‍යයෙහි නින්දා ලද්දෙක්වේ. පරලොවටද යන්නාවූ හෙතෙම දුර්ගතියට යන්නෙක්වේ. මේ කාරණයද දැක මම ප්‍රඥා ඇත්තාම උතුම්වේ යශස් ඇත්තාවූ බාලයා උතුම් නොවේයයි කියමියි’ මහෞෂධතෙම කීයේය.</p>
<p>14 “සහල් නැලියක්වත් නැති ස්වල්ප ධන නැත්තාවූ දිළිඳුවූ බොහෝ ප්‍රඥා ඇත්තා ඉදින් කාරණයක් නමුත් කියයි නම්, ඔහුගේ ඒ කීම නෑයන් මැද නොනගියි. ශ්‍රී තොමෝද ප්‍රඥා ඇත්තහුට නොවේ. මේ කාරණයද දැක ප්‍රඥා ඇත්තා හීනය සම්පත් ඇත්තාම උසස්යයි කියමියි” සේනක තෙම කීයේය.</p>
<p>15 “මහත් ප්‍රඥා ඇති යමෙක් අනුන් හෝ තමන් හේතු කොට ගෙණද බොරුවක් නොකියාද. හෙතෙම සභා මධ්‍යයෙහි පුදනලද්දෙක් වේ. පරලොවටද පැමිණියාවූ හෙතෙම සුගතියට යන්නෙක්වේ. මේ කාරණයද දැක මම ප්‍රඥාවන්තයාම උතුම්වේ. යශස් ඇති බාලයා උතුම් නොවේය කියමියි” මහෞෂධතෙම කීයේය.</p>
<p>16 “ඇත්තුද ගවයෝද අශ්වයෝද මාණික්‍ය කුණ්ඩලාභරණයෝද සමෘද්ධ කුලවල උපන් ස්ත්‍රීහුද යන ඒ සියල්ලෝම වස්තු නැත්තාහු වස්තු ඇති පුරුෂයාගේ උපභොග වස්තූහුද වෙත්. මේ කාරණයද දැක මම ප්‍රඥා ඇත්තේ පහත්ය. සම්පත් ඇත්තේම උසස්ය කියමියි” සේනකතෙම කීයේය.</p>
<p>17 “නොමනාව විධාන කරණලද කර්මාන්ත ඇති නපුරු මන්ත්‍රණ ඇති මන්ත්‍රීන්ගෙන් යුක්තවූ දුෂ්ප්‍රාඥවූ බාලයා සර්පතෙම දිරාගියාවූ සැවයක් මෙන් ශ්‍රී තොමෝ හැර දමයි. මේ කාරණයද දැක මම ප්‍රඥා ඇත්තේම උතුම්ය යශස් ඇත්තාවූ බාලතෙමේ උතුම් නොවේය කියමියි” මහෞෂධ තෙම කීයේය.</p>
<p>18 “ස්වාමීනි, අපි පණ්ඩිතයෝ පස්දෙන සියල්ලෝ ඇදිළි බැඳගත්තාහු පැමිණ සිටියාහුය. නුඹවහන්සේ භූතයන්ට අධිපතිවූ සක්දෙව් රජහු මෙන් අප සියල්ලන් මැඩගෙණ සිටි අධිපතියා වෙහිය. මේ කරුණද දැක මම ප්‍රඥාවන්තයා පහත්ය සම්පත් ඇත්තේම උතුම්ය කියමියි” සේනකතෙම කීයේය.</p>
<p>19 “එබඳුවූ කටයුතු ඇතිවූ කල්හි යශස් ඇත්තාවූ බාල තෙමේ ප්‍රඥාවන්තයාට දාසයෙකු මෙන්වේ. පණ්ඩිතතෙම දක්ෂවූ යම් කරුණක් සංවිධාන කෙරේද, එහි බාලතෙම ඉතා මුළාවට පැමිණේ. මේ කාරණයද දැක මම ප්‍රඥා ඇත්තේම උතුම්වේ. යශස් ඇත්තාවූ බාලයා උතුම් නොවේය කියමියි” මහෞෂධතෙම කීයේය.</p>
<p>20 “මහරජ, ඒකාන්තයෙන් ප්‍රඥාතොමෝම සත්පුරුෂයන් විසින් පසස්නා ලද්දීය. මිනිස්සු සම්පත්හි ඇළුනාහුම වෙත්. එහෙයින් ශ්‍රී තොමෝ ඔවුන් කැමැත්තිය. ඥාන වෘද්ධයන්ගේ ඥානයද, අසමාන ස්වභාව ඇත්තේය. ශ්‍රීතොමෝ කිසිකලෙකත් ප්‍රඥාවන්තයා නොඉක්මවායයි” මහෞෂධතෙම කීයේය.</p>
<p>21 “සියලු ධර්මයන් දක්නාසුළු මහෞෂධ පණ්ඩිතය, අපි යමක් විචාළෙමුනම් එය අපට කීයේය. ප්‍රශ්න විසඳීමෙන් සතුටුවූ මම් ගවයන් දහසක්ද, ශ්‍රෙෂ්ඨවූ හස්තියෙකුද, ආජානීය අසුන් යොදනලද මේ රථ දශයක්ද, ගම්වර සොළසක්ද ඔබට දෙමියි” කියා රජතෙම සියල්ල දෙවූයේය.</p>
<h2>ඡන්නපථ ප්‍රශ්නය</h2>
<p>“ස්වාමීනි, ඇතුල් ගමෙහි යම් තැනෙක අත්සුනුකඩයක්ද, කැඳ සල්පිලක්ද ඇත්තේද, යම් තැනෙක්හි මල් පිපුනාවූ කොබෝලීල ගසකුත් වේද, එහි සිට ගම් අතකින් අනුභව කෙරෙම්ද, ඒ අනිත්මග කියමි. යම් අතකින් අනුභව නොකෙරෙම්ද, ඒ අතින් නොයායුතුයයි කියමි. යවමැදුම්ගම අපගේ ගෙදරට මේ මගවේ. මේ සැඟවුනු මාර්ගය දැනගණුමැනවැයි” අමරාදේවි කීවාය.</p>
<h2>ඛජ්ජොපනක ප්‍රශ්නය</h2>
<p>1 “මහරජ, යමෙක් අත්වලින් පා වලින් ගසයිද, මුහුණට අනියිද මෙසේ කරන්නාවූ හෙතෙම ඒකාන්තයෙන් ප්‍රියයෙක් වේද, එයින් කවරෙකු දක්නෙහිදැයි” රජතෙම ඇසීය.</p>
<p>2 “කවරෙක් නම් ඇවිලගත් ගිනි ඇති කල්හි ගිනි සෙවීමෙහි ඇවිදිමින් රාත්‍රි කාලයෙහි කණමැදිරියෙකු දැක ගිනියයි හඟීද,</p>
<p>3 “හෙතෙම මේ කණමැදිරියා මත්තෙහි ගොම වැරටීද තණ පර්ණලාද එක්කොට විපරීත සංඥාවෙන් ගිනි පිඹින්නේ ගිනි දල්වන්ට නොහැකිවීද,</p>
<p>4 “එපරිද්දෙන්ම අනුපාය වශයෙන් සොයන්නාවූ අඥනතෙම අර්ථය නොලබයි. යම් ගව අඟකින් කිරි නො ලබාද, ගවයන්ගේ ඒ අඟින් දොවන්නාවූ පුරුෂයා මෙනි.</p>
<p>5 “නානාප්‍රකාරවූ උපායවලින් මිනිස්සු අර්ථයට පැමිණෙත්. අමිත්‍රයන්ට නිග්‍රහ කිරීමෙන්ද, මිත්‍රයන් සංග්‍රහ කිරීමෙන්ද,</p>
<p>6 “සේනාවන්හි ප්‍රධානවූ ඇමැතියන් ලැබීමෙන්ද, විශ්වාස ඇමැතියන්ගේ උපක්‍රමයෙන්ද, යන උපායවලින් රජවරු ලෝකයෙහි පෘථිවිය හිමකොටගෙණ වාසය කරත්”</p>
<h2>භූරි ප්‍රශ්නය</h2>
<p>1 “සේනක පණ්ඩිතතෙම කියනලද්දේ සැබෑවක්මය. මහත් ප්‍රඥා ඇත්තාවූ යම්බඳුවූ ඔබද මද ව්‍යඤ්ජන ඇති බත අනුභව කරන්නෙහිද, ශ්‍රී තොමෝ යම්බඳුයයි කීද ඕතොමෝ එබඳුමය. ඔබගේ ධෛර්‍ය්‍යයද, ප්‍රඥාවද අභාවයාගේ වසඟයට ගියාවූ ඔබ නොරකීයයි” ඇමතිතෙම කීයේය.</p>
<p>2 “සැපය දුකින් මුහුකුරුවන්නාවූ කල් නොකල් සොයමින් කැමැත්ත සැඟවූ පුරුෂතෙම අභිවෘද්ධිහුගේ දොරටු අරින්නේ වෙයි. එහෙයින් මම යවසාලේ බතින් සතුටුවන්නෙමි.</p>
<p>3 “වීර්‍ය්‍යකිරීමට සුදුසු කාලයද දැන නුවණින් මාගේ අර්ථය මුහුකුරුවා සිංහවිජෘම්භනයෙන් විජෘම්භනය කරන්නෙමි. ඒ සමෘද්ධියෙන් යුක්තවූ මා නැවතද දක්නෙහි යයි” මහෞෂධතෙම කීයේය.</p>
<p>4 “පණ්ඩිතය, ඇතැම්හු වනාහි සැප ඇත්තාවූ පව් නොකරත්. නැවත සමහරු අපකීර්තිය ලැබීමට භයින් පව් නොකරත්. නුඹ වනාහි සමර්ථවූයේම මහත් අර්ථ සිතන්නේද කවර කාරණයකින් මට දුකක් නොකෙරෙහිදැයි” රජතෙම ඇසීය.</p>
<p>5 “පණ්ඩිතයෝ තමන්ගේ සැපය හේතුකොටගෙණ පාපකර්ම නොකරත්. දුකින් ස්පර්ශ කරණ ලද්දාහු සම්පත්තියෙන් ගිලිහුනාහුද සත්පුරුෂයෝ ඡන්දයෙන්ද ද්වෙෂයෙන්ද සුචරිත ධර්මය අත්නොහරිත්යයි” මහෞෂධතෙම කීයේය.</p>
<p>6 “ක්ෂත්‍රියතෙම මෘදුවූ හෝ දරුණුවූ හෝ යම්කිසි ආකාරයකින් බැගෑපත්වූ තමන් සම්පත්තියෙහි නගාසිටුවන්නේය පසුව සුචරිත ධර්මයෙහි හැසිරෙන්නේයයි” රජ තෙම කීයේය.</p>
<p>7 “යමෙක් යම් ගසක්හුගේ සෙවෙනෙහි හිඳින්නේද, ශයනය හෝ කරන්නේද, හෙතෙම ඒ ගසේ අත්ත නො බිඳින්නේය. කුමක් හෙයින්දයත්, මිත්‍රද්‍රෝහිතෙම ලාමකවේ යයි” පණ්ඩිතතෙම කීයේය.</p>
<p>8 “මහරජ, යමෙකුගේ සමීපයෙන් පුරුෂතෙම ස්වල්පවූද, ධර්මයක් දැනගන්නේද, යම් සත්පුරුෂ කෙනෙකුත් ඔහුගේ සැකය දුරුකරද්ද, ඔහු වනාහි ඒ පුද්ගලයාට පිහිටා සිටින හෙයින් දීපයද පරම ප්‍රතිෂ්ඨාවදවේ. ඔහු හා ප්‍රඥා ඇත්තේ මිත්‍රභාවය නම් නොනසන්නේයයි” පණ්ඩිතතෙම කීයේය.</p>
<p>9 “කම්සැප අනුභව කරන්නාවූ අලසවූ ගෘහස්ථයා යහපත් නොවේ. සංයම නැත්තාවූ ප්‍රව්‍රජිතතෙම යහපත් නොවේ. නොවිමසා කටයුතු කරන්නාවූ රජතෙමේ යහපත් නොවේ. යම් පණ්ඩිතයෙක් කිපෙන සුළුද ඒ යහපත් නොවේ.</p>
<p>10 “ක්ෂත්‍රියතෙම විමසා බලා කටයුතු කරන්නේය, මහරජ නොවිමසා කටයුතු කිරීම සුදුසු නොවේ. මහරජ, විමසා කටයුතු කරන්නහුගේ යශසද කීර්තියද වැඬේයයි” පණ්ඩිතතෙම කීයේය.</p>
<h2>දෙවතා ප්‍රශ්න</h2>
<p>1 “යමෙක් අත්වලින් පාවලින් ගසාද මුහුණටත් අනීද, මහරජ, හෙතෙම ඒකාන්තයෙන් ප්‍රියයෙක් වේද, ඒකාරණයෙන් ඔබ කවරෙකු දක්නෙහිදැයි” දේවතා දූ ඇසීය.</p>
<p>2 “යමෙකුට කැමති පරිද්දෙන් බනීද, මොහුගේ ඊමත් නොකැමැති වේද, මහරජ, ඒකාන්තයෙන් හෙතෙම ප්‍රිය වූයෙක්වේ. ඒ කාරණයෙන් ඔබ කවරෙකු දක්නෙහි දැයී” දෙවෙනි ප්‍රශ්නය ඇසීය.</p>
<p>3 “යමෙක් අභූතයෙන් ගටා බෙනේද, බොරුවකින් චොදනා කෙරේද, මහරජ එකල්හි හෙතෙම ප්‍රියයෙක්වේ. ඒ කාරණයෙක් කවරෙකු ඔබ දක්නෙහිදැයි” තුන්වෙනි ප්‍රශ්නය ඇසීය.</p>
<p>4 “යමෙක් ආහාරද පාන වර්ගද වස්ත්‍ර ශයනාශනයන්ද හැරගෙණ යන්නේවේද, මහරජ, ඒකාන්තයෙන් හැරගෙණ යන්නාවූම ඔව්හු ප්‍රිය වෙත්. ඒ කාරණයෙන් ඔබ කවරෙකු දක්නෙහි දැයි” සතරවෙනි ප්‍රශ්නය ඇසීය.</p>
<h2>පඤ්චපණ්ඩිත ප්‍රශ්නය</h2>
<p>1 “මෙහි රැස්වූ පස් පඬිවරුනි, මට ප්‍රශ්නයක් වැටහේ. එය අසව්, නින්දා කටයුතු කරුණක් හෝ පැසසියයුතු කරුණක් හෝ රහස් කරුණ කවරෙකුට කියයුතු වන්නේදැයි” රජතෙම ඇසීය.</p>
<p>2 “මහරජ, නුඹ වහන්සේ අපට ප්‍රකාශ කරව, නුඹ වහන්සේ අපගේ ස්වාමියාද බර උසුලන්නාද වේ. එබැවින් පළමුකොට නුඹ වහන්සේම මෙය කියනු මැනව, මහරජ, නුඹ වහන්සේගේ කැමත්තද රුචිවන කරුණුද කල්පනා කොට පණ්ඩිතයෝ පස්දෙන පසුව කියත්යයි” සේනකතෙම කීයේය.</p>
<p>3 “යම් භාර්‍ය්‍යාවක් ආචාර සම්පන්නද අනුන් වසඟයෙහි නොපවත්නීද ස්වාමිහුගේ සිතේ කැමැත්ත පරිදි වසන්නීද, මනවඩන්නීද, එබඳු භාර්‍ය්‍යාවට නින්දා කටයුතු කරුණ හෝ පැසසිය යුත්ත හෝ රහස් කරුණ කියයුතු වන්නේයයි” රජතෙම කීයේය.</p>
<p>4 “යමෙක් දුකට පැමිණියාවූ ආතුරයාට උතුම් ප්‍රතිෂ්ඨාධාර වේද, එබඳු උපකාර ඇති යහළුවාටම නින්දා කටයුතු කරුණක් හෝ පැසසිය යුතු කරුණ හෝ රහස් කරුණ ප්‍රකට කරන්නේයයි” සේනකතෙම කීයේය.</p>
<p>5 “වැඩිමහළුවූද තවද මධ්‍යමවූද බාලවූද යම් සහෝදරයෙක්වේද, ඉදින් හෙතෙම ආචාර සීලයෙන් යුක්තවූ පිහිටීම ස්වභාව කොට ඇත්තෙක් වන්නේ නම් එබඳු සහෝදරයාටම නින්දා කටයුතුවූ හෝ පැසසිය යුතුවූ හෝ රහස් කරුණ කියයුතු වන්නේයයි” පුක්කුසතෙම කීයේය.</p>
<p>6 “යමෙක් ඒකාන්තයෙන් පියාගේ සිතට වසඟව පවතීද, පියාට අනුජාතක පුත්‍රවේද, ලාමක නොවූ ප්‍රඥා ඇත්තේද එබඳු පුත්‍රයාට නින්දා කටයුතුවූ හෝ ප්‍රශංසා කටයුතුවූ හෝ රහස් කරුණ කියයුතු වන්නේයයි” කාවින්ද තෙම කීයේය.</p>
<p>7 “දෙපා ඇත්තවුන්ට උතුම්වූ මහරජ්ජුරුවෙනි, යම් මවක් කැමැත්තෙන්ද ප්‍රේමයෙන්ද ඒ පුත්‍රයෙකු පොෂණය කෙරේද, එබඳු මවට නින්දා කටයුතුවූ හෝ ප්‍රශංසා කටයුතුවූහෝ රහස් කරුණ කියයුතු වන්නේයයි” දෙවින්දතෙම කීයේය.</p>
<p>8 “මහරජ, සැඟවියයුතු කරුණ වනාහි සැඟවීමට යහපත් වේ. සැඟවිය යුතු කරුණ වනාහි ප්‍රකාශ කිරීම නොපසස්නා ලදී. ප්‍රාඥතෙම අදහස මුදුන් පැමිණෙනතාක් ඉවසන්නේය. මුදුන් පැමිණි අර්ථ ඇත්තේ සුවසේ කියන්නේයයි” මහෞෂධ පණ්ඩිතතෙම කීයේය.</p>
<p>9 “රාජොත්තමය, නුඹවහන්සේ කුමට වෙනස්වූ සිත් ඇත්තෙහිද, දෙපා ඇත්තවුන්ට උත්තමය ඔබගේ යම් වචනයක් නොඅසමි. කුමක් සිතමින් නොසතුටු සිත් ඇත්තේ වෙහිද, දෙවයන් වහන්ස මාගේ කිසියම් වරදක් ඇත්තේදැයි” උදුම්බරා දේවි ඇසුවාය.</p>
<p>10 “මහත් ප්‍රඥා ඇත්තාවූ මහෞෂධපණ්ඩිතතෙම මැරිය යුතුයයි. ඔහු මැරීමට මා විසින් අණ කරණ ලදී. එය සිතන්නාවූ මම නොමනා සිත් ඇත්තේ වෙමි. දේවිය තොපගේ කිසි වරදක් නොමැත්තේයයි” රජතෙම කීයේය.</p>
<p>11 “මහත් ප්‍රඥා ඇති මහෞෂධය ඊයේ සවස ගියාවූ ඔබ දැන් එන්නෙහිය, කුමක් අසා තොපගේ සිත කුමකට සැක කෙරේද කවරෙක් තොපට කිම, රජ සමීපයට නොයවයි කීයේද, එබැවින් ඒ වචනය අසමි. මෙය මට කියවයි” රජතෙම කීයේය.</p>
<p>12 “මහරජ, මහෞෂධපණ්ඩිතතෙම මැරිය යුතුයයි ඉදින් ඔබ විසින් පඬිවරුන්ට කියන ලද්ද, රාත්‍රියෙහි කවරෙකුට කියන ලදද, ඔබවහන්සේ වනාහි රහසිගතව භාර්‍ය්‍යාවට කීයේය. ඒ ප්‍රකාශ කරණ ලද රහස මා විසින් අසන ලදැයි” මහෞෂධතෙම කීයේය.</p>
<p>13 “සේනකතෙම සල් උයනෙහි නොසරුප් ස්වභාව ඇති යම් පවිටු කර්මයක් කෙළේද, මහරජ, රහසිගතව යහළුවෙකුටම එය කීයේය. ප්‍රකට කළාවූ මේ රහස මා විසින් අසන ලදැයි” කීයේය.</p>
<p>14 “මහරජ, ඔබගේ පුක්කුස නම් රාජපුරුෂයාගේ රජුන් විසින් ලංවීමට නුසුදුසු උපන් රෝගයෙක් වේ. හෙතෙම එය රහසිගතව සහෝදරයාටම කීයේය. පහළ කරණ ලද මේ රහසද මා විසින් අසන ලදැයි” කීයේය.</p>
<p>15 “මහරජ, කාවින්දතෙම නරදේව නම් යකෙකු විසින් ස්පර්ශ කරණ ලද්දේ වේ. මේ ආබාධය තෙම රජ කුලයට නොඑළඹිය යුතුවූ නොසරුප් ස්වභාව ඇත්තකි. හෙතෙම රහසිගතව එය තම පුත්‍රයාට කීයේය. පහළ කරණ ලද මේ රහසද මා විසින් අසන ලදැයි” කීයේය</p>
<p>16 “මහරජ, සක්දෙව් රජතෙම මහත් අෂ්ටවංක නම්වූ මාණික්‍ය රත්නයක් ඔබගේ මුත්තණියන්වූ කුශ රජ තුමාට දුන්නේය. අද ඒ මැණික දේවින්දයා අතට පත්විය. රහසිගතව හෙතෙම මවට ප්‍රකට කළාවූ මේ රහසද මා විසින් අසන ලදැයි” මහෞෂධ තෙම කීයේය.</p>
<p>17 “මහරජ, රහස් කරුණ වනාහි සැඟවීමම මැනව. රහස එළිදරව්කිරීම නම් නොම පසස්නා ලදී. ප්‍රාඥතෙම තම අදහස මුදුන් පැමිණෙනතාක් ඉවසන්නේය. නිපන් කරුණු ඇත්තේ සුවසේ කියන්නේය.</p>
<p>18 “සැඟවියයුතු කරුණ ප්‍රකාශ කටයුතු නොවන්නේය. නිධානයක් මෙන් එය රැකිය යුතු වන්නේය. නුවණැත්තහු විසින් රහස ප්‍රකාශ කරණ ලද්දේ සුදුසු නොවේමය. රහස් කරුණ සැඟවිය යුත්තේමය.</p>
<p>19 “පණ්ඩිතතෙම ස්ත්‍රියටද සතුරාටද රහස නොකියන්නේය. යමෙකුත් යම්කිසි ආමිෂ ලාභයකින් එකතු වන්නේද, යම් මිනිසෙකුත් මිත්‍ර ප්‍රතිරූපකවූ සතුරෙක් වේද, මොවුන් දෙදෙනාටද රහස නොකියයුතු වන්නේය.</p>
<p>20 “යම් මිනිසෙක් අනුන්ට නොදැන්විය යුතුවූ රහස් කරුණ දන්වාද, මන්ත්‍රණය බිඳෙන භයින් ඔහුගේ ආක්‍රොෂාදිය දාසයෙකු මෙන්වී ඉවසයි. මන්ත්‍රණය කළවුන් අතුරෙන් යම්තාක් දෙනා ඒ පුරුෂයාගේ රහස් කරුණ දනිද්ද, ඔහුට එපමණම තැතිගැනුම් හටගණිත්. එහෙයින් රහස නොහරණේය.</p>
<p>21 “දාවල් කාලයෙහි රහස විවේකව කියන්නේය. රාත්‍රි කාලයෙහි රහස කියන්නේ සීමාව ඉක්මවා ශබ්ද කරමින් නොකියන්නේය. ලංව අසා සිටියාහු වනාහි රහස් මන්ත්‍රණය අසත්. එහෙයින් ඒ රහස් මන්ත්‍රණය වහා බිඳීමට පැමිණේයයි” මහෞෂධ පණ්ඩිතතෙම කියේය.</p>
<h2>මහා උම්මග්ග කාණ්ඩය]</h2>
<p>“එම්බා මහෞෂධය, පඤ්චාල රට බ්‍රහ්මදත්ත නම් රජතෙම සියලු සේනාව සමග මෙහි ආයේය. පඤ්චාල රජ සන්තකවූ ඒ මේ සේනා තොමෝ අපමණ වන්නීය.</p>
<p><a class="msdiv" id="msdiv591"></a>“පිටින් ගෙනෙන ලද උපකරණ ඇත්තීද, පාබල හමුදා ඇත්තීද, සියලු යුද්ධයෙහි දක්ෂයන්ගෙන් යුක්තද වන්නීය. හිස සිඳ හැරගන්නවුන්ගෙන් යුක්තවූ දශවිධ ශබ්දයන්ගෙන් යුක්තවූ ඒ සේනා තොමෝ බෙර සක් හඬින් ප්‍රබොධ කරන්නීවේ.</p>
<p><a class="msdiv" id="msdiv592"></a>“ලෝහ ශිල්පීන් විසින් කරණ ලද සත් රුවන්මය ආභරණයන්ගේ ශෝභා ඇති ධජ වලින් යුක්තවූ වම්පසින් නැගිය යුතු ඇතුන් අසුන්ගෙන් යුක්තවූ හස්ති ශිල්පාදිය දන්නවුන්ගෙන් සමන්නාගතවූ ශූරවූ යෝධයන් විසින් මනාව පිහිටියාවූ සේනාවවේ.</p>
<p><a class="msdiv" id="msdiv593"></a>“තවද මේ සේනාවෙහි මහත් ප්‍රඥා ඇති පණ්ඩිතයෝ දශදෙනෙක්යයි කියත්. රහස්ව ගමන් කරණ ස්වභාව ඇති රජුගේ මව් තොමෝ එකොළොස්වැනි වූවා පඤ්චාල රට සෙනගට අනුශාසනා කරයි.</p>
<p><a class="msdiv" id="msdiv594"></a>“තවද මෙහි යශ පිරිවර ඇත්තාවූ පඤ්චාල රජු විසින් පැහැර ගන්නා ලද රටවල් ඇති භයින් පෙළුනාවූ පඤ්චාල රජුගේ වසඟයට ගියාවූ ඒ සීයක් රජ දරුවෝ අනුව යෙදුනාහු වෙත්.</p>
<p><a class="msdiv" id="msdiv595"></a>“යමක් කියන්නාහු නම් එය කරන්නාහු, රජහුට නොකැමතිවත් ප්‍රිය තෙපුල් කියන්නාහු, නොකැමතිව වසඟයට ගියාහු පඤ්චාල රජු අනුව ගමන් කෙරෙත්.</p>
<p><a class="msdiv" id="msdiv596"></a>“ඒ සේනාව විසින් මියුළු නුවර ත්‍රිසන්ධියකින් වට කරණ ලදී. විදේහ වැස්සන්ගේ රාජධානිතොමෝ හාත්පසින් සාරා දමනු ලැබේ.</p>
<p><a class="msdiv" id="msdiv597"></a>“මහෞෂධය, හාත්පස පිරිවරණ ලද සේනාවෝ ගන්නා ලද දඬුවැට පහණින් යුක්තවූවාහු උඩ හටගත් තාරකා මෙන් පැණෙත්. කෙසේ නම් මිදීම වන්නේදැයි දනුවයි” රජතෙම කීයේය</p>
<p><a class="msdiv" id="msdiv598"></a>“දේවයන් වහන්ස, නුඹවහන්සේ සුවසේ රජසුව නමැති පාදයන් දිගහැරිය මැනව. කාම සම්පත්ද අනුභව කරණු මැනව. සිත් අලවා වාසය කරණු මැනව. පඤ්චාල රටට අයත් සෙනග හැරදමා මේ බ්‍රහ්මදත්ත රජතෙම පැනයන්නේයයි” මහෞෂධතෙම කීයේය.</p>
<p><a class="msdiv" id="msdiv599"></a>“මහරජ, අපගේ රජතෙම ඔබ හා මිත්‍රසන්ථවය කැමතිව ඔබට රත්නයන් පඬුරුකොට දෙයි. ඒ පඤ්චාල නුවරින් මිහිරිවූ ප්‍රිය තෙපුල් කියන්නාවූ දූතයෝ පඬුරු ගෙණ මෙහි එත්වා. මෙනුවරින්ද එහි යත්වා.</p>
<p><a class="msdiv" id="msdiv600"></a>“යම් වචනයෝ සතුටුවීමෙන් යුක්තවෙද්ද, එබඳු මෘදු වචන කියත්වා. පඤ්චාල වැස්සෝද විදේහ වැස්සෝද, යන ඒ දෙරට වැස්සෝ එකහා සමාන වෙත්වායි” කේවට්ට තෙම කීයේය.</p>
<p><a class="msdiv" id="msdiv601"></a>“එම්බා කේවට්ටය, කෙසේද, මහෞෂධ පඬිහු හා එක්වූයේ වෙහිද එසේ නම් එය කියව. කිමෙක්ද, හෙතෙම ඔබ විසින් ක්ෂමා කරවන ලද්දේද, කිම මහෞෂධතෙමේ සතුටුවූයේදැයි” රජතෙම ඇසීය.</p>
<p><a class="msdiv" id="msdiv602"></a>“මහරජ, අනාර්‍ය්‍ය ස්වභාව ඇති ඒ පුරුෂතෙම කිසිසතුටක් නැත්තාවූ තදවූ අපණ්ඩිත ස්වභාව ඇත්තෙකැයි සිතමි. ගොළුවෙක්ද බිහිරෙක්ද මෙන් හෙතෙම කිසි කරුණක් නොකීයේයයි” කේවට්ටතෙම කීයේය.</p>
<p><a class="msdiv" id="msdiv603"></a>“ඒකාන්තයෙන් මේ රහස් මන්ත්‍රණය කිසිවෙකු විසිනුත් නොදැකිය හැකිවේ. වීර්‍ය්‍යවන්ත මනුෂ්‍යයා විසින් පිරිසිදුවූ කාරණය දක්නාලද්දේවේ. එසේ හෙයින් මාගේ ශරීරය වෙව්ලයි ස්වකීය රටහැර කවරෙක් නම් අනුන් අතට පැමිණෙන්නේදැයි” රජතෙම සිතූයේය.</p>
<p><a class="msdiv" id="msdiv604"></a>“උතුම් බවට පැමිණියාවූ යම් පණ්ඩිත කෙනෙක් වෙද්ද, ඒ අප සදෙනාගේ වනාහි එකම අදහස සමානවේ. මහෞෂධය, එහි අපගේ යාම හෝ නොහොත් නොයාම නැතහොත් මෙහි සිටීම රුචිවේද, ඔබත් කල්පනා කරවයි” රජතෙම කීයේය.</p>
<p><a class="msdiv" id="msdiv605"></a>‘මහරජ, චුලනී බ්‍රහ්මදත්ත නම් රජතෙම මහත් ආනුභාව ඇත්තෙක. මහත් බලයෙන් යුක්තයයි ඔබ දන්නෙහිද? ඒ රජතෙමේද වැද්දෙක් දඩමුවදෙනක නිසා මුවෙකු අල්ලා ගන්නාක් මෙන් ඔබ අල්ලාගනු කැමතිවේ.</p>
<p><a class="msdiv" id="msdiv606"></a>“යම්සේ මත්ස්‍යයෙක් මාංශයෙන් වසන ලද වක්වූ බිලිය නොදකීද, ඇමයෙහි ගිජුවූ මත්ස්‍යතෙම තමහට වන්නාවූ මරණය නොදකීද,</p>
<p><a class="msdiv" id="msdiv607"></a>“මහරජ, මෙපරිද්දෙන්ම ඔබ චූලනී බ්‍රහ්මදත්ත රජහුගේ දුව කැමතිවෙහි. කාමයෙහි ගිජුවූ ඔබ ඇමෙහි ගිජුවූ මත්ස්‍යයා මෙන් තමහට වන්නාවූ මරණය නොදන්නෙහිය.</p>
<p><a class="msdiv" id="msdiv608"></a>“මහරජ, ඉදින් ඔබ උත්තර පඤ්චාල නුවරට යන්නෙහි නම් වහා ආත්මය හරින්නෙහිය. ගම් දොර මගට පැමිණියාවූ මුවෙකුට මෙන් ඔබටද මහත්වූ භයක් පැමිණෙන්නේයයි” මහෞෂධතෙම කීයේය.</p>
<p><a class="msdiv" id="msdiv609"></a>“යම්බඳුවූ අපි උතුම් රත්න ලැබීම පිළිබඳ කරුණු තා සමීපයෙහි කීමුද එබඳුවූ අපිම කෙළතොලුවූ අඥානයෝ වෙමු. සෙසු පණ්ඩිතවරුන් මෙන් නගුල් කෙළවර අල්වා ගෙණ වැඩුනාවූ නුඹ කිම මංගල කාරණයන් දන්නෙහිදැයි” රජතෙම ඇසීය.</p>
<p><a class="msdiv" id="msdiv610"></a>“යමෙක් මාගේ මේ රත්න ලාභය නැතිකිරීමට කථා කෙරේද ඒ මොහු බෙල්ලෙන් අල්ලාගෙණ මාගේ රටින් නෙරපව්යයි” රජතෙම කීයේය.</p>
<p><a class="msdiv" id="msdiv611"></a>ඉක්බිති ඒ මහෞෂධ තෙමේද වේදෙහ රජු සමීපයෙන් ඉවත්ව ගොස් නැවත දූතවූ මාඪර ගොත්‍රයෙහිවූ සුච පණ්ඩිතයන් කැඳවීය.</p>
<p><a class="msdiv" id="msdiv612"></a>“රන්වන් පියාපත් ඇති යහළු ගිරාපොතකය, මෙහි එව. මාගේ එක් වතාවතක් කරව. පඤ්චාල රජහුගේ යහන පාලනය කරන්නාවූ එක් සැළලිහිණි ධෙනුවක් ඇත.</p>
<p><a class="msdiv" id="msdiv613"></a>“ඇය සමග විශ්වාසවීමෙන් රහසිගතව ඇයගෙන් අසව ඕතොමෝ වනාහි සියල්ලට දක්ෂය. ඒ සැළලිහිණි තෙමෝ රජහුගේද කේවට්ටයාගේද යන ඔවුන්ගේ සියලු රහස් දනී.</p>
<p><a class="msdiv" id="msdiv614"></a>ඒ මාඪර නම් සුච පණ්ඩිතතෙම ‘එසේයයි’ ඔහුට පිළිවදන්දී රන්වන් පියාපත් ඇති ගිරාතෙම සැළලිහිණි ධෙනුව සමීපයට ගියේය.</p>
<p><a class="msdiv" id="msdiv615"></a>ඉක්බිති ඒ මාඪර නම් සුච පණ්ඩිත තෙමේද එහි ගොස් එකල්හි රන්කූඩුවෙහි වසන්නාවූ මිහිරි කථා ඇත්තාවූ සැළලිහිණි ධෙනුව කැඳවීය.</p>
<p><a class="msdiv" id="msdiv616"></a>“රන්කූඩුවක වාසය කරණ තැනැත්තිය, කිම ඔබට සැපද, වෛශ්‍ය වංශ ඇත්තිය කිම ඔබ නිරෝගද? කිමෙක්ද, රන් කූඩුවෙහි වසන්නාවූ තිට මීයෙන් හැනූ ඒ විළඳ ලැබේද?”</p>
<p><a class="msdiv" id="msdiv617"></a>“යහළු ගිරා පණ්ඩිතය, මට මෙහි සැපදවේ. තවද යහළුව, මට නිරෝගද වේ. තවද මට මීයෙන් හැනු විළඳද ලැබේ.</p>
<p><a class="msdiv" id="msdiv618"></a>“යහළුව, නුඹ කොයිසිට අවුත් මෙහි පැමිණියෙහිද, නුඹ කවරෙකු විසින් හෝ එවන ලද්දේද, මින් පෙර මා විසින් දක්නාලද්දෙක් හෝ අසන ලද්දෙක්ද, නොවෙහියයි” සැළලිහිණියා කීය.</p>
<p><a class="msdiv" id="msdiv619"></a>“මම සිවිරට රජහුගේ ප්‍රාසාදයෙහි යහන රක්නාවෙමි. ඉක්බිති ඒ දැහැමිවූ රජතෙම බැඳ සිරකොට තබන ලද සතුන් බැමිවලින් මුදවා හැරියේයයි” කීයේය.</p>
<p><a class="msdiv" id="msdiv620"></a>“ඒ මාගේ මිහිරි කථා ඇත්තාවූ එක් සැළලිහිණි ධෙනුවක් පළමු භාර්‍ය්‍යාවූවාය. එහි උකුස්සෙක් රන් කූඩුවෙහි මා බලා සිටිද්දීම ඇමැරූයේයයි” ගිරවා කීයේය.</p>
<p><a class="msdiv" id="msdiv621"></a>“එබැවින් මම ඔබට කැමැත්තෙන්ම කාමයෙන් මත්වූයේ තී සමීපයට ආයෙමි. ඉදින් අවකාශයක් ලැබෙන්නෙහි නම් අප දෙදෙනාම එක්ව වාසය කරමුයි” ගිරා තෙම කීය.</p>
<p><a class="msdiv" id="msdiv622"></a>“ගිරාතෙමේ ගිරවියක්ම කැමැතිවන්නේය. සැළලිහිණි තෙමේ වනාහි සැළලිහිණියම කැමැති වන්නේය. ගිරවා ද සැළලිහිණියගේද කෙබඳුවූ එක්ව වාසය කිරීමෙන් වේදැයි” සැළලිහිණි තොමෝ ඇසීය.</p>
<p><a class="msdiv" id="msdiv623"></a>“කාමයෙන් යුත් තැනැත්තේ යම් යම් තැනැත්තියෙකු සැඩොලියක නමුදු කැමතිවේ. ඒ සියල්ලන් හා එක්ව වාසය කිරීම එක සමානවේ. කාමසේවනයෙහි අසමාන කමක් නැත්තේ යයි” සුචපණ්ඩිතතෙම කීයේය.</p>
<p><a class="msdiv" id="msdiv624"></a>“සිවි රජහුගේ මව ජම්බාවතී නම් සැඩොලියක් වූවාය. ඕතොමෝ කණ්හා යන ගොත්‍රයෙහිවූ වාසුදේව නම් රජුගේ මෙහෙසිවූ ප්‍රිය භාර්‍ය්‍යාව වීයයි” කීයේය.</p>
<p><a class="msdiv" id="msdiv625"></a>“රථවතී නම් කිඳුරු ධෙනුවක් වූවාය. ඕතොමෝද වච්ඡනම් තාපසයෙකු කැමති කරවා ගත්තේය. මෙසේ මනුෂ්‍යයෙක් තිරිසන් ගිය මාගම සමග එක්ව වාසය කෙළේය. එබැවින් කාමසේවනයෙහි අසමානයෙක් නැතැයි” සුච පණ්ඩිතතෙම කීයේය.</p>
<p><a class="msdiv" id="msdiv626"></a>“මිහිරි වචන ඇති එම්බා ශාරිකාවෙනි, එහෙනම් මම යන්නෙමි. මේ ඔබ කී සියල්ල හැරදැමීමට කරුණුය. ඒකාන්තයෙන් ඔබ මා ඉක්මවා සිතන්නෙහියයි” ගිරා පණ්ඩිතතෙම කීයේය.</p>
<p><a class="msdiv" id="msdiv627"></a>“යහළුවූ මාඪර නම් සුචපණ්ඩිතය, ඉක්මන් වන්නහුට ශ්‍රී තොමෝ නොපැමිණේ. යම්තාක් ඔබ රජු දක්නෙහිද, ඒතාක් මෙහිම හිඳුව, මිහිඟු බෙරහඬ අසව, රජහුගේ ආනුභාවයද බලවයි” සැළලිහිණි කීවාය.</p>
<p><a class="msdiv" id="msdiv628"></a>“දවහත් තරුව මෙන් බබළන රූප සෝභා ඇති පඤ්චාල රජුහුගේ දූ කුමරියක්වේ. ඒ කුමරිය වෙදේහ රජුට දෙන්නේය, යන යම් මේ මහත්වූ ඝෝෂාවෙක් පිටත ගම්වල ප්‍රකටවූයේද, කිම, ඒ විවාහය වන්නේදැයි” ගිරා පණ්ඩිතතෙම ඇසීය.</p>
<p><a class="msdiv" id="msdiv629"></a>“එම්බා මාඪර නම් ගිරවාණෙනි, යම්සේ පඤ්චාල රජහුගේ වේදේහ රජු හා අමිත්‍ර බවක් වන්නේද, පසමිතුරුවූ ඔවුන් අතර මෙබඳු විවාහයෙක් නොවේවායි’ කීය.</p>
<p><a class="msdiv" id="msdiv630"></a>“පඤ්චාල නම් රජතෙම මෙසේ වේදේහ රජු මෙහි පමුණුවාගෙණ ඉන්පසු ඔහු නසන්නේය. ඔහු හා කිසි මිත්‍ර භාවයක් නොවන්නේයයි” කීයේය.</p>
<p><a class="msdiv" id="msdiv631"></a>“එබැවින් මම යම්තාක් සිවිරජහුටද මෙහෙසියටද මා විසින් ශාරිකා ධෙනුවක සමීපයෙහි වාසය කිරීම ලබන ලදැයි දන්වම්ද. ඒතාක් මට රාත්‍රි සතක් පමණ කල් අවසර දෙවයි” ගිරා පණ්ඩිතතෙම කීයේය.</p>
<p><a class="msdiv" id="msdiv632"></a>“එහෙනම් මම ඔබට රාත්‍රි සතක් පමණ කල් අවසර දෙමි. ඉදින් නුඹ සත් රැයකින් මා වෙත නායෙහි නම් ඉක්මවූ දිවි ඇති සතෙක්යයි මා හඟින්නෙමි. මා මල කල්හි ඔබ එන්නෙහියයි” සැළලිහිණි ධෙනුව කීවාය.</p>
<p><a class="msdiv" id="msdiv633"></a>“ඉන්පසු ඒ මාඪරනම් සුචපණ්ඩිතතෙමේද ගොස් සැළලිහිණියාගේ මේ වචනය මහෞෂධ පඬිහට කීයේය.</p>
<p><a class="msdiv" id="msdiv634"></a>“පුරුෂතෙම යමෙකුගේම ගෘහයෙහි සම්පත් අනුභව කරන්නේද, ඔහුගේම වැඩ කළයුතු වන්නේ යයි” පණ්ඩිතතෙම ප්‍රීතිය ප්‍රකාශ කෙළේය.</p>
<p>“මහරජ, එහෙනම් මම පළමුකොට යශ පිරිවර ඇත්තාවූ වේදෙහ රජුට නිවාසස්ථානයන් සාදවන්ට පඤ්චාල රජුහුගේ ඉතා සිත් කළුවූ නුවරට යමි.</p>
<p><a class="msdiv" id="msdiv635"></a>“යශ පිරිවර ඇත්තාවූ වේදෙහ රජුට නිවාසස්ථාන සාදවා යම් කලෙක ඔබට පනිවිඩ එවන්නෙම්ද, මහරජ, එකල්හි ඔබ එනු මැනවැයි” මහෞෂධතෙම කීයේය.</p>
<p><a class="msdiv" id="msdiv636"></a>ඉක්බිති මහෞෂධතෙමේද යසපිරිවර ඇත්තාවූ වේදේහ රජුට නිවාසස්ථාන සාදවන්ට පඤ්චාල රජහුගේ ඉතා සිත් කළුවූ නුවරට පළමුකොට ගියේය.</p>
<p><a class="msdiv" id="msdiv637"></a>යශ පිරිවර ඇත්තාවූ වේදේහ රජුට නිවාසස්ථාන සාදවා “ඉක්බිති මහරජ, ඔබගේ නිවාසස්ථානය නිමවන ලදී. දැන් එවයි” ඔහුට දූතයෙකු යැවූයේය.</p>
<p><a class="msdiv" id="msdiv638"></a>ඉක්බිති රජතෙමේද සිව්රඟ සෙනඟින් යුක්තව අපමණ අශ්වාදි වාහන ඇති කම්පිල්ල දෙශයෙහි ගොඩනගන ලද සමෘද්ධවූ නගරය දක්නට ගියේය.</p>
<p><a class="msdiv" id="msdiv639"></a>ඉක්බිති ඒ රජතෙමේද එහි ගොස් “මහරජ, ඔබගේ පා වඳින්ට ආයෙමියි” බ්‍රහ්මදත්ත රජුට පනිවිඩ යැවීය.</p>
<p><a class="msdiv" id="msdiv640"></a>ස්වර්ණාභරණයෙන් සරසන ලද දාසී සමූහයා විසින් පිරිවරණ ලද සියලු ශරීරාවයව වලින් සෝභමාන ස්ත්‍රියක්වූ ඔබගේ දූ කුමරිය දැන් මට භාර්‍ය්‍යාකොට දෙවයි කියා කීයේය.</p>
<p><a class="msdiv" id="msdiv641"></a>“එම්බා වේදේහ රජ, ඔබගේ මේ යහපත් ඊමකි. තවද ඔබට අයහපත් ඊමක් නොවේ. ශුභ මුහුර්තියක්ම අසා ගණුව. ස්වර්ණාභරණයෙන් සැරසූ දාසී සමූහයා විසින් පිරිවරණලද මේ රාජකන්‍යාව මම ඔබට දෙමියි” බ්‍රහ්මදත්ත රජතෙම දූතයෙකු අත කීයා යැවීය.</p>
<p><a class="msdiv" id="msdiv642"></a>ඉක්බිති වේදේහ රජද නැකතක් විචාළේය. නැකත විචාරා බඹදත් රජුට පණිවිඩ යැවීය</p>
<p><a class="msdiv" id="msdiv643"></a>ස්වර්ණාභරණයෙන් සරසන ලද දාසී සමූහයා විසින් පිරිවරණ ලද සියලු ශරීරාවයව වලින් සෝභමාන ස්ත්‍රියක්වූ ඔබගේ දූ කුමරිය දැන් මට භාර්‍ය්‍යාකොට දෙවයි කියා කීයේය.</p>
<p><a class="msdiv" id="msdiv644"></a>“ස්වර්ණාභරණයෙන් සරසන ලද දාසී සමූහයා විසින් පිරිවරණ ලද සියලු ශරීරාවයව වලින් සෝභමාන ස්ත්‍රියක්වූ මේ රාජකන්‍යාව දැන් ඔබට භාර්‍ය්‍යාකොට දෙමියි” චුලනී රජතෙමේද කියා යැවීය.</p>
<p><a class="msdiv" id="msdiv645"></a>“ඇත්තුය, අශ්වයෝය, රථය, පාබල සෙනඟය යන සැරසුනාවූ මේ සේනාවෝ සිටිත්. දල්වනලද පන්දම්ද ඇවිලෙත්. පණ්ඩිතවරු කුමක් සිතද්දැයි” රජතෙම ඇසීය.</p>
<p><a class="msdiv" id="msdiv646"></a>“එම්බා මහෞෂධ පණ්ඩිතය, ඇත්තුය, අශ්වයෝය, රථය පාබල සෙනඟය යන සැරසුනාවූ මේ සේනාවෝ සිටිත්. දල්වනලද පන්දම්ද ඇවිලෙත්. මේ සේනාවෝ අපට කුමක් කරන්නාහුදැයි” වේදේහ රජතෙම ඇසීය.</p>
<p><a class="msdiv" id="msdiv647"></a>“මහරජ, මහත් බල ඇත්තාවූ මේ චුලනී රජතෙම ඔබ රකියි. ඔබට ප්‍රදූෂ්‍යවූ බ්‍රහ්මදත්ත රජතෙම උදෑසන ඔබ නසන්නේයයි” මහෞෂධතෙම කීයේය.</p>
<p><a class="msdiv" id="msdiv648"></a>“පුත මහෞෂධය, මාගේ හෘදය උසස්ව වෙව්ලයි. මුඛයද වියලෙන්නේය. ගින්නෙහි දන ලද්දෙක් අව්වෙහි සිටි කලක් මෙන් නිවීමට නොපැමිණෙමි.</p>
<p><a class="msdiv" id="msdiv649"></a>“කඹුරු උදුන යම්සේ ඇතුළත දවයිද, පිටත නොදවාද මෙසේම මාගේ හෘදය ඇතුළත දවයි. පිටතට නොපෙනේයයි” රජතෙම හැඬුයේය.</p>
<p><a class="msdiv" id="msdiv650"></a>“මහරජ, කාමයෙන් ප්‍රමාදයට පැමිණි ඔබ මාගේ කීම ඉක්මවන ලද්දේ භින්නවූ මන්ත්‍රණ ඇත්තෙහිය. දැන් වනාහි මන්ත්‍රණ කළාවූ ඔබගේ ඒ පණ්ඩිතයෝ ඔබ ආරක්ෂා කෙරෙත්වා.</p>
<p><a class="msdiv" id="msdiv651"></a>“මහරජ, තමහට වැඩ කැමැති හිතවත්වූ ඇමතිහුගේ ඒ වචනය නොකොට තමා පිනවීමෙහි ඇළුනාවූ ඔබ මල පුඩුවෙක්හි බැඳුනාවූ මුවෙකු මෙන් වෙහිය.</p>
<p><a class="msdiv" id="msdiv652"></a>“යම්සේ මත්ස්‍යයා මසින් වැසූ වක්වූ බිලිය නොදකින්නේද, ඇමයෙහි ගිජුවූ මත්ස්‍යයා තමහට වන්නාවූ මරණය නොදනීද,</p>
<p><a class="msdiv" id="msdiv653"></a>“මහරජ, මෙපරිද්දෙන්ම නුඹවහන්සේ චූලනී රජුගේ දූ කුමරිය නොදකියි. කාමයෙහි ගිජුව තමහට වන්නාවූ මරණය ඇමයෙහි ගිජුවූ මත්ස්‍යයාමෙන් නොදන්නෙහිය.</p>
<p><a class="msdiv" id="msdiv654"></a>“මහරජ, ඉදින් ඔබ පඤ්චාල දෙශයට යන්නෙහි නම් වහා ජීවිතය හැරදමන්නේය. වැද්දාගේ මාර්ගයට පැමිණියාවූ මුවෙකුට මෙන් මහත් භය පැමිණෙන්නේයයි එකල්හි මම කිවෙමි.</p>
<p><a class="msdiv" id="msdiv655"></a>“මහරජ, අසත්පුරුෂ ස්වභාව ඇති පුරුෂතෙම ඔඩොක්කුවෙහිවූ සර්පයෙකු මෙන් දෂ්ටකරන්නේය. ප්‍රාඥ තෙම ඔහු සමග මිත්‍රකමක් නොකරන්නේය. ඒකාන්තයෙන්ම අසත්පුරුෂයා හා එක්වීම දුක්වන්නේය.</p>
<p><a class="msdiv" id="msdiv656"></a>“යම් පුරුෂයෙකුම මෙතෙම සිල්වත්ය බහුශ්‍රැතයයි දන්නේද, ප්‍රාඥතෙම ඔහු සමගම මිත්‍රකම කරන්නේය ඒකාන්තයෙන් සත්පුරුෂයා හා එක්වීම සැප වන්නේයයි’ පණ්ඩිතතෙම කීයේය.</p>
<p><a class="msdiv" id="msdiv657"></a>“මහරජ, යමෙක් උතුම් මංගල කරුණු මා සමීපයෙහි කීවෙහිද, ඒ නුඹවහන්සේ කෙළතොලු මෝඩයා වූයෙහිය. මේ අන්‍යවූ කේවට්ටාදීන් මෙන් නගුල් කොන ගෙණ වැඩුනාවූ මම කිනම් මංගල කාරණයක් දන්නෙම්ද?</p>
<p><a class="msdiv" id="msdiv658"></a>“යමෙක් මගේ රත්න ලාභයට අනතුරු පිණිස කථාකෙරේ නම්, ඒ මොහු බෙල්ලෙන් අල්වාගෙණ රටින් නෙරපව් යයි” කීවෙහිය.</p>
<p><a class="msdiv" id="msdiv659"></a>“එම්බා මහෞෂධය, පණ්ඩිතයෝ පසුගිය දොස් කීම නමැති හුලින් නොවිදිත්. මනාව බැඳ තබනලද අසෙකුට කෙවිටකින් විදින්නාක් මෙන් පසුගිය දොස් කීම් නමැති හුලෙන් කුමට මට විදින්නෙහිද?</p>
<p><a class="msdiv" id="msdiv660"></a>“ඉදින් මේ දුකින් මිදීමක් දක්නෙහි නම් භයට ආරක්ෂාවක් හෝ දක්නෙහි නම්, එයින්ම මට අනුශාසනා කරව. ඉකුත්වූ දොස්කීම නමැති හුලින් කුමටවිදින්නෙහිදැයි” රජතෙම ඇසීය.</p>
<p><a class="msdiv" id="msdiv661"></a>“මහරජ, මෙයින් මිදීම සඳහා මිනිසුන් විසින් කළ යුතු දෙය ඉක්ම ගියේය. දැන් කළහැකිදෙයක් ලැබියයුත්තක් නැත්තේය. ඔබ මුදාගන්ට නොහැක්කෙමි. මහරජ, ඔබවහන්සේද මිදෙන උපාය දැනගනු මැනව.</p>
<p><a class="msdiv" id="msdiv662"></a>“සමහර රජෙකුට අහසින් ගමන් කරන්නාවූ ඍද්ධි ඇත්තාවූ යශස් ඇත්තාවූ උපොසථාදීවූ හස්තීහු වෙත්. යමෙකුට එබඳු හස්තීහු වෙද්ද, මෙබඳු අවස්ථාවන්හි ඒ හස්තීහුද ඔවුන් හැරගෙණ අහසින් යන්නාහුය.</p>
<p><a class="msdiv" id="msdiv663"></a>“සමහරෙකුට අහසින් යන්නාවූ ඍද්ධිමත්වූ යශස් ඇත්තාවූ වළාහකාදී අශ්වයෝ ඇත්තාහ. යමෙකුට එබඳු අශ්වයෝ වෙද්ද, මෙබඳු තන්හි ඔව්හුද අහසින් ගෙණ යන්නාහුය.</p>
<p><a class="msdiv" id="msdiv664"></a>“සමහරෙකුට අහසින් යන්නාවූ ඍද්ධි ඇත්තාවූ යශස් ඇත්තාවූ ගරුඬාදී පක්ෂීහු වෙත්. යමෙකුට එබඳුවූවාහු වෙද්ද ඔව්හුද අහසින් හැරගෙණ යන්නාහුය.</p>
<p><a class="msdiv" id="msdiv665"></a>“සමහරෙකු අහසින් ගමන්කරන්නාවූ ඍද්ධිමත් වූ යශස් ඇත්තාවූ යක්ෂයෝ ඇත්තාහ. යමෙකුට එබඳුවූවාහු ඇද්ද, ඔව්හුද අහසින් හැරගෙණ යන්නාහුය. ඔබවහන්සේට එබඳු වූවෙකුත් නැත.</p>
<p><a class="msdiv" id="msdiv666"></a>“මේ සඳහා මිනිසුන් විසින් කළයුතු දෙය ඉක්ම ගියේය. දැන් කිසිවක් කළ නොහැක. කිසි උපායක් ලැබිය නොහැක. මහරජ, අහසින් ගෙණ ගොස් ඔබ මුදාගන්ට මම නොහැක්කෙමි”යි මහෞෂධතෙම කීයේය.</p>
<p><a class="msdiv" id="msdiv667"></a>“මහත්වූ ජල සාගරයෙහි වැටී ඉව්රු නොදක්නාවූ යම් පුරුෂයෙක්වේද, හෙතෙම යම් තැනෙක්හි ගොඩබිමක් ලබාද, එහිදී හෙතෙම සැපය ලබාද,</p>
<p><a class="msdiv" id="msdiv668"></a>“මහෞෂධය, මෙපෙරිද්දෙන්ම ඔබ අපටද රජුටද පිහිට වෙහිය. ඔබ මන්ත්‍රීවූ අප අතරෙන් ශ්‍රෙෂ්ඨ වෙහිය. එබැවින් අප මේ දුකින් මුදවයි” සේනකතෙම කීයේය.</p>
<p><a class="msdiv" id="msdiv669"></a>“මිදීම සඳහා මිනිසුන් විසින් කළයුත්ත ඉක්ම ගියේය. දැන් කිසිවක් කළනොහැක. කිසි උපායක් නොලැබිය හැක. ඔබ මුදාගන්ට නොහැකිවෙමි. එම්බා සේනකය, ඔබද මෙයින් මිදෙන උපාය දැනගණුවයි” මහෞෂධතෙම කීයේය.</p>
<p><a class="msdiv" id="msdiv670"></a>“මාගේ මේ වචනය අසව, මේ මහත්වූ භය දක්නෙහිය. දැන් සේනක පඬිහු විචාරමියි මෙහි කුමක් කටයුතු යයි හඟින්නෙහිදැයි” රජතෙම ඇසීය.</p>
<p><a class="msdiv" id="msdiv671"></a>“මහරජ, අපි දොර පැත්තෙන් ගෙට ගිනිදල්වමු. ඔවුනොවුන් කපා කොටා ගන්නා ආයුධ ගනිමු. ඔවුනොවුන් හිංසාකොට වහා දිවි හරින්නෙමුයි, බ්‍රහ්මදත්ත රජතෙමේ අප බොහෝ කලක් දුකසේ නොමරාවායි” සේනක තෙම කීයේය.</p>
<p><a class="msdiv" id="msdiv672"></a>“මාගේ මේ වචනය අසව, මේ මහත්වූ භය දක්නෙහිය. දැන් පුක්කුස පඬිහු විචාරමියි මෙහි කුමක් කටයුතුයයි හඟින්නෙහිද?”</p>
<p><a class="msdiv" id="msdiv673"></a>“මහරජ, අපි විෂ අනුභවකොට මියයමු. වහා දිවිහරින්නෙමු. බ්‍රහ්මදත්ත රජතෙමේ අප බොහෝ කලක් දුක් දීමෙන් නොමරාවා.”</p>
<p><a class="msdiv" id="msdiv674"></a>“මාගේ මේ වචනය අසව, මේ මහත්වූ භය දක්නෙහිය. දැන් කාවින්ද පඬිහු විචාරමි. මෙහි කුමක් කටයුතුයයි හඟින්නෙහිද?”</p>
<p><a class="msdiv" id="msdiv675"></a>“මහරජ, අපි රැහැනින් බැඳ එල්ලී මියයමු. ප්‍රපාතයකින් පැන යමුයි. බ්‍රහ්මදත්ත රජතෙමේ අප බොහෝ කලක් දුක් දීමෙන් නොමරාවා.”</p>
<p><a class="msdiv" id="msdiv676"></a>“මාගේ මේ වචනය අසව, මේ මහත්වූ භය දක්නෙහිය. දැන් දේවින්ද නම් පඬිහු විචාරමි. මෙහි කුමක් කටයුතුයයි හඟින්නෙහිද?”</p>
<p><a class="msdiv" id="msdiv677"></a>“මහරජ, මහෞෂධ පණ්ඩිතතෙම අපි සුවසේම නිදන්ට නොහැකිවේ නම් දොර පැත්තෙන් ගෙට ගිනිදල්වමු ඔවුනොවුන් කපාගන්නා ආයුධ ගතිමු. එකිනෙකාට වධකොට වහා දිවිහැරගන්නෙමුයි” දෙවින්දතෙම කීයේය.</p>
<p><a class="msdiv" id="msdiv678"></a>“යම්සේ කෙසෙල්ගසක හරය සොයමින් එය නොලබාද මෙසේම මිදීමට උපාය සොයන්නවුන්ගෙන් ප්‍රශ්නය විසඳීම නොලැබීමු.</p>
<p><a class="msdiv" id="msdiv679"></a>“යම්සේ ඉඹුල්ගසක හරය සොයමින් එය නොලබාද, මෙසේම මිදීමෙහි උපාය සොයන්නවුන්ගෙන් ප්‍රශ්න විසඳීම නොලැබීමු</p>
<p><a class="msdiv" id="msdiv680"></a>“කිසිවක් නොදන්නාවූ අඥානවූ අයහපත් මිනිසුන් සමීපයෙහි අපගේ විසීම දිය නැති ප්‍රදෙශයෙහි ඇතුන්ගේ විසීම මෙන් ඒකාන්තයෙන් නුසුදුසු ප්‍රදෙශයෙහි විසීමක් විය.</p>
<p><a class="msdiv" id="msdiv681"></a>“මාගේ හෘදය මහත් සේ වෙව්ලයි, මුඛයද වියලේ. ගින්නෙන් දනලද පුරුෂයෙක් අව්වෙහි සිටියාක් මෙන් නිවීමකට නොපැමිණෙමි.</p>
<p><a class="msdiv" id="msdiv682"></a>“යම්සේ කඹුරන්ගේ උදුන ඇතුළත ඇවිලේද එය පිටතට නොපෙණ්ද, මෙසේම මාගේ හෘදය ඇතුළත ඇවිලෙයි. එය පිටතට නොපෙණේයයි” රජතෙම වැළපුනේය.</p>
<p><a class="msdiv" id="msdiv683"></a>ඉක්බිති ප්‍රාඥවූ අර්ථ දක්නා සුළුවූ ඒ මහෞෂධ පණ්ඩිතතෙම දුකට පැමිණියාවූ වේදේහ නම් රජු දැක මේ වචනය කීයේය.</p>
<p><a class="msdiv" id="msdiv684"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. රාහු විසින් ගන්නාලද චන්ද්‍රයා මෙන් මම ඔබවහන්සේ මුදාගන්නෙමි.</p>
<p><a class="msdiv" id="msdiv685"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. රාහු විසින් ගන්නාලද සූර්‍ය්‍යයා මෙන් මම ඔබවහන්සේ මුදාගන්නෙමි.</p>
<p><a class="msdiv" id="msdiv686"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. මඩෙහි ගැලුනාවූ ඇතෙකු මෙන් මම ඔබවහන්සේ මුදාගන්නෙමි.</p>
<p><a class="msdiv" id="msdiv687"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. පැසෙක බැඳ සිරකරණ ලද්දාවූ සර්පයෙකුමෙන් මම ඔබවහන්සේ මුදාගන්නෙමි.</p>
<p><a class="msdiv" id="msdiv688"></a><a class="msdiv" id="msdiv689"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. දැලට අසුවූ මත්ස්‍යයන් මෙන් මම ඔබවහන්සේ මුදාගන්නෙමි.</p>
<p><a class="msdiv" id="msdiv690"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. රථසේනා බලවාහන සහිතවූ ඔබ මුදා ගන්නෙමි.</p>
<p><a class="msdiv" id="msdiv691"></a>“මහරජ, ඔබවහන්සේ බිය නොවෙනු මැනව. රථ ශ්‍රෙෂ්ඨය, ඔබවහන්සේ බිය නොවෙනු මැනව. පඤ්චාල රජහුගේ සෙනඟ කැටකින් ගැසූ කව්ඩු රැළක් මෙන් මම පලවා හරින්නෙමි.</p>
<p><a class="msdiv" id="msdiv692"></a>“යම් ඇමතියෙක් කරදරයට පැමිණියාවූ ඒ රජක්හු දුකින් නුමුදන්නේද, එබඳු ඇමතිතෙමේ කවර ප්‍රයෝජන ඇත්තේද, ඔහුගේ ප්‍රඥාව නම් කුමක් ප්‍රයෝජන කොට ඇත්තීදැයි” මහෞෂධතෙම රජු සැනසීය.</p>
<p><a class="msdiv" id="msdiv693"></a>“එම්බා තරුණයිනි, මෙහි එව්, උමංදොර හරිව්. ගෙවල්වල දොරවල්ද හරිව්. වේදේහ නම් රජතෙම ඇමතියන් සමග උමගින් ගමන් කරන්නේයයි” මහෞෂධතෙම කීයේය.</p>
<p><a class="msdiv" id="msdiv694"></a>ඔහුගේ ඒ වචනය අසා පණ්ඩිතයාගේ අනුචරයෝ උමංදොර හැරියාහු යතුරු දමන ලද අගුළු ඇති දොරකව්ලුද හැරියාහුය.</p>
<p><a class="msdiv" id="msdiv695"></a>සේනකතෙම ඉදිරියෙන්ද මහෞෂධතෙම පස්සෙන්ද ඇමැතියන් විසින් පිරිවරණ ලද වෙදෙහ රජතෙම මධ්‍යයෙහිද ගමන් කරයි.</p>
<p><a class="msdiv" id="msdiv696"></a>උමගින් නික්ම වෙදෙහ රජතෙම නැවට නැගුනේය. නැවට නැංගාවූද ඔහු දැන මහෞෂධතෙම අනුශාසනා කෙළේය.</p>
<p><a class="msdiv" id="msdiv697"></a>“දේවයන්වහන්ස, මේ පඤ්චාල චණ්ඩකුමාරතෙම ඔබගේ මයිලනුවන් පුත්‍රවේ. ජනාධිපතිය, මේ නන්දා දේවිතොමෝ නැන්දාවේ. මවට පිළිපැදීම යම්සේද ඔබගේ නැන්දනියටද මෙසේම පිළිපදීවා</p>
<p><a class="msdiv" id="msdiv698"></a>“මහරජ, සමාන උදර ඇත්තාවූ එක මවගෙන් උපන්නාවූ ස්වකීය සහෝදරතෙම යම්සේද මෙසේම පඤ්චාල චණ්ඩ කුමාරතෙම ඔබ විසින් ආදර කටයුත්තේය.</p>
<p><a class="msdiv" id="msdiv699"></a>“මේ පඤ්චාලචණ්ඩී තොමෝ ඔබ විසින් කැමති වන ලද රාජ කුමාරිකාවයි. ඈ සමග ඔබට කැමැත්තක් කරව, මහරජ, මෝතොමෝ ඔබගේ භාර්‍ය්‍යාවයයි” මහෞෂධ තෙම අනුශාසනා කෙළේය.</p>
<p><a class="msdiv" id="msdiv700"></a>“එම්බා මහෞෂධය, ඉක්මන්කොට නැවට නැගෙව, කුමකට ඉව්රෙහි සිටින්නෙහිද? ඉතා අමාරුවෙන් දුකින් මිදුනෙමු දැන් අපි යමුයි” රජතෙම කීයේය.</p>
<p><a class="msdiv" id="msdiv701"></a>“මහරජ, යමෙක් සෙනඟට නායකවේද, ඒ මම සේනා කොටස් හැරදමා තමන් මිදෙන්නෙම් නම් මෙතෙම ස්වභාව ධර්මයෙක් නොවේ.</p>
<p><a class="msdiv" id="msdiv702"></a>“දෙවයන් වහන්ස, ඔබගේ ඒ නගරයෙහි සේනා කොටස් හැරදමන ලදී. මහරජ, බඹදත් රජහු විසින් දෙන ලද ඒ සෙනඟ හැරගෙණ එන්නෙමි” මහෞෂධතෙම කීයේය.</p>
<p><a class="msdiv" id="msdiv703"></a>“මද සේනා ඇත්තෙක් මහත්වූ සේනා ඇත්තෙකුට කෙසේ නම් පහරගසා සිටින්නෙහිද? පණ්ඩිතය, දුර්වල තෙමේ බලවතා විසින් නසනු ලබන්නේයයි” රජතෙම කීයේය.</p>
<p><a class="msdiv" id="msdiv704"></a>“ඉදින් මදසේනා ඇත්තේද ප්‍රඥා ඇත්තේ නම් ප්‍රඥා ඇත්තාවූ මහත් සෙනඟ ඇත්තහු දිනයි කුමක් මෙන්ද යත්, උදාවන්නාවූ හිරු අඳුරු දුරු කරන්නාක්මෙන් ප්‍රඥා ඇති රජතෙම ප්‍රඥා නැති රජුන් ජයගනීයයි” මහෞෂධ තෙම කීයේය.</p>
<p><a class="msdiv" id="msdiv705"></a>“එම්බා සේනකය, මහෞෂධතෙම මැදිරියක බැඳුනු පක්ෂින් මෙන්ද, දැලට අසුවූ මසුන් මෙන්ද, සතුරන් අතට අසුවූ අප මුදාගත්තේය. එබැවින් පණ්ඩිතයන් සමග එක්ව විසීම ඒකාන්තයෙන් යහපත් සැපයකැයි” රජතෙම කීයේය.</p>
<p><a class="msdiv" id="msdiv706"></a>“මහරජ, මේ කාරණය මෙසේමැයි පණ්ඩිතයෝ වනාහි සුව එළවන්නාහුම වෙත්. මහෞෂධතෙම මැදිරියෙහි බැඳුනාවූ පක්ෂීන් මෙන්ද දැළකට අසුවූ මසුන් මෙන්ද සතුරන් අතට අසුවූ අප මුදාගත්තේයයි” සේනකතෙම කීයේය.</p>
<p><a class="msdiv" id="msdiv707"></a>මහත් බල ඇත්තාවූ චූළනී බ්‍රහ්මදත්ත රජතෙම සියලු රාත්‍රියෙහි රැකසිට අරුණු නැගෙණ කල්හි උපනාරී නගරය වෙතට පැමිණියේය.</p>
<p><a class="msdiv" id="msdiv708"></a>මහත් බල අත්තාවූ චූළනී බ්‍රහ්මදත්ත නම් පඤ්චාල රජතෙම බල ඇත්තාවූ සැට අව්රුද්දෙන් මද වෑහෙන්නාවූ උතුම් ඇතෙකුට නැග තමන්ගේ සෙනඟට මෙසේ කීයේය.</p>
<p><a class="msdiv" id="msdiv709"></a>මාණික්‍ය සන්නාහයෙන් සැරසුනාවූ රජතෙම අතින් හියක්ගෙණ රැස්වූ බොහෝ ශිල්ප දන්නා පනිවිඩ කාර ඇමතියන්ට පළමුකොටම කීයේය.</p>
<p><a class="msdiv" id="msdiv710"></a>ඇතරුවන්ටද අසරුවන්ටද රථිකයන්ටද පාබල හමුදාවන්ටද දුනු ශිල්පයෙහි දක්ෂවූ රැස්වූ වාලවේදී ධනුර් ධරයන්ටද මෙසේ කීයේය.</p>
<p><a class="msdiv" id="msdiv711"></a>“සැට අව්රුද්දෙන් මද වැහෙන්නාවූ ශක්ති සම්පන්නවූ දළ ඇත්තාවූ ඇතුන් මෙහෙයවව්, ඒ ඇත්තු වේදේහ රජු නිසා ගොඩනගන ලද නුවර මඩිත්වා.</p>
<p><a class="msdiv" id="msdiv712"></a>“වස්සන්ගේ දත් මෙන් මුහුණත ඇති සියුම්වූ තුඩු ඇති ඇට පලා විදින්නාවූ දුන්නෙහි වේගයෙන් හරින ලද ඊතල වර්ෂාව මෙන් මතුමත්තෙහි පතිත කෙරෙත්වා.</p>
<p><a class="msdiv" id="msdiv713"></a>“තරුණවූ යුද්ධ සැට්ට ලන ලද්දාවූ ශුරවූ විසිතුරු දඬුවලින් යුත් ආයුධ ගත්තාවූ යුද්ධයෙහි ඉදිරියට පැන යන්නාවූ මහත්වූ ඇතුන් පවා සිඳීමට සමර්ථවූ යෝධයෝ ඇතුන් හමුවෙහි සිටිත්වා.</p>
<p><a class="msdiv" id="msdiv714"></a>“තෙලින් දෝනාලද ගිනිසිළු වැනි සෝභා ඇති පැහැ විහිදෙන්නාවූ සිරිය නම් ආයුධ ගත්තාහු සිය ගණන් රශ්මි ඇති තාරකා මෙන් බබළමින් සිටිත්වා.</p>
<p><a class="msdiv" id="msdiv715"></a>“ආයුධ බලයෙන් යුක්තවූ යුද්ධසැට්ට හා අඟු පළඳනා (බාහු වළලු) දරන්නාවූ යුද්ධ භූමියෙහි පැන නොයන්නාවූ මෙබඳුවූ යෝධයන්ගෙන් වෙදෙහතෙම කොයින් මිදෙන්නේද, ඉදින් පක්ෂියෙකු මෙන් අහසින් ගමන් කරන්නේද, නොමිදෙන්නේය.</p>
<p><a class="msdiv" id="msdiv716"></a>“මුළු පොළොවෙහි හැසිර සොයන්නේ යම් කෙනෙකුන්ට සමානයෙකු නොදක්නෙම්ද එබඳුවූ එක එක තෝරා ගන්නාලද මාගේ සියලුම යෝධයෝ තිස් දහසක් පමණ වෙත්.</p>
<p><a class="msdiv" id="msdiv717"></a>“යම් ඇතුන්ගේ පිට උඩ මනොඥ දර්ශන ඇති කුමාරයෝ බබළත්ද, එබඳුවූ සරසනලද දළ ඇත්තාවූ බළයෙන් යුක්තවූ සැට හව්රුද්දෙන් මඳ වැහෙන්නාවූ මහත් හස්තීහුද ඇත්තාහ.</p>
<p><a class="msdiv" id="msdiv718"></a>“රන්වන් අලංකාරයෙන් සැරසුනාවූ රන්වන් වස්ත්‍ර ඇත්තාවූ රන්වන් උතුරුසළු ඇත්තාවූ කුමාරයෝ නන්දන වනයෙහි දිව්‍ය පුත්‍රයන් මෙන් ඇතුන් පිට බබළත්.</p>
<p><a class="msdiv" id="msdiv719"></a>“පෙටියන්ට බඳු පැහැ ඇති තෙලින් දෝනාලද පැහැ විහිදෙන්නාවූ දක්ෂ ශිල්පීන් විසින් නිමවන ලද සියුම් මුවහත් ඇති මනාව මුවහත් කරණලද කඩුද වෙත්.</p>
<p><a class="msdiv" id="msdiv720"></a>“හිරුරැස් මෙන් බබළන්නාවූ පහවූ මළ ඇති සික්කා නම් යඩකින් කරණලද්දාවූ දෘඪවූ ඒ කඩු, තදින් පහර දීමෙහි දක්ෂවූ ශක්තිමත්වූ යෝධයන් විසින් ගන්නා ලද්දාහ.</p>
<p><a class="msdiv" id="msdiv721"></a>“ස්වර්ණමය කඩුමිටින් යුක්තවූ ලේවන් කොපුවලින් දරන්නාවූ ඒ කඩු එහා මෙහි පෙරලෙන්නාහු ඝන වළාකුලෙක්හි විදුලිය මෙන් බබළත්.</p>
<p><a class="msdiv" id="msdiv722"></a>“යුද්ධ සැට්ට දරන්නාවූ ශූරවූ කඩු පළඟ දැරීමෙහි දක්ෂවූ කඩු ශිල්පයෙහි මනාව හික්මුනාවූ ඇතුන්ගේ කඳ පවා කපා හෙළන්නාවූ පතාක නම් යෝධයෝ ඇත්තාහ.</p>
<p><a class="msdiv" id="msdiv723"></a>“වෙදේහය, මෙබඳු යෝධයන් විසින් වට කරණ ලද නුඹට මෙයින් මිඳීමක් නැත. යමකින් නුඹ මියුළු නුවරට යන්නේද, ඔබගේ එබඳු ශක්තියක් නොදකිමියි” බ්‍රහ්මදත්ත රජතෙම කීයේය.</p>
<p><a class="msdiv" id="msdiv724"></a>“මහරජ, කුමකට ඉතා ඉක්මනට මේ හස්ති රාජයා මෙහෙයවන්නෙහිද, ඉතා සතුටු ස්වභාව ඇතිව ඉදිරියට එන්නෙහිය. කිම සමෘද්ධවූ කටයුතු ඇත්තෙමියි සිතන්නෙහිද?</p>
<p><a class="msdiv" id="msdiv725"></a>“මහරජ, මේ වෘෂ නම් දුන්න බහා තබව, ඊතලය අකුලාගණුව යහපත්වූ වෛඩූර්‍ය්‍ය මාණික්‍යයෙන් අතුරණ ලද මේ පලිහ බහා තබවයි” මහෞෂධතෙම කීයේය.</p>
<p><a class="msdiv" id="msdiv726"></a>“ප්‍රසන්නවූ මුහුණෙහි පැහැ ඇත්තෙහිය. සිනහ පෙරදැරි කොටද කථා කරන්නේය. මරණය ලංවූ කල්හි එබඳුවූ වර්ණ සම්පත්තියක් ඇතිවේමයයි” චූළණී රජතෙම කීයේය</p>
<p><a class="msdiv" id="msdiv727"></a>“මහරජ, ඔබගේ ගර්ජනාව හිස්වේ. මහරජ, ඔබ බිඳුනු මන්ත්‍රණ ඇත්තේ වෙහිය. කොටළුවෙකු විසින් ලුහුබඳවා අශ්වයෙක් අල්වාගන්ට බැරුවාක් මෙන් වේදේහ රජතෙම ඔබ විසින් අල්වාගත නොහැක්කේ මැයි.</p>
<p><a class="msdiv" id="msdiv728"></a>“මහරජ, අපගේ රජතෙම ඇමතියන් සහිතව පිරිවර ජනයාද සමග ඊයේම ගඟින් එතරව ගියේය. ඔහු ලුහුබඳින්නේ හංස රාජයෙකු ලුහුබැඳ දුවන්නාවූ කව්ඩෙකු මෙන් අතරමගම වැටෙන්නේයයි” පණ්ඩිතතෙම කීයේය.</p>
<p><a class="msdiv" id="msdiv729"></a>“සිවල්ලු රාත්‍රි කාලයෙහි පිපියාවූ කෑල ගසක් හඳ එළියෙන් දැක මස්පිඩු යයි සිතමින් පිරිවරණ ලද්දාහු මෘගයන්ගෙන් අධමවූ ඔව්හු බලා සිටිත්.</p>
<p><a class="msdiv" id="msdiv730"></a>“රාත්‍රිය ඉක්ම ගියකල්හි හිරු උදාවූ කල්හි පිපුනු කෑල ගස දැක, යම්සේ ඒ නීචවූ සිව්පාවෝ ආශාව සිඳුනාහු වෙද්ද?</p>
<p><a class="msdiv" id="msdiv731"></a>“මහරජ, මෙපරිද්දෙන්ම ඔබ වේදෙහ රජු පිරිවරා සිට සිවල්ලු කෑල ගස හැර යන්නාක් මෙන් ආශාව සිඳ යන්නෙහියයි” මහෞෂධතෙම කීයේය.</p>
<p><a class="msdiv" id="msdiv732"></a>“යමක් මාගේ අතට අසුවූ වේදේහ නම් සතුරා මුදා හැරියේද, ඒ මොහුගේ අත් පාද කන් නාස්ද කපව්.</p>
<p><a class="msdiv" id="msdiv733"></a>“යමෙක් මාගේ අතට අසුවූ වේදේහ නම් සතුරා මුදා හැරියේද, ඒ මේ ගොවියා පුතු පිසිය යුතු මසක් මෙන් හුලෙහි ඇන පිසත්වා.</p>
<p><a class="msdiv" id="msdiv734"></a>“යම්සේ වෘෂභයෙකුගේ සමක් හෝ සිංහයෙකුගේ සමක් හෝ තවද ව්‍යාඝ්‍රයෙකුගේ සම හෝ හුල් අනින ලදුව පොළොවෙහි පතුරවනු ලැබේද,</p>
<p><a class="msdiv" id="msdiv735"></a>“මෙසේම මාගේ අතට අසුවූ වේදේහ නම් සතුරා යමෙක් මුදා හැරියේද ඔහු පොළොවෙහි වතුරුවා හුලෙන් අනින්නෙමියි” චූලනී රජතෙම කීයේය.</p>
<p><a class="msdiv" id="msdiv736"></a>“මහරජ, ඉදින් මාගේ අත් දෙකද පා දෙකද කන් හා නාසයද සිඳින්නෙහි නම්, අපගේ වේදේහ රජතෙම පඤ්චාල චණ්ඩ කුමරුගේද මෙසේ සිඳවන්නේය.</p>
<p><a class="msdiv" id="msdiv737"></a>“මහරජ, ඉදින් මාගේ අත් දෙකද පා දෙකද කන් හා නාසයද සිඳින්නෙහි නම්, අපගේ වේදේහ රජතෙම පඤ්චාල චණ්ඩි කුමරියගේද මෙසේම සිඳවන්නේය.</p>
<p><a class="msdiv" id="msdiv738"></a>“මහරජ, ඉදින් මාගේ අත් දෙකද පා දෙකද කන් හා නාසයද සිඳින්නෙහි නම්, අපගේ වේදේහ රජතෙම නන්දා දේවියගේද මෙසේම සිඳවන්නේය.</p>
<p><a class="msdiv" id="msdiv739"></a>“මහරජ, ඉදින් මාගේ අත් දෙකද පා දෙකද කන් හා නාසයද සිඳින්නෙහි නම්, අපගේ වේදේහ රජතෙම ඔබගේ අඹුදරුවන් ගේද මෙසේම සිඳවන්නේය.</p>
<p><a class="msdiv" id="msdiv740"></a>“මහරජ, ඉදින් පිසිය යුතු මසක් මෙන් මා හුලෙහි ඇන පිසන්නෙහි නම් අපගේ වේදේහ රජතෙම පඤ්චාල චණ්ඩ කුමරුගේ මස්ද මෙසේ පිසවන්නේය.</p>
<p><a class="msdiv" id="msdiv741"></a>“මහරජ, ඉදින් පිසිය යුතු මසක් මෙන් මා හුලෙහි ඇන පිසන්නෙහි නම්, අපගේ වේදේහ රජතෙම පඤ්චාල චණ්ඩි කුමරියගේ මස්ද මෙසේ පිසවන්නේය.</p>
<p><a class="msdiv" id="msdiv742"></a>“මහරජ, ඉදින් පිසිය යුතු මසක් මෙන් මා හුලෙහි ඇන පිසන්නෙහි නම්, අපගේ වේදේහ රජතෙම නන්දා දේවියගේ මසද මෙසේ පිසවන්නේය.</p>
<p><a class="msdiv" id="msdiv743"></a>“මහරජ, ඉදින් පිසිය යුතු මසක් මෙන් මා හුලෙහි ඇන පිසන්නෙහි නම්, අපගේ වේදේහ රජතෙම ඔබගේ අඹුදරුවන්ගේ මසද මෙසේ පිසවන්නේය.</p>
<p><a class="msdiv" id="msdiv744"></a>“මහරජ ඉදින් මා බිම වතුරුවා හුල් ගසන්නෙහි නම් අපගේ වෙදෙහ රජතෙම පඤ්චාල චණ්ඩ කුමරුගේද මෙසේ හුල් ගසන්නේය.</p>
<p><a class="msdiv" id="msdiv745"></a>“මහරජ ඉදින් මා බිම වතුරුවා හුල් ගසන්නෙහි නම් අපගේ වේදෙහ රජතෙම පඤ්චාල චණ්ඩි කුමරියගේද මෙසේ හුල් ගසන්නේය.</p>
<p><a class="msdiv" id="msdiv746"></a>“මහරජ ඉදින් මා බිම වතුරුවා හුල් ගසන්නෙහි නම් අපගේ වේදෙහ රජතෙම නන්දා දේවියගේද මෙසේ හුල් ගසන්නේය</p>
<p><a class="msdiv" id="msdiv747"></a>“මහරජ ඉදින් මා බිම වතුරුවා හුල් ගසන්නෙහි නම් අපගේ වේදෙහ රජතෙම ඔබගේ අඹුදරුවන්ගේදෙ මෙසේ හුල් ගසන්නේය. මෙසේ අපගේ වේදෙහ රජ විසින් මා සමග රහසිගතව මන්ත්‍රණය කරණ ලදී.</p>
<p><a class="msdiv" id="msdiv748"></a>“යම්සේ කොන්තිමන්තී නම් සම් කරුවන්ගේ ශස්ත්‍රයෙන් මනාව නිමවන ලද පලසත නම්වූ සම ඊතල වැලැක්වීමට සිරුර ආරක්ෂා කිරීමට සුදුසුවේද,</p>
<p><a class="msdiv" id="msdiv749"></a>“එමෙන් මම යශපිරිවර ඇත්තාවූ වේදෙහ නම් රජුට සුවඑළවන්නෙක් වෙමි. දුක දුරුකරන්නෙක් වෙමි. පලසත නම් චර්මයෙන් ඊතල මෙන් ඔබගේ ප්‍රඥාව නසන්නෙමියි” පණ්ඩිත තෙම කීයේය.</p>
<p><a class="msdiv" id="msdiv750"></a>“මහරජ, එබැවින් ඔබගේ සිස්වූ අන්තඃපුරය බලව. මහරජ, ඔබගේ දේවියද කුමාරයෝද මවද යන මොහු උමගින් හැරගෙණ විත් වේදෙහ රජුට බාරදෙන ලද්දාහුයයි” පණ්ඩිතතෙම කීයේය.</p>
<p><a class="msdiv" id="msdiv751"></a>“එසේ නම් මාගේ අන්තඃපුරයට ගොස් මොහුගේ වචනය ඇත්තක් හෝ බොරුවක්දැයි එය සොයා බලව්යයි” රජතෙම ඇමතියෙකු යැවීය.</p>
<p><a class="msdiv" id="msdiv752"></a>“මහරජ, මහෞෂධතෙම යම්සේ කීයේද, මෙය මෙසේමය. සියලු සිස්වූ අන්තඃපුරය කව්ඩන් රැස්වූ පටුනක් මෙන් වීයයි” ඇමතිතෙම කීයේය.</p>
<p><a class="msdiv" id="msdiv753"></a>“මහරජ, රන්පෝරුවක් වැනි මනා කටිප්‍රදෙශ ඇති හංසධෙනුවකගේ මෙන් මිහිරි කථා ඇති සියලු ශරීරාවයවන්ගෙන් ශෝභමානවූ ස්ත්‍රියක් නන්දා දේවිතොමෝ මේ උමගින් ගියාය.</p>
<p><a class="msdiv" id="msdiv754"></a>“මහරජ, හඳිනා ලද කොශෙය්‍ය වස්ත්‍ර ඇති ස්‍යාම වර්ණවූ පැළැඳි ස්වර්ණමය මනා මෙවුල්දම් ඇති සියලු ශරීරාවයවයන්ගෙන් හොබනා ස්ත්‍රියක්වූ නන්දා දේවීතොමෝ මේ උමගින් ගෙණයන ලද්දීය.</p>
<p><a class="msdiv" id="msdiv755"></a>“ඒ නන්දා දේවිතොමෝ ඉතා රත් පා ඇත්තීය. පඤ්චකල්‍යාණයෙන් යුක්තය. රන්මිණි මෙවුල් ඇත්තීය. පරෙවියන්ට බඳු ඇස් ඇත්තීය. ශොභන ශරීර ඇත්තීය. බිඹුපලවන් තොල් ඇත්තීය. කෘශවූ මධ්‍යප්‍රදෙශ ඇත්තිය.</p>
<p><a class="msdiv" id="msdiv756"></a>“තවද ඕතොමෝ මනාව හටගත් කළුවැල් ගොබයක් මෙන් බබළන්නීය රන් වේදිකාවක් මෙන් සිහින් මධ්‍ය ප්‍රදෙශ ඇත්තීය. ඇගේ කාළවර්ණවූ දික්වූ කේශයෝ මදක් අගින් නැමුනාහුය.</p>
<p><a class="msdiv" id="msdiv757"></a>“තවද ඕතොමෝ මනාව උපන්නාවූ මෘගපෝතිකාවක් වැනිය. හේමන්ත ඍතුවෙහි ගිනිසිලක් මෙන් බබලන්නීය. පර්වත දුර්ගයන්හි දියහුණ වලින් ගැවසීගත් ගංගාවක් වැනි රෝමරාජියෙන් බබලන්නීය.</p>
<p><a class="msdiv" id="msdiv758"></a>“තවද ඕතොමෝ ඇත්සොඬට බඳු ඌරුයුග්ම ඇත්තීය, සුන්දරවූ ප්‍රථම වයස් ඇත්තීය, තිඹිරි පලවන් පියවුරු ඇත්තීය, ඉතා දික්නුවූවා ඉතා කොට නොවූවා ලොම් රහිත නොවූවා අධික ලොම් වලින් ගැවසීගත්තීද නුවූවායයි” පණ්ඩිත තෙම කීයේය.</p>
<p><a class="msdiv" id="msdiv759"></a>“ශ්‍රීමත් වාහණ ඇති මහරජ ඒකාන්තයෙන් ඔබ මෙබඳුවූ නන්දා දේවියගේ මරණයෙන් සතුටුවෙහි නම් මමද නන්දා දේවියද ඒකාන්තයෙන් යමරජු සමීපයට යම්හයි” පණ්ඩිත තෙම කීයේය.</p>
<p><a class="msdiv" id="msdiv760"></a>“එම්බා මහෞෂධය, යමෙක් මා අතට අසුවූ වේදෙහ නම් සතුරා මුදාහැරියේද, ඒ නුඹ දිව්‍යවූ මායාවක් දන්නෙහිද, නොහොත් ඉන්ද්‍රජාලයක් කෙළේදැයි” රජතෙම ඇසීය.</p>
<p><a class="msdiv" id="msdiv761"></a>“මහරජ මේ ලෝකයෙහි පණ්ඩිතයෝ දිව්‍යවූ මායාව ඉගෙණගනිත්. ඒ ප්‍රඥා ඇත්තාවූ පණ්ඩිත ජනයෝ තමන් මුදා ගණිත්.</p>
<p><a class="msdiv" id="msdiv762"></a>“යම් කෙනෙකුන් කරණ ලද උමං මගකින් වේදෙහ රජතෙම මියුළු නුවරට ගියේද, එබඳු උමං කැපීමෙහි දක්ෂවූ මාගේ තරුණ යෝධයෝ ඇත්තාහුයයි” පණ්ඩිතතෙම කීයේය.</p>
<p><a class="msdiv" id="msdiv763"></a>“මහරජ, එසේවීනම් ඇතුන්ගේද අසුන්ගේද රථයන්ගේද පාබල හමුදාවන්ගේද සිතුවම්වලින් යුක්තවූ මනාකොට නිමවන ලද මේ උමග බලනු මැනව. ඒකාලෝකව තිබෙන්නාවූ මේ උමග මනාකොට නිමවනලදැයි” පණ්ඩිතතෙම කීයේය.</p>
<p><a class="msdiv" id="msdiv764"></a>“එම්බා මහෞෂධය, ඔබ යම්සේ වෙහිද, මේ එබඳු පණ්ඩිතයෝ යමෙකුගේ රටෙහිද ගෘහයෙහිද වෙසෙත් නම් ඒ විදෙහ රට වැස්සන්ට ඒකාන්තයෙන් ලාභයකැයි,” චූලනී රජ කීයේය.</p>
<p><a class="msdiv" id="msdiv765"></a>“එම්බා මහෞෂධ පණ්ඩිතය, ජීවන වෘත්තියද ගම් නියම් ගම් දීමද බත් වැටුප් දීමද ඔබට මම දෙගුණ කොටදෙමි. මහත්වූ සම්පත්තිය අනුභව කරව, කාමසම්පත්තියෙහිද, සිත් අලවා වාසය කරව. විදෙහරටට පෙරලා නොයව, වේදේහ රජතෙම කුමක් කරන්නේදැයි” බඹදත් රජතෙම කීයේය.</p>
<p><a class="msdiv" id="msdiv766"></a>“මහරජ, යමෙක් ධනහේතුවෙන් ස්වාමියා හැර දමන්නේද, හෙතෙම තමන්ද අනුන්ද යන දෙදෙනා විසින්ම ගැරහිය යුත්තෙක්වේ. එබැවින් වෙදෙහ රජතෙම යම්තාක් ජීවත්වන්නේ නම් ඒතාක් අන් රජෙකුගේ පුරුෂයෙක් නොවන්නෙමි.</p>
<p><a class="msdiv" id="msdiv767"></a>“මහරජ, යමෙක් වස්තුව හෙතුකොටගෙණ ස්වාමියා හැරදමන්නේද, හෙතෙම තමන්ද අනුන්ද යන දෙදෙනා විසින්ම ගැරහිය යුත්තෙක්වේ. එහෙයින් මම වේදේහ රජතෙම යම්තාක් ජීවත්ව සිටින්නේද, ඒතාක් අන් රජෙකුගේ විජිතයෙහි නොවසන්නෙමියි” පණ්ඩිත තෙම කීයේය.</p>
<p><a class="msdiv" id="msdiv768"></a>“මහෞෂධ පණ්ඩිතය, මම ඔබට රන් නිෂ්ක දහසක් දෙමි. කසී ජනපදයෙහිවූ ගම්වර අසූවක්ද දෙමි. දාසීන් සාරසියයක්ද දෙමි. ස්ත්‍රීන් සියයක්ද ඔබට දෙමි. සියලු සේනා කොටස් හැරගෙණ සුවසේ මියුළු නුවරට යවයි” රජතෙම අවසර දුන්නේය.</p>
<p><a class="msdiv" id="msdiv769"></a>“ඇතුන්ටද අසුන්ටද යම්තාක් සෑහේද, එය දෙගුණකොට වියදම දෙත්වා රථ සේනාවන්ද පාබල සේනාවන්ද ආහාරපානයෙන් සතුටු කෙරෙත්වායි” රජ තෙම නියම කෙළේය.</p>
<p><a class="msdiv" id="msdiv770"></a>“එම්බා පණ්ඩිතය, ඇතුන්ද අසුන්ද රථයන්ද පාබල සෙනගද හැරගෙණම යව. වෙදෙහ නම් මහරජතෙමේ සුවසේ මියුළු නුවරට ගියාවූ ඔබ දකීවායි” චූළනී රජතෙම මහෞෂධ පණ්ඩිතයන් පිටත් කෙළේය.</p>
<p><a class="msdiv" id="msdiv771"></a>“හස්තිය අශ්වය රථය පාබල සෙනගය යන මහත්වූ භය ජනක ස්වභාව ඇති චතුරංගිනී සේනාව දක්නා ලැබේ. පණ්ඩිතයෝ මෙහි කුමක් හඟිත් දැයි” වේදේහ රජතෙම ඇසීය.</p>
<p><a class="msdiv" id="msdiv772"></a>“මහරජ, ඔබගේ සතුටුවූ උතුම් පණ්ඩිතතෙම දක්නා ලැබේ. මහෞෂධතෙමේ සියලු සේනාංග හැරගෙණ සුවසේ මෙහි පැමිණියේයයි” සේනකතෙම කීයේය.</p>
<p><a class="msdiv" id="msdiv773"></a>“එම්බා මහෞෂධ පණ්ඩිතය, යම්සේ සතර දෙනෙක් පරලොව ගියහු සොහොනෙහි හැරදමා එද්ද, මෙපරිද්දෙන් ඒ අපි කම්පිල්ල නරගයෙහි ඔබ හැරදමා මෙහි ආයෙමු</p>
<p><a class="msdiv" id="msdiv774"></a>“එසේ ඇතිකල්හි ඔබ කෙබඳු ආකාරයකින් හෝ කවර හේතුවකින් කිනම් අර්ථ ජාතයකින් හෝ සතුරාගෙන් තමා මිදී ආයේදැයි” රජතෙම ඇසීය.</p>
<p><a class="msdiv" id="msdiv775"></a>“එම්බා වෙදෙහරජ, තමා සිතනලද අර්ථයෙන් ඔවුන් සිතූ අර්ථයද, තමාගේ මන්ත්‍රණයෙන් ඔවුන් මන්ත්‍රණයද, පිරිවැරූයෙමි. එපමණක් නොව ජම්බුද්වීපය පිරිවැරූ සාගරය මෙන් රජහුද පිරිවරා ගත්තෙමියි” මහෞෂධ තෙම සියලු ප්‍රවෘත්තිය කීයේය.</p>
<p><a class="msdiv" id="msdiv776"></a>“තවද මහරජ, චූලනී රජු විසින් මට රන්නිෂ්ක දහසක්දෙන ලදී. කශීදනව්වෙහිවූ ගම්වර අසූවක්ද දෙන ලදී. දාසීන් සාර සියයක්ද ස්ත්‍රීන් සියයක්ද මට දෙන ලදී. මම සියලු සේනා කොටස් හැරගෙණ මෙහි සුවසේ පැමිණියෙමියි” පණ්ඩිතතෙම කීයේය.</p>
<p><a class="msdiv" id="msdiv777"></a>“එම්බා සෙනකය මැදිරියෙක්හි බැඳුනු පක්ෂින් මෙන්ද දැලකට අසුවූ මසුන් මෙන්ද, සතුරන් අතට අසුවූ අප මහෞෂධතෙම මිදුනේය. එහෙයින් පණ්ඩිතයන් සමග වාසය කිරීම ඉතා සැපයකැයි” රජතෙම ප්‍රීතිය ප්‍රකාශ කෙළේය.</p>
<p><a class="msdiv" id="msdiv778"></a>“මහරජ මේ කාරණය මෙසේමය, පණ්ඩිතයෝ වනාහි සුව එළවන්නාහුවෙත්. මැදිරියෙක්හි බැඳුනු පක්ෂීන් මෙන්ද දැලකට අසුවුනු මත්ස්‍යයන් මෙන්ද සතුරන් අතට අසුවූ අප මහෞෂධතෙම යම්හෙයකින් මිදුයේද, එහෙයිනැයි” සේනකතෙම කීයේය.</p>
<p><a class="msdiv" id="msdiv779"></a>“සියලු වීණාද මහබෙරද පණාබෙරද වාදනය කෙරෙත්වා, මගධ දෙශයෙහිවූ සක්පිඹිත්වා. මහබෙරය මිහිරිකොට වාදනය කෙරේවායි” රජතෙම සැණකෙළි නියම කෙළේය.</p>
<p><a class="msdiv" id="msdiv780"></a>අන්තඃපුරවැසි ස්ත්‍රීහුද කුමාරයෝද වෛශ්‍යයෝද බ්‍රාහ්මණයෝද බොහෝවූ ආහාරද පානවර්ගද පණ්ඩිතයන්ට පැමිණවූහ.</p>
<p><a class="msdiv" id="msdiv781"></a>හස්තාරෝහකයෝද අශ්වාරෝහකයෝද රථ නගින්නාහුද පාබල සේනාවෝද බොහෝවූ ආහාරද පාන වර්ගද පණ්ඩිතයන් වෙතට පැමිණවූහ.</p>
<p><a class="msdiv" id="msdiv782"></a>රැස්වූ දනව් වැස්සෝද එහි පැමිණියාවූ නියම් ගම් වැස්සෝද බොහෝවූ ආහාරද පානවර්ගද පණ්ඩිතයන් වෙතට පැමිණවූහ.</p>
<p><a class="msdiv" id="msdiv783"></a>ආකල්හි පණ්ඩිතයන් දැක බොහෝදෙනා ප්‍රසන්න විය. පණ්ඩිතයා මියුළු නුවරට පැමිණි කල්හි සතුටුවූ මහ ජනතෙම පිළිහිස සිසෑරීම පැවැත්වීයයි වදාළේය</p>
<p>[193 “මහරජ, ගැඹුරුවූ දිය සයුරෙක්හි නැවකින් ගමන් කරන්නාවූ ඔබගේ මව ආදී සත්දෙනා අතුරෙන් මිනිස් බිලියක් සොයන්නාවූ දියරකුසෙක් නැව අල්වා ගන්නේ නම් පිළිවෙළින් ඔහුට කවරෙකු කෙසේ දී දියරකුසා අතින් මිදෙන්නෙහිදැයි” භේරී නම් පරිව්‍රාජිකාව ඇසීය.</p>
<p>194 “ස්වාමීනි, පළමුකොට මව දෙන්නෙමි. දෙවනුව භාර්‍ය්‍යාව දී තුන්වෙනුව සහෝදරයා දෙන්නෙමි. ඉන්පසු සතරවෙනුව යහළුවා දී පස්වෙනුව බ්‍රාහ්මණයා දෙන්නෙමි. සවෙනුව මම තමන් දෙන්නෙමි. මහෞෂධ පඬිහු නොම දෙන්නෙමියි” රජතෙම කීයේය</p>
<p>195 “මහරජ, ඔබගේ මව ඔබ පොෂණය කළ තැනැත්තීවේ. ඔබගේ වැදූ මවදවේ. බොහෝ කලක් අනුකම්පා ඇත්තීදවේ. ඡම්හි නම් බ්‍රාහ්මණයා ඔබ කෙරෙහි ප්‍රදූෂ්‍යවූ කල්හි පණ්ඩිතවූ අර්ථ දක්නා සුළුවූ ඕතොමෝ අනිකෙකු ආශ්‍රයකොට ඔබ වධයෙන් මිදවීය.</p>
<p>196 “ඒ එබඳුවූ ප්‍රාණය දුන්නාවූ ලෙහිකොට වැඩූ ගර්භයෙන් දැරූ මව කවර දොෂයකින් දියරකුසාට දෙන්නෙහි දැයි” පරිව්‍රාජිකාව ඇසීය.</p>
<p>197 “මහළුවූවත් තරුණියක මෙන් නොපැළඳිය යුතුවූ ආභරණ පළඳියි. දොරටුපාලයන්ද, සේනාවල සිටියවුන්ද සමග සීමාව ඉක්මවා මහත්කොට සිනාසෙයි.</p>
<p>198 තවද සමීප රජුන්ට තොමෝ දූතයන් අත මා කී ලෙස හඟවා ලියා යවයි. ඒ දොෂයන් නිසා මම මව දියරකුසාට දෙන්නෙමියි” රජතෙම කීයේය.</p>
<p>199 “මේ නන්දා දේවීතොමෝ ස්ත්‍රී සමූහයාට උතුම්වූ ඉතාමත් ප්‍රිය තෙපුල් ඇති තරුණකල්හි පටන් අනුව ගියාවූ ආචාර ගුණයෙන් යුක්තවූ සෙවනැල්ල මෙන් නොහැර පවත්නාවූ</p>
<p>200 “නොකිපෙන සුළුවූ ප්‍රඥා ඇත්තාවූ පණ්ඩිතවූ අර්ථ දක්නාසුළු තැනැත්තියක්වේ. එබඳු අගමෙහෙසිය කවර දොසයකින් දියරකුසාට දෙන්නෙහිදැයි” පරිව්‍රාජිකාව ඇසීය.</p>
<p>201 “කාම ක්‍රීඩාරතියෙන් යුක්තවූ අනර්ථකර කෙලෙසුන්ගේ වසඟයට ගියාවූ මාගෙන් ඒ නන්දා දේවි තොමෝ ස්වකීය දරුවන්ගේ නොඉල්වියයුතු වස්තුව ඉල්වයි.</p>
<p>202 “කෙළෙස් වශයෙන් ඇළුනාවූ ඒ මම ඒ කුදු මහත් ධනය වහාදෙමි. නොදියයුත්ත දී පසුව මම නොසතුටුව ශෝක කරමි. ඒ දොෂයෙන් මම අගබිසව දියරකුසාට දෙන්නෙමියි” රජතෙම කීයේය.</p>
<p>203 “මහරජ, යමෙකු විසින් ජනපද වඩනා ලද්දාහුද පිටරට සිටි ඔබ නැවත ගෙදරට පමුණුවන ලද්දාහුද පිටරට වලින් ඔවුන් අභිභවනයකොට බොහෝ වූ ධනය ගෙණෙන ලද්දේද,</p>
<p>204 “ධනුර්ධරයන්ගෙන් උතුම්වූ ශුරවූ සියුම් ප්‍රඥා ඇති ඒ සහෝදරයා කවර දොෂයකින් දිය රකුසාට දෙන්නෙහිදැයි” පරිව්‍රාජිකාව ඇසීය.</p>
<p>205 “මා විසින් ජනපදයෝ වර්ධනය කරණ ලද්දාහ. පිටරට සිටි රජුද සිය ගෙදරට පමුණුවන ලද්දාහ. අන් රට වලින් ඔවුන් මැඩපවත්වා බොහෝවූ ධනය ගෙණෙනලදී.</p>
<p>206 “මම ධනුර්ධරයන් ගෙන් උතුම්ද වෙමි. ශුරයෙක්ද සියුම්වූ පිණ ඇත්තෙක්ද වෙමි. මා විසින් මේ රජතෙම සුවපත් කරණ ලද්දේයයි තරුණවූ මෙතෙම මා ඉක්මවා හඟියි.</p>
<p>207 “ආර්‍ය්‍යාවෙනි, හෙතෙම පෙර පරිද්දෙන් මාගේ උපස්ථානයටද නොපැමිණෙයි ඒ දොෂයෙන් සහෝදරයා මම දියරකුසාට දෙන්නෙමියි” රජතෙම කීයේය.</p>
<p>208 “ඔබද ධනශෙඛර කුමාරයාද යන දෙදෙනම එක රැයෙක්හි උපන්නාහුය. මෙහි සමාන වයස් ඇත්තාවූ පඤ්චාල වැසි යහළුවෝ දෙදෙනවූහ.</p>
<p>209 “හැසිරීමෙන්ද ඔබ අනුව ගියේය. ඔබගේ සමාන දුක් සැප ඇත්තෙක්දවේ. රෑ දාවල් දෙක්හි උත්සාහවත්ව ඔබගේ සියලු කටයුතුවල ව්‍යවෘත්තවූවෙකි. එබඳු යහළුවා කවර දොෂයකින් දියරකුසාට දෙන්නෙහිදැයි” පරිව්‍රාජිකාව ඇසීය.</p>
<p>210 “ආර්‍ය්‍යාවෙනි, පෙර මා සමග හැසිරීමෙන් මෙතෙම මා සමග මහත් කොට සිනාසුනේය. අදත් ඒ ආකාරයෙන් සීමාව ඉක්මවා මහත් කොට සිනාසෙයි.</p>
<p>211 “ස්වාමීනි, මා අගබිසව සමග රහසිගතවද කථා කරමි. එකල්හි මෙතෙම කලින් නොදන්වන ලද්දේ කථා නොකොට ඇතුල්වෙයි.</p>
<p>212 “වළක්වන ලද්දේද, අවකාශ කරගෙණ ලජ්ජා නැතිව අනාදරව හැසිරෙයි. ඒ දොෂයෙන් යහළුවා මම දිය රකුසාට දෙන්නෙමියි” රජතෙම කීයේය.</p>
<p>213 “මහරජ, මේ කේවට්ට නම් බමුණුතෙම සියලු නිමිති කීමෙහි දක්ෂයෙක. සතුන්ගේ හඬ දන්නෙක. උගත් ශාස්ත්‍ර ඇත්තෙක. චන්ද්‍රග්‍රහණාදිය ඇතිවීමෙහි ස්වප්න දැකීමෙහි ගුණාගුණ දන්නෙක. ගමන් යාමෙහිද ගෘහාදියට ඇතුල්වීමෙහිද හොඳ නරක කියන්නෙක.</p>
<p>214 “භූමියෙහිද, අහසෙහිද ගුණදොස් දැනීමෙහි සමර්ථයෙක නක්ෂත්‍ර කොටස් දැනීමෙහි දක්ෂයෙක. එබඳු බ්‍රාහ්මණයා කවර දොෂයකින් දියරකුසාට දෙන්නෙහිදැයි” ඇසීය.</p>
<p>215 “ස්වාමීනි, මේ බ්‍රාහ්මණයා පිරිස් මැදද, මා දෙස ඇස දල්වා බළයි. එහෙයින් මම අද භයානකවූ බැම ඇති බමුණා දියරකුසාට දෙන්නෙමි.” රජතෙම කීයේය.</p>
<p>216 “මුහුදින් වටකිරීම ඇත්තාවූ සාගරයට කුණ්ඩලාභරණයක් බඳුවූ සියල්ල දරන්නාවූ මේ පෘථිවිය ඇමතියන් විසින් පිරිවරණ ලද්දාවූ ඔබ අයිතිකොටගෙණ වාසය කෙරෙහිය.</p>
<p>217 “සිව්දිගට පතළාවූ මහත් රට ඇති ගන්නාලද විජය ඇති මහත් බල ඇති ඔබ පෘථිවියෙහි අසහාය රජ වෙහිය. ඔබගේ යශස මහත්බවට පැමිණියේය.</p>
<p>218 “අමුණනලද මිණි කොඬොල් ඇති දිව්‍යකන්‍යාවන් බඳු යහපත්වූ නොයෙක් ජනපදවල ස්ත්‍රින්ගෙන් යුක්තවූ සොළොස් දහසක් ස්ත්‍රීහුද වෙත්.</p>
<p>219 “මහරජ, මෙසේ සියලු අංගයන්ගෙන් යුක්තවූ සියලු කැමති සම්පත්තීන් සමෘද්ධවූ සුවපත්වූවන්ට බොහෝ කලක් ජීවත්වීම ප්‍රියවේයයි” පණ්ඩිතයෝ කියත්.</p>
<p>220 “එසේ ඇතිකල්හි ඔබ කෙබඳු ආකාරයකින් හෝ කවර හේතුවකින් නම් මහෞෂධ පණ්ඩිතයන් ආරක්ෂා කෙරෙමින් හැර නොදැමියහැකි ස්වකීය ප්‍රාණය හැරදමන්නෙහිදැයි” පරිබ්‍රාජිකාව ඇසීය.</p>
<p>221 “ස්වාමීනි, මේ මහෞෂධතෙම යම් කලෙක පටන් මා අතට පැමිණියේද, මේතාක් පණ්ඩිතයාගේ ස්වල්ප තරම් වූද නොකටයුත්තක් නොම දනිමි.</p>
<p>222 ඉදින් කිසියම් කලෙක පළමුකොට මාගේ මරණය වන්නේනම්, මහෞෂධතෙමේ මාගේ දූ පුතුන්ද, මුණුබුරන්ද සුවපත් කරන්නේය.</p>
<p>223 “මෙතෙම මතු එන්නාවූද, දැන් පවත්නාවූද, සියලු අර්ථය මනාකොට දකියි. අපරාධ කිරීමක් නැත්තාවූ ඔහු දිය රකුසාට නොදෙන්නෙමියි” රජතෙම කීයේය.</p>
<p>224 “එම්බා පඤ්චාල රටවැසියෙනි, චූලනී බ්‍රහ්මදත්ත රජුගේ මේ කීම අසව්. රජතෙම මහෞෂධ පණ්ඩිතයන් රකිමින් හැරදැමිය නොහැකිවූ සියපන හැරදමයි.</p>
<p>225 “පඤ්චාල රජතෙම මවගේද, භාර්‍ය්‍යාවගේද, සහෝදරයාගේද, යහළුවාගේද, බ්‍රාහ්මණයාගේද, තමන්ගේද යන සදෙනාගේ ජීවිතය හැරදමයි.</p>
<p>226 “මෙසේ ප්‍රඥාතොමෝ මහත් ප්‍රයෝජන ඇත්තීය. නිපුණය. යහපත් සිතිවිලි ඇත්තීය. මේ ආත්මයෙහි වැඩ පිණිසද පරලෙව්හි සැප පිණිසද වන්නීයයි” භෙරී නම් පරිබ්‍රාජිකාතොමෝ කීවායයි දෙශනා කෙළේය.</p>
<p>227 එකල්හි භෙරී නම් පරිබ්‍රාජිකාතොමෝ දැන් උත්පලවර්ණා ස්ථවිරාවිය. පියතෙම සුද්ධොදන නම් රජවූයේය. මව මහමායා වූවාය. අමරාදේවි බිම්බාදේවී විය.</p>
<p>228 සුචපොතකතෙම ආනන්ද ස්ථවිර වූයේය. චූළනී බ්‍රහ්මදත්ත රජතෙම ශාරීපුත්‍ර ස්ථවිර වූයේය මහෞෂධ පණ්ඩිතතෙම දැන් ලෝකස්වාමීවූ මම වෙමියි” මෙසේ මේ ජාතකය දරාගණිව්යයි වදාළේය. ]</p>
<p class="endsutta"><span class="var" title="මහාඋම්මග්ගජාතකං (bj, pts1) | මහොසධජාතකං (s2, s3, mr)" id="note1384">උමඞ්ගජාතකං</span> පඤ්චමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
