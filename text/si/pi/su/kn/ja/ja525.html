<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja525">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(දුතියො භාගො)</p>
<p>17. චත්තාළීස නිපාතය</p>
<h1>525. චුල්ලසුතසෝම ජාතකය</h1>
</div>
<p><a class="msdiv" id="msdiv195"></a>“නියම්ගම් වැසි ජනයාද මිත්‍රාමාත්‍යයන්ද පිරිස් වැස්සන්ද කැඳවා දන්වමි. මාගේ හිසෙහි නර කෙසක් හටගත්තේය. පින්වත්නි, මම දැන් පැවිදිවීම කැමති වන්නෙමියි. සුතසෝම නම් රජ තෙම කීයේය.</p>
<p><a class="msdiv" id="msdiv196"></a>“දේවයන් වහන්ස, කෙසේ නම් මට අවැඩක් කියන්නෙහිද, මාගේ ලයෙහි අනින ලද හුලක්මෙන් කෙළෙහිය. ඔබගේ සත් සියයක් භාර්‍ය්‍යාවෝ වෙත්. ඔබ පැවිදිවූ කල්හි අනාථවූ ඔබගේ භාර්‍ය්‍යාවෝ කෙසේ නම් වන්නාහුදැයි (ඔවුන් අතුරෙන් එකෙක් ඇසුවේය.)</p>
<p><a class="msdiv" id="msdiv197"></a>“මේ තරුණවූ භාර්‍ය්‍යාවෝ තම තමන්ගේ කටයුතු වලින් ප්‍රකට වන්නාහ. ඔව්හු අන්හිමියෙකු වෙතද යන්නාහ. මම ස්වර්ගයද පතන්නෙම් වෙමි. එහෙයින් පැවිදි වන්නෙමියි. රජතෙම කීයේය.</p>
<p><a class="msdiv" id="msdiv198"></a>“දේවයෙනි, යම්හෙයකින් මා වැළපෙද්දී අපේක්ෂා රහිතව පැවිදිවන්නෙහිද, සුතසෝමය, එහෙයින් මම යම් බඳුවූ ඔබගේ මව්වීම්ද මෙය මාවිසින් නපුරුකොට ලබන ලද්දෙක්විය.</p>
<p><a class="msdiv" id="msdiv199"></a>“දේවයෙනි, යම්හෙයකින් මා වැළපෙද්දී අපේක්ෂා නැතුව පැවිදි වෙහිද, එහෙයින් සුතසෝම නම් පුත්‍රය, මම යම් බඳුවූ තොප ප්‍රසූත කෙළෙම්ද මෙය මා විසින් නපුරු කොට ලබන ලද්දක් වීයයි මව්බිසව කීවාය.</p>
<p><a class="msdiv" id="msdiv200"></a>“දේවයෙනි, යම් හෙයකින් ජරාවට ගියාවූ අප නොබලා පැවිදි වෙහිද සුතසෝම නම්වූ පුත්‍රය, මේ කිනම් ස්වභාව ධර්මයෙක්ද කවර නම් ප්‍රව්‍රජ්‍යාවක් දැයි පියරජ තෙම ඇසීය.</p>
<p><a class="msdiv" id="msdiv201"></a>“පුත්‍රය, ඔබගේ ලදරුවූ නොපැමිණි යොවුන් වයස් ඇත්තාවූ බොහෝවූද දරුවෝ වෙත්. මිහිරි වචන ඇත්තාවූ ඒ දරුවෝ ඔබ නොදක්නාහු දුකට පැමිණෙත්යයි සිතමියි පියරජතෙම කීයේය.</p>
<p><a class="msdiv" id="msdiv202"></a>“ළදරුවූ නොපැමිණි යොවුන් වයස් ඇත්තාවූ මිහිරි වචන ඇති මාගේ මේ පුත්‍රයන් කෙරෙන්ද නුඹලා සියල්ලන්ගෙන්ද බොහෝ කාලයක් නමුත් සිට වෙන්වීම වන්නේයයි මහාසත්වතෙම කීයේය.</p>
<p><a class="msdiv" id="msdiv203"></a>“දේවයන්වහන්ස, යම්හෙයකින් හඬන්නාවූ අප කෙරෙහි අපේක්ෂාවක් නැතිව පැවිදි වෙහිද එහෙයින් අප කෙරෙහි ඔබගේ ආදර සිත සිඳීගියේද, නොහොත් කරුණාවක් වත් නැද්දැයි ඒ භාර්‍ය්‍යාවෝ ඇසූහ.</p>
<p><a class="msdiv" id="msdiv204"></a>“තොප කෙරෙහි මාගේ ආදර සිත සිඳී ගියේද, නොවෙයි. තොපකෙරෙහි මාගේ කරුණාවද ඇත්තේය. මම ස්වර්ගයද පතන්නෙම් වෙමි. එහෙයින් මම පැවිදිවන්නෙමියි ඔවුන් අස්වැසීය.</p>
<p><a class="msdiv" id="msdiv205"></a>“දේවයන් වහන්ස, යම්හෙයකින් මා වැළපෙද්දී අපේක්ෂාවක් නැතුව පැවිදි වෙහිද එහෙයින් යම්බඳුවූ ඔබට මම භාර්‍ය්‍යාවීම්ද, සුතසෝම රජ්ජුරුවෙනි, මාවිසින් මෙය නපුරුකොට ලබන ලද්දක් විය.</p>
<p><a class="msdiv" id="msdiv206"></a>“දේවයන් වහන්ස, යම්හෙයකින් මාගේ කුස පිළිසිඳගත් දරුගර්භය අපේක්ෂා රහිතව පැවිදිවෙහිද එහෙයින් යම්බඳුවූ ඔබගේ මම භාර්‍ය්‍යාවීම්ද, සුතසෝම රජ්ජුරුවෙනි, මා විසින් මෙය නපුරුකොට ලබන ලද්දක්විය.</p>
<p><a class="msdiv" id="msdiv207"></a>“දේවයෙනි, මාගේ කුසෙහිවූ දරුගර්භයතෙම මුහුකුරා ගියේ වෙයි. යම්තාක් එය ප්‍රසූත කරම්ද, ඒතාක් ඉවසුව මැනව, එකළාවූ මම වැන්දඹු නොකෙරේවා. පසුව දුක් දකිමියි අගමෙහෙසිය කියා වැළපුනාය.</p>
<p><a class="msdiv" id="msdiv208"></a>“සොඳුර, තීගේ කුසයෙහිවූ දරුගර්භය මුහුකුරා ගියේයයි දනිමි. එබැවින් තී පුත්‍රයෙකු ප්‍රසූත කරව, අලාමකවර්ණවූ පුත්‍රයාද තීද හැර මම පැවිදි වන්නෙමියි මහ බෝසත්තෙම කීයේය.</p>
<p><a class="msdiv" id="msdiv209"></a>“සොඳුරු චන්ද්‍රාදේවිය තී නොහඬව, ගිණිහිරිමල් බඳු ඇස් ඇත්තිය සොක නොකරව, උතුම් ප්‍රාසාදයට නැගෙව, අපේක්ෂාවක් නැතිව මම යන්නෙමියි කීයේය.</p>
<p><a class="msdiv" id="msdiv210"></a>“මෑනියෙනි, කවරෙක් ඔබ කෝප කෙළේද, කුමක් හෙයින් හඬන්නෙහිද මා දෙස දැඩිව බලන්නෙහිද, වධ නොකට යුතු කවරෙකු නෑයන් බලා සිටියදීම නසම් දැයි වැඩි මහළු පුත්‍රතෙම ඇසීය.</p>
<p><a class="msdiv" id="msdiv211"></a>“පුත්‍රය, ලබනලද ජය ඇත්තාවූ යමෙක් මා කෝප කෙළේද, හෙතෙම නසන්ට නොහැක්කේය. පුත්‍රය ඔබගේ පියරජතෙම අපේක්ෂාවක් නැතිව මම යන්නෙමියි මට කීයේයයි මව් බිසව කීය.</p>
<p><a class="msdiv" id="msdiv212"></a>“යම්බඳුවූ මම පෙර උයනට යෙම්ද, මතැතුන්ට පහර දෙම්ද, සුතසෝම රජ පැවිදිවූ කල්හි දැන් කෙසේ නම් එබඳු ක්‍රීඩාවක් කරන්නෙම්දැයි පුත්‍රයා වැළපුණේය.</p>
<p><a class="msdiv" id="msdiv213"></a>“පියාණෙනි, මාගේ මව හඬද්දී වැඩිමහල් සොහොයුරුද නොකැමැතිව සිටියදී පැවිදි වෙහිද, ඔබගේ අත්දෙකද අල්වාගන්නෙමි. අප අකැමැතිව සිටියදී නොම යන්නෙහි යයි (බාලපුත්‍රයා පියරජහු ග්‍රීවයෙන් දැඩිකොට අල්වා ගත්තේය.)</p>
<p><a class="msdiv" id="msdiv214"></a>“එම්බා කිරි මව තී නැගිටුව, මේ කුමරු අන් තැනකට ගෙණ ගොස් සිත් අලවව, ස්වර්ගසම්පත්තිය ප්‍රාර්ථනා කරන්නාවූ මාගේ මේ ගමනට උවදුරක් නොකෙරේවායි රජතෙම කීයේය.</p>
<p><a class="msdiv" id="msdiv215"></a>“මේ දිළිසෙන්නාවූ මැණික දෙන්නෙම් නම් යහපති මට මෙයින් කවර ප්‍රයෝජනයෙක්ද, සුතසෝම රජු පැවිදිවූ කල්හි මේ මැණික ගෙණ මම කුමක් කරන්නෙම්දැයි කිරි මව වැළපුනීය.</p>
<p><a class="msdiv" id="msdiv216"></a>“දේවයන්වහන්ස, ඔබගේ භාණ්ඩාගාරයද මහත්වේ. ඔබගේ කොටුගුල්ද පිරීඇත්තේය. ඔබ විසින් පෘථිවියද දිනන ලදී. එහෙයින් සිත් අලවා වාසය කරණු මැනව, පැවිදි නොවෙවයි. මහ ඇමතිතෙම කීයේය.</p>
<p><a class="msdiv" id="msdiv217"></a>“මාගේ භාණ්ඩාගාරයද මහත්වේ. මාගේ කොටුගුල්ද පිරීඇත්තේය. මා විසින් පෘථිවියද දිනන ලදී. ඒ සියල්ල හැරදමා මම පැවිදිවන්නෙමියි මහසත්තෙම කීයේය.</p>
<p><a class="msdiv" id="msdiv218"></a>“දේවයන් වහන්ස, මාගේද ධනය බොහෝ වෙයි. ගණන් කරන්ටද නොහැක්කෙමි. දේවයන් වහන්ස, ඒ සියල්ලද ඔබට දෙමි. සිත් අලවා වාසය කරණු මැනව. දේවයන් වහන්ස, පැවිදි නොවෙවයි කුලවඞ්ඪන නම් සිටු තෙම කීයේය.</p>
<p><a class="msdiv" id="msdiv219"></a>“එම්බා කුලවඞ්ඪන සිටාණෙනි, තොපට බොහෝ ධනය ඇතැයි දනිමි. මම තා විසින්ද පුදන ලද්දේ වෙමි. මම ස්වර්ගයද ප්‍රාර්ථනා කරන්නේ වෙමි. එහෙයින් පැවිදි වන්නෙමියි රජ තෙම කීයේය.</p>
<p><a class="msdiv" id="msdiv220"></a>“සෝමදත්ත නම් මළනුවෙනි, මම බොහෝ සෙයින් කලකිරුනේවෙමි. ගිහිගෙයි නොඇල්ම මා මැඩ පවත්වයි. බොහෝ ආහාරයෝද වෙත්. අදම මම පැවිදි වන්නෙමියි බාල සොහොයුරු කැඳවා කීයේය.</p>
<p><a class="msdiv" id="msdiv221"></a>“සුතසෝම රජ්ජුරුවෙනි, අදම පැවිදිවෙමියි මෙයම ඔබ විසින් කැමතිවන ලදී. එහෙයින් අදම ඔබ පැවිදිවුව මැනව, මමද පැවිදිවන්නෙමියි ඔබගෙන් වෙන්ව සිටින්ට මම නොහැකි වන්නෙමියි බාල සහෝදරයා කීයේය.</p>
<p><a class="msdiv" id="msdiv222"></a>“අප දෙදෙනාටම පැවිදිවන්ට නොහැකිය. දැනුදු නගරයෙහිද ජනපදයෙහිද නොපිසනු ලැබේ හෙවත් උදුන්වල ගිනි නොදල්වයි. සුතසෝම රජහු පැවිදිවූ කල්හි අපි දැන් කෙසේ කරන්නෙමුදැයි මහජනයා වැළපේ,</p>
<p><a class="msdiv" id="msdiv223"></a>“මේ ජීවිතය රදවුන්ගේ අළු පෙරහනෙහි ස්වල්පවූ ජලයක් මෙන් හැර ගනීයයි සිතමි. මෙසේ ජීවිතය ඉතා ස්වල්පවූ කල්හි ප්‍රමාදවන්ට සුදුසු කාලය නොවේ.</p>
<p><a class="msdiv" id="msdiv224"></a>“මේ ජීවිතය රදවුන්ගේ අළු පෙරහනෙහි ස්වල්පවූ ජලයක් මෙන් අල්වා ගනීයයි සිතම්, මෙසේ ස්වල්පවූ ජීවත් වීම ඇති කල්හි ද අඥාන සත්වයෝ ප්‍රමාදවෙත්,</p>
<p><a class="msdiv" id="msdiv225"></a>“ඔව්හු නරකය වඩත්, තිරිසන් යෝනියද ප්‍රේත අපායද දියුණු කෙරෙත්, තෘෂ්ණා බන්ධනයෙන් බැඳුනාවූ ඔව්හු කාලකඤ්ජ නම් අසුර නිකායද වඩත්යයි මහබෝසත් තෙම කීයේය.</p>
<p><a class="msdiv" id="msdiv226"></a>“නුදුරු තන්හිවූ පුප්ඵක නම් ප්‍රාසාදය සමීපයෙහි රජස් සමූහය උස්ව නැගේ. අපගේ යශස් ඇත්තාවූ දැහැමිවූ රජහුගේ කෙශයෝ සිඳින ලද්දාහු යයි හඟිමියි මහ ජනතෙම වැළපුනේය.</p>
<p><a class="msdiv" id="msdiv227"></a>“අන්තඃපුර ස්ත්‍රීන් විසින් පිරිවරණලද රජතෙම යම් තැනෙක්හි හැසුරුණේද, මනාවර්ණ ඇත්තාවූ මල්වලින්ද නොයෙක් මල්මාලාවන්ගෙන්ද ගැවසී ගත්තාවූ මේ තෙම ඒ රජහුගේ ප්‍රාසාදයවේ.</p>
<p><a class="msdiv" id="msdiv228"></a>“නෑ සමූහයා විසින් පිරිවරණ ලද රජතෙම යම් තැනෙක්හි හැසුරුනේද, යහපත් වර්ණ ඇත්තාවූ මල්වලින් හා නොයෙක් මල්වලින් ගැවසී ගත්තාවූ මේ ප්‍රාසාදය තෙම ඒ රජහුගේ ප්‍රාසාදයවේ.</p>
<p><a class="msdiv" id="msdiv229"></a>“අන්තඃපුරවාසීන් විසින් පිරිවරණලද්දාවූ රජතෙම යම් තැනෙක හැසුරුනේද, යහපත් වර්ණ ඇත්තාවූ මල්වලින් හා නොයෙක් මල්මාලාවලින් ගැවසීගත්තාවූ මෙය ඒ රජහුගේ කූටාගාරයවේ.</p>
<p><a class="msdiv" id="msdiv230"></a>“නෑ සමූහයා විසින් පිරිවරණ ලද්දාවූ රජතෙම යම්තැනෙක්හි හැසුරුනේද, යහපත්වර්ණ ඇති මල්වලින් හා නොයෙක් මල්මාලාවන්ගෙන් ගැවසී ගත්තාවූ මේ කුළුගෙය ඒ රජහුගේ කුළුගෙයවේ.</p>
<p><a class="msdiv" id="msdiv231"></a>“අන්තඃපුරවාසීන් විසින් පිරිවරණ ලද්දාවූ රජ තෙම යම් තැනෙක්හි හැසුරුනේද, සිත්කළුවූ සියලු කල්හි මනාව පිපියාවූ මේ උද්‍යාන භූමි තොමෝ ඒ රජහුගේ අශොක වන භූමියවේ.</p>
<p><a class="msdiv" id="msdiv232"></a>“නෑ සමූහයා විසින් පිරිවරණ ලද්දාවූ රජතෙම යම්තැනෙක්හි හැසුරුනේද, හැමකල්හි මනාව පිපියාවූ සිත් කළුවූ මෝතොමෝ ඒ රජුගේ අශොකවන භූමියවේ.</p>
<p><a class="msdiv" id="msdiv233"></a>“අන්තඃපුරවාසීන් විසින් පිරිවරණ ලද්දාවූ රජතෙම යම් තැනෙක හැසුරුනේද, රම්‍යවූ හැම කල්හි මනාව පිපියාවූ මේ උයන ඒ රජහුගේ උයනවේ.</p>
<p><a class="msdiv" id="msdiv234"></a>“නෑ සමූහයා විසින් පිරිවරණ ලද්දාවූ රජතෙම යම් තැනෙක්හි නිතර හැසුරුනේද, සිත්කළුවූ සියලු කල්හි මනාව පිපියාවූ මේ උයන ඒ රජුගේ උයනවේ.</p>
<p><a class="msdiv" id="msdiv235"></a>“අන්තඃපුරවාසීන් විසින් පිරිවරණ ලද්දාවූ රජ තෙම නිතර හැසුරුනේද, ඒ රජහුගේ හැම කල්හි මනාව පිපියාවූ සිත්කළුවූ ඒ මේ කිණිහිරි වනයවේ.</p>
<p><a class="msdiv" id="msdiv236"></a>“නෑ සමූහයා විසින් පිරිවරණ ලද්දාවූ රජතෙම යම් තැනෙක්හි නැවත නැවත හැසුරුනේවේද, ඒ රජහුගේ සිත්කළුවූ සියලු කල්හි මනාව පිපියාවූ ඒ මේ කිණිහිරි වනයවේ.</p>
<p><a class="msdiv" id="msdiv237"></a>“යම්තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද ඒ රජහුගේ සිත්කළුවූ හැම කල්හි මනාව පිපියාවූ ඒ මේ පළොල් වනයවේ.</p>
<p><a class="msdiv" id="msdiv238"></a>“යම් තැනෙක්හි නෑ සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ හැම කල්හි මනාව පිපියාවූ ඒ මේ පළොල් වනයවේ.</p>
<p><a class="msdiv" id="msdiv239"></a>“යම්තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ සියලු කල්හි මනාව පිපියාවූ ඒ මේ අඹවනයවේ.</p>
<p><a class="msdiv" id="msdiv240"></a>‘යම් තැනෙක්හි ඤාති සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ හැමකල්හි මනාව පිපියාවූ ඒ මේ අඹවනයවේ.</p>
<p><a class="msdiv" id="msdiv241"></a>“යම් තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ පක්ෂීන් විසින් පිරිවරණ ලද්දාවූ නොයෙක් පුෂ්පයෙන් ගැවැසී ගත්තාවූ මේ පොකුණවේ.</p>
<p><a class="msdiv" id="msdiv242"></a>“යම්තැනෙක්හි ඤාති සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ පක්ෂීන් විසින් පිරිවරණලද්දාවූ නොයෙක් මලින් ගැවසී ගත්තාවූ මේ පොකුණ වේයයි. (පිරිවර ජනයා වැළපෙමින් හැසුරුනේය.)</p>
<p><a class="msdiv" id="msdiv243"></a>“සුතසෝම රජතෙමේ වනාහි මේ රාජ්‍යය හැර දමා පැවිදිවූයේ හඳනාලද කසටවත් ඇත්තේ හස්ති රාජයෙකු මෙන් තනිවම හැසිරේයයි කීයේය.</p>
<p><a class="msdiv" id="msdiv244"></a>“පෙර තොප විසින් කරණලද කාමරතී ක්‍රීඩාවන් නොවෙත්වා සිනහ කාරණයන්ද සිහිනොකරව්. වස්තුකාම ක්ලේශ කාමයෝ තොපට හිංසා නොකරත්වා. සුදස්සන නම් නුවර වනාහි සිත්කළුවේමැයි.</p>
<p><a class="msdiv" id="msdiv245"></a>“දාවල්ද, රාත්‍රියෙහිද අප්‍රමානවූ මෛත්‍රී සිතද වඩව්. ඉක්බිති කරණලද පින්කම් ඇත්තවුන්ගේ වාසස්ථානයවූ දෙව්ලොවට පැමිණෙව්යයි පිරිසට අවවාද කෙළේය.”</p>
<p class="endsutta">චූළසුතසොමජාතකං පඤ්චමං.</p>
<p class="endsection">චත්තාලීසනිපාතං නිට්ඨිතං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
