<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja499">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>15. වීසති නිපාතය</p>
<h1>499. සිවි ජාතකය</h1>
</div>
<p><a class="msdiv" id="msdiv52"></a>“මහරජ්ජුරුවෙනි, දුරසිට ඇසින් නොදක්නේ ජරාවට පැමිණ මහළුවූයේම ඇසක් ඉල්වාගන්ට ආයේ වෙමි. යාඥා කරණලද්දේ මට ඇසක් දුනමැනව, අපි දෙදෙනා එකැස් ඇත්තෝ වන්නෙමුයි. (බමුණු වෙස් ගත් ශක්‍රතෙම කීයේය.</p>
<p><a class="msdiv" id="msdiv53"></a>“වණිබ්බකය, කවරෙකු විසින් අනුශාසනා කරණ ලද්දේ ඇස් ඉල්වන්ට මෙහි ආයෙහිද, මිනිසා විසින් යමක් දීමට දුෂ්කරයයි කියද්ද, දීමට ඉතා දුෂ්කරවූ උතුම් ශරීරාවයවයක් වූ ඒ ඇස් ඉල්වන්නෙහිදැයි සිවිරජතෙම කීයේය.</p>
<p><a class="msdiv" id="msdiv54"></a>“මහරජ, දෙවියන් අතර සුජම්පතීයයි යමෙකුට කියද්ද, මනුෂ්‍යලෝකයෙහි ඔහුට මඝවන්තයයි කියත්. ඒ ශක්‍රයා විසින් අනුශාසනා කරණලද්දේ වණිබ්බකවූ මම ඇස් ඉල්වන්ට මෙහි ආයේ වෙමි.</p>
<p><a class="msdiv" id="msdiv55"></a>“ඉල්වීම් අතුරෙන් මාගේ මේ ඉල්වීම උතුම්වේ. ඉල්ලනලද්දේ මට ඇස් දුනමැනව. මිනිසා විසින් දීමට දුෂ්කරයයි යමක් කියද්ද, එබඳුවූ ඇසක් මට දුනමැනව.</p>
<p><a class="msdiv" id="msdiv56"></a>“යම් අර්ථයකින් යම් කරුණක් ප්‍රාර්ථනා කරමින් මෙහි ආයේද බ්‍රාහ්මණය, තොපගේ ඒ අදහස් සමෘද්ධ වෙත්වා. ඇස් ලබව”</p>
<p><a class="msdiv" id="msdiv57"></a>බමුණ, එක ඇසක් ඉල්වන්නාවූ තොපට මම ඇස් දෙකම දෙමි. එයින් ඇස් ඇත්තෙක්ව ජනයා බලාසිටියදී යව, තෝ මා සමීපයෙන් යමක් කැමැත්තෙහිද, එය තට සමෘද්ධ වේවායි සිවිරජතෙම කීයේය.</p>
<p><a class="msdiv" id="msdiv58"></a>දෙවයන් වහන්ස, ඇස් නොදෙනු මැනව, ඇස්දී අප සියල්ලන් හැර නොදමනු මැනව, මහරජ්ජුරුවන් වහන්ස, බොහෝවූ මුතුද වෙරළු මිණිද යන වස්තුව දුන මැනව,</p>
<p><a class="msdiv" id="msdiv59"></a>දෙවයන් වහන්ස, අසුන් යොදන ලද රථයන්ද සරසනලද ආජානීය අසුන්ද දෙනු මැනව. මහරජ්ජුරුවෙනි, රණින් කළ ආභරණ ඇත්තාවූ ඇතුන් දෙනු මැනව.</p>
<p><a class="msdiv" id="msdiv60"></a>රජ්ජුරුවන් වහන්ස, සේනා සහිතවූ රථ සහිතවූ සියලු සිවිරට වාසීහු හැමකල්හි ඔබවහන්සේ යම්සේ හාත්පස පිරිවරන්නාහුද, මෙසේ ඇස් නොදී සෙසු වස්තූන් දුන මැනවයි, නුවර වැස්සෝ කීහු.</p>
<p><a class="msdiv" id="msdiv61"></a>යමෙක් ඒකාන්තයෙන් යමක් දෙන්නෙමි කියා නොදීමෙහි සිත ඇති කරන්නේද, හෙතෙම බිම තිබුනාවූ මලපුඩුවක් බෙල්ලෙහි බහා ගණියි.</p>
<p><a class="msdiv" id="msdiv62"></a>යමෙක් ඒකාන්තයෙන් යමක් දෙන්නෙමියි කියා නොදීමට සිතන්නේද, හෙතෙම පවිටෙකුටත් වඩා පවිටු වූයේ යමයාගේ අණ පවත්නා තැනට පැමිණියේ වෙයි.</p>
<p><a class="msdiv" id="msdiv63"></a>යමක් වනාහි ඉල්වන්නේ නම් එයම දෙන්නෙමි. යමක් නොඉල්වානම් එය නොදෙන්නෙමි. බමුණුතෙම යමක් මගෙන් ඉල්වාද ඒ මම එයම දෙන්නෙමියි රජතෙම කීයේය.</p>
<p><a class="msdiv" id="msdiv64"></a>මහරජ, ආයුෂයද වර්ණයද සැපයද බලයද යන මේ කවර දෙයක් පතමින් ඇස් දෙන්නෙහිද සිවිරට වාසීන්ට උතුම්වූ රජතෙමේ පරලොව සැප හේතුකොටගෙණ කෙසේනම් ඇස් දෙන්නේදැයි වැසියෝ ඇසූහ.</p>
<p><a class="msdiv" id="msdiv65"></a>ඒකාන්තයෙන් මම යශස් හේතුකොටගෙණ මෙය නොදෙමි. පුත්‍ර සම්පත්තියක් නොකැමැත්තෙමි, වස්තුවද නොකැමැත්තෙමි, රාජ්‍යයද නොකැමැත්තෙමි. එතකුදු වුවත් මේ සත්පුරුෂයන් විසින් පුරුදු කරණලද පුරාණ ධර්මයවේ. එසේහෙයින්ම මාගේ සිතද මෙහිම ඇලේයයි රජතෙම කීයේය.</p>
<p><a class="msdiv" id="msdiv66"></a>යහළු සීවකය, නුඹ මාගේ යහළුවාද මිත්‍රයාද වෛද්‍ය ශිල්පයෙහි මනාව හික්මුනු තැනැත්තාද වෙහිය. මනාකොට මාගේ මේ කීම කරව, මා බලාසිටියදීම ඇස්දෙක උදුරා මේ යාචකයාගේ අතෙහි තබවයි රජතෙම කීයේය.</p>
<p><a class="msdiv" id="msdiv67"></a>සිවි රජහු විසින් මෙහෙයන ලද රජුගේ කීම කරන්නාවූ සීවක වෛද්‍යතෙම රජුගේ ඇස් උදුරා බ්‍රාහ්මණයාට දුන්නේය. බ්‍රාහ්මණතෙම ඇස් ඇත්තෙක් වූයේය. අන්ධවූ රජතෙම හිඳගත්තේය.</p>
<p><a class="msdiv" id="msdiv68"></a>ඉන්පසු සිවිරට වාසීන්ගේ රට වර්ධනය කරන්නාවූ ඒ රජතෙම කීප දිනකින් ඇස් තුබූ තන්හි මස් වැඩූ කල්හි සාරථියාට ආමන්ත්‍රණය කළේය.</p>
<p><a class="msdiv" id="msdiv69"></a>එම්බා සාරථිය, යානයක් යොදව, යොදන ලද්දද දන්වව, උයන් භූමියටද පොකුණුවලටද වනයන්ටද යමියි” කීයේය.</p>
<p><a class="msdiv" id="msdiv70"></a>ඒ රජතෙමේද, පොකුණු ඉවුරෙහි පර්‍ය්‍යංකයෙන් හිඳ ගත්තේය. ඔහුගේ සමීපයෙහි සුජම්පතී නම් සක්දෙව් රජතෙම පහළ වූයේය.</p>
<p><a class="msdiv" id="msdiv71"></a>එම්බා රාජෙශ්වරය, මම ශක්‍රදෙවෙන්ද්‍රවෙමි. ඔබගේ සමීපයට ආයෙමි. ඔබගේ සිතට යම්කිසිවක් කැමැත්තෙහි නම් ඒ වරය ඉල්වා ගණුවයි කීයේය.</p>
<p><a class="msdiv" id="msdiv72"></a>එම්බා ශක්‍රය මාගේ ධනය බොහෝ වෙත්, බලයද බොහෝය. බොහෝවූ කෝෂ්ටාගාරද වෙත්. දැන් ඇස් අන්ධවූම මට මරණයම රුචිවේයයි රජතෙම කීයේය.</p>
<p><a class="msdiv" id="msdiv73"></a>දෙපා ඇත්තවුන්ට අධිපතිවූ රජ්ජුරුවෙනි, යම් සත්‍ය කාරණයෝ වෙද්ද, ඒ සත්‍යයන්ම කියව, සත්‍යය කියන්නාවූ ඔබගේ නැවත ඇසක් ඇතිවන්නේයයි ශක්‍රයා කීයේය.</p>
<p><a class="msdiv" id="msdiv74"></a>නොයෙක් ගොත්‍ර ඇත්තාවූ යම් යාචක කෙනෙක් මාගෙන් ඉල්වන්ට එත්ද, ඔවුන් අතරෙහි යමෙකුත් මා ගෙන් ඉල්වාද, හෙතෙමේද මාගේ සිතට ප්‍රියවේ. මේ සත්‍ය වචනය කරණකොටගෙණ මට ඇසක් පහළ වේවායි (සත්‍යක්‍රියා කෙළේය.)</p>
<p><a class="msdiv" id="msdiv75"></a>ඒ බ්‍රාහ්මණතෙමේ ඇසක් දෙවයි යමක් මාගෙන් ඉල්වන්ට ආයේද, ඒ යාචක බ්‍රාහ්මණයාට මම ඇස් දුනිමි.</p>
<p><a class="msdiv" id="msdiv76"></a>අධික වශයෙන් ප්‍රීතියද බොහෝවූ සොම්නසද මට පහළවූයේය. මේ සත්‍ය වචනය කරණකොටගෙණ මට දෙවන ඇසද පහළවේවායි (සත්‍ය ක්‍රියා කෙළේය.)</p>
<p><a class="msdiv" id="msdiv77"></a>සිවිරට වැස්සන්ට වැඩ සිදුකරන්නාවූ මහරජ, ඔබ විසින් ස්වභාව ධර්මයෙන්ම ගාථාව කියන ලදී. මේ දිව්‍යානුභාවයෙන් යුක්තවූ ඔබගේ ඇස් දක්නා ලැබෙත්.</p>
<p><a class="msdiv" id="msdiv78"></a>මහරජ ඔබගේ මේ ඇස් බිත්තියෙන් පිටතද ශෛලයෙන් පිටතද පර්වතය ඉක්මවාද හාත්පස යොදුන් සියයක් තැන රූප දැකීම සිද්ධ කෙරෙත්වායි ශක්‍රතෙම කීයේය.</p>
<p><a class="msdiv" id="msdiv79"></a>මේ ලෝකයෙහි කවරෙක් නම් ඉල්වන ලද්දේ විශිෂ්ටවූද තමහට ඉතා ප්‍රියවූද වස්තුවක් නොදෙන්නේද එබැවින් රැස්වූ සියළු සිවිරට වාසීහු අද මාගේ දිව්‍ය නෙත්‍රයන් බලව්.</p>
<p><a class="msdiv" id="msdiv80"></a>මාගේ මේ දිව්‍ය නෙත්‍රයෝ බිත්තියෙන් පිටත්හිද ගලින් පිටත්හිද පර්වතය ඉක්මවාද හාත්පස යොදුන් සියයක් රූප දැක්ම සිද්ධ කෙරෙත්.</p>
<p><a class="msdiv" id="msdiv81"></a>මේ සත්වලෝකයෙහි මිනිසුන්ට ත්‍යාගයට වඩා උතුම් අන්කිසිවක් නම් නැත්තේය. මිනිසුන් පිළිබඳවූ ඇසක් දී මා විසින් දිව්‍යවූ ඇසක් ලබන ලදී. සිවිරට වැසියෙනි මේ කාරණයද, දැක දන්දෙව්. අනුභවද කරව්. ශක්තිවූ පරිද්දෙන් දානයද දී අනුභවද කොට නින්දා නොලබන ලද්දාහු පස්කම් සැපයෙන් අග්‍රස්ථානවූ දෙව්ලොවට පැමිණෙව් යයි සිවිරජතෙම කීයේය.”</p>
<a class="msdiv" id="msdiv82"></a>
<p class="endsutta">සිවිජාතකං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
