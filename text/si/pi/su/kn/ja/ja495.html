<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja495">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>495. දශ බ්‍රාහ්මණ ජාතකය</h1>
</div>
<p><a class="msdiv" id="msdiv222"></a>කුශල ධර්මයන් කැමතිවූ යුධිට්ඨිල නම් රජතෙම විධුර පණ්ඩිතයාට මෙසේ කීයේය. යහළුවූ විධුර පණ්ඩිතයාණෙනි, යම් කෙණෙක් මාගේ භෝජනය වළඳන්නාහුද, යමෙකුට දුන් දෙය මහත් ඵල වේද, එබඳුවූ සිල්වත්වූ බහුශ්‍රැතවූ මෛථුන ධර්මයෙන් වැළකුණාවූ බ්‍රාහ්මණයන් සොයව, දක්ෂිණාව දෙන්නෙමුයි කීයේය.</p>
<p><a class="msdiv" id="msdiv223"></a><a class="msdiv" id="msdiv224"></a>දෙවයන් වහන්ස, යම් කෙනෙක් ඔබගේ භොජනය වළඳන්නාහුද, එබඳු සිල්වත්වූ බහුශ්‍රැතවූ මෙවුන් දමින් වැළකුනාවූ බ්‍රාහ්මණයෝ දුර්ලභ වෙත්.</p>
<p><a class="msdiv" id="msdiv225"></a>මහරජ, යම් මේ බ්‍රාහ්මණ කුලදශයක් වෙද්ද, ඔවුන්ගේ විභාගය සොයනලදී. ඒ විස්තර වශයෙන් මගෙන් අසනු මැනව.</p>
<p><a class="msdiv" id="msdiv226"></a>මහරජ ඇතැම් බමුණෝ කට අවුරණලද මුදල් පිරුණු පසුම්බි ගෙණ බෙහෙත් ද්‍රව්‍යයන් ගැටගසා දෙත්. බෙහෙත් දියෙන් නෑවීමද කරත්. මන්ත්‍ර ජපයද කරත්.</p>
<p><a class="msdiv" id="msdiv227"></a>මහරජ, වෙදුන් හා සමානවූ ඔව්හුද බ්‍රාහ්මණයෝ යයි කියනු ලැබෙත්. ඔව්හු මා විසින් වෙද බ්‍රාහ්මණයෝයයි කියන ලදහ. මහරජ, එබඳු බමුණන් වෙත පැමිණ ආරාධනා කරන්නෙමුයි කීයේය.</p>
<p><a class="msdiv" id="msdiv228"></a>විධුර පණ්ඩිතය, ඔව්හු බ්‍රාහ්මණ බැවින් තොරවූවාහුය. ඔව්හු බ්‍රාහ්මණයෝයයි නොකියනු ලැබෙතියයි කෝරව්‍ය රජතෙම කීයේය. යහළු විධුර පණ්ඩිතය, යම් කෙනෙක් මාගේ භෝජනය අනුභව කරන්නාහුද, යමෙකුට දුන්දෙය මහත් ඵලවේද. එබඳුවූ මෛථුන ධර්ම සෙවනයෙන් වැළකුණාවූ බහුශ්‍රැතවූ සිල්වත්වූ අන්‍ය බ්‍රාහ්මණයන් සොයව, දක්ෂිණාව දෙන්නෙමුයි කීයේය.</p>
<p><a class="msdiv" id="msdiv229"></a><a class="msdiv" id="msdiv230"></a>ඒ ඇතැම් බමුණෝ කුළුතාලම් ගෙණ රජ ඇමති ආදීන් ඉදිරියෙහි වාදනයද කරත්. පණිවිඩවල යෙදෙත්. රථ ශිල්පයන්හිද හික්මවත්.</p>
<p><a class="msdiv" id="msdiv231"></a>මහරජ, මෙහෙකරුවන් හා සමානවූ ඔව්හුද බ්‍රාහ්මණයෝයයි කියනු ලැබෙත්, මහරජ, ඔව්හු මා විසින් පරිචාරක බ්‍රාහ්මණයෝයයි කියන ලදහ, එබඳු බ්‍රාහ්මණයන් වෙත පැමිණ ආරාධනා කරම්හයි කීයේය.</p>
<p><a class="msdiv" id="msdiv232"></a>ඔව්හු බ්‍රාහ්මණ භාවයෙන් තොරවූවාහුය. ඔහු බ්‍රාහ්මණයෝයයි නොකියනු ලැබෙත්. මෙසේ කෝරව්‍ය රජතෙම කීයේය.</p>
<p><a class="msdiv" id="msdiv233"></a>“යහළු විධුර පණ්ඩිතය, යම් කෙනෙක් මාගේ භෝජනය වළඳන්නාහුද, යමෙකුට දුන් දෙය මහත්ඵල වේද, එබඳු අන්‍යවූ සිල්වත්වූ බහුශ්‍රැතවූ මෙවුන්දම් සෙවීමෙන් වැළකුණාවූ බමුණන් සොයව. දක්ෂිණාව දෙන්නෙමූයි කීයේය.</p>
<p><a class="msdiv" id="msdiv234"></a>“මහරජ, ඇතැම් බමුණෝ කමඬලාවක්ද වක් දණ්ඩක්ද</p>
<p>ගෙණ ගම්වලද, නියම්ගම්වලද රජුන් වෙත එළඹෙන්නාහුය. ගමෙහිද වෙණෙහිද නුදුන් කල්හි නොනැගිටින්නෙමුයි ඉඳගන්නාහුය.</p>
<p><a class="msdiv" id="msdiv235"></a>“මහරජ, නිග්‍රහකොට ගන්නවුන් සමානවූ ඔව්හුද බ්‍රාහ්මණයෝයයි කියනු ලැබෙත්. මහරජ, ඔව්හුද මා විසින් කියන ලදහ. එබඳු බමුණන් වෙත එළඹ ආරාධනා කරමුයි කීයේය.</p>
<p><a class="msdiv" id="msdiv236"></a>“යහළු විධුර පණ්ඩිතය, ඔව්හු බ්‍රාහ්මණ භාවයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙතියි කෝරව්‍ය රජතෙම කීයේය.</p>
<p><a class="msdiv" id="msdiv237"></a>“යම්කෙනෙක් මාගේ භෝජනය වළඳන්නාහුද, යමෙකුට දුන් දෙය මහත්ඵල වේද, එබඳු අන්‍යවූ සිල්වත්වූ බහුශ්‍රැතවූ මෙවුන්දමින් වැළකුණාවූ බමුණන් සොයව. දක්ෂිණාව දෙන්නෙමු.</p>
<p><a class="msdiv" id="msdiv238"></a>“ඉතා වැඩුනු කිසිලි ලොම් හා නිය ඇති මැලියම් සහිත දත් ඇති රජසින් ගැවසීගත් හිස් ඇති රජස් ධූලිවලින් ගැවසීගත්තාවූ ඒ සමහර බමුණෝ ඉල්වමින් හැසිරෙත්.</p>
<p><a class="msdiv" id="msdiv239"></a>“මහරජ, දාගිය කනු හා සමානවූ ඔව්හුද, බ්‍රාහ්මණයෝයයි කියනු ලැබෙත්. මහරජ ඔව්හු යාචක බ්‍රාහ්මණයෝ යයි කියන ලදහ. එබඳුවූවන් වෙත එළඹ ආරාධනා කරමුයි කීයේය.</p>
<p><a class="msdiv" id="msdiv240"></a>“ඒ බමුණෝ බ්‍රාහ්මණ භාවයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙත්යයි කෝරව්‍ය රජතෙම මෙසේ කීයේය.</p>
<p><a class="msdiv" id="msdiv241"></a>“යහළු විධුරය, යම්කෙනෙක් මාගේ භෝජනය වළඳන්නාහුද, යමෙකුට දුන් දෙය මහත් ඵල වේද, එබඳු අන්‍යවූ සිල්වත්වූ බොහෝ ඇසූපිරූ තැන් ඇති මෙවුන්දමින් වැළකුණාවූ බමුණන් සොයව. දක්ෂිණාව දෙන්නෙමුයි කීයේය.”</p>
<p><a class="msdiv" id="msdiv242"></a>“මහරජ, සමහරු අරළුද නෙල්ලිද අඹද දඹද බුළුද දෙල්ද දැහැටි දඬුද බෙලිද ඩෙබරද, ඇසළද උක්ද පැනි මුල්ද දුම්කෝවද මීද අඳුන්ද යන කුඩා මහත් විකිණියහැකි ද්‍රව්‍ය විකුණා ජීවත් වෙත්.</p>
<p><a class="msdiv" id="msdiv243"></a><a class="msdiv" id="msdiv244"></a>“මහරජ, වෙළඳුන් හා සමානවූ ඔව්හුද බ්‍රාහ්මණයෝයයි කියනු ලැබෙත්. මහරජ ඔව්හු වෙළඳ බ්‍රාහ්මණයෝ යයි කියන ලදහ. එබන්දන් වෙත පැමිණ ආරාධනා කරම්හයි කීයේය.</p>
<p><a class="msdiv" id="msdiv245"></a>“ඔව්හු බ්‍රාහ්මණ භාවයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙත්යයි කෝරව්‍ය රජතෙම මෙසේ කීයේය.</p>
<p><a class="msdiv" id="msdiv246"></a>“යහළු විධුර පණ්ඩිතය, යම් කෙනෙක් මාගේ භෝජනය වළඳන්නාහුද, යමෙකුට දුන් දෙය මහත්ඵල වේද, එබඳු අන්‍යවූ සිල්වත්වූ බොහෝ ඇසූ පිරූ තැන් ඇති මෙවුන්දමින් වැළකුණාවූ බමුණන් සොයව. දක්ෂිණාව දෙන්නෙමුයි කීයේය.</p>
<p><a class="msdiv" id="msdiv247"></a>“මහරජ, සමහරු සීසෑම, වෙළඳාම කරවත්. එළු තිරළුවන් ඇති කරත්. තමන්ගේ කුමරියන් හිරණ්‍ය ස්වර්ණ</p>
<p>ගෙණ අනුන්ට පාවා දෙත්. මෙසේ කරමින් විවාහද කරත්. තම පුතුන්ට ආවාහද කරත්.</p>
<p><a class="msdiv" id="msdiv248"></a>“කෙළෙස් ගැහැවීයන් හා සමානවූ ඔව්හුද, බ්‍රාහ්මණයෝයයි කියනු ලැබෙත්. මහරජ, ඒ කෙළෙඹි ගැහැවියන් සමාන බ්‍රාහ්මණයෝ මා විසින් කියන ලදහ. එබඳු වූවන් වෙත පැමිණ ආරාධනා කරමුයි කීයේය.</p>
<p><a class="msdiv" id="msdiv249"></a>“ඒ බ්‍රාහ්මණයෝ බ්‍රාහ්මණ ධර්මයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙත්. කෝරව්‍ය රජතෙම මෙසේ කීයේය.</p>
<p><a class="msdiv" id="msdiv250"></a>“යහළු විධුර පණ්ඩිතය, යම්කෙනෙක් මාගේ භෝජනය වළඳන්නාහුද, යමෙකුට දුන් දෙය මහත් ඵල වේද? එබඳු අන්‍යවූ සිල්වත් බහුශ්‍රැත මෙවුන්දමින් වැළකුණාවූ බමුණන් සොයව. දක්ෂිණාව දෙන්නෙමුයි කීයේය.</p>
<p><a class="msdiv" id="msdiv251"></a>“ඇතැම් බමුණෝ ගම්වල පුරෝහිතව නිබඳ දෙන භික්ෂාව වළඳත්. බොහෝදෙනා ඔවුන් වෙත පැමිණ නැකැත් ආදිය විචාරත්. ගවයන් කරඅඹන්නාහු හන්වඩු ගසන්නාහු වෙත්. එහි මීවෝය, හූරෝය, එළුවෝය යන සිව්පාවෝද නසනු ලැබෙත්.</p>
<p><a class="msdiv" id="msdiv252"></a>“මහරජ, ගවයන් මරන්නවුන් හා සමානවූ ඔව්හුද බ්‍රාහ්මණයෝයයි කියනු ලැබෙත්. මහරජ, ඒ බමුණෝද මා විසින් කියන ලදහ. එබඳුවූවන් වෙත එළඹ ආරාධනා කරමුයි කීයේය.</p>
<p><a class="msdiv" id="msdiv253"></a>“ඒ බමුණෝ බ්‍රාහ්මණ ධර්මයෙන් තොරවූහ. ඔව්හු බ්‍රාහ්මණයෝයයි නොකියනු ලැබෙතියි කෝරව්‍ය රජතෙම මෙසේ කීයේය.</p>
<p><a class="msdiv" id="msdiv254"></a>“යහළු විධුර පණ්ඩිතය, යම්කෙනෙක් මාගේ භෝජනය වළඳන්නාහුද යමෙකුට දුන් දෙය මහත්ඵල වේද, එබඳු අන්‍යවූ සිල්වත් බහුශ්‍රැත මෛථුනධර්මයෙන් වැළකුණාවූ බමුණන් සොයව. දක්ෂිණාව දෙන්නෙමුයි කීයේය.</p>
<p><a class="msdiv" id="msdiv255"></a>“මහරජ, සමහර බමුණෝ කඩු පළඟ දරාගෙණ කඩුවක් අතින් ගෙණ වෙළඳුන්ගේ ගමන් මාර්ගයන්හි සිටිත්. සොරුන් සිටින වනයෙන් ගැල්ද එතෙර කරවත්.</p>
<p><a class="msdiv" id="msdiv256"></a>“ගොපොල්ලන්ද ගම් පහරණ සොරුන්ද සමානවූ ඔව්හුද බ්‍රාහ්මණයෝයයි කියනු ලැබෙත්. මහරජ ඔව්හුද මා විසින් කියන ලදහ. එබඳුවූවන් වෙත පැමිණ ආරාධනා කරමුයි කීයේය.</p>
<p><a class="msdiv" id="msdiv257"></a>“ඒ බමුණෝ බ්‍රාහ්මණ ධර්මයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙතියි කෝරව්‍ය රජතෙම මෙසේ කීයේය</p>
<p><a class="msdiv" id="msdiv258"></a>“යහළු විධුර පණ්ඩිතය, යම්කෙනෙක් මාගේ භෝජනය වළඳන්නාහුද, යමෙකුට දුන් දෙය මහත්ඵල වේද, එබඳු අන්‍යවූ සිල්වත් බහුශ්‍රැත මෙවුන්දමින් වැළකුණාවූ බමුණන් සොයව. දක්ෂිණාව දෙන්නෙමුයි කීයේය</p>
<p><a class="msdiv" id="msdiv259"></a>“ඒ සමහර බමුණෝ වනයෙහි කුටියක්කොට වාසය කරමින් මලපුඩු ආදිය ඇටවීම කරවත්. ගොයින් ඇතුළු සාවුන් බළලුන්ද මස් කැසුප් යන මොවුන්ද පෙළත්.”</p>
<p><a class="msdiv" id="msdiv260"></a>“මහරජ, වැද්දන් හා සමානවූ ඔව්හුද, බ්‍රාහ්මණයෝයයි කියනු ලැබෙත්. මහරජ, ඔව්හුද මා විසින් කියන ලදහ. එබඳුවූවන් වෙතගොස් ආරාධනා කරමු. ඔව්හු බ්‍රාහ්මණ භාවයෙන් තොරවූවාහුය. ඔව්හු බ්‍රාහ්මණයෝයයි නොකියනු ලබතියි කෝරව්‍ය රජතෙම මෙසේ කීයේය.</p>
<p><a class="msdiv" id="msdiv261"></a><a class="msdiv" id="msdiv262"></a>“යහළු විධුර පණ්ඩිතය, යම් කෙනෙක් මාගේ භෝජනය වළඳන්නාහුද, යමෙකුට දුන්දෙය මහත්ඵල වේද, එබඳු අන්‍යවූ සිල්වත් බහුශ්‍රැත මෙවුන්දමින් වැළකුණාවූ, බමුණන් සොයව, දක්ෂිණාව දෙන්නෙමුයි කීයේය.</p>
<p><a class="msdiv" id="msdiv263"></a>“අන්‍යවූ බ්‍රාහ්මණ කෙනෙක් ධන කැමැත්තාහුම රුවන්මය ඇඳයට දිගෑරී හොවිත්, හෝමයාගය එළඹ සිටි කල්හි රජවරු ඇඳ මතුයෙහි ස්නානය කරවත්.</p>
<p><a class="msdiv" id="msdiv264"></a>“මහරජ, කිළුටු පිළිගන්නවුන් සමානවූ ඔව්හුද බ්‍රාහ්මණයෝයයි කියනු ලැබෙත්. මහරජ, ඔව්හුද මා විසින් කියන ලදහ. එබඳුවූවන් වෙත ගොස් ආරාධනා කරමුයි කීයේය.</p>
<p><a class="msdiv" id="msdiv265"></a>“ඒ බමුණෝ බ්‍රාහ්මණ ධර්මයෙන් තොරවූවාහුය. ඔව්හු බ්‍රාහ්මණයෝයයි නොකියනු ලැබෙතියි කෝරව්‍ය රජතෙම මෙසේ කීයේය.</p>
<p><a class="msdiv" id="msdiv266"></a>“යහළු විධුර පණ්ඩිතය, යම් කෙනෙක් මාගේ භෝජනය වළඳන්නාහුද, යමෙකුට දුන්දෙය මහත් ඵල වේද, එබඳු අන්‍යවූ සිල්වත් බොහෝ උගත් මෙවුන්දමින් වැළකුණාවූ බමුණන් සොයව, දක්ෂිණාව දෙන්නෙමුයි කීයේය.</p>
<p><a class="msdiv" id="msdiv267"></a>“දෙවයන් වහන්ස, යම් කෙනෙක් ඔබගේ භෝජනය වළඳන්නාහුද, එබඳුවූ ආර්‍ය්‍යශීලයෙන් යුක්තවූ ප්‍රතිවේධ බහුශ්‍රැත භාවයෙන් යුක්තවූ මෛථුන ධර්මයෙන් වැළකුණාවූ බැහැරකළ පව් ඇති බ්‍රහ්මණයෝද ඇත්තාහ.</p>
<p><a class="msdiv" id="msdiv268"></a>“උන්වහන්සේලා එකවේලේ බතද වළඳත්, මත්පැන්ද පානය නොකරත් මහරජ, උන්වහන්සේලා මා විසින් කියනලදහ. එබඳුවූ බැහැර කළ පව් ඇති පසේ බුදුවරුන් වෙත ආරාධනා කිරීමට යමුයි කීයේය.</p>
<p><a class="msdiv" id="msdiv269"></a>“පින්වත් විධුර පණ්ඩිතය, මුන්වහන්සේලාම සිල්වත්වූ බහුශ්‍රැතවූ බ්‍රාහ්මණයෝවෙත්. විධුර පණ්ඩිතය, මේ පසේබුදුවරුන් වහාසොයව, උන්වහන්සේලාට ආරාධනාද කරවයි, රජතෙම කීයේය.”</p>
<p class="endsutta">දසබ්‍රාහ්මණජාතකං ද්වාදසමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
