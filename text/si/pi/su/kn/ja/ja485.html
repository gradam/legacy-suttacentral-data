<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="ja485">
<article>
<div class="hgroup">
<p class="division">ඛුද්දකනිකාය</p>
<p class="subdivision">ජාතක</p>
<p>(පඨමො භාගො)</p>
<p>14. පකිණ්ණක නිපාතය</p>
<h1>485. චන්දකින්නර ජාතකය</h1>
</div>
<p><a class="msdiv" id="msdiv18"></a>“එම්බා චන්ද්‍රාවෙනි, මාගේ මේ ජීවිතය පරම්පරා සිඳීමට පැමිණියේයයි සිතමි. අධික ලෙයින් තැවරුණෙමි. නුඹගේ ක්‍රීඩා විනොදයෙහි නොඇලෙමි. සොඳුරු චන්ද්‍රාවෙනි, මාගේ ප්‍රාණයෝ නිරුද්ධවෙති.</p>
<p><a class="msdiv" id="msdiv19"></a>“මාගේ ජීවිතය නවතී. මට දුකෙකි. මාගේ හෘදය දවන්නේය. අතිශයින් වෙහෙසෙමි. එය ශොක කරණ චන්ද්‍රාව වූ තී හේතුකොට ගෙණය. අන් ශොක කරුණුවලින් නොවේ.</p>
<p><a class="msdiv" id="msdiv20"></a>“රත්වූ ගලෙක්හි ළුෑ තෘණ මෙන්ද, මුල සිඳිනලද වනයෙහි ගසක් මෙන්ද, මලානික වෙමි. දිය නොපිරුනාවූ හොයක් මෙන් වියලෙමි. එය ශොකකරණ චන්ද්‍රාවවූ තීගේ හේතුවෙනි. අන් ශොක කරුණුවලින් නොවේ.</p>
<p><a class="msdiv" id="msdiv21"></a>“පර්වත පාදයෙහිවූ විලෙහි වර්ෂා ජලය මෙන් මාගේ මේ කඳුළු ධාරාවෝ වැගිරෙත්. එය ශොකවන චන්ද්‍රාවවූ තී හේතුකොට ගෙණය අන් ශොක කරුණුවලින් නොවේයයි (සඳකිඳුරුතෙම වැළපුනේය.)</p>
<p><a class="msdiv" id="msdiv22"></a>‘රාජපුත්‍රය, යමෙක් බැගෑපත්වූ මාගේ කැමති ස්වාමියා වන ලැහැබෙහි විද්දේද, ඒ නුඹ පාපයෙක් වෙහිය. ඒ මේ විදිනලද මාගේ ස්වාමිතෙම බිම සයනය කෙරේ.</p>
<p><a class="msdiv" id="msdiv23"></a>“රාජ පුත්‍රය, කිම් පුරුෂයා බලන්නාවූ මාගේ හෘදයෙහි යම් ශොකයෙක් වේද, මාගේ මේ හෘදයෙහි හටගත් ශොකය නුඹගේ මව ලබාවා.</p>
<p><a class="msdiv" id="msdiv24"></a>“රාජපුත්‍රය, සඳකිඳුරා දෙස බලන්නාවූ මාගේ හෘදයෙහි යම් ශොකයක් හටගණීද, මේ මාගේ හෘදයෙහිවූ ශොකය තොපගේ අඹුව ලබාවා.</p>
<p><a class="msdiv" id="msdiv25"></a>“රාජපුත්‍රය, යමෙක් මා කැමැත්තෙන්ම අහිංසක වූ මාහිමි සඳකිඳුරා විද මැරීද, ඒ තොපගේ මව දරුවන්ද නොදකීවා. ස්වාමියාද නොදකීවා.</p>
<p><a class="msdiv" id="msdiv26"></a>“රාජපුත්‍රය, යමෙක් මා කැමැත්තෙන්ම අහිංසකවූ මාගේ ස්වාමියා විද මැරීද, ඒ තොපගේ අඹුව දරුවන්ද නොදකීවා ස්වාමියාද නොදකීවායි සඳකිඳුරී රජහට පරිභව කළාය.</p>
<p><a class="msdiv" id="msdiv27"></a>“ගිනෙරමල් බඳු ඇස් ඇති චන්ද්‍රාවෙනි, තී නොහඬව, ශොක නොකරව, තී රජකුලයෙහි ස්ත්‍රීන් විසින් පුදනලද්දී මට භාර්‍ය්‍යාවන්නෙහිවායි, රජතෙම කීයේය.</p>
<p><a class="msdiv" id="msdiv28"></a>“රාජපුත්‍රය, යමෙක් මා කැමැත්තෙන්ම සඳකිඳුරා විද මැරීද, ඒකාන්තයෙන් මම මැරෙන්නෙම් නමුදු ඒ නුඹට භාර්‍ය්‍යා නොවන්නෙමියි කීවාය.</p>
<p><a class="msdiv" id="msdiv29"></a>“බිහිසුනු ස්වභාව ඇති තලිස් පතුරු තුවරලා භොජනකොට ඇති කිඳුරිය, තී ජීවත්වනු කැමතිනම්, හිමාලයට යව, වනයෙහි සමාන ජාති ඇති මෘගයෝ තී අභිරමණය කරන්නාහුයයි කියා රජතෙම හැර ගියේය.</p>
<p><a class="msdiv" id="msdiv30"></a>“මාගේ ස්වාමිවූ කිම් පුරුෂයාණෙනි, අපි එක්ව සතුටින් හැසුරුණාවූ ඒ පර්වතද, ඒ කඳුරැළිද ඒ පර්වත ගුහාවන්ද ඇත්තාහ. එහි ඔබ නොදක්නී මම කෙසේ නම් සිත් සැනසීම කරන්නෙම්ද,</p>
<p><a class="msdiv" id="msdiv31"></a>“සඳකිඳුරු හිමියාණෙනි, වල්මෘගයන් හා පුරුදු වූ සිත්කළුවූ කොළ ඇතිරිද වෙත්. එහි නොදක්නීවූ, මම කෙසේ නම් සිත් සනසන්නෙම්ද,</p>
<p><a class="msdiv" id="msdiv32"></a>“මා ප්‍රිය කිඳුරාණෙනි, වල්මෘගයන් හා පුරුදුවූ සිත් කළුවූ මල් ඇතිරිද ඇත්තාහ. එහි ඔබ නොදක්නා මම කෙසේ නම් සිත සනසාගන්නෙම්ද,</p>
<p><a class="msdiv" id="msdiv33"></a>“මා ප්‍රිය කිම්පුරුෂයාණෙනි, නිර්මලවූ ජලය ඇති මල්වලින් ගැවසීගත් දිය පහර ඇති උතුම් පර්වත නදීහු ගලා බසිත්. එහි ඔබ නොදක්නාවූ මම කෙසේ වාසය කරන්නෙම්ද,</p>
<p><a class="msdiv" id="msdiv34"></a>“මා සොඳුරු සඳකිඳුරාණෙනි, දැකුම්කළුවූ නිල්මිණිවන් හිමවත් පර්වත කූටයෝ ඇත්තාහ. එහි ඔබ නොදක්නී මම කෙසේ සැනසෙන්නෙම්ද,</p>
<p><a class="msdiv" id="msdiv35"></a>“ප්‍රියවූ කිම් පුරුෂායණෙනි, දැකුම්කළුවූ රන්වන් හිමවත් පර්වත කූටයෝද වෙත්. එහි ඔබ නොදක්නී කෙසේ නම් වාසය කරන්නෙම්ද,</p>
<p><a class="msdiv" id="msdiv36"></a>“මාහිමි කිඳුරාණෙනි, දැකුම් කටයුතුවූ තඹවන් හිමවත් පර්වත මුදුන්ද වෙත්. එහි ඔබ නොදක්නී මම කෙසේ නම් සිත් සනසාගන්නෙම්ද,</p>
<p><a class="msdiv" id="msdiv37"></a>“සඳකිඳුරු හිමියාණෙනි, දැකුම්කටයුතුවූ, උස්වූ හිමවත් පර්වත මුදුන්ද වෙත්. එහි ඔබ නොදක්නී මම කෙසේ නම් සැනසෙන්නෙම්ද,</p>
<p><a class="msdiv" id="msdiv38"></a>“සඳකිඳුරාණෙනි, දැකුම් කටයුතුවූ සුදුපැහැ ඇති හිමවත් පර්වත මුදුන්ද ඇත්තාහ. එහි ඔබ නොදක්නී මම කෙසේ නම් සිත් සැනසීම කරන්නෙම්ද,</p>
<p><a class="msdiv" id="msdiv39"></a>“කිම් පුරුෂයාණෙනි, දැකුම්කටයුතුවූ විසිතුරු වර්ණ ඇති හිමවත් පර්වත මුදුන්ද ඇත්තාහ. එහි ඔබ නොදක්නී මම කෙසේ නම් සිත් සැනසීම් කරන්නෙම්ද,</p>
<p><a class="msdiv" id="msdiv40"></a>“කිම්පුරුෂයාණෙනි, යක්ෂ සමූහයා විසින් සේවනය කරණලද ඖෂධවලින් ගැවසීගත්තාවූ ගන්ධමාදන පර්වතයෙහි අපි ක්‍රීඩාකොට හැසුරුණෙමු. එහි ඔබ නොදක්නී මම කෙසේ නම් සිත් සැනසීම කරන්නෙම්ද,</p>
<p><a class="msdiv" id="msdiv41"></a>“කිම්, පුරුෂයාණෙනි, කිඳුරන් විසින් සේවනය කරණලද බෙහෙත්වලින් ගැවැසීගත් ගන්ධමාදන පර්වතයෙහි අපි හැසුරුණෙමු. එහි ඔබ නොදක්නී මම කෙසේ නම් සිත් සැනසීම කරන්නෙම්දැයි (සඳකිඳුරී මෙසේ වැළපුණීය)</p>
<p><a class="msdiv" id="msdiv42"></a>“උතුම්වූ බ්‍රාහ්මණය, යමෙක් බැගෑපත්වූ මාගේ කැමැතිවූ ස්වාමියාට අමෘත ජලය ඉස්සේද, එහෙයින් මම නැවත ස්වාමියා හා එක්වීම්ද, ඒ ඔබගේ පා වඳිමියි කීවාය.</p>
<p><a class="msdiv" id="msdiv43"></a>“දැන් අපි මල්වලින් ගැවසීගත් දියපහර ඇති උතුම් පර්වත නදීවල නොයෙක් ගස්වල අතුවලින් කරණලද වස්ත්‍ර ඇත්තෝව ඔවුනොවුන්ට කියන ප්‍රිය වදන් ඇත්තාහු හැසිරෙමුයයි” (පෙරවිසූ චන්ද්‍රපර්වතයටම ගියාහුය)</p>
<p class="endsutta">චන්දකින්නරීජාතකං </p>
<p><span class="note" hidden>(චන්දකින්නරජාතකං (සී. ස්‍යා. පී.))</span> දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>
