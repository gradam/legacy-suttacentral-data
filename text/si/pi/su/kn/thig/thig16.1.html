<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thig16.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරීගාථා</p>
<p class="vagga">මහානිපාතය</p>
<h1>16.1. සුමෙධා ථෙරී ගාථා</h1>
</div>
<p><a class="msdiv" id="msdiv450"></a>“මන්තාවතී නුවර කොඤ්ච නම්
රජුගේ අගමෙහෙසියගේ සුමේධා නම් දුවවීමි. ආර්යයන් විසින් පහදවන
ලදිමි.</p>
<p><a class="msdiv" id="msdiv451"></a>“සිල්වත්, විසිතුරු කථා ඇති,
බොහෝ දත් බුද්ධ ශාසනයෙහි හික්මුණු ඕ මවුපියන් වෙතට එළඹ මා කථාව දෙදෙනම
අසව්යයි කියයි.</p>
<p><a class="msdiv" id="msdiv452"></a>“මම නිවනට ඇළුනෙමි. භවයට
ඇතුළත් දිව්‍යමය වුවත් සියල්ල අස්ථිරය. කාමයෝ වනාහී හිස්වූ නීරස බොහෝ
වෙහෙස ඇති කරන්නෝය.</p>
<p><a class="msdiv" id="msdiv453"></a>“කාමයෝ කටුකය. සර්පයන් වැනිය.
මෝඩයෝ එහි මුළාව නිරයෙහි වැටී දීර්ඝ කාලයක් දුක් විඳිමින් නැසෙත්.</p>
<p><a class="msdiv" id="msdiv454"></a>“හැමවිට කය වචන සිත නොවසා,
පව්කළාහු පාප කර්මයෙන් නරකයෙහි ශොක කෙරෙති.</p>
<p><a class="msdiv" id="msdiv455"></a>“නුවණ නැති, අමනවූ, දුක්වූ,
තෘෂ්ණාවෙන් වටවූවෝ ආර්ය සත්‍යයන් දෙසන කල්හි නොදන්නාහු අවබෝධ
නොකරත්.</p>
<p><a class="msdiv" id="msdiv456"></a>“මෑණියෙනි, බුද්ධොත්තමයන්
විසින් දේශනා කළ සත්‍යයන් නොදන්නාවූ ඒ බොහෝ දෙන සසර දෙයට සතුටුවෙති.
දෙව්ලෝ ඉපදීම පතත්.</p>
<p><a class="msdiv" id="msdiv457"></a>“සසර සියල්ල අනිත්‍ය කල්හි
දෙව්ලොව ඉපදීම සදාකාලික නොවේ. නැවත නැවත ඉපදිය යුත්තට අඥානයෝ සංවේග
නොවෙත්.</p>
<p><a class="msdiv" id="msdiv458"></a>“සතර අපායද දෙව්මිනිස් දෙගතියද
කෙසේ හෝ ලබති. නරකයෙහි ඇද වැටුනවුනට පැවිදි වීමෙක් නොවේ.</p>
<p><a class="msdiv" id="msdiv459"></a>“දසබලහුගේ ශාසනයෙහි පැවිදි
වන්නට දෙදෙනාටම අනුදනිව්. ජාති මරණ නැසීම පිණිස තැත් කරන්නෙමි.</p>
<p><a class="msdiv" id="msdiv460"></a>“කය උවදුරු වලින් අසාරවූ සසර
කවර සතුටු වීමෙක්ද? පැවිදි වන්නෙමි. සසර ඇල්ම නැසීමට අනුදනිමි.</p>
<p><a class="msdiv" id="msdiv461"></a>“නපුරු (කාල) ක්ෂණ වලින් තොර
බුදුන් උපදනා ක්ෂණය ලදී. සීලයද බඹසරද දිවි ඇතිතෙක් කඩ නොකරමි.</p>
<p><a class="msdiv" id="msdiv462"></a>“ගෘහස්ථව අහර නොගනිමි.
මැරෙන්නක සේ වන්නෙමි. මෙසේ සුමේධා තොමෝ මවු පියන්ට කියයි.</p>
<p><a class="msdiv" id="msdiv463"></a>“ඇගේ මවු තොම දුක් ඇතිව හඬයි.
දුකට පත් පියාද පහයෙහි බිම වැටී හුන්නියට ගිහිසැප හොඳයයි හඟවන්නට
උත්සාහ කරයි.</p>
<p><a class="msdiv" id="msdiv464"></a>“දරුව, නැගී සිටුව, ශොක
කිරීමෙන් කිම? වාරණවති නුවරැ අණිකදත්ත රජතෙම විශිෂ්ට රූ ඇත්තේය. ඔහුට
තී පාවා දෙන ලද්දෙහිය.</p>
<p><a class="msdiv" id="msdiv465"></a>“අණිකදත්ත රජුට භාර්යාවවූ
අගමෙහෙසිය වන්නෙහිය. දුව සිල් රැකීම බඹසර හැසිරීම පැවිදිවීම ඉතා
දුෂ්කරය.</p>
<p><a class="msdiv" id="msdiv466"></a>“රජයෙහි තොප ආඥාවය. ධන
සම්පත්තිය සැපවත්ය. ළදරුවෙහිය, එහෙයින් කාම සම්පත් අනුභව කරව. දුව,
නුඹේ විවාහයද වේවා.</p>
<p><a class="msdiv" id="msdiv467"></a>මෙබඳු සංසාර ගත අසාරයක් මට
නොවේවා. පැවිදි හෝ වන්නෙමි. නැතහොත් මැරෙන්නෙමි. විවාහයක් නම්
නැත්මය.</p>
<p><a class="msdiv" id="msdiv468"></a>පණුවකුසේ කුණුවූ, අපවිත්‍රවූ,
දුඟඳවූ වැගිරෙන නොයෙක් අශුචියෙන් සම් පසුම්බියක්වූ කුණපවූ මේ කුණු කයට
සාරයයි කෙසේ ඇතුළත් වන්නෙම්ද?</p>
<p><a class="msdiv" id="msdiv469"></a>“මම අතිශයින් පිළිකුල් මස්
ලෙයින් තැවරුණු මෙය පණුසමූහ මෙන් දැන් සිටිමි. පණුවන්ට වාසවූ පක්ෂීන්ට
ගොදුරුවූ ශරීරය කාට දෙනු ලැබේද?</p>
<p><a class="msdiv" id="msdiv470"></a>“පිළිකුල් කරණ ඤාතීන් විසින්
ඉවත ලු නිශ්චල දර කැබැල්ලක් මෙන් පහවූ සිත ඇති මේ ශරීරය නොබෝ කලකින්
සොහොනට පමුණුවා දවයි.</p>
<p><a class="msdiv" id="msdiv471"></a>“අනුන්ට ගොදුරුවූ එය සොහොනෙහි
දමා පිළිකුල් කරමින් වතුර නාති. මවුපියෝ ඒකාන්තයෙන් පිළිකුල් කරති.
මධ්‍යස්ථ ජනයා කිම?</p>
<p><a class="msdiv" id="msdiv472"></a>“අඥාණයෝ ඇට නහර සමූහ යුත් කෙළ
කඳුළු මල මුත්‍රයෙන් පිරුණු නිශ්ශාර කුණු ගොඩවූ කයෙහි ඇතුළත්
වූවෝය.</p>
<p><a class="msdiv" id="msdiv473"></a>“යමෙක් මෙය බෙදා ඇතුළ පිටට
හරවන්නේ නම් ගඳ නොඉවසිය හැකිව සිය මවද පිළිකුල් කරන්නේය.</p>
<p><a class="msdiv" id="msdiv474"></a>“ජාතිය මුල්වූ ස්කන්ධ ධාතු
ආයතන යන ද්‍රව්‍යය දුකයයි නුවණින් සලකන්නී කාහට විවාහයක් කැමති
වන්නෙම්ද?</p>
<p><a class="msdiv" id="msdiv475"></a>“සසර දුක කෙළවර වේනම් දිනපතා
අළුත් අළුත්වූ ආයුධ තුන් සියය බැගින් ශරීරයේ වැටේ නම් මෙසේ සියක් වසක්
මේ පහර සැපයෙකි.</p>
<p><a class="msdiv" id="msdiv476"></a>“යමෙක් මෙසේ බුද්ධ වචනය දැන
වෙහෙසීමට පැමිණේද, නැවත නැවත පෙළෙන ඔවුන්ගේ සසර ඉතා දීර්ඝය.</p>
<p><a class="msdiv" id="msdiv477"></a>“දෙව්ලොවද, මිනිස් ලොවද,
තිරිසන් යෝනියෙහිද, අසුර නිකායෙහිද, ප්‍රේතාත්ම භාවයෙහිද පීඩා අපමණ
දක්නා ලැබෙති.</p>
<p><a class="msdiv" id="msdiv478"></a>“නරකයන්හි වැටී පෙළෙන්නවුන්හට
පීඩාවෝ බොහෝ වෙත්. දිව්‍යාත්ම භාවයෙහිද රැකීමක් නැති. නිවන් සැපයට වඩා
අනික් සැපයක් නම් නැත.</p>
<p><a class="msdiv" id="msdiv479"></a>“යමෙක් බුද්ධ වචනයෙහි යෙදුනේද,
ඔහු නිර්වාණයට පැමිණියාහුමය. ඔහු ඉපදීම මරණ නැතිකිරීමට තැත්
කෙරෙති.</p>
<p><a class="msdiv" id="msdiv480"></a>“පියාණෙනි, මට කාමයෝ නොඇලෙති.
වමනයක් මෙනි. තල් සිඳීමක් මෙන් කරන ලදී. අසාර භෝගයෙන් කවර ප්‍රයෝජනද?
අදම මහණ වෙමි.</p>
<p><a class="msdiv" id="msdiv481"></a>“ ඕ ද පියාට මෙසේ කියයි.
යමෙකුට ඒ මම දෙන ලද්දෙමිද? ඒ අණික දත්ත රජතෙමේද වාරණවතී නුවර විවාහයට
සුදුසු කල්හි පැමිණියේය.</p>
<p><a class="msdiv" id="msdiv482"></a>ඉක්බිති සුමේධා තොම නිල්වන්
ගෙතූ මොළොක් කෙශ කලාපය කඩුවෙන් සිඳ ප්‍රාසාදය වසා ප්‍රථමධ්‍යානයට
සමවනි.</p>
<p><a class="msdiv" id="msdiv483"></a>“ ඕතොමෝද එහි සමවනි. අණිකදත්ත
රජ තෙමේද නුවරට ආය. සුමේධා තොම පහයෙහිදීම අනිත්‍යය යන වැටහීම
වඩයි.</p>
<p><a class="msdiv" id="msdiv484"></a>“ ඕ ද මෙනෙහි කරයි. අණිකදත්ත
රජතෙමේ වහා පහයට නැංගේය. රන් රුවනින් සැරසුණු කළ ඇදිලි ඇති ඔහු
සුමේධාවට යදියි.</p>
<p><a class="msdiv" id="msdiv485"></a>“රාජ්‍යයෙහි අධිපති බවද ධනයද,
එෛශ්චර්යද, කාම සම්පත්ද, ලබව. ලෝකයෙහි පස්කම් සැප දුෂ්කරය.</p>
<p><a class="msdiv" id="msdiv486"></a>“රාජ්‍යය නුඹට දෙන ලදී. සම්පත්
අනුභව කරව. දන්දෙව. සතුටුවව, තීගේ මවුපියෝ දුකට පත්ය.”</p>
<p><a class="msdiv" id="msdiv487"></a>“ඔහුට සුමේධාතොම මෙය කියයි.
‘කාමයෙන් ප්‍රයෝජන නැත්තියක්මි. මුළාව නැත්තියක්මි. කාමයන්හි නොඇලෙව.
කාමයන්හි දෝෂ බලව.</p>
<p><a class="msdiv" id="msdiv488"></a>“සතර දිවයින් ඇති කාම භෝගීන්ට
අග්‍රවූ මහා මන්ධාතු නම් රජෙක් විය. ඔහුට ආශාව නොපිරුණේය. නොසෑහී
කාලක්‍රියා කෙළේය.</p>
<p><a class="msdiv" id="msdiv489"></a>“මේඝය දසදිග හාත්පස සත් රුවන්
වසීද එය ලබාත් කාමයන්ගේ තෘප්තියෙක් නැත. මනුෂ්‍යයෝ ඇති නොවී
මැරෙති.</p>
<p><a class="msdiv" id="msdiv490"></a>“කාමයෝ කඩුව හා මස් තබා කපන
කොටය බඳුයහ සර්ප හිසක් බඳුය. ඇට සැකිල්ලක් බඳුය. ගිනි හුල් මෙන්
දවත්.</p>
<p><a class="msdiv" id="msdiv491"></a>“කාමයෝ එකසේ නොවෙත්. ස්ථිර
නොවෙත්. බොහෝ දුක් ඇත්තාහ. මහත් විෂයහ. ගිනියම් කළ යකඩ ගුලියක් බඳුය.
උවදුරු මුල්ය. දුක් ඵල දෙයි.</p>
<p><a class="msdiv" id="msdiv492"></a>“කාමයෝ වෘක්ෂ ඵල බඳුයහ. මස්
පිඬු බඳුය. දුක් ඇත්තාහ. සීනයක් මෙන් රැවටිලිය. ඉල්වා ගත් දෙයක්
වැනිය.</p>
<p><a class="msdiv" id="msdiv493"></a>“කාමයෝ ආයුධ හා හුලක් බඳුය.
රෝගයකි ගඩකි. දුක් උපදවයි. මරණ දුක් දෙයි. ගිනි අඟුරු වලක් බඳුය. දුකට
මුල්ය. බිය දෙයි, වධකයෙකි.</p>
<p><a class="msdiv" id="msdiv494"></a>“මෙසේ කාමයෝ බොහෝ දුක්ය.
අන්තරාය කරයයි කියන ලද්දාහ. සංසාරගත කිසිවක මාගේ යයි මට කිසි
විශ්වාසයෙක් නැත.</p>
<p><a class="msdiv" id="msdiv495"></a>“මා හිස ඇවිල දනවිට අනිකෙක්
කුමක් කරයිද? ජරා මරණයන් ලුහු බඳන කල්හි එය නැසීමට වෑයම්
කටයුතුයි.</p>
<p><a class="msdiv" id="msdiv496"></a>“මම දොරහැර දෙමව්පියන්ද,
අණිකදත්ත රජුද, දැක බිම හුන් හඬන ඔවුනට මෙය කීමි.</p>
<p><a class="msdiv" id="msdiv497"></a>“පියාගේ මරණය, සොහොයුරු මරණය,
තම හිංසාව යනාදිය උදෙසා නැවත නැවත හඬන්නාවූ බාලයන්ට සංසාරය ඉතා
දීර්ඝමයි.</p>
<p><a class="msdiv" id="msdiv498"></a>“සසර සැරිසරණ සතුන්ගේ කඳුළුද,
බී කිරිද ලේ ද, අප්‍රමාණය. ඇට රාශියද සිහි කරව.</p>
<p><a class="msdiv" id="msdiv499"></a>“එක් කපක කඳුළු, කිරි, ලේ සිවු
සයුරෙහි ජලයට අධිකයි. ඇටගොඩ වෙපුල්ල පර්වතයට සමය.</p>
<p><a class="msdiv" id="msdiv500"></a>“දඹදිව මුළු පොළොව ඩෙබර ගෙඩි
පමණට කළ ගුලි අග මුල් නැති සසර මළ මවුවරුන්ට මඳ වෙතියි සිහි කරව.</p>
<p><a class="msdiv" id="msdiv501"></a>“තණ දර අතු කොළ සතර ඟුල් පමණට
කැපූ කැබැලි අග මුල් නැති සසර පියවරුන්ට මඳ වෙතියි සිතව.</p>
<p><a class="msdiv" id="msdiv502"></a>පෙරදිග මුහුදෙහි අපර දිගටද
කැරකෙන විය සිදුරෙන් අහස දකින කණකැස්බා සිහි කරව. ඔහුගේ අහස දැකීමද
මිනිසත් බව ලැබීමේ උපමාවද සිහි කරව.</p>
<p><a class="msdiv" id="msdiv503"></a>“පෙණ පිඩක් බඳුවූ අසාර කාය
නම්වූ රූපය සිහි කරව. අනිත්‍යවූ ස්කන්ධයන් දකුව. නරකයෙහි බොහෝ දුක්
සිහි කරව.</p>
<p><a class="msdiv" id="msdiv504"></a>“නැවත නැවත ඒ ජාතීන්හි සොහොන්
උස් කරන්නන් සිහි කරව. කිඹුල් බියද සිහි කරව. චතුරාර්ය සත්‍යයන්ද සිහි
කරව.</p>
<p><a class="msdiv" id="msdiv505"></a>නිවන ඇති කල්හි පිරුණු පස්
කටුකයෙන් කිම? සියළු කාම රතීහු පංච කටුකයට වඩා අතිශයින් කටුකය.</p>
<p><a class="msdiv" id="msdiv506"></a>“නිවන ඇති කල්හි පංචකාමයෝ ඔබට
කිම? සියළු කාම රතීහු ඇවිල ගත්තාහ. කැකෑරුනාහ. කම්පිතය, තැවුණේය.</p>
<p><a class="msdiv" id="msdiv507"></a>“සතුරන් නැති කල්හි බොහෝ
සතුරන් ඇති කාමයෙන් කිම? කාමයෝ වනාහි රජ ගිනි සොර දිය අප්‍රිය
දායාදින්ට සාධාරණයහ. බොහෝ සතුරෝ වෙති.</p>
<p><a class="msdiv" id="msdiv508"></a>“මිදීම ඇති කල්හි යමෙක්හි වධ
බන්ධනය වේද එබඳු කාමයෙන් ඔබට කිම? කාමයෝ නම් ලාමකයහ. වධ බන්ධන
දුක්ඛයන් විඳිති.</p>
<p><a class="msdiv" id="msdiv509"></a>“ඇවිලගත් තණ සුල අල්ලන්නහුගේ
අත දවයි. මුදන්නා නම් නොදවයි. තණ සුලකට බඳු කාමයෝ අල්වා ගත්තවුන්
දවති. නොමුදත්.</p>
<p><a class="msdiv" id="msdiv510"></a>“ස්වල්ප කාම සැපය නිසා මහත්වූ
සැපය නොහරුව ඇම ගිලි මහා මත්ස්‍යයා මෙන් පසුව නොවැනසෙව.</p>
<p><a class="msdiv" id="msdiv511"></a>“පළමුව ඒකාන්තයෙන් කාමයන්හි
හික්මෙව. බලු දමින් බඳනා ලද සුනඛයකු කවුරු නසත්ද? කාමයෝ සැඩොල්හු
සුනඛයන් මෙන් ඇලුණාහු නසත්.</p>
<p><a class="msdiv" id="msdiv512"></a>“කාමයෙහි යෙදුනු තැනැත්තේ
අප්‍රමාණ දුකද බොහෝ සිත දොම්නස් ද ලබයි. අස්ථිර කාමයන් පහකරව.</p>
<p><a class="msdiv" id="msdiv513"></a>“නොදිරීම ඇති කල්හි දිරීමට යන
නුඹගේ කාමයෙන් කිම? සියළු තන්හි සියලුම ජාතීහු මරණ රෝගවලින් මඩනා
ලදහ.</p>
<p><a class="msdiv" id="msdiv514"></a>“මේ නිවන දිරීම් රහිතය, මරණ
රහිතයි. අජරාමර නමි. ශොක රහිතයි සතුරු හිරිහැරයෙන් තොරය. නිර්භයය.
තැවීම රහිතය.</p>
<p><a class="msdiv" id="msdiv515"></a>“මේ බොහෝදෙනකු විසින් ලබන ලදී.
යමෙක් නුවණින් තැත් කරයිද අදද මේ අමාව ලැබිය හැකිය. උත්සාහ නොකරන්නහු
විසින් නොහැකිය.</p>
<p><a class="msdiv" id="msdiv516"></a>“සංස්කාරයන් කෙරෙහි ඇල්මක්
නොලබා අණික දත්ත රජු හික්මවමින් සුමේධාව මෙසේ කියයි. ‘කැපූ හිසකේ බිම
හෙළීය.’</p>
<p><a class="msdiv" id="msdiv517"></a>“ඒ අණික දත්ත තෙම නැගිට ඇගේ
පියාට ඇඳිලි බැඳ මෙසේ ඉල්ලයි. ‘මිදීමේ ඇත්ත දක්නාවූ සුමේධාව පැවිදි
වීමට හරුව.’</p>
<p><a class="msdiv" id="msdiv518"></a>“මවුපියන් විසින් හරණලද්දී
ශොකයෙන් භයින් බිය වූවා පැවිදි විය. හික්මෙන්නිය විසින් දැනීම් සයද,
රහත් ඵලයද, ලැබීය.</p>
<p><a class="msdiv" id="msdiv519"></a>“ඒ රාජ කන්‍යාවට ආශ්චර්ය
අද්භූතවූ ඒ නිවන වීය, අන්තිම කාලයෙහි පූර්වෙනිවාස චරිතය කීයේ
මෙසේය.</p>
<p><a class="msdiv" id="msdiv520"></a>“කෝණාගමන බුදුන් සමයෙහි
තුන්යෙහෙලියෝවූ අපි නව ගෙවල් සහිත සංඝාරාමයක් කරවා විහාර දානයක්
දුනිමු.</p>
<p><a class="msdiv" id="msdiv521"></a>“දස වරක්ද, සියක් වරක්ද, දස
දහස් වරක්ද, කෝටි වරක්ද, දෙව්ලොව උපනිමි. මිනිස් ලොව උපන් වාර කියනු
කිම?</p>
<p><a class="msdiv" id="msdiv522"></a>“දෙවියන් අතර මහත් ඍද්ධි
ඇතිවීමි. මිනිසත් බැව්හි කියනු කිම? සක්විති රජහට මෙහෙසියවූ
ස්ත්‍රීරත්නය මම වීමි.</p>
<p><a class="msdiv" id="msdiv523"></a>“එය හේතුය එය හටගැන්මය. මූලය
විය. එයම ශාසනයෙහි සැනසීම විය. එයම පළමුවන එක්වීම විය. ධර්මයෙහි ඇළුනු
මට එයම නිවීම විය.</p>
<p><a class="msdiv" id="msdiv524"></a>“යමෙක් මෙසේ කරත්ද? අලාමක
ප්‍රඥා ඇත්තහුගේ වචනය අදහත්ද, සංස්කාරයෙහි කලකිරෙති. කලකිරී
නොඇලෙති.”</p>
<p class="endsection">මහානිපාතො නිට්ඨිතො.</p>
<p class="endsection">ථෙරී ගාථා නිමි</p>
<p class="endsection">ථෙරීගාථාපාළි නිට්ඨිතා.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
