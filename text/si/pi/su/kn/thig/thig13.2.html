<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thig13.2">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරීගාථා</p>
<p class="vagga">විසති නිපාතය</p>
<h1>13.2. රොහිණී ථෙරී ගාථා</h1>
</div>
<p><a class="msdiv" id="msdiv271"></a>“පින්වතිය, නුඹ ශ්‍රමණයයි කියා
නිදනෙහිය. ශ්‍රමණයයි කියා පුබුදිනෙහිය. ශ්‍රමණයන් ගැනම වර්ණනා
කරන්නෙහිය. නුඹ ශ්‍රමණියක් වන්නෙහිය.</p>
<p><a class="msdiv" id="msdiv272"></a>“බොහෝ ආහාර පාන ශ්‍රමණයන්ට
දෙන්නෙහිය. රෝහිණිය, කවර හෙයකින් නුඹට ඒ ශ්‍රමණයන් ප්‍රිය දැයි දැන්
නුඹ විචාරමි.</p>
<p><a class="msdiv" id="msdiv273"></a>“නොකටයුතු කැමතිවූ, කුසීතවූ,
අනුන් දුන් දෙයින් ජීවත්වන බලා බලා සිටින, මිහිරි දෙයම කැමැත්තාවූ ඒ
ශ්‍රමණයෝ නුඹට කවර හෙයින් ප්‍රියද?</p>
<p><a class="msdiv" id="msdiv274"></a>“පියාණෙනි, නුඹ බොහෝ කලකින්
ශ්‍රමණයන් ගැන මා අතින් විචාළෙහිය. නුඹට උන්වහන්සේලාගේ නුවණ, සිල්,
වෑයම කියන්නෙමි.</p>
<p><a class="msdiv" id="msdiv275"></a>“කටයුතු කැමැත්තාවූ, අනලස්වූ,
ශ්‍රෙෂ්ඨ ක්‍රියාවන් කරන්නාවූ උන්වහන්සේලා ඇල්ම තරහ දුරු කෙරෙත්ද
එහෙයින් ශ්‍රමණයින් වහන්සේලා මට ප්‍රියයි.</p>
<p><a class="msdiv" id="msdiv276"></a>“පිරිසිදු ක්‍රියා කරන්නාවූ
තුන් අකුසල් මුල් නසත්. උන්වහන්සේලාගේ සියළු පව් ගෙවිණ. එහෙයින්
ශ්‍රමණයින් වහන්සේලා මට ප්‍රියය.</p>
<p><a class="msdiv" id="msdiv277"></a>“ඔවුන්ගේ කයේ කටයුතු
පිරිසුදුය. වචනයේ කටයුතුද එසේය. ඔවුන්ගේ සිතේ කටයුතුද පිරිසිදුය
එහෙයින් මට මහණහු ප්‍රියය.</p>
<p><a class="msdiv" id="msdiv278"></a>“පිරිසුදු සක් මෙන්ද මුතු
මෙන්ද, ඇතුළත පිටත දෙක පිරිසුදුය. ශුද්ධ ධර්මයන්ගෙන් සම්පූර්ණය.
එහෙයින්,</p>
<p><a class="msdiv" id="msdiv279"></a>“බොහෝ ඇසූ, ධර්මය දරණ,
ධර්මයෙන් ජීවත්වන ආර්යයෝ අර්ථයද ධර්මයද ප්‍රකාශ කෙරෙත්. එහෙයින්</p>
<p><a class="msdiv" id="msdiv280"></a>“බොහෝ ඇසූ ධර්මය දරණ, ධර්මයෙන්
ජීවත් වන ආර්යයෝ එකඟ සිත් හා පැමිණ සිටි සිහි ඇත්තෝ වෙති. එහෙයින්</p>
<p><a class="msdiv" id="msdiv281"></a>“දුර ගමන් කරණ යහපත් සිහි
ඇත්තාවූ පමණ දැන කථා කරන්නාවූ, උඩඟු නැති ඔහු දුකෙහි කෙළවර දනිත්.</p>
<p><a class="msdiv" id="msdiv282"></a>“යම් ගමෙකින් බැහැර යෙත්ද, එහි
කිසිවක් නොබලත්. අපෙක්ෂා නොකොට යත්.</p>
<p><a class="msdiv" id="msdiv283"></a>“උන්වහන්සේලා කොටු ගුල්වල ලා
නොරකිත්. කළයෙහිද සැලෙහිද නොතබත්. අනුන් නිසා පිළියෙලවූ ආහාරය
සොයන්නාහුය.</p>
<p><a class="msdiv" id="msdiv284"></a>“උන්වහන්සේලා අමු රන්
නොපිළිගනිත්. රත්රන් නොපිළිගනිති. රිදී නොපිලිගනිත්. ඒ වේලාවෙහි උපන්
පරිදි යැපෙති.</p>
<p><a class="msdiv" id="msdiv285"></a>“නොයෙක් දනව්වෙන් නොයෙක්
කුලයෙන් පැවිදි වූවෝ ඔවුනොවුන් ප්‍රිය කරති.</p>
<p><a class="msdiv" id="msdiv286"></a>“පින්වත් රොහිණිය බුදුන් දහම්
සඟුන් අදහන තද ගෞරව ඇති ඔබ සැබවින් අපට හිත පිණිස කුලයෙහි
උපන්නීවෙහි.</p>
<p><a class="msdiv" id="msdiv287"></a>“නුඹ වනාහි ඉතා උතුම් පින්කෙත
දන්නෙහිය. අපගේ දන් ඒ ශ්‍රමණයෝ පිළිගනිද්ද.</p>
<p><a class="msdiv" id="msdiv288"></a>“මෙහි පිහිටුවන ලද බලිය අපට
මහත් ඵල වන්නේය. ඉදින් දුකින් බිය වන්නෙහි නම් දුක තට අප්‍රිය
නම්,</p>
<p><a class="msdiv" id="msdiv289"></a>“බුදුන් දහම් සඟුන් සරණකොට යව
ශීලයන් සමාදන්වෙව. එය නුඹට වැඩ පිණිස වෙයි.</p>
<p><a class="msdiv" id="msdiv290"></a>“එයින් මට වැඩක් වේනම්
නොසැලීම් ඇති බුදුන් දහම් සඟුන් සරණකොට යෙමි.</p>
<p><a class="msdiv" id="msdiv291"></a>“පෙර මම බ්‍රහ්මගේ නෑයෙක්
වෙමි. දැන් බ්‍රාහ්මණ වෙමි. තුන් නුවණ ඇති පිරිසිදු සතර මාර්ගයට
පැමිණි පව් සෝදා හැරියෙක් වෙමි.”</p>
<p class="endsutta">... රොහිනී ථෙරී....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
