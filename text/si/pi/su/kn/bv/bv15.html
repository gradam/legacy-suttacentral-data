<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv15">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>15. පියදස්සී බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>සුජාත බුදුරදුන්ට පසු කාලයෙහි, ලෝනාහිමිවූ (සතුරන් විසින්) නොළංවිය හැකි, අසම සමවූ, මහ පිරිවර ඇති පියදස්සී නම් සම්බුදුරජතෙම වී.</p>
<p><a class="msdiv" id="msdiv2"></a>අපමණ යසස් ඇති ඒ (පියදස්සී) බුදුරජතෙම හිරු මෙන් බබලයි. සියලු මොහඳුර නසා, දම්සක් පැවැත්වී.</p>
<p><a class="msdiv" id="msdiv3"></a>උතුම් තෙද ඇති ඒ (පියදස්සී) බුදුරදුන්ගේද ධර්‍මාභිසමය තුණක් වූහ. පළමුවන ධර්‍මාවබෝධය කෝටි ලක්‍ෂයක් දෙනාට වී.</p>
<p><a class="msdiv" id="msdiv4"></a>සුදස්සන නම් දෙව්රජ මිසදිටුව කැමතිවීද, ශාස්තෲන් වහන්සේ ඔහුගේ මිසදිටුව පහකරවමින් දම් දෙසූ සේක්ද,</p>
<p><a class="msdiv" id="msdiv5"></a>ඒ කාලයෙහි මහත්වූ, අසමවූ මහාජනයාගේ රැස්වීමක් වී. (එවිට) කෝටි අනූදහසක් දෙනෙකුන්ගේ දෙවන ධර්මාවබෝධය වී.</p>
<p><a class="msdiv" id="msdiv6"></a>යම් කලෙක සත්ත්‍වයන්ට නිවන් මග පෙන්වන (බුදුරදහු) ’’දොණමුඛ’’ නම් ඇතු හික්මවූ සේක්ද, කෝටි අසූ දහසක් දෙනාට තුන්වන ධර්මාවබෝධය වී.</p>
<p><a class="msdiv" id="msdiv7"></a>ඒ පියදස්සී බුදුරදුන්ට (ශ්‍රාවකයන්ගේ) රැස්වීම් තුණක් වූහ. කෝටි ලක්‍ෂයක් දෙනාගේ පළමුවන රැස්වීම වී.</p>
<p><a class="msdiv" id="msdiv8"></a>ඉන් පසුත් එක් ස්ථානයක්හිදී රහතුන් වහන්සේලා අනූ කෝටියක් පමණ (දෙවන වරට) රැස්වූහ. තුන්වන රැස්වීමේදී අසූ කෝටියක් පමණ වූහ.</p>
<p><a class="msdiv" id="msdiv9"></a>මම ඒ කාලයෙහි සිප් සතර උගන්වන, වේද මන්ත්‍ර ඉගෙනගත්, තුන් වේදයන්ගේ පරතෙරට ගිය ’’කස්සප’’ නම් බමුණෙක් (වීමි.)</p>
<p><a class="msdiv" id="msdiv10"></a>මම ඒ (පියදස්සී) බුදුරදුන්ගේ ධර්‍මය අසා පැහැදීම් ඉපදවූයෙමි. කෝටි ලක්‍ෂයක් පමණ ධනයෙන් සඞ්ඝාරාමයක් කරවීමි.</p>
<p><a class="msdiv" id="msdiv11"></a>ඒ බුදුරදුන්ට ආරාමය පූජාකොට සතුටුවූයේ, ප්‍රීතියෙන් විස්මයට පැමිණි සිත් ඇත්තේ, සරණයද, පඤ්ච සීලයද දැඩිකොට සමාදන් වූයෙමි.</p>
<p><a class="msdiv" id="msdiv12"></a>ඒ බුදුරජ තෙමේද සඟ මැද වැඩහිඳ, ’’මේ තෙමේ කල්ප අටළොස් සයකින් මත්තෙහි බුදුවන්නේය’’ යි මා ගැන ප්‍රකාශයක් කළ සේක.</p>
<p><a class="msdiv" id="msdiv13"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv14"></a>ඒ (පියදස්සී) බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම් දම් පිරීම පිණිස මත්තෙහි (පසුව) වතක් ඉටුයෙමි.</p>
<p><a class="msdiv" id="msdiv15"></a>’’පියදස්සී’’ ශාස්තෲන් වහන්සේගේ (උපන්) නුවර ’’සුධඤ්ඤ’’ නම් වී. පියතෙම ’’සුදත්ත’’ නම් රජය. වැදූ මව ’’සුවන්දා’’ නම් වූවාය.</p>
<p><a class="msdiv" id="msdiv16"></a>ඒ බුදුරජතෙම අවුරුදු නව දහසක් ගිහිගෙයි විසිී. ’’සුනිමාල’’ ය, ’’විමල’’ ය, ’’ගිරිගුහා’’ ය යන උතුම් ප්‍රාසාද තුනක් වූහ.</p>
<p><a class="msdiv" id="msdiv17"></a>මනාව සරසන ලද පිරිවර අඟනෝ තිස් තුන් දහසකි. බිරින්ද ’’විමලා’’ නම් වූවාය. පුත් තෙම ’’කඤ්චනවෙල’’ නම් වී.</p>
<p><a class="msdiv" id="msdiv18"></a>පුරුෂයන්ට උතුම්වූ (පියදස්සී) බුදුරජතෙම සතර පෙර නිමිති දැක රියයානයෙන් මහබිනික්මන් කෙළේය. සමසක් මුලුල්ලේ ප්‍රධාන චර්‍ය්‍යාව කෙළේය.</p>
<p><a class="msdiv" id="msdiv19"></a>මහාවීරවූ පියදස්සී මහමුනිඳු තෙම බඹහු විසින් අයදනා ලද්දේ, සිත් අලවන ’’උස්සාවන’’ නම් උයනෙහිදී දම්සක් පැවැත්වූ සේක.</p>
<p><a class="msdiv" id="msdiv20"></a>පියදස්සී ශාස්තෲන් වහන්සේට ’’පාලිත’’ ය, ’’සබ්බදස්සී’’ ය යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’සොභිත’’ නම් වී.</p>
<p><a class="msdiv" id="msdiv21"></a>’’සුජාතා’’ ද, ’’ධම්මදින්නා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’කුඹුක්’’ ගස යයි කියනු ලැබේ.</p>
<p><a class="msdiv" id="msdiv22"></a>’’සන්දක’’ ද, ’’ධම්මික’’ ද යන අග්‍ර උපස්ථායකයෝ දෙදෙනෙක් වුහ. ’’විසාඛාව’’ ද, ’’ධම්මදින්නා’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class="msdiv" id="msdiv23"></a>අපමණ යසස් ඇති, දෙතිස් මහා පුරුෂ ලකුණෙන් යුත් ඒ බුදුරජතෙම අසූ රියනක් උස්වූයේ, (මල් පිපුණු) සල් රුකක් මෙන් දක්නා ලැබේ.</p>
<p><a class="msdiv" id="msdiv24"></a>අසමවූ, මහර්ෂීවූ, ඒ (පියදස්සී) බුදුරදුන්ගේ ශරීර ශෝභාව යම්සේ වීද, එබඳු ශෝභාවක් (බැබලීමක්) ගිනිය, සඳය, හිරුය, යන මොවුන්ට නැත.</p>
<p><a class="msdiv" id="msdiv25"></a>දෙවියන්ට දෙවිවූ ඒ (පියදස්සී) බුදුරදුන්ටද අවුරුදු අනූ දහසක් ආයුෂය වී. පසැස් ඇති ඒ තාක් කල් ලෝකයෙහි වැඩ සිටි සේක.</p>
<p><a class="msdiv" id="msdiv26"></a>අසමසමවූ ඒ බුදුරද තෙමේද, අසමවූ ඒ අගසව් දෙනමද, යන සියල්ල අතුරුදන් විය. සියලු සංස්කාරයෝ හිස්වූවාහු නොවෙත්ද?</p>
<p><a class="msdiv" id="msdiv27"></a>ඒ පියදස්සී මුනිවර තෙම ’’අස්සත්‍ථ’’ නම් ආරාමයෙහිදී පිරිනිවි සේක. ඒ ආරාමයෙහිම ඒ බුදුරදුන්ගේ ජිනථූපය (දාගැබ) තුන් යොදුනක් උස්වී. (හෙවත් තුන් යොදුනක් උසට බඳින ලදී.)</p>
</blockquote>
<p class="endvagga">පියදස්සිස්ස භගවතො වංසො තෙරසමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>