<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv8">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>8. සොභිත බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>රේවත බුදුරදුන්ට පසු කාලයෙහි එකඟවූ සන්හුන් සිත් ඇති, අසමවූ, තමහට සමානයෙක් නැති සොභිත නම් ලෝහිමි බුදුරජතෙම වී.</p>
<p><a class="msdiv" id="msdiv2"></a>ඒ ජිනරාජතෙම ස්වකීය භවනයෙහිදී සිත වෙනස් කළ සේක. හුදෙක් බුදුබවට පැමිණ දම්සක් පැවැත්වූ සේක.</p>
<p><a class="msdiv" id="msdiv3"></a>දම්සක් දෙසුමෙහිදී උඩින් භවාග්‍රය තෙක්ද, යටින් අවීචිය තෙක්ද, මේ අතර එක පිරිසක් විය.</p>
<p><a class="msdiv" id="msdiv4"></a>සම්බුදුවරතෙම ඒ පිරිසෙහි දම්සක් පැවැත්වී. ගණන් නොකළ හැකි පිරිසකට පළමුවන ධර්‍මාවබෝධය විය.</p>
<p><a class="msdiv" id="msdiv5"></a>ඉන් පසුවත් දෙවි මිනිසුන්ගේ සමාගමයෙහිදී දහම් දෙසන කල්හි කෝටි අනූ දහසක් දෙනෙකුන්ට දෙවන ධර්‍මාවබෝධය විය.</p>
<p><a class="msdiv" id="msdiv6"></a>නැවත ’’ජයසේන’’ නම් කැත් රජදරු තෙම ආරාමයක් ගොඩනගා ඒ කාලයෙහි බුදුරදුන්ට පාවාදුන්නේය.</p>
<p><a class="msdiv" id="msdiv7"></a>පසැස් ඇති බුදුරජතෙම ඒ ’’ජයසේන’’ රජුගේ දානය වර්‍ණනාකොට දහම් දෙසූ සේක. එකල්හි කෝටි දහසක් දෙනාට තුන්වන ධර්‍මාවබෝධය විය.</p>
<p><a class="msdiv" id="msdiv8"></a>මහාර්ශිවූ සෝභිත බුදුරදුන්ට තාදී ගුණ ඇති, සන්හුන් සිත් ඇති, රාගාදී කිලුටු රහිත රහතුන් වහන්සේලාගේ රැස්වීම් තුණක් වූහ.</p>
<p><a class="msdiv" id="msdiv9"></a>’’උග්ගත’’ නම්වූ ඒ රජ (සොභිත) නරදෙටුවන් වහන්සේට දානයක් දුනි. ඒ දානයෙහි සියක් කෝටියක් පමණ රහතුන් වහන්සේ පැමිණියාහ. (මෙසේ පළමු රැස්වීම විය.)</p>
<p><a class="msdiv" id="msdiv10"></a>නැවත නුවර වැසි සමූහයා (සොභිත) නරදෙටුවන් වහන්සේට දානයක් දුනි. ඒ කාලයෙහි අනූ කෝටියක් දෙනෙකුන්ගේ (රහතුන්ගේ) දෙවන රැස්වීම විය.</p>
<p><a class="msdiv" id="msdiv11"></a>පස්මරුන් දිනූ (සොභිත) බුදුවරතෙම දෙව්ලොවෙහි වස් විසීම් කොට යම් කලෙක බැස්ස සේක්ද, ඒ කාලයෙහි අසූ කෝටියක් රහතුන්ගේ තුන්වන රැස්වීම විය.</p>
<p><a class="msdiv" id="msdiv12"></a>මම ඒ කාලයෙහි ’’සුජාත’’ නම් බමුණෙක් වීමි. ඒ කාලයෙහි ශ්‍රාවකයන් සහිතවූ බුදුරදුන් ආහාර පානයෙන් වැළඳවීමි.</p>
<p><a class="msdiv" id="msdiv13"></a>ලෝ නා හිමිවූ ඒ සෝභිත බුදුවරයන් වහන්සේද, ’’මේ තෙම මෙයින් පමණ නොකළ හැකි කපෙහි බුදු වන්නේය’’ යි මා ගැන ප්‍රකාශයක් කළ සේක.</p>
<p><a class="msdiv" id="msdiv14"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv15"></a>ඒ බුදුරදුන්ගේද වචනය අසා බොහෝසේ සිත පැහැදවීමි. දසපැරුම් පිරීම පිණිස මත්තෙහි වතක් ඉටුවෙමි.</p>
<p><a class="msdiv" id="msdiv16"></a>මහර්ෂීවූ සොභිත බුදුරදුන්ගේ (උපන්) නගරය ’’සුධම්ම’’ නම්. පියතෙම ’’සුධම්ම’’ නම් රජය. වැදූ මව් ’’සුධම්මා’’ නම් වූවාය.</p>
<p><a class="msdiv" id="msdiv17"></a>ඒ සෝභිත බුදුරජතෙම අවුරුදු දසදහසක් ගිහිගෙයි විසීය. කුමුදය, කලීරය, පදුමය යන උතුම් තුන් පහයක් වූහ.</p>
<p><a class="msdiv" id="msdiv18"></a>මනාව සරසන ලද පිරිවර අඟනෝ සැත්තෑසය දහසකි. ඒ බිරින්ද ’’සමඞ්ගී’’ නම් වූවාය. පුත් තෙම ’’සිංහ’’ නම් විය.</p>
<p><a class="msdiv" id="msdiv19"></a>පුරුෂොත්තමවූ ඒ බුදුරජතෙම සතර පෙර නිමිති දැක පහයෙන් මහබිනික්මන් කෙළේය. සත් දිනක් පුළුල්ලේ ප්‍රධාන වීර්‍ය්‍යයෙහි හැසිර (හෙවත් ප්‍රධාන වීර්‍ය්‍යය කොට), සිව්සස් අවබෝධ කරන්නේ, ’’නා’’ රුකක් මුලදී සිව්සස් අවබෝධ කළ සේක. (බුදුවිය.)</p>
<p><a class="msdiv" id="msdiv20"></a>මහාවීරවූ සොභිත නම් ලෝනාහිමි වෙත බඹහු විසින් අයදනා ලද්දේ, ’’සුධම්ම’’ නම් උතුම් උයනෙහිදී දම්සක් පැවැත්වී.</p>
<p><a class="msdiv" id="msdiv21"></a>මහර්ෂීවූ සෝභිත මුනිඳුන්ට ’’අසම’’ ද, ’’සුනෙත්ත’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම, ’’අනොම’’ නම් වී. ’’නකුල’’ ද, ’’සුජාතා’’ ද යන අග්‍රශ්‍රාවිකාවෝ දෙදෙනෙක් වූහ.</p>
<p><a class="msdiv" id="msdiv22"></a><a class="msdiv" id="msdiv23"></a>’’රම්ම’’ ද, ’’සුනන්ත’’ ද යන අග්‍ර උපස්ථායකයෝ දෙදෙනෙක් වූහ. ’’නකුලා’’ ද, ’’සුජාතා’’ ද යන අග්‍ර උපස්ථායිකාවෝ දෙදෙනෙක් වූහ.</p>
<p><a class="msdiv" id="msdiv24"></a>(සොභිත නම්) මහ මුනිඳු පණස් අට රියනක් උස්වීය. උදාහිරු මෙන් සියලු දිගුන් (එකල) හොබවයි.</p>
<p><a class="msdiv" id="msdiv25"></a>මල් පිපුණු මහ වනය නොයෙක් සුවඳින් යම්සේ සුවඳ කරණ ලද්දේද, එමෙන් උන්වහන්සේගේ සද්‍ධර්මය සිල් සුවඳින් සුවඳ කරන ලද්දේය.</p>
<p><a class="msdiv" id="msdiv26"></a>යම් සේ සාගරය දැකීමෙන් සෑහීමකට නොපැමිණේද, එපරිද්දෙන්ම උන්වහන්සේගේ සද්‍ධර්මය ඇසීමෙන් සෑහීමකට නොපැමිණේ.</p>
<p><a class="msdiv" id="msdiv27"></a>ඒ කාලයෙහි අවුරුදු අනූදහසක් ආයුෂය පවතී. ඒතාක් කල් වැඩසිටිමින් ඒ සෝභිත බුදුරජතෙම බොහෝ ජන සමූහයා (බව සයුරෙන්) එතර කළ සේක.</p>
<p><a class="msdiv" id="msdiv28"></a>ඒ සෝභිත බුදුරජහු සෙසු ජනයා කෙරෙහි අවවාදද, අනුශාසනාද දී, ගින්නක් මෙන් දිලිහී, ශ්‍රාවකයන් සහිතව පිරිනිවි සේක.</p>
<p><a class="msdiv" id="msdiv29"></a>අසමවූ ඒ බුදුරජහුද (සීලාදියෙන්) බලයට පැමිණි ඒ ශ්‍රාවකයෝද, යන සියල්ල අතුරුදන් වී. සියලු සංස්කාරයෝ හිස්වූවාහු නොවෙත්ද? (හිස්වූවාමය.)</p>
<p><a class="msdiv" id="msdiv30"></a>සොභිත නම්වු උතුම් සම්බුදුරජතෙම සීහාරාමයේදී පිරිනිවි සේක. ඒ ඒ පෙදෙස්හි ධාතු පැතිරවීම විය.</p>
</blockquote>
<p class="endvagga">සොභිතස්ස භගවතො වංසො ඡට්ඨො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>