<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv7">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>7. රේවත බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>සුමන බුදුරදුන්ට පසු කාලයෙහි උපමා රහිත, සමාන කෙනෙක් නැති, අසමවූ, උතුම්වූ, පස් මරුන් දිනූ රෙවත නම් බුදුවරතෙම (වී.)</p>
<p><a class="msdiv" id="msdiv2"></a>ඒ රේවත බුදුරජහුද, බඹහු විසින් අයදනා ලද්දේ, පඤ්චස්කන්ධයන්ගේ හා අටළොස් ධාතූන්ගේ විභාග කිරීම ඇති, භවාභවයන්ගේ මනා පැවැත්ම කරණ ධර්‍මය ප්‍රකාශ කළ සේක.</p>
<p><a class="msdiv" id="msdiv3"></a>උන්වහන්සේගේ දහම් දෙසුමෙහිදී අභිසමය (ධර්‍මාවබෝධය) තුණක් වූහ. පළමු ධර්‍මාවබෝධය ගණනින් නොකිය හැකිය.</p>
<p><a class="msdiv" id="msdiv4"></a>යම් කලෙක රේවතී මුනිඳු තෙම ’’අරින්‍දව’’ නම් රජු හික්මවීද, එකල්හි කෝටි දහසක් දෙනාට දෙවන ධර්‍මාභිසමය විය.</p>
<p><a class="msdiv" id="msdiv5"></a>නරදෙටු ( බුදුරජ) තෙම සත් දවසක් (සිත එකඟ කිරීමේ) විවේකයෙන් (හිඳ) නැගීසිට, කෝටි සියයක් දෙවි මිනිසුන් උතුම් (රහත්) ඵලයෙහි හික්මවී.</p>
<p><a class="msdiv" id="msdiv6"></a>රේවත බුදුරදුන්ට තාදී ගුණ ඇති, යහපත්ව මිදුණු, (රාගාදී) කෙලෙස් කිලුටු නැති රහතුන්ගේ රැස්වීම් තුණක් වූහ.</p>
<p><a class="msdiv" id="msdiv7"></a>යම් කෙනෙක් පළමු රැස්වීමට පැමිණියාහුද, ඔවුහු ගණන් මගින් ඉක්ම ගියාහු, කෝටි ලක්‍ෂයක් දෙනෙකුන්ගේ (රහතුන්ගේ) දෙවන රැස්වීම වී.</p>
<p><a class="msdiv" id="msdiv8"></a>’’යම් බුදු කෙනෙකු නුවණින් අසමද, ඒ නුවණට අනුව දම්සක් පවත්වයිද, ඒ රේවත බුදුරජතෙම ඒ කාලයෙහි ලෙඩින් පෙලුණේ, ජීවත් වේද, නොවේද යන සැකයට පැමිණියේ වී.</p>
<p><a class="msdiv" id="msdiv9"></a>ඒ කාලයෙහි උන්වහන්සේගේ ලෙඩ විචාරීම පිණිස යම් ස්ථිර සිත් ඇති කෝටි ලක්‍ෂයක් රහත්හු එළඹියාහුද, තුන්වන රැස්වීම විය.</p>
<p><a class="msdiv" id="msdiv10"></a>මම ඒ කාලයෙහි අතිදෙව නම් බමුණෙක් වීමි. රේවත බුදුරදුන් කරා එළඹ උන්වහන්සේගේ සරණ ගියෙමි.</p>
<p><a class="msdiv" id="msdiv11"></a>මම රේවත බුදුරජුන්ගේ සීලයටද, සමාධියටද, අතිශයින් අතුම් ප්‍රඥා ගුණයටද පැසසිය යුතු පරිද්දෙන් පසසා පොරොවන රෙද්දක් පුද කෙළෙමි.</p>
<p><a class="msdiv" id="msdiv12"></a>ලෝනාහිමිවූ ඒ රේවත බුදුරජහුද, මේ කපින් අසංඛ්‍ය කල්පයෙහි මේ තෙම බුදුවන්නේයයි මා (ගැණ) ප්‍රකාශයක් කළ සේක.</p>
<p><a class="msdiv" id="msdiv13"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv14"></a>[සූත්‍රපෙළද, විනයපෙළද, නවාඞ්ග (කොටස් නවයක් ඇති) ශාස්තෘශාසනයද යන සියල්ල ඉගෙණගෙන බුදුසසුන හෙබවීමි. ]</p>
<p><a class="msdiv" id="msdiv15"></a>[මා විසින් යම් බුදුබවක් මනාකොට පතන ලදද, ඒ මේ බුදුබව ඇති කරන්නෙමි. ඒ කාලයෙහිත් බුද්‍ධකාරක ධර්‍මයන් සිහිකොට වැඩූයෙමි. ]</p>
<p><a class="msdiv" id="msdiv16"></a>මහ තවුස්වූ රේවත බුදුරජුන්ගේ නුවර ’’සුධම්මවතී’’ නම්. (පියතෙම) ’’විපුල’’ නම් රජය. වැදූ මව ’’විපුලා දේවි’’ය.</p>
<p><a class="msdiv" id="msdiv17"></a>’’උන් වහන්සේ (බෝසත් කල) අවුරුදු හයදාහක් ගිහිගෙයි විසී. අලඞ්කාර කරණ ලද ’’සුදස්සන’’ ය, ’’රතනග්ඝි’’ ය, ’’අචෙල’’ ය යන පින්කමින් උපන් උතුම් තුන් පහයක් වූහ.</p>
<p><a class="msdiv" id="msdiv18"></a>හොඳින් සරසන ලද පිරිවර අඟනෝ තිස් තුන් දහසකි. දේවී තොමෝ ’’සුදස්සනා’’ නම්. පුත් තෙම වරුණ නම් වී.</p>
<p><a class="msdiv" id="msdiv19"></a>(රේවත) ජිනවර තෙම, සතර පෙර නිමිති දැක, රථ යානයෙන් මහබිණික්මන් කෙළේය. නොඅඩු සත් වසක් මුළුල්ලෙහි (බුදුබවට පැමිණීම පිණිස) ප්‍රධාන වීර්‍ය්‍යය කෙළේය.</p>
<p><a class="msdiv" id="msdiv20"></a>මහෘවීරවූ රේවත නම් ලෝනාහිමි තෙම බඹුහු විසින් අයදනා ලද්දේ, ශ්‍රීයාවෙන් ඝනවූ, වරුණ නම් ආරාමයේදී දම් සක් පැවැත්වී.</p>
<p><a class="msdiv" id="msdiv21"></a>රේවත බුදුරජුන්ට ’’වරුණ’’ ය, ’’බ්‍රහ්මදේව’’ ය යන අග්‍ර ශ්‍රාවකයෝ දෙදෙනෙක් වූහ. ’’සම්භව’’ නම්වූ උපස්ථායකයෙක් විය.</p>
<p><a class="msdiv" id="msdiv22"></a>’’භද්දා’’ ද, ’’සුභද්දා’’ ද යන අග්‍ර ශ්‍රාවිකාවෝ දෙදෙනෙක් වූහ. අසමසමවූ ඒ රේවත බුදුරදහුද නා ගසක් මුලදී සිව්සස් අවබෝධ කළහ. (බුදුවිය.)</p>
<p><a class="msdiv" id="msdiv23"></a>’’පදුම’’ ද, ’’කුඤ්ජර’’ ද යන අග්‍ර උපස්ථායකයෝ දෙදෙනෙක් වූහ. ’’සිරිමා’’ ද, ’’යසවතී’’ ද යන අග්‍ර උපස්ථායිකාවෝ දෙදෙනෙක් වූහ.</p>
<p><a class="msdiv" id="msdiv24"></a>’’ඒ (රේවත) බුදුරජහු උසින් අසූ රියනක් උස්විය. උස්ව සිටි ඉන්ද්‍රයාගේ ධ්වජය මෙන් සියලු දිසාවන් හොබවයි.</p>
<p><a class="msdiv" id="msdiv25"></a>’’උන්වහන්සේගේ ශරීරයෙහි හටගත් උතුම්වූ රශ්මි මාලාව දහවල්ද, ඉදින් රැයෙහිද, හාත්පස යොදුනක් තැන් පැතිරීය.</p>
<p><a class="msdiv" id="msdiv26"></a>’’ඒ කාලයෙහි අවුරුදු සැටදහසක් ආයුෂය පවතී. ඒ රේවත බුදුරජ තෙම ඒ තාක් කල් වැඩ සිටිමින් බොහෝ ජන සමූහයා සසර සයුරෙන් එතෙර කළ සේක.</p>
<p><a class="msdiv" id="msdiv27"></a>බුද්‍ධ බලය දක්වා ලෝකයෙහි අමෘතය (නිවණ) ප්‍රකාශ කරමින් උපාදාන (දර) අවසන් වීමෙන් ගිණි යම්සේ (නිවීමට යේ)ද, එසේ පඤ්ච උපාදානයන්ගේ අභාවයෙන් පිරිනිවි සේක.</p>
<p><a class="msdiv" id="msdiv28"></a>රත්නයක් වැනිවූ ඒ රූපකාය (ශරීරය)ද, අසමවූ ඒ ධර්‍මයද, යන සියල්ල අතුරුදන් විය. සියලු සංස්කාරයෝ හිස්වූවාහු නොවෙත්ද?</p>
<p><a class="msdiv" id="msdiv29"></a>කීර්තිය දරන ඒ රේවත මහා මුනිඳු තෙම පිරිනිවි සේක. ඒ ඒ ප්‍රදේශයන්හි ධාතු පැතිරවීම විය.</p>
</blockquote>
<p class="endvagga">රෙවතස්ස භගවතො වංසො පඤ්චමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>