<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv22">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>22. සිඛී බුදුරජුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>විපස්සී බුදුරජුන්ට පසු කාලයෙහි සම්බුදුවූ, දෙපා ඇති සතුන්ට උතුම්වූ, අසමවූ, සමාන පුද්ගලයෙකු නැති ’’සිඛී’’ නම් ජිනරාජතෙම වී.</p>
<p><a class="msdiv" id="msdiv2"></a>මරසෙන් පරදවා, උතුම් බුදුබවට පැමිණි සේක්, සත්ත්‍වයන්ට අනුකම්පාකොට දම්සක් පැවැත්වූ සේක.</p>
<p><a class="msdiv" id="msdiv3"></a>සිඛී මුනි සඳුන් දම්සක් පවත්නා කල්හි කෝටි සියක් දහසක් දෙනෙකුන්ට පළමු ධර්මාවබෝධය වී.</p>
<p><a class="msdiv" id="msdiv4"></a>නැවතද මිනිසුන්ට උතුම්වූ ගණදෙටු (සිඛී) බුදුරජුන් දම් දෙසන කල්හි කෝටි දහසක් දෙනෙකුන්ට දෙවන ධර්‍මාවබෝධය වී.</p>
<p><a class="msdiv" id="msdiv5"></a>දෙවියන් සහිත ලෝකයාට යමාමහ පෙළහර දක්වන කල්හි කෝටි අසූ දහසක් දෙනෙකුන්ට තුන්වන ධර්‍මාවබෝධය වී.</p>
<p><a class="msdiv" id="msdiv6"></a>මහර්ෂීවූ සිඛී බුදුරජුන්ටද, තාදී ගුණ ඇති, සන්හුන් සිත් ඇති, කෙලෙස් කිලිටු නැතිකළ රහතුන් වහන්සේලාගේ සන්නිපාත (රැස්වීම්) තුණක් වූහ.</p>
<p><a class="msdiv" id="msdiv7"></a>ලක්‍ෂයක් භික්‍ෂූන්ගේ පළමු රැස්වීම වී. අසූ ලක්‍ෂයක් භික්‍ෂූන්ගේ දෙවන රැස්වීම වී.</p>
<p><a class="msdiv" id="msdiv8"></a>ජලයෙහි වැඩෙන ලද පියුමක් මෙන් නොතැවරුනාවූ සැත්තෑ දහසක් භික්‍ෂූන්ගේ තුන්වන සමාගමය වී.</p>
<p><a class="msdiv" id="msdiv9"></a>මම ඒ කාලයෙහි ’’අරින්‍දම’’ නම් රජව බුදුපාමොක් සඟන ආහාර පානයෙන් වැළඳවූයෙමි.</p>
<p><a class="msdiv" id="msdiv10"></a>මම බොහෝ උතුම් පිළිද, අපමණ පිළි සහල්ද පූජාකොට, සරසන ලද ඇත් යානයක් බුදුරජුන්ට පිදුවෙමි.</p>
<p><a class="msdiv" id="msdiv11"></a>ඇත් යානය අගයකොට (සඟනට) කැප බඩු පිරිනැමූයෙමි. මගේ සිත සතුටින් නිතර දැඩිකොට එළඹ සිටී.</p>
<p><a class="msdiv" id="msdiv12"></a>ලොවග නාහිමිවූ ඒ සිඛී බුදුරජතෙමේද, ’’මේ (අරින්‍දව රජ) තෙම මෙයින් තිස් එක්වන කපෙහි බුදුවන්නේය’’ යි මා ගැණ ප්‍රකාශයක් කළ සේක.</p>
<p><a class="msdiv" id="msdiv13"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද, ’’එපරිද්දෙන්ම අපි හැමදෙන මේ ජිනරාජයන් ඉදින් මුදන්නෙමු නම් මතු කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv14"></a>මම ඒ බුදුරජුන්ගේ වචනය අසා බොහෝ සේ සිත පැහැදවීමි. දස පෙරුම් දම් පිරීම පිණිස මත්තෙහි වතක් ඉටුයෙමි.</p>
<p><a class="msdiv" id="msdiv15"></a>මහර්ෂීවූ බුදුරජුගේ නුවර ’’අරුණවතී’’ නම්. පිය තෙම ’’අරුණවන්තු’’ රජය. වැදූ මව් ’’පභාවතී’’ නම් වූවාය.</p>
<p><a class="msdiv" id="msdiv16"></a>ඒ බුදුරජතෙම අවුරුදු සත් දහසක් ගිහිගෙයි වාසය කෙළේය. ’’සුවන්‍ද’’ ය, ’’ගිරි’’ ය, ’’වහන’’ ය යන උතුම් තුන් ප්‍රාසාද තුණක් වූහ.</p>
<p><a class="msdiv" id="msdiv17"></a>මනාව සරසන ලද පිරිවර අඟනෝ විසිහතර දහසකි. බිරින්ද ’’සබ්බකාමා’’ නම් වූවාය. පුත් තෙම ’’අතුල’’ නම් වී.</p>
<p><a class="msdiv" id="msdiv18"></a>(සිඛී) පුරුෂොත්තම තෙම සතර පෙර නිමිති දැක, ඇත් යානයෙන් මහබිනික්මන් කෙළේය. අට මසක් මුළුල්ලෙහි ප්‍රධාන වීර්‍ය්‍යය කෙළේය.</p>
<p><a class="msdiv" id="msdiv19"></a>මහා වීර්‍ය්‍ය ඇති නරදෙටු ’’සිඛී’’ ලොවග නා හිමිඳු බඹහු විසින් අයදනා ලද්දේ, ’’මිගදාය’’ නම් නගරයෙහිදී දම්සක් පැවැත්වූ සේක.</p>
<p><a class="msdiv" id="msdiv20"></a>මහර්ෂීවූ ’’සිඛී’’ බුදුරදුන්ටද, ’’අහිභූ’’ ද, ’’සම්භව’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’ඛෙමඞ්ක’’ නම් වී.</p>
<p><a class="msdiv" id="msdiv21"></a>’’මඛිලා’’ ද, ’’පදුමා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’ඇටඹ රුක’’ යයි කියනු ලැබේ.</p>
<p><a class="msdiv" id="msdiv22"></a>’’සිරිවඩ්ඪ’’ ද, ’’නන්‍ද’’ ද යන අග්‍ර උපස්ථායකයෝ දෙදෙනෙක් වුහ. ’’චිත්ත’’ ද, ’’සුගුත්ත’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class="msdiv" id="msdiv23"></a>රන් පහන් කණුවක් හා සමානව, දෙතිස් මහ පුරිස් ලකුණෙන් යුත්, ඒ බුදුරද තෙම උසින් සැත්තෑ රියනක් උස්වී.</p>
<p><a class="msdiv" id="msdiv24"></a>ඒ (සිඛී) බුදුරජුන්ගේද බඹයක් තැන් පැතිර පවතින බැබලීමක් ඇති කයින් (නික්මෙන) ප්‍රභාවෝ රෑ දවල් නිතර තුන් යොදුනක් පමණ දිශානුදිශාවන්හි පැතිරෙත්.</p>
<p><a class="msdiv" id="msdiv25"></a>මහර්ෂීවූ ඒ (සිඛී) බුදුරජුන්ට අවුරුදු සැත්තෑ දහසක් ආයුෂ වී. උන්වහන්සේ ඒතාක් කල් වැඩ සිටිමින් බොහෝ ජන සමූහයා (බව සයුරෙන්) එතර කළ සේක.</p>
<p><a class="msdiv" id="msdiv26"></a>දහම් වැසි වස්වා, දෙවියන් සහිත ලෝ වැස්සන් තෙමා, ඒ නිවනට පමුණුවා, ශ්‍රාවකයන් සහිතවූ උන්වහන්සේ පිරිනිවි සේක.</p>
<p><a class="msdiv" id="msdiv27"></a>අසූ අනූ ව්‍යඤ්ජනයෙන් යුත්, දෙතිස් මහ පුරිස් ලකුණෙන් යුත් සියල්ල අතුරුදන් විය. සියලු සංස්කාරයෝ හිස්වූවාහු නොවෙත්ද?</p>
<p><a class="msdiv" id="msdiv28"></a>සිව්සස් අවබෝධ කළ ’’සුඛී’’ මුනිසඳු ’’දුස්ස’’ නම් ආරාමයෙහි පිරිනිවි සේක. එහිම උන්වහන්සේගේ උතුම් සෑය තුන් යොදුනක් උස්වී. (හෙවත් තුන් යොදුනක් උසට බඳින ලදී.)</p>
</blockquote>
<p class="endvagga">සිඛිස්ස භගවතො වංසො වීසතිමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>