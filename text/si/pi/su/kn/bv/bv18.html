<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv18">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>18. සිද්‍ධත්‍ථ බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>ධම්මදස්සී බුදුරදුන්ට පසු කාලයෙහි ’’සිද්‍ධත්‍ථ’’ නම් ලෝ නාහිමි තෙම සියලු අඳුර පහකොට අහසට නැගී හිරු යම්සේද, (එසේ වී.)</p>
<p><a class="msdiv" id="msdiv2"></a>උන්වහන්සේද බුදුබවට පැමිණ දෙවියන් සහිත ලෝකයා (සසර සයුරෙන්) එතර කරවන සේක්, දහම් නමැති වැස්සෙන් දෙවියන් සහිත ලෝකයා නිවමින් දහම් වැසි වැස්වූ සේක.</p>
<p><a class="msdiv" id="msdiv3"></a>අසම තෙද ඇති ඒ (සිද්‍ධත්‍ථ) බුදුරදුන්ගේද ධර්‍මාභිසමය තුණක් වූහ. කෝටි ලක්‍ෂයක් දෙනෙකෙුන්ට පළමු ධර්‍මාවයබෝධය වී.</p>
<p><a class="msdiv" id="msdiv4"></a>නැවතද ’’භිමරථ’’ නම් නුවරදී යම් කලෙක අමා බෙරය ගැසීද, ඒ කාලයෙහි අනූ කෝටියක් දෙනෙකුන්ට දෙවන ධර්මාවබෝධය වී.</p>
<p><a class="msdiv" id="msdiv5"></a>යම් කාලයෙක ඒ (සිද්‍ධාර්ත්‍ථ) බුදුරජතෙම ’’වෙභාර’’ නම් උතුම් නුවරදී දහම් දෙසූ සේක්ද, ඒ කාලයෙහි අනූ කෝටියක් දෙනෙකුන්ට තුන්වන ධර්මාවබෝධය වී.</p>
<p><a class="msdiv" id="msdiv6"></a>දෙපා ඇති සත්ත්‍වයන්ට උතුම්වූ ඒ බුදුරදුන්ටද තාදී ගුණ ඇති සන්හුන් සිත් ඇති රාගාදී කිලුටු නැති කළ රහතුන් වහන්සේලාගේ සන්නිපාත (රැස්වීම්) තුණක් වූහ.</p>
<p><a class="msdiv" id="msdiv7"></a>කෙලෙස් කිලුටු නැති (ඒ) රහතුන් වහන්සේලාගේ රැස්වීමෙහි මේ තුන්තැන්ය. කෝටි සියයක් දෙනෙකුන්ගේද, කෝටි අනූවක් දෙනෙකුන්ගේද, කෝටි අසූවක් දෙනෙකුන්ගේද (රැස්වීම්) වූහ.</p>
<p><a class="msdiv" id="msdiv8"></a>මම ඒ කාලයෙහි උසස් තෙද ඇති, (සතුරෙකු විසින්) යටපත් කළ නොහැකි, අභිඥා බලයෙන් එකඟවූ සිත් ඇති ’’මඞ්ගල’’ නම් තවුසෙක් වීමි.</p>
<p><a class="msdiv" id="msdiv9"></a>මම දඹ ගසින් ගෙඩියක් ගෙනවුත් සිදුහත් බුදුරදුන්ට පිදුවෙමි. සම්බුදුරජ තෙම එය පිළිගෙණ මේ වචනය වදාළ සේක.</p>
<p><a class="msdiv" id="msdiv10"></a>’’උසස්වූ කෙලෙස් තැවීම් ඇති, ජටාමඬුලු දරණ, මේ තාපසයා බලව්. මෙතෙම මේ කල්පයෙන් අනූහතරවන කල්පයෙහි බුදුවන්නේය.’’</p>
<p><a class="msdiv" id="msdiv11"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv12"></a>ඒ (සිද්‍ධත්‍ථ) බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම් පිරීම පිණිස මත්තෙහි (පසුව) වතක් ඉටුයෙමි.</p>
<p><a class="msdiv" id="msdiv13"></a>මහර්ෂීවූ සිදුහත් බුදුරදුන්ගේ (උපන්) නුවර ’’වේභාර’’ නම් වී. පියරජ තෙම ’’උදෙන’’ නම් වී. වැදූ මව් ’’පුස්සා’’ නම් වූවාය.</p>
<p><a class="msdiv" id="msdiv14"></a>බුදුරජතෙම අවුරුදු දස දහසක් (බුදුවන්ට පෙර) ගිහිගෙයි විසීය. ’’කෝකාස’’ ය, ’’උත්පල’’ ය, ’’කෝකනද’’ ය යයි උතුම් ප්‍රාසාද තුණක් වූහ.</p>
<p><a class="msdiv" id="msdiv15"></a>මනාව සරසන ලද පිරිවර අඟනෝ සතලිස් අට දහසකි. ප්‍රසිද්‍ධවූ බිරින්ද ’’සුමනා’’ නම් වූවාය. පුත් තෙම ’’අනූපම’’ නම් වී.</p>
<p><a class="msdiv" id="msdiv16"></a>(සිද්‍ධත්‍ථ) ජිනරාජතෙම සතර පෙර නිමිති දැක, සිවිකා (දෝලා විශෙෂයක් වන) යානයකින් මහබිනික්මන් කෙළේය. නොඅඩු දසමසක් මුළුල්ලේ ප්‍රධාන වීර්‍ය්‍යය කෙළේය.</p>
<p><a class="msdiv" id="msdiv17"></a>මහාවීරවූ, සිදුහත් ලෝනාහිමිඳු, බඹහු විසින් අයදනා ලද්දේ, ’’මිගදාය’’ නම් උතුම් නුවරෙහිදී දම්සක් පැවැත්වූ සේක.</p>
<p><a class="msdiv" id="msdiv18"></a>මහර්ෂීවූ සිදුහත් බුදුරදුන්ට, ’’සම්බල’’ ද, ’’සුමිත්ත’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’රෙවත’’ නම්.</p>
<p><a class="msdiv" id="msdiv19"></a>’’සීවලා’’ ද, ’’සුරාමා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’කිණිහිරි’’ ගස යයි කියනු ලැබේ.</p>
<p><a class="msdiv" id="msdiv20"></a>’’සුප්පිය’’ ද, ’’සමුද්ද’’ ද යන අග්‍ර උපස්ථායකයෝ දෙදෙනෙක් වුහ. ’’රම්මා’’ ද, ’’සුරම්මා’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class="msdiv" id="msdiv21"></a>ඒ සිදුහත් බුදුරජ සැට රියනක් අහසට උස්වූයේ විය. රන් ඇගෑවක් (පහන් ගසක්) මෙන් දසදහසක් යොදුන් තැන් බබලවයි.</p>
<p><a class="msdiv" id="msdiv22"></a>දීපඞ්කර ආදී බුදුවරයන් හා සමවූ, අසමානවූ, තමහට සමාන පුද්ගලයෙකු නැති, පසැස් ඇති ඒ බුදුරජද, අවුරුදු ලක්‍ෂයක් ලෝකයෙහි වැඩ සිටි සේක.</p>
<p><a class="msdiv" id="msdiv23"></a>පිරිසිදු ආලෝකයක් දක්වා, සව්වන් පුබුදු කරවා, සමවතින් බබුලුවා, ශ්‍රාවකයන් සහිතවූ ඒ බුදුරජතෙම පිරිනිවි සේක.</p>
<p><a class="msdiv" id="msdiv24"></a>මුනිවරවූ සිදුහත් බුදුරජතෙම අනෝමාරාමයේදී පිරිනිවි සේක. එහිම උතුම් සෑය සිව් යොදුනක් උස්වී. (උස්ව බැන්දේය.)</p>
</blockquote>
<p class="endvagga">සිද්ධත්ථස්ස භගවතො වංසො සොළසමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>