<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv20">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>20. ඵුස්ස බුදුරජුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>එම මණ්ඩ නම් කල්පයෙහි (දෙවි මිනිසුන්ගේ) අනුශාසකවූ, තමහට වැඩි උතුමෙක් නැති, උපමා රහිත, අසමසමවූ, ’’ඵුස්ස’’ නම් බුදුරජතෙම වී.</p>
<p><a class="msdiv" id="msdiv2"></a>ඒ ’’ඵුස්ස’’ නම් බුදුරජතෙමේද, සියලු මොහඳුරු නසා, ලෝභ නමැති මහ අවුල ලිහා දමා, දෙවියන් සහිත ලෝකයා සතප්පවමින් (සනසමින්) අමාදියෙන් වැස්සේය. (හෙවත් නිවන් දෙන දහම් දෙසී.)</p>
<p><a class="msdiv" id="msdiv3"></a>ඵුස්ස බුදුරජුන් දම්සක් පවත්වන නැකැත් මඟුලෙහි (සැණකෙලියෙහි) දී කෝටි ලක්‍ෂයක් දෙනෙකුන්ට පළමු ධර්‍මාවබෝධය වී.</p>
<p><a class="msdiv" id="msdiv4"></a>අනූ ලක්‍ෂයක් දෙනෙකුන්ට දෙවන ධර්‍මාවබෝධය වී. අසූ ලක්‍ෂයක් දෙනෙකුන්ට තුන්වන ධර්‍මාවබෝධය වී.</p>
<p><a class="msdiv" id="msdiv5"></a>මහර්ෂීවූ ’’ඵුස්ස’’ බුදුරජුන් පිළිබඳ තාදී ගුණ ඇති, සන්හුන් සිත් ඇති රහතුන් වහන්සේලාගේ රැස්වීම් තුණක් වූහ.</p>
<p><a class="msdiv" id="msdiv6"></a>සැට ලක්‍ෂයක් රහතුන්ගේ පළමුවන සමාගමය (රැස්වීම) වී. පණස් ලක්‍ෂයක් රහතුන්ගේ දෙවන සමාගමය වී.</p>
<p><a class="msdiv" id="msdiv7"></a>උපාදානයන්ගෙන් අල්වා නොගෙණ මිදුණු, ඉපදීම නැතිකළ, සතලිස් ලක්‍ෂයක් රහතුන් වහන්සේලාගේ තුන්වන රැස්වීම වී.</p>
<p><a class="msdiv" id="msdiv8"></a>මම ඒ කාලයෙහි ’’විජිතාවී’’ නම් රජෙකි. මා සතුව තිබූ මහ රජය හැරදමා, උන්වහන්සේ වෙත පැවිදිවූයෙමි.</p>
<p><a class="msdiv" id="msdiv9"></a>ලොව නාහිමිවූ ’’ඵුස්ස’’ නම් ඒ බුදුරජතෙමේද, ’’මේ (විජිතාවී) තෙම මෙයින් අනූ දෙවන කපෙහි බුදුවන්නේය’’ යි මා ගැන ප්‍රකාශයක් කළ සේක.</p>
<p><a class="msdiv" id="msdiv10"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv11"></a>ඒ (ඵුස්ස) බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම් පිරීම පිණිස මත්තෙහි (පසුව) වතක් ඉටුයෙමි.</p>
<p><a class="msdiv" id="msdiv12"></a>සූත්‍ර (පිටක) යද, විනය (පිටක) යද යන සියලු නවාඞ්ග ශාස්තෘ ශාසනය ඉගෙණ බුදුසසුන හෙබවීමි.</p>
<p><a class="msdiv" id="msdiv13"></a>මම ඒ බුදුසස්නෙහි නොපමාව වාසය කරමින් (සතර) බ්‍රහ්ම විහාර භාවනාවන් වඩා, අභිඤ්ඤාවන්හි පරතෙරට ගොස් බඹලොව ගියෙමි. (උපනිමි.)</p>
<p><a class="msdiv" id="msdiv14"></a>මහර්ෂීවූ ඵුස්ස බුදුරදුන්ගේ (උපන්) නුවර ’’කාසි’’ නම් වී. පිය තෙම ’’ජයසේන’’ නම්. වැදූ මව් ’’සිරිමා’’ නම් වූවාය.</p>
<p><a class="msdiv" id="msdiv15"></a>ඵුස්ස බුදුරජතෙම අවුරුදු හය දහසක් ගිහිගෙයි විසී. ’’ගරුළ’’ ය, ’’හංස’’ ය, ’’සුවන්නභර’’ ය යයි උතුම් පහයක් වූහ.</p>
<p><a class="msdiv" id="msdiv16"></a>මනාව සරසන ලද පිරිවර අඟනෝ විසිතුන් දහසකි. බිරින්ද ’’කිසාගොතමී’’ නම් වූවාය. පුත් තෙම ’’අනූපම’’ නම් වී.</p>
<p><a class="msdiv" id="msdiv17"></a>පුරුෂොත්තමවූ බුදුරජතෙම සතර පෙර නිමිති දැක, ඇත් යානයකින් මහබිනික්මන් කෙළේය. සමසක් ප්‍රධාන වීර්‍ය්‍යය කෙළේය.</p>
<p><a class="msdiv" id="msdiv18"></a>මහාවීරවූ, නරදෙටුවූ, ’’ඵුස්ස’’ නම් ලොවග නාහිමිඳු, බඹහු විසින් අයදනා ලද්දේ, උතුම් මිගදායෙහිදී දම්සක් පැවැත්වූ සේක.</p>
<p><a class="msdiv" id="msdiv19"></a>මහර්ෂීවූ ’’ඵුස්ස’’ බුදුරදුන්ට, ’’සුඛිත’’ ද, ’’ධම්මසෙන’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’සභිය’’ නම් වී.</p>
<p><a class="msdiv" id="msdiv20"></a>’’සාලා’’ ද, ’’උපසාලා’’ ද යන අග්‍රශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක ’’නෙල්ලි’’ ගස යයි කියනු ලැබේ.</p>
<p><a class="msdiv" id="msdiv21"></a>’’ධනඤ්ජය’’ ද, ’’විසාඛා’’ ද යන අග්‍ර උපස්ථායකයෝ දෙදෙනෙක් වුහ. ’’පදුමා’’ ද, ’’නාගා’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class="msdiv" id="msdiv22"></a>ඒ ඵුස්ස මුනිඳු තෙමේ පණස් අට රියනක් උස්වූයේ, සහස් රැස් (හිරු) මෙන්ද, පුන් සඳ මෙන්ද බබලයි.</p>
<p><a class="msdiv" id="msdiv23"></a>ඒ කාලයෙහි අවුරුදු අනූ දහසක් ආයුෂය ඇත්තේය. උන්වහන්සේ ඒතාක් කල් වැඩ සිටිමින් බොහෝ දෙනා (බව සයුරෙන්) එතර කළ සේක.</p>
<p><a class="msdiv" id="msdiv24"></a>අපමණ යසස් ඇති ඒ ශාස්තෲන් වහන්සේද, බොහෝ සත්ත්‍වයන්ට අවවාද කොට මහජනයා (සසරින්) එතර කොට, ශ්‍රාවකයන් සහිතව පිරිනිවි සේක.</p>
<p><a class="msdiv" id="msdiv25"></a>ශාස්තෘවූ ඵුස්ස ජිනරාජතෙම ජේතවනාරාමයේදී පිරිනිවි සේක. ඒ ඒ පෙදෙස්හි (උන්වහන්සේගේ) ධාතු පැතිරීම වී.</p>
</blockquote>
<p class="endvagga">ඵුස්සස්ස භගවතො වංසො අට්ඨාරසමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>