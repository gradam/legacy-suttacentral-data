<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv5">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>5. මඞ්ගල බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>කොණ්ඩඤ්ඤ නම් බුදුරදුන්ට පසු කාලයෙහි මඞ්ගල නම් ලෝකනායකයන් වහන්සේ, ලොකයෙහි මෝහ නමැති අඳුර නැතිකොට දහම් නමැති ගිනිහුල දැරූ සේක.</p>
<p><a class="msdiv" id="msdiv2"></a>සෙසු ජිනරාජයන්ට වඩා පැතුරුණාවූද උන්වහන්සේගේ අසමානවූ ශරීර ශෝභාව සඳ හිරු දෙදෙනාගේ ආලෝකය යටපත්කොට දස දහසක් සක්වළ බබලයි.</p>
<p><a class="msdiv" id="msdiv3"></a>ඒ බුදුරදහුද අතිශයින් උතුම්වූ සිවුසස් දෙසූ සේක. ඒ ඒ දෙවි මිනිස් ආදීහු සිවුසස් රසය පානයකොට මහත් (මෝහ නමැති) අඳුර නැති කරත්.</p>
<p><a class="msdiv" id="msdiv4"></a>අසමවූ බුදුබවට පැමිණ පළමුවන දම්දෙසුමෙහිදී (දෙවි මිනිසුන්) කෝටි සියක් දහසකට පළමුවන වර ධර්‍මාවබෝධය වී.</p>
<p><a class="msdiv" id="msdiv5"></a>(ඒ) බුදුරජතෙම සක්දෙව් විමනෙහිදී දම් දෙසූසේක්ද, කෝටි නව දහසකට දෙවන වර ධර්‍මාවබෝධයවී.</p>
<p><a class="msdiv" id="msdiv6"></a>යම් කලෙක ආනන්‍ද නම් සක්විති රජ බුදුරදුන් වෙත එළඹියේද, එකල භාග්‍යවත්වූ සම්බුදුරජ තෙම ඉතා උතුම් දහම් නමැති බෙරය ගැසීද,</p>
<p><a class="msdiv" id="msdiv7"></a>ඒ කාලයෙහි සුනන්‍ද නම් සක්විති රජහුගේ එකට හැසිරෙන ජන සමූහයෝ අනූ කෝටියක් වූහ. ඒ හැම දෙනම ඉතිරිනොවී එහිභික්ඛු භාවයෙන් (මහණ මෙහි එව කී පමණින්) පැවිද්දෝ වූහ.</p>
<p><a class="msdiv" id="msdiv8"></a>මහර්ෂීවූ මංගල බුදුරදුන්ට (ශ්‍රාවකයන්ගේ) රැස්වීම් තුනක් වූහ. කෝටි සියක් දහසක් දෙනාගේ පළමුවන රැස්වීම විය.</p>
<p><a class="msdiv" id="msdiv9"></a>ඒ කාලයෙහි (රාගාදී කෙලෙස්) කිලුටු නැති රහතුන් වහන්සේලා කෝටි දහසක් දෙනාගේ දෙවන රැස්වීමද, අනූ කෝටියක් දෙනාගේ තුන්වන රැස්වීමද වී.</p>
<p><a class="msdiv" id="msdiv10"></a>මම ඒ කාලයෙහි මන්ත්‍ර උගන්වන්නාවූ, සිප් සතර ඉගෙනගන්නාවූ තුන් වේදයෙහි පරතෙරෙට පැමිණි ’’සුරුචි’’ නම් බමුණෙකි.</p>
<p><a class="msdiv" id="msdiv11"></a>මම ඒ මඞ්ගල බුදුරදුන් කරා එළඹ බුදුරදුන්ගේ සරණ ගොස් බුදුපාමොක් සඟන සුවඳ මලින් පිදුවෙමි. සුවඳ මලින් පුදා ගව පානයෙන් වැළඳෙව්වෙමි.</p>
<p><a class="msdiv" id="msdiv12"></a>දෙපා ඇති සත්ත්‍වයන්ට (දෙවි මිනිසුන්ට) උතුම්වූ ඒ මඞ්ගල බුදුරජහුද මේ කපින් අපමණ (අසංඛ්‍ය) කල්පයෙහි මෙතෙම බුදුවන්නේයයි මා ගැන ප්‍රකාශයක් කළ සේක.</p>
<p><a class="msdiv" id="msdiv13"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv14"></a>ඒ බුදුරදුන්ගේද වචනය අසා බොහෝ සේ සිත පැහැදවීමි. දස පෙරුම පිරීම පිණිස මත්තෙහි වතක් ඉටුවෙමි.</p>
<p><a class="msdiv" id="msdiv15"></a>ඒ කාලයෙහි උතුම් බුදුබවට පැමිණීම පිණිස සතුට දියුණු කරමින් බුදුරදුන් විෂයෙහි මාගේ ගෙය පූජාකොට උන්වහන්සේගේ සමීපයෙහි පැවිදිවීමි.</p>
<p><a class="msdiv" id="msdiv16"></a>සූත්‍රපෙළද, විනයපෙළද, නවාඞ්ග (කොටස් නවයක් ඇති) ශාස්තෘශාසනයද යන සියල්ල ඉගෙණගෙන බුදුසසුන හෙබවීමි.</p>
<p><a class="msdiv" id="msdiv17"></a>මම ඒ කාලයෙහි නොපමාවූයේ, වෙසෙසින් සතර බ්‍රහ්ම විහාර භාවනා වඩා, පඤ්චාභිඤ්ඤාවන්ගේ පරතෙරට ගොස් බඹලොව පැමිණියෙමි. (උපනිමි.)</p>
<p><a class="msdiv" id="msdiv18"></a>ඒ මහර්ෂීවූ මඞ්ගල බුදුරදුන්ගේ නුවර ’’උත්තර’’ නම් විය. (පියතෙම) ’’උත්තර’’ නම් රජය. පව් තොමෝ උත්තර නම් බිසවය.</p>
<p><a class="msdiv" id="msdiv19"></a>ඒ බුදුරජහු (බුදුවීමට පෙර) අවුරුදු නව දහසක් ගිහිගෙයි විසී. ’’යසවන්තු’’ ය, ’’සුචිමන්තු’’ ය, ’’සිරිමන්තු’’ ය යන උතුම් තුන් පහයක් වූහ.</p>
<p><a class="msdiv" id="msdiv20"></a>මනාව අබරණින් සරසන ලද පිරිවර අඟනෝ සම තිස් දහසකි. බිරිඳ ’’යසවතී’’ නම් වූවාය. පුත්‍රතෙම ’’සිවලී’’ නම් විය.</p>
<p><a class="msdiv" id="msdiv21"></a>(මඞ්ගල) ජිනරාජතෙම සතර පෙරනිමිති දැක අසුන් යෙදූ යානාවෙන් මහබිනික්මන් කෙළේය. නොඅඩුවූ අට මසක් මුළුල්ලේ (බුදුබව පිණිස) මහත් උත්සාහය කෙළේය.</p>
<p><a class="msdiv" id="msdiv22"></a>මහත් වීර්‍ය්‍යය ඇති මඞ්ගල ලෝහිමිතෙම බඹහු විසින් අයදනා ලද්දේ, උතුම් ශෝභා ඇති වනයෙහිදී දම්සක් පැවැත්වූ සේක.</p>
<p><a class="msdiv" id="msdiv23"></a>මහර්ෂීවු මඞ්ගල බුදුරදුන්ට ’’සුදෙව්’’ ද, ’’ධම්මසෙන’’ ද යන අග්‍ර ශ්‍රාවකයෝ දෙදෙනෙක් වූහ. උපස්ථායක තෙම පාලිත නම් විය.</p>
<p><a class="msdiv" id="msdiv24"></a>’’සීවලී’’ ද, ’’අසෝකා’’ ද යන අග්‍ර ශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝධිය නාගසයයි කියනු ලැබේ.</p>
<p><a class="msdiv" id="msdiv25"></a>’’නන්‍ද’’ ද, ’’විසාඛා’’ ද යන අග්‍ර උපස්ථායකයෝ දෙදෙනෙක් වූහ. ’’අනුලා’’ ද, ’’සුතනා’’ ද යන අග්‍ර උපස්ථායිකාවෝ දෙදෙනෙක් වූහ.</p>
<p><a class="msdiv" id="msdiv26"></a>මඞ්ගල මහමුනිඳු අසූ අට රියනක් උසය. උන්වහන්සේගේ ශරීරයෙන් නොයෙක් සිය දහස් ගණන් රැස් නිතර දුවත්.</p>
<p><a class="msdiv" id="msdiv27"></a>ඒ කාලයෙහි අවුරුදු අනූ දහසක් ආයුෂ ඇත. උන්වහන්සේ ඒතාක් කල් වැඩ සිටිමින් බොහෝ ජන සමූහයා (බව සයුරෙන්) එතර කළ සේක.</p>
<p><a class="msdiv" id="msdiv28"></a>මුහුදෙහි ඒ රළ ගණින්ට යම්සේ නොහැකි වෙත්ද, එසේම උන්වහන්සේගේ ඒ ශ්‍රාවකයෝ ගණින්ට නොහැක්කාහ.</p>
<p><a class="msdiv" id="msdiv29"></a>ලෝකනායකවූ මඞ්ගල බුදුරජහු යම්තාක් කල් වැඩ සිටි සේක්ද, (ඒතාක් කල්) උන්වහන්සේ සස්නෙහි රාගාදී කෙලෙස් සහිතයන්ගේ මරණයක් වූයේ නැත.</p>
<p><a class="msdiv" id="msdiv30"></a>මහත් පිරිවර ඇති ඒ මඞ්ගල බුදුරජහු දහම් නමැති ගිනිහුල දරා, මහජනයා (සසර සයුරෙන්) එතරකොට ගින්නක් මෙන් දැල්වී පිරිනිවි සේකි.</p>
<p><a class="msdiv" id="msdiv31"></a>දෙවි මිනිසුන් විෂයෙහි සංස්කාරයන්ගේ අනිත්‍ය ස්වභාව දක්වා, ගිනි කඳක් මෙන් දිලිහී, හිරු මෙන් අස්තයට ගිය සේක.</p>
<p><a class="msdiv" id="msdiv32"></a>මඞ්ගල බුදුරජහු ’’වෙස්සර’’ නම් උයනෙහිදී පිරිනිවි සේක. එහිම උන්වහන්සේගේ ජිනථූපය (දාගැබ) තිස් යොදුනක් උස්විය.</p>
</blockquote>
<p class="endvagga">මඞ්ගලස්ස භගවතො වංසො තතියො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>