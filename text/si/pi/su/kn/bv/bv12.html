<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="bv12">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">බුද්ධවංස පාළි</p>
<h1>12. පදුමුත්තර බුදුරදුන්ගේ වංශය</h1>
</div>
<blockquote class="gatha">
<p><a class="msdiv" id="msdiv1"></a>නාරද බුදුරජුන්ට පසු කාලයෙහි බුදුබවට පැමිණි දෙපා ඇති සතුන්ගෙන් උතුම්වූ නොකැළඹුනු සයුරකට බඳු උපමා ඇති පදුමුත්තර (පියුමතුරා) ජිනරාජයන් වහන්සේ විය.</p>
<p><a class="msdiv" id="msdiv2"></a>යම් කල්පයක එක සම්බුදුවරයන් වහන්සේ නමක් උපදීද, ඒ කල්පයම මණ්ඩ කල්පය වෙයි. කුසල් ඇති ජන සමූහයා ඒ කාලයෙහි උපදී.</p>
<p><a class="msdiv" id="msdiv3"></a>පදුමුත්තර භාග්‍යවත්හුගේ පළමුවන දම්දෙසුමෙහිදී කෝටි ලක්‍ෂයක් දෙනාට ධර්‍මාවබෝධය වී.</p>
<p><a class="msdiv" id="msdiv4"></a>ඉන්පසුද දහම් වැසි වස්නා කල සත්ත්‍වයන් තැවෙන කල්හි තිස්හත් ලක්‍ෂයක් දෙනාට දෙවන ධර්‍මාවබෝධය වී.</p>
<p><a class="msdiv" id="msdiv5"></a>මහාවීරවූ බුදුරජතෙම යම් කාලයෙක ’’ආනන්‍ද’’ නම් පියරජු කරා එළඹි සේක්ද, පියරජු වෙතට එළඹ අමා බෙරය ගැසීද, (නිවන සොයාගත් බව දැන්වීද)</p>
<p><a class="msdiv" id="msdiv6"></a>අමා බෙරය ගැසූ කල්හි දහම් නමැති වැස්ස වසින කල්හි පණස් ලක්‍ෂයකට තුන්වන ධර්‍මාවබෝධය වී.</p>
<p><a class="msdiv" id="msdiv7"></a>සියලු සත්ත්‍වයන්ට (සරණ සිල් ආදීන්ගේ අනුසස් දැක්වීමෙන්) අවවාද කරන්නාවූ (සිවුසස්) අවබෝධ කරවන, චතුරෝඝයයෙන් සත්ත්‍වයන් එතර කරණ ධර්‍ම දේශනාවෙහි දක්‍ෂ (පදුමුත්තර) බුදුරජතෙම බොහෝ ජන සමූහයා (බව සයුරෙන්) එතර කළ සේක.</p>
<p><a class="msdiv" id="msdiv8"></a>පදුමුත්තර බුදුරජුන්ට (ශ්‍රාවකයන්ගේ) රැස්වීම් තුණක් වූහ. කෝටි ලක්‍ෂයක් දෙනාගේ පළමුවන සමාගමය වී.</p>
<p><a class="msdiv" id="msdiv9"></a>යම් කලෙක අසම සමවූ බුදුරජතෙම වේභාර පර්‍වතයෙහි විසූ සේක්ද, (එකල) කෝටි අනූ දහසක් දෙනාගේ තුන්වන සමාගමය වී.</p>
<p><a class="msdiv" id="msdiv10"></a>නැවත සැරිසරා වැඩිය කල්හිදී කෝටි අසූ දහසක් දෙනාගේ තුන්වන සමාගමය වී.</p>
<p><a class="msdiv" id="msdiv11"></a>මම ඒ කාලයෙහි ’’ජටික’’ නම් රට වැසියෙක් වීමි. බුදුපාමොක් සඟන වෙත ආහාර සහිත සිවුරු පිදුවෙමි.</p>
<p><a class="msdiv" id="msdiv12"></a>ඒ බුදුරජතෙමේද සඟමැද වැඩහිඳ, ’’මේ (ජටික) තෙම මෙයින් ලක්‍ෂයක් වන කල්පයෙහි බුදුවන්නේය’’ යි මා ගැන ප්‍රකාශයක් කළ සේක.</p>
<p><a class="msdiv" id="msdiv13"></a>’’ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</p>
<p>’’මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</p>
<p>’’කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</p>
<p>’’ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</p>
<p>’’චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</p>
<p>අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</p>
<p>දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</p>
<p>’’ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</p>
<p>’’යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</p>
<p>’’එපරිද්දෙන්ම අපි හැමදෙන මේ කොණ්ඩඤ්ඤ බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</p>
<p><a class="msdiv" id="msdiv14"></a>ඒ බුදුරදුන්ගේද වචනය අසා බොහෝසේ සිත පැහැදවීමි. දසපැරුම් පිරීම පිණිස මත්තෙහි වතක් ඉටුවෙමි.</p>
<p><a class="msdiv" id="msdiv15"></a>ඒ කාලයෙහි සියලු තීර්ත්‍ථකයෝ මානය නසන ලද්දෝය. වෙනස්වු සිත් ඇත්තෝය. නොසතුටු සිත් ඇත්තෝය. ඒ තීර්ත්‍ථකයන්ට කිසිකෙනෙක් ගරු නොකරත්. ඔවුන් රටින් නෙරපත්.</p>
<p><a class="msdiv" id="msdiv16"></a>එහි සියලු තීර්ත්‍ථකයෝ රැස්ව නාථය, මහාවීරය, පසැස් ඇත්ත, ’’නුඹවහන්සේ සරණ වනු මැනව’’ යි බුදුරදුන් සරණ ගියාහුය.</p>
<p><a class="msdiv" id="msdiv17"></a>සියලු සතුන්ට අනුකම්පා ඇති, කරුණා ඇති, හිත වැඩ සොයන, පැමිණි සියලු තීර්ත්‍ථකයන් පඤ්චශීලයෙහි පිහිටවූ සේක.</p>
<p><a class="msdiv" id="msdiv18"></a>මෙසේ ඒ ශාසනය තීර්ත්‍ථකයන්ගෙන් අවුල් නැත්තක්ද, (ඔවුන්ගෙන්) හිස්වූවක්ද වී. වසීවූ තාදී ගුණ ඇති රහතුන් කරණකොටගෙන විසිතුරු වී.</p>
<p><a class="msdiv" id="msdiv19"></a>මහර්ෂීවූ පදුමුත්තර බුදුරදුන්ගේ (උපන් නුවර) ’’හංසවතී’’ නම්වී. (පිය) තෙම ’’ආනන්‍ද’’ නම් රජය. වැදූ මව ’’සුජාතා’’ නම් වූවාය.</p>
<p><a class="msdiv" id="msdiv20"></a>ඒ බුදුරජතෙම අවුරුදු දසදහසක් ගිහිගෙයි විසී. ’’නාරිවාහනය, යශය, යසවතී’’ යයි උතුම් ප්‍රාසාද තුණක් වූහ.</p>
<p><a class="msdiv" id="msdiv21"></a>මනාකොට සරසන ලද පිරිවර අඟනෝ සතළිස්තුන් දහසකි. බිරින්ද ’’වසුදත්තා’’ නම් වූවාය. පුත් තෙම ’’උත්තර’’ නම් වී.</p>
<p><a class="msdiv" id="msdiv22"></a>පුරුෂොත්තම තෙම සතර පෙර නිමිති දැක පහයෙන් මහබිනික්මන් කෙළේය. සත් දවසක් මුලුල්ලේ ප්‍රධාන වීර්‍ය්‍යය කෙළේය.</p>
<p><a class="msdiv" id="msdiv23"></a>මහාවීරවූ පදුමුත්තර විනයැදුරු (බුදුරද) තෙම බඹහු විසින් අයදනා ලද්දේ, ’’මිථිලා’’ නම් උයනෙහිදී දම්සක් පැවැත්වූ සේක.</p>
<p><a class="msdiv" id="msdiv24"></a>පදුමුත්තර නම් ශාස්තෲන් වහන්සේට ’’දෙවල’’ ද, ’’සුජාත’’ ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙම ’’සුමන’’ නම් විය.</p>
<p><a class="msdiv" id="msdiv25"></a>’’අමිතා’’ ද, ’’අසමා’’ ද යන අග්‍රශ්‍රාවිකාවෝ දෙදෙනෙක් වූහ. ඒ (පදුමුත්තර) භාග්‍යවත්හුගේ බෝරුක ’’සලල රුක’’ යයි කියනු ලැබේ.</p>
<p><a class="msdiv" id="msdiv26"></a>’’විතින්නා’’ ද, ’’තිස්ස’’ ද යන අග්‍ර උපස්ථායකයෝ දෙදෙනෙක් වුහ. ’’හත්‍ථා’’ ද, ’’විචිත්තා’’ ද යන අග්‍ර උපස්ථායිකාවෝ දෙදෙනෙක් වුහ.</p>
<p><a class="msdiv" id="msdiv27"></a>රන් ඇගෑවක් (පහන් ගසක්) බඳු, දෙතිස් මහා පුරුෂ ලක්‍ෂණයෙන් යුත් (පදුමුත්තර) මහමුනිඳු පණස් අට රියනක් උස්වූසේක.</p>
<p><a class="msdiv" id="msdiv28"></a>ඒ බුදුරදුන්ට හාත්පස (වටා) දොළොස් යොදුනක් තැන කුඩා බිත්තිද, කවුලුද, මහබිත්තිද, ගස්ද, කඳු හා උස් පර්‍වතද ඇහිරීමක් නැත.</p>
<p><a class="msdiv" id="msdiv29"></a>ඒ කාලයෙහි අවුරුදු ලක්‍ෂයක් ආයුෂ පවතී. ඒ තාක් කල් ඒ බුදුරජතෙම වැඩ සිටිමින් බොහෝ ජන සමූහයා (සසරින්) එතර කළ සේක.</p>
<p><a class="msdiv" id="msdiv30"></a>බොහෝ ජනයා සසරින් එතරකොට සියලු සැක සිඳ, ගිනිකඳක් මෙන් දිලිහී, ශ්‍රාවකයන් සහිතවූ උන්වහන්සේ පිරිනිවි සේක.</p>
<p><a class="msdiv" id="msdiv31"></a>සිව්සස් අවබෝධකළ පදුමුත්තර ජිනරාජයන් වහන්සේ නන්දාරාමයෙහි පිරිනිවි සේක. එහිම උන්වහන්සේගේ උතුම් සෑය දොලොස් යොදුනක් උස්වී. (බඳින ලදී.)</p>
</blockquote>
<p class="endvagga">පදුමුත්තරස්ස භගවතො වංසො දසමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>