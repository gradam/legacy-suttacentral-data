<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap10">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">1. බුද්ධ වග්ගය</p>
<h1>10. පිණ්ඩොල භාරද්වාජ ථෙරාපදානය</h1>
</div>
<p><a class="msdiv" id="msdiv613"></a>’’අග්‍ර පුද්ගලවූ තෙමේම සියල්ල අවබෝධ කළාවූ පදුමුත්තර නම් බුදුරජාණන් වහන්සේ එකල්හි හිමවතට ඉදිරිපසවූ චිත්‍රකූට පර්‍වතයෙහි විසීය.</p>
<p><a class="msdiv" id="msdiv614"></a>’’බොහෝ ජනයා යමෙකුගේ ශබ්දය අසා විශේෂයෙන් කැළඹෙත්ද, එහි (මම එබඳු) නිර්භය ස්වභාව ඇති සිව් දිගින් යාමට සමත් සිංහයෙක් වීමි.</p>
<p><a class="msdiv" id="msdiv615"></a>’’මනාව පිපුණු පියුමක් ඩැහැගෙන නරශ්‍රෙස්ඨවූ බුදුරජාණන් වහන්සේ වෙත එළඹියෙමි. සමාධියෙන් නැගී සිටියාවූ තථාගතයන් වහන්සේට (එය) පිදීමි.</p>
<p><a class="msdiv" id="msdiv616"></a>’’මම සිව් දිගෙහි සිට මනුෂ්‍යොත්තමවූ බුද්ධ ශ්‍රෙෂ්ඨයන් වහන්සේට නමස්කාරකොට සිය සිත පහදවා සිංහනාද කෙළෙමි.</p>
<p><a class="msdiv" id="msdiv617"></a>’’පූජා සත්කාර පිළිගන්නාවූ හෙවත්, පූජා සත්කාරයනට ගෙයක් වැනිවූ පදුමුත්තර බුදුරජාණන් වහන්සේ සිය අසුනෙහි හිඳ මෙම ගාථාවන් වදාළ සේක.</p>
<p><a class="msdiv" id="msdiv618"></a>’’(අපි බුදුන් වෙමුයි) කියන්නවුනට ශ්‍රෙෂ්ඨවූ බුදුරජතෙම පැමිණිසේක. අපි (උන්වහන්සේගේ) එම ධර්‍මය අසමුයයි සියලු දෙවියෝ සර්‍වඥයන් වහන්සේගේ වචනය දැන රැස්වූහ.</p>
<p><a class="msdiv" id="msdiv619"></a>’’ලෝකනායකවූ, දීර්‍ඝ දර්ශීවූ, බුදුරජාණන් වහන්සේ ඒ ප්‍රීතියෙන් යුක්තවූ ඔවුන් ඉදිරියෙහි මාගේ ශ්‍රද්‍ධාව ප්‍රකාශ කළ සේක.</p>
<p><a class="msdiv" id="msdiv620"></a>’’යමෙකු විසින් මේ පියුම දෙන ලදද, සිංහ නාදය කරණ ලදද, මම ඔහු පිළිබඳ තොරතුරු කියන්නෙමි. (එසේ) කියන්නාවූ මාගේ වචනය අසව්.</p>
<p><a class="msdiv" id="msdiv621"></a>’’මෙයින් අටවෙනි කල්පයෙහි සත්රුවන් සහිතවු සතර මහා දිවයිනෙහි අධිපතිවූ සක්විති රජෙක් වන්නේය.</p>
<p><a class="msdiv" id="msdiv622"></a>’’සූසැට ජාතියෙක පෘථිවියෙහි අධිපතිවූ (රජ) බව කරන්නේය. මහා බල ඇති නම්න් පදුම නම්වූ සක්විති රජ වන්නේය.</p>
<p><a class="msdiv" id="msdiv623"></a>කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ ගොත්‍රයෙන් ගෞතම නම් වන්නාවූ ශාස්තෲන් වහන්සේ ලොව පහළවන සේක.</p>
<p><a class="msdiv" id="msdiv624"></a>’’(එකල්හි හෙතෙම) බ්‍රාහ්මණයෙක් වන්නේය. (ගෞතම) බුදුරජාණන් වහන්සේ දහම් දෙසූ කල්හි බ්‍රාහ්මණ කුලයෙන් නික්ම එකෙණෙහි පැවිදි වන්නේය.</p>
<p><a class="msdiv" id="msdiv625"></a>’’වීර්‍ය්‍ය කිරීම පිණිස මෙහෙයන ලද සිත් ඇත්තේ උපශාන්තවූ (ක්ලේශ රහිත බැවින්) නිරූපධිවූ හෙතෙම සියලු ආශ්‍රවයන් ප්‍රහීණකොට ආශ්‍රව රහිතවූයේ පිරිනිවන් පාන්නේය.</p>
<p><a class="msdiv" id="msdiv626"></a>’’චණඩ මෘගයන්ගෙන් ගැවසිගත් ජන සම්බාධ රහිත දුර අරන් සෙනසුන්හි (වැස) සියළු ආශ්‍රවයන් ප්‍රහීණකොට ආශ්‍රව රහිතව පිරිනිවන් පාන්නේය.</p>
<p>[’’මාගේ ක්ලේශයෝ දවන ලද්දාහුය. සියලු භවයෝ සමූහනනය (විනාශ) කරණ ලද්දාහුය. හස්තිරාජයෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p>’’බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. ත්‍රිවිද්‍යාවෝ පමුණුවන ලද්දාහු බුදුරජාණන් වහන්සේගේ සසුනද කරණ ලදී.]</p>
<p><a class="msdiv" id="msdiv627"></a>’’මේ සිවි පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ ශාසනය කරණ ලදී’’</p>
<p class="endsection">මෙහි මේ අයුරින් ආයුෂ්මත් පිණ්ඩෝලභාරද්වාජ තෙරුන් වහන්සේ මේ ගාථාවන් වදාළ සේක.</p>
<p class="endsutta">පිණ්ඩොලභාරද්වාජ ථෙරාපදානය අටවැනියි.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
