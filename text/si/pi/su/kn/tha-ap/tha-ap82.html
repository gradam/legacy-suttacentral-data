<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap82">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">8. නාගසමාල වග්ග</p>
<h1>10. තිපදුමිය ථෙරාපදානය</h1>
</div>
<p><a class="msdiv" id="msdiv48"></a>’’සියලු ධර්‍මයන්ගේ පරතෙරට ගිය, දමනයවූ, දමනය වූවන් විසින් පිරිවරණ ලද, පස්මරුන් දිනූ පදුමුත්තර නම් බුදුරජාණන් වහන්සේ නුවරින් නික්මුණු සේක.</p>
<p><a class="msdiv" id="msdiv49"></a>’’එකල්හි මම හංසවතී නගරයෙහි මල්කරුවෙක් වීමි. එහි (ඔහු ගෙනයන මල් රැසෙහි) යම් උතුම් මල් වීද, ඒ මල්වලින් (ඉතා ශෝභාවත් මල් තුනක් හැරගතිමි.</p>
<p><a class="msdiv" id="msdiv50"></a>’’ඇතුළු වීථියෙහි පෙරමගට එන කෙළෙස් රජස් විරහිත බුදුරජාණන් වහන්සේ දුටිමි. එකල්හි ඒ මම බුදුරජාණන් වහන්සේ දැක මෙසේ සිතීමි. (කෙසේද යත්?)</p>
<p><a class="msdiv" id="msdiv51"></a>’’රජුට පිරිනමණ ලද මේ මල්වලින් මට කවර ප්‍රයෝජනද (ඉදින් ප්‍රයෝජනයක් වෙතොත්) මම ගමක් හෝ, ග්‍රාමක්‍ෂෙත්‍රයක් හෝ, දහසක් හෝ ලබන්නෙමි.</p>
<p><a class="msdiv" id="msdiv52"></a>’’නොදැමුනවුන් දමනය කරන්නාවූ, ප්‍රාඥවූ, සියළු සතුන්ට සැප එලවන්නාවූ බුදුරජාණන් වහන්සේ (මේ මලින්) පුදා අමෘත ධනය (නිවණ) ලබන්නෙමියි කියායි.</p>
<p><a class="msdiv" id="msdiv53"></a>’’මම මෙසේ සිතා සිය සිත පැහැදවීමි. එකල්හි ලෙහෙවන් මල් තුනක් ගෙන අහසෙහි දැමීමි.</p>
<p><a class="msdiv" id="msdiv54"></a>’’මා විසින් උඩට දමන ලද කෙණෙහි එම මල් අහසෙහි පැතුරුණාහුය. (තථාගතයන් වහන්සේගේ හිස) මතුයෙහිවූ එහි නැටි උඩුකුරුව, මල් යටිකුරුව (අහසෙහි) දැරුවාහුය.</p>
<p><a class="msdiv" id="msdiv55"></a>’’යම්කිසි මිනිස් කෙනෙක් (එය) දැක මහා සාදු නාද පැවැත්වූවාහුද (එසේම) අහසෙහි දෙවියෝද සාධු නාද පැවැත්වූහ. (කෙසේදයත්?)</p>
<p><a class="msdiv" id="msdiv56"></a>’’බුදුරජාණන් වහන්සේ නිසා ලෝකයෙහි ආශ්චර්‍ය්‍ය දැය පහළවිය. අපි සියල්ලෝ උන්වහන්සේට මල් පිදීම හේතුකොට ධර්‍මය අසන්නෙමුය කියායි.</p>
<p><a class="msdiv" id="msdiv57"></a>’’ලෝකයාගේ පූජාවන් පිළිගන්නාවූ, නොහොත් පූජාවන් (රැස්වීමට) ගෙයක් වැනිවූ, වීථියෙහි වැඩ සිටි ශාස්තෲවූ පදුමුත්තර බුදුරජාණන් වහන්සේ මේ ගාථාවන් වදාළ සේක.</p>
<p><a class="msdiv" id="msdiv58"></a>’’යම් ඒ මානවකයෙක් තෙම, රත් පියුම්වලින් බුදුරජාණන් වහන්සේ පිදීද, මම හේ කවරෙක්දැයි ප්‍රකාශ කරන්නෙමි. (එසේ) පවසන්නාවු මාගේ වචනය අසව්.</p>
<p><a class="msdiv" id="msdiv59"></a>’’(මෙතෙම) කප් තිස් දහසක් දෙව්ලොව සිත් අලවා වසන්නේය. තිස් කපක් මුළුල්ලෙහි ශක්‍ර දේවේන්‍ද්‍රව දිව්‍ය රාජ්‍යය කරන්නේය.</p>
<p><a class="msdiv" id="msdiv60"></a>’’එකල්හි තුන්සියයක් යොදුන් උස ඇති, එක් සිය පණස් යොදුන් පුළුළ ඇති, මහා විත්‍ථාරක නම් (සඳළු සහිත) විමනක් (පහළ) වන්නේය.</p>
<p><a class="msdiv" id="msdiv61"></a>’’එහි සුනිර්මිත ද්වාරයෝ හාරලක්‍ෂයක් වෙති. කුළු ගෙවලින් යුක්තයහ. මහා සයනයන්ගෙන් නිමවන ලදහ.</p>
<p><a class="msdiv" id="msdiv62"></a>’’නෘත්‍ය ගීතයන්හි දක්‍ෂ, වාදනයෙහිද හුරුපුරුදු කෙළලක්‍ෂයක් අප්සරාවෝ පිරිවරන්නාහුය.</p>
<p><a class="msdiv" id="msdiv63"></a>’’දිව්‍යප්සරා සමුහයා විසින් ගැවසීගත් මෙබඳු උතුම් විමනෙහි හැමකල්හි දිව්‍යමයවූ ලෙහෙවන් මල් වැසි වසී.</p>
<p><a class="msdiv" id="msdiv64"></a>’’එකල්හි තොරන්හිද, උළුවසුවලදවූ, බිත්තියෙහිවූ ඇණවල දීද, එබඳුමවූ කොකුවලද, චක්‍ර ප්‍රමාණවූ ලෙහෙවන් පුෂ්පයෝ එල්බෙන්නාහුය.</p>
<p><a class="msdiv" id="msdiv65"></a>’’එකල්හි මේ මල් පෙත්තෙන් පෙත්ත වැසෙනසේවූ විමානය තුළ (එම මලින්ම කළ ඇතිරි) අතුරාද (පොරෝනා) පොරොවාද හෝනාහුය.</p>
<p><a class="msdiv" id="msdiv66"></a>’’භවයනය වටා හාත්පස යොදුන් සියයක් ඒ පිරිසිදු ලෙහෙවන් පුෂ්පයෙන් දිව සුවඳ පතුරුවත්.</p>
<p><a class="msdiv" id="msdiv67"></a>’’පන් සැත්තෑවරක් සක්විති රජ වන්නේය. මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිනිය නොහැකියි.</p>
<p><a class="msdiv" id="msdiv68"></a>’’දිව්‍ය-මනුෂ්‍ය ද්විවිධ සම්පත් අනුභවකොට උවදුරු රහිතවූයේ පශ්චිම භාවය පැමිණි කල්හි නිවණ පහස්නේය. (අවබෝධ කරන්නේය, කියායි.)</p>
<p><a class="msdiv" id="msdiv69"></a>’’මා විසින් බුදුරජාණන් වහන්සේ මැනවින් දක්නා ලදී. වණික් කර්‍මය මැනවින් යොදන ලදී. තුන් පියුමක් පුදා (දිව්‍ය, මනුෂ්‍ය, නිර්‍වාණ යන) ත්‍රිවිධ සම්පත්තිය අනුභව කෙළෙමි.</p>
<p><a class="msdiv" id="msdiv70"></a>’’අද නිවාණ ධර්‍මයට (සාක්‍ෂාත් කිරීම් වශයෙන්) පැමිණියාවූ සර්‍වාකාරයෙන් (කෙලෙසුන්ගෙන්) මිදුනාවූ, මාගේ හිස මතුයෙහි මැනවින් පිපුනු ලෙහෙවන් පියුමක් දරන්නේය.</p>
<p><a class="msdiv" id="msdiv71"></a>’’පදුමුත්තර බුදුරජ තෙම මාගේ කර්‍මය ප්‍රකාශ කරණ කල්හි සත්දහසක් ප්‍රාණීන්හට ධර්‍මාභිසමය විය.</p>
<p><a class="msdiv" id="msdiv72"></a>’’මින් සියක් දහස්වන කපෙහි බුදුරජාණන්හට යම් පූජාවක් කෙළෙම්ද (ඒ හේතුවෙන්) දුගතියක් නොදනිමි. පියුම් තුන පිදීමේ ප්‍රථිඵලයයි.</p>
<p><a class="msdiv" id="msdiv73"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයෝ ක්‍ෂය කරණ ලදහ. දැන් නැවත ඉපදීමක් නැත.</p>
<p><a class="msdiv" id="msdiv74"></a>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් තිපදුමිය තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">තිපදුමියත්ථෙරස්සාපදානං දසමං.</p>
<p class="endvagga">නාගසමාලවග්ගො අට්ඨමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
