<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap430">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">43. සකිංසම්මජ්ජක වග්ග</p>
<h1>8. සුචින්තක ථෙරාපදානය</h1>
</div>
<p><a class="msdiv" id="msdiv107"></a>’’එකල්හි (මම) හංසවතී නගරයෙහි ගොවියෙක් වීමි. කෘෂිකර්‍මයෙන් ජීවත්වෙමි. එයින් (අඹු) දරුවන් පොෂණය කරමි.</p>
<p><a class="msdiv" id="msdiv108"></a>’’එකල්හි කෙත මැනවින් සමෘද්‍ධය. මාගේ ධාන්‍යද ඵල දරන ලදී. සශ්‍ය පැසෙන කල පැමිණි කල්හි මම මෙසේ සිතීමි.</p>
<p><a class="msdiv" id="msdiv109"></a>’’යම්බඳුවූ මම ඉදින් අග්‍ර සශ්‍යය සඞ්ඝයාට නොදී වළඳන්නේ නම් එකල්හි ගුණ අගුණ (හොඳ නරක) දන්නාවූ මා වැනියනට එය නුසුදුසුය. නොහොබනේය.</p>
<p><a class="msdiv" id="msdiv110"></a>’’මේ දෙතිස් මහා පුරිස් ලකුණින් හෙබි, අසමසම බුදුරජ තෙමේය. නිරුත්තර පුණ්‍යක්‍ෂෙත්‍රවූ සඞ්ඝතෙම ඉන් (එම බුදුුන් කෙරෙන්) ප්‍රභාවිතය.</p>
<p><a class="msdiv" id="msdiv111"></a>’’මම පළමුව සංඝයා කෙරෙහි නව සශ්‍ය දානය දෙමි. මම මෙසේ සිතා සතුටුවූයේ, පිනාගිය සිත් ඇත්තේද (වීමි.)</p>
<p><a class="msdiv" id="msdiv112"></a>’’කෙතින් ධාන්‍ය ගෙනවුත් බුදුරජුන් වෙත එළඹියෙමි. නරශ්‍රේෂ්ඨවූ, ලොකජ්‍යෙෂ්ඨවූ සම්බුදු රජුන් වෙත එළඹ ශාස්තෘන් වහන්සේගේ සිරිපා වැඳ, මෙම වචනය කීමි.</p>
<p><a class="msdiv" id="msdiv113"></a>’’නව සශ්‍යයද ඇතිවිය. මුනීන් වහන්ස, දක්‍ෂිණාර්‍හයන් වහන්සේද ඔබ වෙහිය. පසැස් ඇත්තාණන් වහන්ස, අනුකම්පාව උපදවා (මෙය) ඉවසා වදාළ මැනව.’’</p>
<p><a class="msdiv" id="msdiv114"></a>’’ලෝකයාගේ පූජාවන් පිළිගන්නාවූ පදුමුත්තර බුදුරජතෙමේ මාගේ අදහස් දැන මෙම වචනය කීහ.</p>
<p><a class="msdiv" id="msdiv115"></a>’’(සුප්‍රතිපන්නාදී) ප්‍රතිපන්නයෝ සිව් දෙනෙකි. (සෝවාන් ආදී සිව්) ඵලයෙහි සිටියෝ සිව් දෙනෙකි. මේ ප්‍රඥාශීලයන්ගෙන් යුත් ඎජුභූත සංඝයායි.</p>
<p><a class="msdiv" id="msdiv116"></a>’’පින් කැමැත්තාවූ භව සම්පත් දෙන පින්කම් හෙවත් ඔපදික පුණ්‍ය කර්‍ම කරන්නාවූ දන් දෙන මිනිසුන්හට සංඝයා කෙරෙහි දෙන ලද්ද මහත් ඵල වේ.</p>
<p><a class="msdiv" id="msdiv117"></a>’’එම සංඝයා කෙරෙහි පිදියයුතුවූ නව සශ්‍යද, එසේම එයින් අධික තවත් දැයද, සඟුන් උදෙසා භික්‍ෂූන් සිය ගෙදරට වැඩමවා (තමා විසින්) ගෘහයෙහි යමක් පිළියෙල කරන ලද නම් එය ඔබ භික්‍ෂු සංඝයාට දෙනු මැනව.</p>
<p><a class="msdiv" id="msdiv118"></a>’’මම සඟුන් උදෙසා භික්‍ෂූන් (සිය) ගෙදොරට වඩමවා මා විසින් යමක් ගෘහයෙහි පිළියෙල කරන ලද නම්, (එය) භික්‍ෂු සංඝයාට දුනිමි.</p>
<p><a class="msdiv" id="msdiv119"></a>’’මැනවින් කරණ ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class="msdiv" id="msdiv120"></a>’’එහි මට කරන (පහළවූ) විමන ස්වර්‍ණ වර්‍ණය. ප්‍රභා සහිතය. සැට යොදුන් උසය. තිස් යොදුන් පුළුලුය.</p>
<p class="endsection">එකුන් විසිවෙනි බණවරයි.</p>
<p><a class="msdiv" id="msdiv121"></a>මාගේ භවනය (බොහෝ දෙනාගෙන්) ආකීර්‍ණය. දිව්‍ය ස්ත්‍රී සමූහයාගෙන් ගැවසී ගත්තේය. මම (එම) තව්තිසාවෙහි අනුභවකොට, පානයකොට වසමි.</p>
<p><a class="msdiv" id="msdiv122"></a>’’මම තුන්සියවරක් දිව්‍ය රාජ්‍යය කරවීමි. පන්සිය වරක් සක්විති රජ වීමි. (කරවන ලද) ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය.</p>
<p><a class="msdiv" id="msdiv123"></a>’’කුදු මහත් භවයෙහි සැරිසරන්නේ, අපමණ ධනය ලබමි. මාගේ භෝගයෙහි අඩු බවක් නැත. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv124"></a>’’හස්තියානය, අශ්වයානය, සිවිකාය, සන්‍දමානික නම් යාන විශෙෂය යන මේ සිල්ල ලබමි. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv125"></a>’’අභිනව වස්ත්‍රද, අභිනව ඵලද, අභිනවවූ අග්‍ර රස භෝජනද යන මේ සියල්ල ලබමි. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv126"></a>’’කොසෙය්‍යය, කම්බලය, ඛොමි (කොමු)ය, කප්පාසික (කපු)ය යන මේ සියළු වස්ත්‍ර විශේෂ ලබමි. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv127"></a>’’දාසි සමූහයාද, දාස සමූහයාද, අබරණින් සරසන ලද ස්ත්‍රීහුද යන මේ සියල්ල ලබමි. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv128"></a>’’මට ශීතය හෝ, ඌෂ්ණය හෝ, දැනීමක් හෝ නැත. යලි, මාගේ හෘදයෙහි චෛතසික එකෙකුදු නැත.</p>
<p><a class="msdiv" id="msdiv129"></a>’’මෙය කව, අනුභව කරව, මෙම ශයනයෙහි සයනය කරව යන මේ (මිහිරි වචන) සියල්ලම ලබමි. නව සශ්‍ය දානයාගේ මේ විපාකයයි.</p>
<p><a class="msdiv" id="msdiv130"></a>’’මේ මාගේ (භවයෙහි) අවසානයයි. දැන් අන්තිම භවය පවතී. අද පවා මාගේ (එදා දුන්) දෙය්‍ය ධර්‍මයෙහි ඵල විපාකය හැම කල්හි මා සතුටු කරයි.</p>
<p><a class="msdiv" id="msdiv131"></a>’’අති උතුම් සඞ්ඝ සමූහයා කෙරෙහි නව සශ්‍ය (දානය) දී මාගේ ඒ කර්‍මයට සුදුසුවූ අට අනුසයක් අනුභව කරමි.</p>
<p><a class="msdiv" id="msdiv132"></a>’’මහත් භෝග සම්පත් ඇත්තේ, යශස් ඇත්තේ, වර්‍ණවත් වූයේ වෙමි. හැම කල්හි මහත්වූ පක්‍ෂ (පිරිවර) ඇත්තේද, නොබෙදුනු පිරිස ඇත්තේද වෙමි.</p>
<p><a class="msdiv" id="msdiv133"></a>’’පෘථිවිය ඇසුරු කළාවූ යමෙක් වෙත් නම් ඒ සියල්ලෝ මට ගරු බුහුමන් කෙරෙත්. යම් කිසි දෙය්‍ය ධර්‍මයෙක් වෙත් නම් එයද මම පළමු පළමුව ලබමි.</p>
<p><a class="msdiv" id="msdiv134"></a>’’බික් සඟන මැද හෝ, බුදුරජුන් හමුයෙහි හෝ දායකයෝ සියල්ලන් ඉක්මවා මටම දෙති.</p>
<p><a class="msdiv" id="msdiv135"></a>’’උතුම්වූ සංඝ සමූහයා කෙරෙහි පළමුකොට නව ශස්‍ය දානය දී මම අනුසස් ලබමි. නව ශස්‍ය දානයාගේ මේ විපාකයයි.</p>
<p><a class="msdiv" id="msdiv136"></a>’’මින් සියක් දහස්වන කපෙහි වූ එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. නව ශස්‍ය දානයාගේ මේ විපාකයයි.</p>
<p><a class="msdiv" id="msdiv137"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv138"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv139"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class="endsection">මෙහි මේ අයුරින් ආයුෂ්මත් යාගුදායක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">සුචින්තිතත්ථෙරස්සාපදානං අට්ඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
