<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap551">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">55. භද්දිය වග්ග</p>
<h1>9. වන වච්ඡ ථෙරාපදානය</h1>
</div>
<p><a class="msdiv" id="msdiv251"></a>’’මෙම (මහා) භද්‍ර කල්පයෙහි බ්‍රාහ්මණ වංශයෙහිවූ, මහත් යසස් ඇති, කථාකරන්නවුන් අතුරෙන් උතුම්වූ, නම්න් කාශ්‍යප නම්වූ බුදුරජතෙම ලොව පහළවිය.</p>
<p><a class="msdiv" id="msdiv252"></a>’’එකල්හි මම එම බුදුරජුන්ගේ සසුනෙහි පැවිදිව, දිවි ඇතිතාක් බඹසර වැස ඉන් සැව,</p>
<p><a class="msdiv" id="msdiv253"></a>’’මැනවින් කරන ලද එම කර්‍මය කරණකොටගෙනද, චිත්තප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class="msdiv" id="msdiv254"></a>’’ඉන් ච්‍යුතවූයේ, මම අරණෙහි පරවියෙක් වීමි. හැමකල්හි ධ්‍යානයෙහි ඇළුනාවූ (අභිඥා) ගුණයන්ගෙන් යුක්තවූ, මෙත් සිත් ඇති, කාරුණිකවූ, නිතරම පුබුදුවූ මුහුණු ඇති, උපෙක්‍ෂාවෙන් යුක්තවූ, මහත් වීර්‍ය්‍ය ඇති, (මෙත්තා-කරුණා-මුදිතා-උපෙක්‍ෂා නම්වූ) අප්‍රමාණ්‍යාලම්බනයන්හි දක්‍ෂවූ භික්‍ෂුවක් එම වනයෙහි වසයි.</p>
<p><a class="msdiv" id="msdiv255"></a><a class="msdiv" id="msdiv256"></a>’’කෙළෙසුන්ගෙන් නොඇවිරුණු සිත් ඇති, සව් සත්නට හිතවූ අදහස් ඇති, එම බුද්ධ ශ්‍රාවකයන් වහන්සේ කෙරෙහි නොබෝ කලකින්ම විශ්වාසවූයේ වෙමි.</p>
<p><a class="msdiv" id="msdiv257"></a>’’එකල්හි ඒ තවුස්තෙම එළඹ පාමුල හුන් මට කිසිදිනක (ආහාරයවූ) ආමිසයෙක් දෙයි. කිසියම් දිනක දහම් දෙසයි.</p>
<p><a class="msdiv" id="msdiv258"></a>’’එකල්හි මහත්වූ ප්‍රේමයෙන් (එම) බුද්ධ ශ්‍රාවකයන් ඇසුරුකොට ඉන් ච්‍යුතවූයේ, දුරු රටක ගොස් සිට ගෙදරට එන්නාක් මෙන් ස්වර්‍ගයට ගියේය.</p>
<p><a class="msdiv" id="msdiv259"></a>’’පුණ්‍යකර්‍ම බලයෙන් ස්වර්‍ගයෙන් ච්‍යුතව මිනිසත්බැව්හි උපන්නාවූ මම ගිහිගෙය (ලුහුඬු වශයෙන් සළකා) අතහැර දමා පැවිදිවීමි.</p>
<p><a class="msdiv" id="msdiv260"></a>’’එසේම මම නේ සියක්වර ශ්‍රමණයෙක්ද, බ්‍රාහ්මණයෙක්ද, පරිව්‍රාජකයෙක්ද වී, අරණෙහි විසීමි.</p>
<p><a class="msdiv" id="msdiv261"></a>’’දැන් මේ අන්තිම ජාතියෙහි රම්‍යවූ කපිලවස්තු නගරයෙහි මච්ඡගොත්ත නම් පරිව්‍රාජකයෙක් වීමි. මා ඔහුගේ භාර්‍ය්‍යාවගේ කුසෙහි පිළිසිඳ ගතිමි.</p>
<p><a class="msdiv" id="msdiv262"></a>’’මව්කුසෙහි පිළිසිඳගත් මාගේ මවට ප්‍රසූතිය ලංවු කල්හි වනයෙහි විසීමේ තීරණය (දොළදුක) විය.</p>
<p><a class="msdiv" id="msdiv263"></a>’’ඉක්බිති මාගේ මව්තොමෝ සිත්කළු වනයෙහිදී (මා) ප්‍රසූතකළාය. මව්කුසින් නික්මෙන්නාවූ මා කසාවතකින් පිළිගත්තාය.</p>
<p><a class="msdiv" id="msdiv264"></a>’’ඉක්බිති ශාක්‍ය වංශයට ධජයක් වැනිවූ සිදුහත් කුමර තෙමේ උපන්නේය. (මම) ඔහුගේ ඉතා විශ්වාසවූ, අතිශයින් බුහුමන් කටයුතුවූ ප්‍රිය මිත්‍රයා වීමි.</p>
<p><a class="msdiv" id="msdiv265"></a>’’මහත්වූ සම්පත් හැරදමා බෝසතුන් ගිහිගෙන් නික්මුණු කල්හි මමද පැවිදිව හිමවතට එළඹියෙමි.</p>
<p><a class="msdiv" id="msdiv266"></a>’’වනවාසීවු, ගරුකටයුතුවූ, ධුතවාදීවු, (මහ) කසුප් තෙරුන් දැක බුද්ධෝත්පාදය ගැන අසා තථාගතයන් වහන්සේ වෙත එළඹියෙමි.</p>
<p><a class="msdiv" id="msdiv267"></a>’’ඒ සර්‍වඥතෙම සියළු අර්ත්‍ථයන් ප්‍රකට කරමින් මට දහම් දෙසූහ. ඉක්බිති මම පැවිදිව යලි වනයට ආමි.</p>
<p><a class="msdiv" id="msdiv268"></a>’’එහි නොපමාවූයේ වෙසෙමින් ෂඩභිඥාවන් ලැබීමි. කලණ මිතුරු (මහකසුප්) තෙරුන් විසින් අනුකම්පා කරන ලදුයේ, උතුම් ලාභයක් ලබන ලදුයේ වෙමි. ආශ්චර්‍ය්‍යයකි.</p>
<p><a class="msdiv" id="msdiv269"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv270"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv271"></a>’’මෙහි මේ අයුරින් ආයුෂ්මත් වන වච්ඡ තෙරුන් වහන්සේ මෙම ගාථාවන් වදාළ සේක.</p>
<p class="endsutta">වනවච්ඡත්ථෙරස්සාපදානං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
