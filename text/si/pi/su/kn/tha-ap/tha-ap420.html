<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap420">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">42. භද්දාලි වග්ග</p>
<h1>8. යාගුදායක ථෙරාපදානය</h1>
</div>
<p><a class="msdiv" id="msdiv149"></a>’’එකල්හි (මම) මාගේ මාර්‍ගොපකරණද ගෙන ගමකට ගියෙමි. පිරීගිය නදිය දැක, සංඝාරාමයකට එළඹියෙමි.</p>
<p><a class="msdiv" id="msdiv150"></a>’’ආරණ්‍යකවූද, ධූතාඞ්ගධාරීවූද, ධ්‍යාන කරන්නාවූද, රූක්‍ෂ චීවර දරන්නාවූද, විවේකයෙහි ඇළුනු ඒ ප්‍රාඥයෝ සංඝාරාමයෙහි වසත්.</p>
<p><a class="msdiv" id="msdiv151"></a>’’මැනවින් කෙළෙසුන්ගෙන් මිදුනාවූ, තාදී ගුණ ඇති ඔවුන්ගේ (සසර) ගමන (ඔවුන් විසින්) සිඳින ලදී. (දිය පිරෙමින්) ඇවිරුනු ගඟ ඇති බැවින් ඔවුහු පිඬු පිණිස නොයෙත්.</p>
<p><a class="msdiv" id="msdiv152"></a>’’මම පහන් සිත් ඇත්තේ, සොම්නස්වූයේ, ප්‍රීතිමත්වූයේ, බඳින ලද ඇඳිලි ඇත්තේ මාගේ මාර්‍ගොපකරණවලින් සහල් ටිකක් ගෙන කැඳ දනක් දුනිමි.</p>
<p><a class="msdiv" id="msdiv153"></a>’’මම පහන් සිතැත්තේ සියතින්ම පස්නමකට කැඳ දන් දී, ස්වකීය කර්‍මය විසින් වළක්වන ලදුයේ හෙවත් (මැරුණේ) මම තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class="msdiv" id="msdiv154"></a>’’(මට) තව්තිසා දෙව්ලොවෙහි මිණිමුවා විමණක් පහළවිය. (එම) උතුම් විමනෙහි දිව්‍ය ස්ත්‍රී සමූහයා සහිතව සතුටුවෙමි.</p>
<p><a class="msdiv" id="msdiv155"></a>’’තෙතිස් වරක් දෙවෙන්‍ද්‍රව දිව්‍ය රාජ්‍යය කරවීමි. තිස්වරක් චක්‍රවර්ති මහා රාජ්‍යය කරවීමි.</p>
<p><a class="msdiv" id="msdiv156"></a>’’(කරවන ලද) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය. මම දෙව්ලොවෙහිද, මිනිස් ලොවෙහිද, යසස් අනුභවකොට,</p>
<p><a class="msdiv" id="msdiv157"></a>’’පශ්චිම භවය පැමිණි කල්හි අනගාර්‍ය්‍ය නම්වූ සසුනෙහි පැවිදිවීමි. මම හිසකේ බෑ කෙණෙහි සියල්ල අවබෝධ කෙළෙමි.</p>
<p><a class="msdiv" id="msdiv158"></a>’’සිරුර ඛය වශයෙන් මෙනෙහි කරන්නේ, සික පද දීමට පෙරටුවම රහත්බවට පැමිණියෙමි.</p>
<p><a class="msdiv" id="msdiv159"></a>’’මා විසින් උතුම් දනක් මැනවින් දෙන ලදී. වෙළඳාමක් මනා ලෙස යොදන ලදී. එම කැඳ දන කරනකොටගෙනම අචල පදයවූ නිවනට පැමිණියේ වෙමි.</p>
<p><a class="msdiv" id="msdiv160"></a>’’උපන්නාවූ ශෝකයක් හෝ, පරිදේවයක් (වැළපීමක්) හෝ, ව්‍යාධියක් හෝ, ක්ලාන්තයක් හෝ, චිත්තසන්තාපයක් හෝ නොදනිමි. කැඳ දනෙහි මේ විපාකයයි.</p>
<p><a class="msdiv" id="msdiv161"></a>’’නිරන්තර පුණ්‍යක්‍ෂෙත්‍රයෙහි සංඝයාට කැඳ දන්දී අනුසස් පසක් ලබමි. කැඳ දනක් මැනවින් දෙන ලදී. ආශ්චර්‍ය්‍යයකි.</p>
<p><a class="msdiv" id="msdiv162"></a>’’මාගේ ලෙඩ නැති බව, රූමත් බව, වහා දහම් පිළිපදින බව, ආහාර (සුලභව) ලබන බව හා පස්වෙනි අනුසස දීර්ඝායුෂ්ක බවයි.</p>
<p><a class="msdiv" id="msdiv163"></a>’’යමෙක් සතුට උපදවමින් සංඝයා කෙරෙහි කැඳ දෙන්නේ නම් ඒ නැණවත් තෙමේ මේ අනුසස් පස ලබන්නේය.</p>
<p><a class="msdiv" id="msdiv164"></a></p>
<p><a class="msdiv" id="msdiv165"></a><a class="msdiv" id="msdiv166"></a>’’(මින්) කප් තිස් දහසකට පෙරවූ එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. කැඳ දනෙහි මේ විපාකයයි.</p>
<p><a class="msdiv" id="msdiv167"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv168"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv169"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් යාගුදායක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">යාගුදායකත්ථෙරස්සාපදානං අට්ඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
