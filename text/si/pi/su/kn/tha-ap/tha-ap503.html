<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap503">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">51. කණිකාර වග්ග</p>
<h1>1. තිකණිකාර පුප්ඵිය ථෙරාපදානය</h1>
</div>
<p><a class="msdiv" id="msdiv1"></a>’’දෙතිස් මහ පුරිස් ලකුණින් යුත් සර්‍වඥවූ සුමේධ නම් භාග්‍යවත් තෙමේ, විවේක සැප කැමැත්තේ හිමවතට එළඹිසේක.</p>
<p><a class="msdiv" id="msdiv2"></a>’’පුරුෂොත්තමවූ, අග්‍රකාරුණීක බුදුරජතෙම හිමවතට පිවිස පර්‍ය්‍යඞ්කයක් බැඳගෙන (එරමිණිය ගොතාගෙන) වැඩහුන්සේක.</p>
<p><a class="msdiv" id="msdiv3"></a>’’මම එකල්හි අහසෙහි හැසිරෙන විද්‍යාධරයෙක් වීමි. එකල්හි මැනවින් කරන ලද ත්‍රිශූලායුධයක් ගෙන අහසෙහි යමි.</p>
<p><a class="msdiv" id="msdiv4"></a>’’කඳු මුදුනෙක්හිවූ ගින්නක් මෙන්ද, පසළොස්වක් පොහෝ දිනයෙහි සඳු මෙන්ද, පිපීගිය සල් රුකක් මෙන්ද බුදුරජතෙම (මෙම) වනයෙහි බබලයි.</p>
<p><a class="msdiv" id="msdiv5"></a>’’වාත මුදුනෙන් නික්ම බුද්‍ධ රශ්මීහු පැතිරෙත්. බට වනයෙහි ඇවිලගත් ගින්නක් මෙන් (බබලන එම රශ්මිය) දැක සිත පැහැදවීමි.</p>
<p><a class="msdiv" id="msdiv6"></a>’’(ඒ මේ අත) සොයන්නේ, දිව්‍යමය සුවඳ ඇති කිණිහිරි මල් දුටිමි. එම මල් තුණක් ගෙන බුද්‍ධ ශ්‍රේෂ්ඨයන් වහන්සේට පිදීමි.</p>
<p><a class="msdiv" id="msdiv7"></a>’’එකල්හි මා විසින් (පුදන ලද) එම ත්‍රි පුෂ්පයෝ (මල් තුණ) බුදුරජාණන් වහන්සේගේ ආනුභාවයෙන් නැටි උඩුකුරුව, පෙති යටිකුරුව බුදුරජුන්හට සෙවන කෙරෙති.</p>
<p><a class="msdiv" id="msdiv8"></a>’’මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියෙමි.</p>
<p><a class="msdiv" id="msdiv9"></a>’’එහි මැනවින් කරණ ලද මාගේ විමානය කණිකාරියයි හඟිනු ලැබේ. (එය) හැට යොදුන් උසය. තිස් යොදුන් පුළුලුය.</p>
<p><a class="msdiv" id="msdiv10"></a>’’දහසක් කොටස් (බෙදුම්) ඇත්තේය. සියයක් ගෝලාකාර මුදුන් ඇත්තේය. ධජයන්ගෙන් යුක්තය. කොළවන්ය. මුදුන් ගෙවල් සියක් දහසක්ද මාගේ විමණෙහි පහළවූහ.</p>
<p><a class="msdiv" id="msdiv11"></a>’’කැමතිවන ලද්දාවූ රිසියෙනතාක් රන්මුවාවූද, මිණිමුවාවූද, පියුමරාමිණිමුවාවූද, පිළිමිණිමුවාවූද, පර්‍ය්‍යඞ්කයෝ (එහි) වෙත්.</p>
<p><a class="msdiv" id="msdiv12"></a>’’(පුළුන්) මෙට්ට වර්‍ගයන්ගෙන් යුතුවූද, දෙදාය ඇතිරිය, එකදාය ඇතිරිය, බිම්බොහන යන මේවායින්ද යුතුවූ මාහැඟි සයනයෝද එහි වෙති.</p>
<p><a class="msdiv" id="msdiv13"></a>’’යම් කලෙක්හි භවනයෙන් නික්ම, දිව්‍ය සමූහයා විසින් පිරිවරන ලදුව, දිව්‍ය චාරිකාවෙහි හැසිරෙමින් ගමන් කිරීම කැමැත්තෙම්ද,</p>
<p><a class="msdiv" id="msdiv14"></a>’’(එකල්හි) මල් යට සිටිමි. මාගේ මස්තකයෙහි වියනකි. (එය) හාත්පස යොදුන් සියයක් (තැන්) කිණිහිරි මල්වලින් වසන ලද්දකි.</p>
<p><a class="msdiv" id="msdiv15"></a>’’සැට දහසක් තූර්‍ය්‍යයෝ උදය - සවස උවැටැන් කළාහුය. (ඔවුහු) රෑ දාවල් දෙක්හි අනලස්ව, නිරතුරුව මා පිරිවරත්.</p>
<p><a class="msdiv" id="msdiv16"></a>’’එහි නෘත්‍යයන්ගෙන්ද, ගීතයන්ගෙන්ද, තාලයන්ගෙන්ද, වාදිතයන්ගෙන්ද යන ක්‍රීඩා රතියෙන් සිත් අලවා වසමි. මම කැමති පරිදි සතුටු වෙමි.</p>
<p><a class="msdiv" id="msdiv17"></a>’’එකල්හි එම තව්තිසාවෙහි අනුභවකොටද, පානයකොටද තුටුවෙමි. උතුම්වූ විමනෙහි (දිව්‍ය) ස්ත්‍රී සමූහයා සමග සතුටුවෙමි.</p>
<p><a class="msdiv" id="msdiv18"></a>’’මම පන්සියවරක් දිව්‍ය රාජ්‍යය කරවීමි. තුන්සිය වරක් සක්විති රජවීමි.</p>
<p><a class="msdiv" id="msdiv19"></a>’’(කරවන ලද) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය. මම කුදු මහත් භවයෙහි හැසිරෙන්නේ, මහත්වූ භෝග සම්පත් ලබමි.</p>
<p><a class="msdiv" id="msdiv20"></a>’’මාගේ භෝග සම්පත්තියෙහි අඩුබවක් නැත. බුද්‍ධ පූජාවෙහි මේ විපාකයයි. කැත්කුලයෙහිද, බමුණු කුලයෙහිද, යලි මිනිස් අත්බැව්හිද, යන දෙඅත්බැව්හි සැරිසරමි.</p>
<p><a class="msdiv" id="msdiv21"></a>’’අනික් ගතියක් නොදනිමි. බුද්ධ පූජාවෙහි මේ විපාකයයි. කැත් කුලයෙහිද, බමුණු කුලයෙහිද යන මේ දෙකුලයෙහි උපදිමි.</p>
<p><a class="msdiv" id="msdiv22"></a>’’පහත් කුලයෙහි නොඋපදිමි. බුද්ධ පූජාවෙහි මේ විපාකයයි. හස්තියානද, අශ්වයානද, සිවිකාද, සන්‍දමාතික නම් යාන විශෙෂයද,</p>
<p><a class="msdiv" id="msdiv23"></a>’’යන මේ සියල්ල ලබමි. බුද්ධ පූජාවෙහි මේ විපාකයයි. දාසි සමූහයාද, දාස සමූහයාද සරසන ලද ස්ත්‍රීන්ද,</p>
<p><a class="msdiv" id="msdiv24"></a>’’යන මේ සියල්ල ලබමි. බුද්ධ පූජාවෙහි මේ විපාකයයි. කොසෙය්‍යද, කම්බිලිද, කොමු හා කපු පිළිද,</p>
<p><a class="msdiv" id="msdiv25"></a>’’යන මේ සියල්ල ලබමි. බුද්ධ පූජාවෙහි මේ විපාකයයි. අභිනව වස්ත්‍රද, අභිනව ඵලද, අභිනව අග්‍රරස භෝජනද,</p>
<p><a class="msdiv" id="msdiv26"></a>’’යන මේ සියල්ල ලබමි. බුද්ධ පූජාවෙහි මේ විපාකයයි. මෙය කව, මෙය අනුභව කරව, මෙම සයනයෙහි සයනය කරව,</p>
<p><a class="msdiv" id="msdiv27"></a>’’යන මේ සියල්ල ලබමි. බුද්ධ පූජාවෙහි මේ විපාකයයි. හැම තන්හි පුදන ලදුයේ වෙමි. මාගේ කීර්තිය උස්ව පැන නැංගේය.</p>
<p><a class="msdiv" id="msdiv28"></a>’’හැමකල්හි මහත්වූ පක්‍ෂපාත පිරිස් ඇත්තේ වෙමි. නෑයනට උතුම් වෙමි. බුද්ධ පූජාවෙහි මේ විපාකයයි.</p>
<p><a class="msdiv" id="msdiv29"></a>’’සීතයද, ඌෂ්ණයද (කුමක්දැයි) නොදනිමි. පරිඩාහයක් (දැවිල්ලක්) නැත. යලි මාගේ හෘදයෙහි චෛතසීක දුකක්ද නැත.</p>
<p><a class="msdiv" id="msdiv30"></a>’’කුදු මහත් භවයෙහි ස්වර්‍ණ වර්‍ණව සැරිසරමි. විවර්‍ණ බවකුත් නොදනිමි. බුද්ධ පූජාවෙහි මේ විපාකයයි.</p>
<p><a class="msdiv" id="msdiv31"></a>’’කුඍල මූලයෙන් මෙහෙයන ලදුයේ දෙව්ලොවින් චුතව සැවැත් පුරයෙහි ඉතා ආඪ්‍යවූ මහාසාර කුලයෙහි උපන්නේ,</p>
<p><a class="msdiv" id="msdiv32"></a>’’පස්කම් ගුණ හැර අනගාර්‍ය්‍ය නම්වූ සසුනෙහි පැවිදිවීමි. උපතින් සත් හැවිරිදිවූ මම රහත් බවට පැමිණියෙමි.</p>
<p><a class="msdiv" id="msdiv33"></a>’’පසැස් ඇති බුදුරජතෙම ගුණ දැන (මා) උපසම්පදා කරවූහ. මම තරුණවූ පිදිය යුත්තෙක් වෙමි. බුද්ධ පූජාවෙහි මේ විපාකයයි.</p>
<p><a class="msdiv" id="msdiv34"></a>’’මාගේ දිවැස පිරිසිදුය. මම සමාධියෙහි දක්‍ෂ වෙමි. අභිඥායෙහි කෙළ පැමිණියේ වෙමි. බුද්ධ පූජාවෙහි මේ විපාකයයි.</p>
<p><a class="msdiv" id="msdiv35"></a>’’පැමිණි ප්‍රතිපදා ඇත්තේ වෙමි. ඎද්ධිපාදයන්හි දක්‍ෂවූයේ වෙමි. ධර්‍මයන්හි කෙළ පැමිණියේ වෙමි. බුද්ධ පූජාවෙහි මේ විපාකයයි.</p>
<p><a class="msdiv" id="msdiv36"></a>’’මෙයින් කල්ප තිස් දහසකට පෙර යම් ඒ බුදුරජාණන් වහන්සේ නමකට මනාකොට පිදීම්ද, (ඒ හේතුවෙන්) දුගතියක් නොදනිමි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv37"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv38"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection">මෙහි මේ අයුරින් ආයුෂ්මත් තිකණිකාර පුප්ඵිය තෙරුන් වහන්සේ මෙම ගාථාවන් වදාළ සේක.</p>
<p class="endsutta">තිකණිකාරපුප්ඵියත්ථෙරස්සාපදානං පඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
