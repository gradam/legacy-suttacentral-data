<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap424">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">43. සකිංසම්මජ්ජක වග්ග</p>
<h1>2. එකදුස්සදායක ථෙරාපදානය</h1>
</div>
<p><a class="msdiv" id="msdiv15"></a>’’(මම) හංසවතී නගරයෙහි තෘණාහරකයෙක් (තණ විකුණා ජීවත් වන්නෙක්) වීමි. තෘණ ගෙනවුත් විකිණීමෙන් ජීවත් වෙමි. එයින් අඹු දරුවන් පෝෂණය කරමි.</p>
<p><a class="msdiv" id="msdiv16"></a>’’සර්‍වධර්‍මයන්ගේ පරතෙරට ගිය, ලෝකනායකවූ පදුමුත්තර නම් බුදුරජතෙම මෝහාන්ධකාරය නසා (ලොව) පහළවිය.</p>
<p><a class="msdiv" id="msdiv17"></a>’’එකෙණෙහි (මම) ස්වකීය ගෘහයෙහි හිඳ මෙසේ සිතීමි. බුදුරජතෙම ලොව පහළවිය. දෙය්‍ය ධර්‍මයක් (දිය යුතු දෙයක්) නැත.</p>
<p><a class="msdiv" id="msdiv18"></a>’’මේ මාගේ එකම සාටක (වස්ත්‍ර)යයි. මට (අනික්) දෙන කෙනෙක්ද වැත. නිරය ස්පර්‍ශය (නිරයෙහි දැමීම) දුකය. දක්‍ෂිණාවක් (දානමය පුණ්‍ය බීජයක්) රෝපණය කරන්නෙමි’’ යි (කියායි.)</p>
<p><a class="msdiv" id="msdiv19"></a>’’මම මෙසේ සිතා සිත පැහැදවීමි. මම (ඒ) එකම වස්ත්‍රය ගෙන බුද්‍ධ ශ්‍රේෂ්ඨයන් වහන්සේට දුනිමි.</p>
<p><a class="msdiv" id="msdiv20"></a>’’එකම මස්ත්‍රය දී අත්පොළසන් පැවැත්වීමි. ඉදින් මහාමුනීන් වහන්ස, වීරයන් වහන්ස, ඔබ බුදුවෙහි නම් මා (සසර සයුරින්) එතර කරනු මැනවි.</p>
<p><a class="msdiv" id="msdiv21"></a>’’ලෝකයාගේ පූජාවන් පිළිගන්නාවූ පදුමුත්තර බුදුරජතෙමේ මාගේ දානය පසසන්නේ මට අනුමෝදනා කළ සේක.</p>
<p><a class="msdiv" id="msdiv22"></a>’’මෙම එකම වස්ත්‍ර දානය කරණකොටගෙනද, චිත්ත ප්‍රණිධීන් කරණකොටගෙනද, කල්ප ලක්‍ෂයක් මුළුල්ලෙහි (ඔබ) දුගතියකට නොයෙහිය.</p>
<p><a class="msdiv" id="msdiv23"></a>’’සතිස් වරක් දෙවෙන්ද්‍රව දිව්‍ය රාජයය කරන්නෙහිය. තෙතිස් වරක් සක්විති රජ වන්නෙහිය.</p>
<p><a class="msdiv" id="msdiv24"></a>’’(කරවනු ලබන) මහත්වූ ප්‍රදේශ රාජ්‍යය මෙතෙකැයි ගණන් වශයෙන් ගිණිය නොහැකිය. ඔබ දෙව්ලොව හෝ, මිනිස් ලොව හෝ, භවයෙහි සැරිසරන්නේ,</p>
<p><a class="msdiv" id="msdiv25"></a>’’රූමත්වූයේ, ගුණවත්වූයේ, අනුන් විසින් යටත් කළ නොහැකි දේහයක් ඇත්තේ, කැමති පරිදි නොකැළඹිය හැකි අපමණවූ වස්ත්‍ර ලබන්නෙහිය.</p>
<p><a class="msdiv" id="msdiv26"></a>’’ප්‍රාඥවූ පදුමුත්තර නම්වූ බුදුරජතෙම මෙය වදාරා අහසෙහි (යන) හස් රජෙකු මෙන් අහසට නැංගාහ.</p>
<p><a class="msdiv" id="msdiv27"></a>’’දිව්‍යවූ, මනුෂ්‍යවූ හෝ යම් යම් යෝනියක උපදිම්ද, මාගේ භොග සම්පත්තියෙහි අඩු බවක් නැත. එකම වස්ත්‍ර දානයාගේ මේ විපාකයයි.</p>
<p><a class="msdiv" id="msdiv28"></a>’’පියවරක් පියවරක් පාසා මට වස්ත්‍ර උපදී. වස්ත්‍ර පිට සිටිමි. මාගේ (හිස) මතුයෙහි උඩු වියනකි.</p>
<p><a class="msdiv" id="msdiv29"></a>’’මම අද කැමති වන්නේ නම් සක්වල ගල පටන්කොට වනයන් සහිතවූ පර්‍වතයන් සහිතව ඒ හැමතැන වස්ත්‍රයන්ගෙන් වසන්නෙමි.</p>
<p><a class="msdiv" id="msdiv30"></a>’’එම එකම වස්ත්‍ර දානය කරණකොටගෙන කුදු මහත් භවයෙහි සැරිසරන්නේ ස්වර්‍ණ වර්‍ණව සැරිසරමි.</p>
<p><a class="msdiv" id="msdiv31"></a>’’එකම වස්ත්‍ර දානයාගේ විපාකය කිසිතන්හි ක්‍ෂයට නොපැමිණියේය. මේ මාගේ අන්තිම ජාතියයි. මෙහිදීද මට ( එය ) විපාක දෙයි.</p>
<p><a class="msdiv" id="msdiv32"></a>මින් ලක්‍ෂයක් වන කපෙහිවූ එකල්හි යම් වස්ත්‍රයක් දුනිම්ද (ඒ හේතුවෙන්) දුගතියක් නොදනිමි. එකම වස්ත්‍ර දානයාගේ මේ විපාකයයි.</p>
<p><a class="msdiv" id="msdiv33"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv34"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv35"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් එකදුස්සදායක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">එකදුස්සදායකත්ථෙරස්සාපදානං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
