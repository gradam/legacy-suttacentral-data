<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap541">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">54. කච්චාන වග්ග</p>
<h1>9. රාධ ථෙරාපදානය</h1>
</div>
<p><a class="msdiv" id="msdiv296"></a>’’පසැස් ඇත්තාවූ, සියළු ලෝකයන් (තත්වූ පරිදි) දැනගන්නාවූ, පස්මරුන් ජයගත්තාවූ පදුමුත්තර නම් බුදුරජතෙමේ මින් (පෙර) සියක් දහස්වන කපෙහි ලොව පහළවූහ.</p>
<p><a class="msdiv" id="msdiv297"></a>’’සව් සත්හට ඔවා දෙන්නාවූ, දහම් පිළිවිදුවන්නාවූ, (සත්ත්‍වයන්) සසරින් එතර කරන්නාවූ, දේශනාවෙහි දක්‍ෂවූ, බුදුරජතෙමේ බොහෝ ජන සමූහයා සසරින් එතර කරවූහ.</p>
<p><a class="msdiv" id="msdiv298"></a>’’සව් සත්හට අනුකම්පා කරන්නාවූ, කාරුණීකවූ, හිත කැමැත්තාවූ, (එම බුදුරජතෙම) පැමිණි සියළු තීර්ත්‍ථකයන් පන්සිල්හි පිහිටුවූහ.</p>
<p><a class="msdiv" id="msdiv299"></a>’’මෙසේ (එම කාලය) තීර්ත්‍ථකයන්ගෙන් හිස්වූ, නිරවුල්වූ, තාදී ගුණ ඇති, (පඤ්ච වශිතාවන්ගෙන්) වශීභූතවූ, රහතුන්ගෙන් විසිතුරුවූවාක් විය.</p>
<p><a class="msdiv" id="msdiv300"></a>’’එම බුදුරජතෙම අටපණස් රියනක් උසය. රන් ඇගෑවක් මෙන් බබලන්නේය. දෙතිස් මහා පුරිස් ලකුණු ඇත්තේය.</p>
<p><a class="msdiv" id="msdiv301"></a>’’එකල්හි වර්‍ෂ ලක්‍ෂයක් ආයුෂ වෙයි. ඒතාක් කල් වැඩහුන්නාවූ මෙම සර්‍වඥතෙමෙ බොහෝ ජන සමූහයා සසරින් එතර කළ සේක</p>
<p><a class="msdiv" id="msdiv302"></a>’’එකල්හි මම හංසවතී නගරයෙහි (වේද) මන්ත්‍රයන්හි තෙරපත් බමුණෙක් වූයේ, එම බුදුරජුන් වෙත එළඹ දහම් ඇසීය.</p>
<p><a class="msdiv" id="msdiv303"></a>’’මහත් වීර්‍ය්‍ය ඇති, පිරිස්හි විශාරදවූ, විශිෂ්ඨ නායකත්‍වය ඇති, (පටිභාණෙය්‍යක භික්‍ෂූන් අතුරෙන් මෙම භික්‍ෂුව අග්‍රයයි) එතදග්‍රස්ථානයෙහි තබන්නාවූ පටිභාණෙය්‍යක වැටහීම ඇති භික්‍ෂුවක් දැක,</p>
<p><a class="msdiv" id="msdiv304"></a>’’එකල්හි මම සංඝයා සහිත ලෝක නායකයන් වහන්සේ කෙරෙහි අධිකාරකම් කොට සිරසින් පාමුල වැටී හෙවත්, හිස පාමුල තබා එම තනතුර පැතීමි.</p>
<p><a class="msdiv" id="msdiv305"></a>’’ඉක්බිති දිව්‍ය ස්වර්‍ණයනට වඩා ශ්‍රේෂ්ඨ, සිංගී නම් ස්වර්‍ණ නිෂ්කයක (කලන් විස්ස හෝ විසිපහ නිෂ්කයයි.) පැහැයට බඳු පැහැ ඇති භාග්‍යවත් තෙමේ, කෙළෙස් මල හරනාවූ (සිත්) රැඳවිය යුතු (මිහිරි) ස්වරයෙන්,</p>
<p><a class="msdiv" id="msdiv306"></a>’’සුවපත් වේවා, දීර්‍ඝායු වේවා, තාගේ පැතුම් සිදුවේවා, සංඝයා සහිතවූ මා කෙරෙහි කරණලද පූර්‍ව කර්‍මය (ආනිශංස වශයෙන්) අති මහත්ය.</p>
<p><a class="msdiv" id="msdiv307"></a>’’මින් (මතු) සියක් දහස්වන කපෙහි, ඔක්කාක කුලයෙහි උපන්නාවූ, නම්න් ගෞතම නම්වූ ශාස්තෘතෙමේ ලොව පහළවන්නේය.</p>
<p><a class="msdiv" id="msdiv308"></a>’’උන්වහන්සේගේ ධර්මයෙහි දායාදීවූ ධර්මයෙන් නිර්මිත කළාක් වැනිවූ, ඖරස (බුද්‍ධ) පුත්‍රවූ, රාධඝන නම්න් යුත් ශාස්තෘ ශ්‍රාවකයෙක් වන්නේය.</p>
<p><a class="msdiv" id="msdiv309"></a>’’ඔහුග් හේතු සම්පත්තියෙහි හා ගුණයෙහි තුටුවූ, ශාක්‍ය පුත්‍රවූ, නර ශ්‍රේෂ්ඨවූ, ඒ බුදුරජතෙම පටිභාණෙය්‍යක භික්‍ෂූන් අතුරෙන් අග්‍රස්ථානයෙහි තබන්නාහ’’ (කියායි.)</p>
<p><a class="msdiv" id="msdiv310"></a>’’එය අසා සතුටුවූ එකල්හි මෙත් සිත් ඇත්තේ, සිහියෙන් යුක්තවූයේ, ප්‍රඥාවත්වූයේ, දිවි ඇතිතාක් බුදුරජුන්හට පරිවරණය (සේවය) කෙළෙමි.</p>
<p><a class="msdiv" id="msdiv311"></a>’’මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට උත්පත්ති (වශයෙන්) ගියෙමි.</p>
<p><a class="msdiv" id="msdiv312"></a>’’මම තෙසිය වාරයක් දිව්‍ය රාජ්‍යය කරවීමි. පන්සිය වරක් සක්විති රජ වීමි.</p>
<p><a class="msdiv" id="msdiv313"></a>’’(කරවන ලද) මහත්වූ ප්‍රදේශ රාජ්‍යය (ගණන් වශයෙන්) මෙතෙකැයි ගිණිය නොහැකිය. එම කර්මයාගේ බලයෙන් සියළු තන්හි සුව ඇත්තේ වෙමි.</p>
<p><a class="msdiv" id="msdiv314"></a>’’පශ්චිම භවය පැමිණි කල්හි උතුම්වූ ගිරිව්‍රජ නගරයෙහි දුර්ලභවූ වස්ත්‍ර ආහාර ඇති සමෘද්ධ නොවූ බමුණු කුලයක උපන්නේ,</p>
<p><a class="msdiv" id="msdiv315"></a>’’තාදී ගුණ ඇති සැරියුත් තෙරුන්හට හැන්දක් පමණවූ පිණ්ඩදානය දුනිමි. යම් කලෙක්හි මම ජීර්‍ණවූයෙම්ද, වෘද්‍ධවූයෙම්ද, එකල්හි ආරාමයට එළඹියෙමි.</p>
<p><a class="msdiv" id="msdiv316"></a>’’එකල්හි ජීර්‍ණවූ, දුර්‍වලව ගිය බල ඇති මා කිසිවෙක් පැවිදි නොකරත්. එහෙයින් මම බැගෑපත්වූයේ, දුර්‍වර්‍ණ සිරුරු ඇත්තේ, ශෝකීවූයේද වීමි.</p>
<p><a class="msdiv" id="msdiv317"></a>’’මහා කාරුණීකවූ බුදුරජතෙම මා දැක මෙසේ වදාළ සේක. ’’පුත, කුමක් පිණිස සොවින් ආතුරවූයෙහිද? ඔබගේ සිතෙහි හටගත් රිදුම (කුමක්දැයි) කියනු මැනව’’ (කියායි).</p>
<p><a class="msdiv" id="msdiv318"></a>’’වීරයන් වහන්ස, ස්වාක්ඛාතවූ ඔබවහන්සේගේ සසුනෙහි පැවිද්ද නොලබන්නෙමි. එම ශෝකය කරණකොටගෙන බැගෑපත්වූයේ වෙමි. (ලෝක) නායකයන් වහන්ස, (මට) පිහිටවනු මැනව’’ යි (කීය.)</p>
<p><a class="msdiv" id="msdiv319"></a>’’එකල්හි (විපස්සී බුදුරජුන් පටන් සත්වැනිවූ) ගෞතම බුදුරජතෙමේ භික්‍ෂූන් කැඳවා, ’’යම් කෙනෙක් මොහුගේ කිසියම් උපකාරයක් සිහි කෙරෙත්නම් ඔහු එම උපකාරය පවසත්වා’’ යි වදාළ සේක.</p>
<p><a class="msdiv" id="msdiv320"></a>’’එකල්හි සැරියුත් තෙමේ මෙසේ කීහ. ’’ඔහුගේ උපකාරයක් මම සිහිකරමි. (දිනක්) පිඬු පිණිස හැසිරෙන්නාවූ මට (හේ) හැන්දක් පමණ පිඬු දෙවීය’’ (කියායි.’</p>
<p><a class="msdiv" id="msdiv321"></a>’’සාධු, සාධු, ශාරීපුත්‍රයෙනි. ඔබ කළගුණ දන්නෙහිය. මේ වෘද්ධ බ්‍රාහ්මණයා පැවිදි කරන්න. මෙතෙම ශ්‍රේෂ්ඨයෙක් වන්නේය’’ යි (වදාළ සේක.)</p>
<p><a class="msdiv" id="msdiv322"></a>’’ඉක්බිති පැවිද්දද, කර්‍මවාචා උපසම්පත්තියද ලැබීමි. නොබෝ කලකින්ම ආශ්‍රවක්‍ෂය (නිවණට) පැමිණියෙමි.</p>
<p><a class="msdiv" id="msdiv323"></a>’’යම්හෙයකින් සකසා බුදුරජුන්ගේ වචනය මුදිතවූයේ අසමද, එහෙයින් බුදුරජතෙම මා වහා වැටහෙන නුවණක් ඇති භික්‍ෂූන් අතුරෙන් අග්‍රයයි තැබූහ.</p>
<p><a class="msdiv" id="msdiv324"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv325"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv326"></a>’’මෙහි මේ අයුරින් ආයුෂ්මත් රාධ තෙරුන් වහන්සේ මෙම ගාථාවන් වදාළ සේක.</p>
<p class="endsutta">රාධත්ථෙරස්සාපදානං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
