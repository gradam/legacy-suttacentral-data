<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap429">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">43. සකිංසම්මජ්ජක වග්ග</p>
<h1>7. සතධම්ම සවණිය ථෙරාපදානය</h1>
</div>
<p><a class="msdiv" id="msdiv88"></a>’’සියළු ධර්‍මයන්හි පරතෙරට ගිය පදුමුත්තර නම් බුදුරජතෙමේ සිව්සස් පවසමින් බොහෝදෙනා (සසර සයුරින්) එතර කරවූහ.</p>
<p><a class="msdiv" id="msdiv89"></a>’’එසමයෙහි මම උග්‍ර තපස් ඇති ජටාධරයෙක් (තවුසෙක්) වීමි. එකල්හි වැහැරි සිවුරු කම්පනය කරවමින් අහසෙහි යමි.</p>
<p><a class="msdiv" id="msdiv90"></a>’’මම බද්‍ධ ශ්‍රේෂ්ඨයන් වහන්සේගේ (හිසට) ඉහලින් යන්නට සමත් නොවෙමි. මම ශෛල පර්‍වතයක හැපුණු පක්‍ෂියෙකු මෙන් ගමන් කිරීම නොලබමි.</p>
<p><a class="msdiv" id="msdiv91"></a>’’(පෙර) දියෙහි මෙන් කිමිදී මෙසේ අහසෙහි යමි. මාගේ මේ ඉරියාපථ විකෝපණය (ඉරියව් වැරදීම) පෙර නොවූ විරූය.</p>
<p><a class="msdiv" id="msdiv92"></a>’’ඒකාන්තයෙන් මෙය පරීක්‍ෂා කර බලන්නෙමි. මම අර්ත්‍ථයක් (වැඩක්) ලබන්නෙම් නම් (සිදුකර ගන්නෙම් නම්) ඉතා යෙහෙකැයි (සිතා) අහසින් බසින්නේ, බුදු රජුන්ගේ ශබ්දය ඇසීමි.</p>
<p><a class="msdiv" id="msdiv93"></a>’’එකල්හි සිත් ඇලවියයුතු, ඇසියයුතු (කණට මිහිරි)වූ, මනොඥවූ ස්වරයෙන් (හඬින්) අනිත්‍යතාව දෙසන්නාවූ උන්වහන්සේගේ ඒ වචනයම ඉගෙන ගතිමි.</p>
<p><a class="msdiv" id="msdiv94"></a>’’මම අනිත්‍ය සංඥාව ඉගෙන මාගේ අසපුවට ගියෙමි. එහි ඇතිතාක් වසා කළුරිය කළේ වෙමි.</p>
<p><a class="msdiv" id="msdiv95"></a>’’අන්තිම අවස්ථාව පවත්නා කල්හි (මරණාසන්නයෙහි) (එම) ධර්‍මශ්‍රවණමය පිණ සිහිකෙළෙමි. මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියෙමි.</p>
<p><a class="msdiv" id="msdiv96"></a>’’මම කල්ප තිස් දහසක් දෙව්ලොව සිත් අලවා විසීමි. එක් පණස් වරත් දිව්‍ය රාජ්‍යයද කරවීමි.</p>
<p><a class="msdiv" id="msdiv97"></a>’’මම එක්සිය වරක් සක්විති රජ වීමි. (කරවන ලද) ප්‍රදේශ රාජ්‍යය මෙතෙකැයි ගණන් වශයෙන් ගිණිය නොහැකිය.</p>
<p><a class="msdiv" id="msdiv98"></a>’’මම කුදු මහත් භවයෙහි සුඛිතවූයේ, ස්වකීය පුණ්‍ය (ඵල)ය අනුභව කෙළෙමි. (එසේම) කුදු මහත් භවයෙහි සැරිසරමින් එම සර්‍වඥ ස්වර සංඥාව සිහි කරමි. අව්‍යුත පද නම්වූ නිර්‍වාණය කෙළවර ප්‍රතිවේධ නොකෙළෙමි.</p>
<p><a class="msdiv" id="msdiv99"></a>’’පිතෘ ගෘහයෙහි වැඩහිඳ (වඩන ලද ශ්‍රද්‍ධා වීර්‍ය්‍ය ආදී) ඉන්‍ද්‍රියයන් ඇති බැවින් භාවින්‍ද්‍රියවූ ශ්‍රමණ තෙම (බුදුරජතෙම) (සිව්සස්) දක්වමින් දහම් දෙසන්නේ, සංස්කාරයන්ගේ අනිත්‍යබව වදාළ සේක. (කෙසේදයත්?)</p>
<p><a class="msdiv" id="msdiv100"></a>’’ඒකාන්තයෙන් සියළු සංස්කාරයෝ අනිත්‍යයහ. උත්පත්තිය හා විනාශය ස්වභාවකොට ඇත්තාහ. ඇතිව නැතිවෙත්. එම සංස්කාරයන් හෝ සංසිඳීම සුවයකියි (කියායි.)</p>
<p><a class="msdiv" id="msdiv101"></a>’’ගාථාව ඇසීම හා සමගම පූර්‍ව (ධර්‍මශ්‍රවණ) සංඥාව සිහි කෙළෙමි. එම අසුනෙහිම හිඳ රහත් බවට පැමිණියෙමි.</p>
<p><a class="msdiv" id="msdiv102"></a>’’උත්පත්තියෙන් සත් හැවිරිදි කල්හි රහත් බවට පැමිණියෙමි. බුදුරජතෙම (මා) උපසම්පදා කරවීය. ධර්‍මශ්‍රවණයෙහි මේ විපාකයයි.</p>
<p><a class="msdiv" id="msdiv103"></a>’’මින් සියක් දහස්වන කපෙහිවූ එකල්හි යම් ධර්‍මයක් ඇසූයෙම්ද, (ඒ හේතුවෙන්) දුගතියක් නොදනිමි. ධර්‍මශ්‍රවණයාගේ මේ විපාකයයි.</p>
<p><a class="msdiv" id="msdiv104"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv105"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv106"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class="endsection">මෙහි මේ අයුරින් ආයුෂ්මත් සතධම්ම සවණිය තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">එකධම්මස්සවනියත්ථෙරස්සාපදානං සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
