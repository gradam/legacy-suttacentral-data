<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap408">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">41. මෙත්තෙය්‍ය වග්ග</p>
<h1>6. නන්‍දක ථෙරාපදානය</h1>
</div>
<p><a class="msdiv" id="msdiv161"></a>’’පෙර මම මහ වෙනෙහි වැද්දෙක් වීමි. පසඳ මෘගයෙකු සොයන්නේ (එහිදී) සියල්ල තෙමේම දත් බුදුරජුන් දිටිමි.</p>
<p><a class="msdiv" id="msdiv162"></a>’’පස් මරුන් දිනූ, සියල්ල තෙමේම දත්, ප්‍රාඥවූ අනුරුද්ධ නම් එම සර්‍වඥ තෙම විවේක සැප කැමැත්තේ වනයට පිවිසියේ වේ.</p>
<p><a class="msdiv" id="msdiv163"></a>’’මම (දඬු සතරක් එක්කොට කෙළවරකින් බැඳ සාදාගත්) චතු දණ්ඩය ගෙන, දඬු සතර තැනක පිහිටන සේ (දිගහැර) තැබීමි. (එසේ තබා) මැනවින් මඩුවක් කොට නෙළුම් මල්වලින් වැසීමි.</p>
<p><a class="msdiv" id="msdiv164"></a>’’(එසේ) මඩුව (නෙළුමින්) වසා බුදුරජුන්හට වැන්දෙමි. දුන්න එහෙම තබා අනගාර්‍ය්‍ය නම්වූ ශාසනයෙහි පැවිදිවීමි.</p>
<p><a class="msdiv" id="msdiv165"></a>’’පැවිදිවී නොබෝ කලකින් මට රෝගයක් ඇතිවිය. පූර්ව කර්මය ගැන සිහිපත් කොට මම එහි කළුරිය කෙළෙමි.</p>
<p><a class="msdiv" id="msdiv166"></a>’’(ඒ පසේ බුදුරජුන්හට කුටිය පිදීමේ) පූර්ව කර්‍මය හා යෙදුනේ, මම තුෂිත දිව්‍ය ලෝකයෙහි උපනිමි. එහි කැමති දෑ ලැබෙන රුවන් මුවා විමනක් පහළවේ.</p>
<p><a class="msdiv" id="msdiv167"></a>’’අධිෂ්ඨාන කරණ ලද්දාවූ මම දහසක් හසුන් යෙදූ ඒ දිව්‍යමය යානයට නැගී කැමති තැනකට යෙමි.</p>
<p><a class="msdiv" id="msdiv168"></a>’’එම යානයෙන් ගෙන යනු ලබන්නාවූ දෙවිවූ මාගේ හාත්පස යොදුන් සියයක් තන්හි මට මණ්ඩපයක් දරයි.</p>
<p><a class="msdiv" id="msdiv169"></a>’’මම අතිශයින් මල් අතුරණ ලද යහනෙහි නිදමි. නිරතුරුවම අහසිනුදු නෙළුම් මල් වැසි වසී.</p>
<p><a class="msdiv" id="msdiv170"></a>’’මිරිඟු දිය සැලෙන, අව් පහරන කල්හිදු (එම) අව්ව මා නොතවයි. මණ්ඩප දානයාගේ මේ විපාකයයි.</p>
<p><a class="msdiv" id="msdiv171"></a>’’දුගතිය ඉක්මවූයේ වෙමි. මට අපායයෝ වසන ලද්දාහු වෙති. මණ්ඩපයෙහි හෝ, වෘක්‍ෂ මූලයෙහි හෝ හුන්නාවූ මට සන්තාපයක් නොවේ.</p>
<p><a class="msdiv" id="msdiv172"></a>’’පෘථිවි සංඥාවෙන් ඉටා (පොළොව සේ වීමට අදිටන් කොට) මම සයුර තරණය කරමි. ඒ මා විසින් මැනවින් කරණ ලද කර්‍ම ඵලයයි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv173"></a>’’නොමගද මගකොට අහසෙහි යෙමි. මා විසින් මනාකොට කරණ ලද කර්‍මය ආශ්චර්‍ය්‍යයයි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv174"></a>’’පෙර විසූ කඳ පිළිවෙල දනිමි. දිවැස පිරිසිදු කරණ ලදී. මාගේ ආශ්‍රවයෝ ක්‍ෂය කරණ ලදහ. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv175"></a>’’පෙර ජාතීහු අතහැර දමන ලදහ. බුදුරජුන්ගේ ඖරස පුත්‍රයෙක් වීමි. සද්‍ධර්‍මයෙහි දායාදී (උරුමය ඇත්තෙක්) වෙමි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv176"></a>’’ශාක්‍ය කුල ශ්‍රේෂ්ඨවූ ගෞතම බුදුරජුන් ආරාධනය (සතුටු) කෙළෙමි. ධර්‍මයට ධජයක් වූයේ, ධර්‍මයට දායාදීද වෙමි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv177"></a>’’ශාක්‍ය කුල තිලකවූ ගෞතම බුදුරජුන් වෙත එළඹ සිට (එම) බුදුරජුන්ගෙන් නිවන් මග විචාළෙමි.</p>
<p><a class="msdiv" id="msdiv178"></a>’’(මා විසින්) ආරාධනය කරණ ලද බුදුරජතෙම ගැඹුරුවූ, සියුම්වූ ඒ නිර්‍වාන පදය වදාළ සේක. මම උන්වහන්සේගේ (ඒ) ධර්‍මය අසා ආශ්‍රවක්‍ෂය නම්වූ නිවනට පැමිණියෙමි.</p>
<p><a class="msdiv" id="msdiv179"></a>’’මා විසින් මැනවින් කරණ ලද කර්‍මය ආශ්චර්‍ය්‍යයකි. (නැවත සසරෙහි) ඉපදීමෙන් මිදුනේ වෙමි. ක්‍ෂය කළ සියළු ආශ්‍රවයන් ඇත්තේ වෙමි. දැන් නැවත ඉපදීමක් නැත.</p>
<p><a class="msdiv" id="msdiv180"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv181"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv182"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් නන්‍දක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">නන්දකත්ථෙරස්සාපදානං ඡට්ඨං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
