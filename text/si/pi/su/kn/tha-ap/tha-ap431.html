<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap431">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">43. සකිංසම්මජ්ජක වග්ග</p>
<h1>9. සොවණ්ණ කිංකිණිය ථෙරාපදානය</h1>
</div>
<p><a class="msdiv" id="msdiv140"></a>’’සැදැහැයෙන් ගිහිගෙන් නික්ම අනගාර්‍ය්‍ය නම්වූ සසුනෙහි පැවිදිවීමි. තපො කර්‍මයෙහි අපෙක්‍ෂිත වූයේ, වැහැරි සිවුරු දරන්නෙක් වීමි.</p>
<p><a class="msdiv" id="msdiv141"></a>’’එසමයෙහි ලෝක ජ්‍යෙෂ්ඨවූ, නර ශ්‍රේෂ්ඨවූ අත්‍ථදස්සී භාග්‍යවත් තෙමේ මහාජනයා (සසර සයුරින්) තරණය කරමින් ලොව පහළවූහ.</p>
<p><a class="msdiv" id="msdiv142"></a>’’දැඩි ව්‍යාධියකින් ඒකාන්තයෙන් මාගේ බලයද ක්‍ෂය විය. බුද්‍ධ ශ්‍රේෂ්ඨයන් වහන්සේ සිහිකොට වැලිතෙලෙහි උතුම් සෑයක්,</p>
<p><a class="msdiv" id="msdiv143"></a>’’කොට මම සතුටු සිත් ඇත්තේ, ඔදවැඩි සිතැත්තේ, සියතින් රන් කිකිණිමල් විසිරවීමි. (පිදීමි.)</p>
<p><a class="msdiv" id="msdiv144"></a>’’මම බුදුරජුන් හමුවෙහි මෙන් සෑයට වතාවත් කෙළෙමි. තාදී ගුණ ඇති අත්‍ථදස්සී බුදුරජුන්හට කරන ලද එම චිත්ත ප්‍රසාදය කරණකොටගෙන,</p>
<p><a class="msdiv" id="msdiv145"></a>’’දෙව්ලොවට ගියේ, මහත්වූ සැප ලබමි. එහි ස්වර්‍ණ වර්‍ණ වූයේ වෙමි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv146"></a>’’මට මනා අබරණින් සරසන ලද ස්ත්‍රීහු අසූ කෝටියකි. ඔහු තුමූ හැම කල්හි මට උවටැන් කෙරෙත්. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv147"></a>’’ගැටබෙර (ආදී) සැට දහසක් බෙරද, සංඛයෝද, පණාබෙරද යන භෙරීහු මනොඥ ලෙස නාද කෙරෙත්.</p>
<p><a class="msdiv" id="msdiv148"></a>’’සැට වයස් කල්හි පිරිහෙන බල ඇති, ත්‍රිමදගලිත මාතඞ්ග හස්ති කුලයෙහි උපන් ඇත්තුද, මනාකොට සරසන ලද ඇත්තුද අසූහාර දහසක් දෙනා වෙති.</p>
<p><a class="msdiv" id="msdiv149"></a>’’රුවන් දැල්වලින් ගැවසීගත්තේ මට උවටැන් කෙරෙත්. බල සෙනගෙහිද, ඇත්තුන්ගේද අඩුබවක් මට නැත.</p>
<p><a class="msdiv" id="msdiv150"></a>’’මම රන්කිකිණි මල් පිදීමෙහි විපාකය අනුභව කරමි. අට පණස් වරක් දිව්‍ය රාජ්‍යය කරවීමි.</p>
<p><a class="msdiv" id="msdiv151"></a>’’මම එක් සැත්තෑ වරක් සක්විති රජ වීමි. මම මේ පෘථිවියෙහි පෘථිවි රාජ්‍යයද සියක් වරක් කරවීමි.</p>
<p><a class="msdiv" id="msdiv152"></a>’’ඒ (මම) දැන් අසංස්කෘතවූ, සුදුස්සද (දැකීමට අතිශයින් දුෂ්කරවූ) නිවණට පැමිණියේ වෙමි. සියළු සංයෝජනයන් ක්‍ෂය කරන ලදුයේ වෙමි. දැන් නැවත ඉපදීමක් නැත.</p>
<p><a class="msdiv" id="msdiv153"></a>’’මින් අටලොස් සියවන කපකින් පෙර යම් පුෂ්ප පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්‍ධ පූජාවෙහි මේ විපාකයයි.</p>
<p><a class="msdiv" id="msdiv154"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv155"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv156"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class="endsection">මෙහි මේ අයුරින් ආයුෂ්මත් සොවණ්ණ කිංකිනිය තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">සොවණ්ණකිඞ්කණියත්ථෙරස්සාපදානං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
