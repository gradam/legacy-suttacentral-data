<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap536">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">54. කච්චාන වග්ග</p>
<h1>4. දබ්බ ථෙරාපදානය</h1>
</div>
<p><a class="msdiv" id="msdiv108"></a>’’පසැස් ඇත්තාවූ, සව් ලෝ (මැනවින්) දත්, පස් මරුන් දිනූ, පදුමුත්තර නම් බුදුරජතෙමේ මින් සියක් දහස්වන කපෙහි ලොව පහළවිය.</p>
<p><a class="msdiv" id="msdiv109"></a>’’(සව් සත්නට) ඔවා දෙන්නාවූ, දහම් අවබෝධ කරවන්නාවූ, (එසේම ඔවුන් සසර සයුරින්) එතර කරවන්නාවූ, දේශනාවෙහි දක්‍ෂවූ බුදුරජතෙමේ බොහෝ ජන සමූහයා (සසරින්) එතර කරවූ සේක.</p>
<p><a class="msdiv" id="msdiv110"></a>’’සව් සත්නට අනුකම්පා කරන්නාවූ, කාරුණීකවූ, හිත කැමති වන්නාවූ, (බුදුරජතෙම) පැමිණි සියළු තීර්ත්‍ථකයන් පන්සිල්හි පිහිටුවූහ.</p>
<p><a class="msdiv" id="msdiv111"></a>’’මෙසේ (එම කාලය) තීර්ත්‍ථකයන්ගෙන් හිස්වූ, නිරවුල්වූ, තාදි ගුණ ඇති (පඤ්ච වශිතාවන්ගෙන්) වශීභූතවූ, රහතුන්ගෙන් විසිතුරුවූවක් විය.</p>
<p><a class="msdiv" id="msdiv112"></a>’’එම බුදුරජතෙමේ අට පණස් රියනක් උසය. රන් ඇගෑවක් මෙන් බබලන්නේය. දෙතිස් මහා පුරිස් ලකුණු ඇත්තේය.</p>
<p><a class="msdiv" id="msdiv113"></a>’’එකල්හි වර්‍ෂ ලක්‍ෂයක් ආයුෂ වෙයි. ඒතාක් කල් වැඩහුන්නාවූ (මෙම) සර්‍වඥතෙම බොහෝ ජන සමූහයා (සසරින්) එතර කළ සේක.</p>
<p><a class="msdiv" id="msdiv114"></a>’’එකල්හි මම හංසවතී නගරයෙහි මහත් යසස් ඇති සිටු පුත්‍රයෙක් වූයේ, බුදුරජුන් වෙත එළඹ දම් දෙසුම් ඇසීමි.</p>
<p><a class="msdiv" id="msdiv115"></a>’’භික්‍ෂූනට සෙනසුන් පනවන්නාවූ සිය සව්වෙකුට පසසන උන්වහන්සේගේ වචන අසා සතුටුවූ මම,</p>
<p><a class="msdiv" id="msdiv116"></a>’’සංඝයා සහිතවූ ඒ බුදුරජුන්හට (දන්දීම් ආදීවූ) පින්කම් කොට (උන්වහන්සේගේ) පාමුල සිරසින් වැටී එම තනතුර පැතීමි.</p>
<p><a class="msdiv" id="msdiv117"></a>’’එකල්හි ඒ මහාවීරවූ බුදුරජතෙමේ මාගේ පුණ්‍ය කර්‍මයට පසසමින් මෙසේ කීහ. ’’යමෙක් තෙම සංඝයා සහිත බුදුරජුන් සතියක් වැළඳවීද,</p>
<p><a class="msdiv" id="msdiv118"></a>’’(හෙළ) පියුම් පතකට බඳු ඇස් ඇති, ශ්‍රෙෂ්ඨවූ (පිරුණු) උරහිස් ඇති, රන්වන්වූ සිවි ඇති ඒ මේ සිටුපුතෙක් තෙම (මෙම) උතුම් තනතුර පතමින් මාගේ පාමුල වැටුනේද,</p>
<p><a class="msdiv" id="msdiv119"></a>’’මින් සියක් දහස්වන කපින් මතුයෙහි ඔක්කාක කුලයෙහි උපදින්නාවූ, නම්න් ගෞතම නම්වූ බුදුරජතෙමේ ලොව පහළ වන්නේය.</p>
<p><a class="msdiv" id="msdiv120"></a>’’එකල්හි මෙතෙම එම බුදුරජුන්ගේ දබ්බ නම්න් ප්‍රසිද්‍ධවූ, සෙනසුන් පනවන්නාවූ අගසව්වෙක් වන්නේය’’ (කියායි.)</p>
<p><a class="msdiv" id="msdiv121"></a>’’මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසාවට ගියෙමි.</p>
<p><a class="msdiv" id="msdiv122"></a>’’මම තෙසියවරක් දිව්‍ය රාජ්‍යය කරවිමි. පන්සියවරක් සක්විති රජ වීමි.</p>
<p><a class="msdiv" id="msdiv123"></a>’’(කරවන ලද) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය. එම කර්‍මයාගේ බලයෙන් හැමතන්හි සුව ඇත්තේ වීමි.</p>
<p><a class="msdiv" id="msdiv124"></a>’’මින් (යට) එක් අනූවන කපෙහි මනොඥ ඇස් ඇති, සියළු ධර්‍මයන් විදසුන් නුවණින් දක්නාවූ විපස්සී නම් බුදුරජතෙමේ ලොව පහළවූහ.</p>
<p><a class="msdiv" id="msdiv125"></a>’’තාදී ගුණ ඇති උන්වහන්සේගේ සියළු ආශ්‍රවයන් ක්‍ෂය කළ ශ්‍රාවකයෙකු ශුද්‍ධවූ උතුමෙකැයි දැනම දුෂ්ට සිත් ඇත්තේ නින්දා කෙළෙමි.</p>
<p><a class="msdiv" id="msdiv126"></a>’’මම සළාකයක් ගෙන එම බුදුරජුන්ගේ මහර්ෂීවූ (රහත්) සව්වනට කිරිබතක් දුනිමි.</p>
<p><a class="msdiv" id="msdiv127"></a>’’මම භද්‍ර කල්පයෙහි බ්‍රාහ්මණ කුලයෙහිවූ, මහත් යසස් ඇති, කථා කරන්නවුන් අතුරෙන් ශ්‍රේෂ්ඨවූ, නම්න් කාශ්‍යප නම්වූ බුදුරජතෙමේ ලොව පහළවිය.</p>
<p><a class="msdiv" id="msdiv128"></a>’’ශ්‍රාවකයන් සහිතවූ හෙතෙම මිත්‍ථ්‍යාතීර්ත්‍ථකයන් මැඩ, සසුන බබුළුවා, හික්මවියයුතු ජනයන් හික්මවා පිරිනිවන් පෑහ.</p>
<p><a class="msdiv" id="msdiv129"></a>ශිෂ්‍යයන් සහිතවූ බුදුරජුන් පිරිනිවි කල්හි, සසුන පිරිහෙන කල්හි, කලකිරුණාවූ දෙවිවරු මිදූ (විසිරවූ) කෙස් ඇත්තාහු, කඳුලු පිරි මුහුණු ඇත්තාහු හැඬූහ. (කෙසේදයත්?)</p>
<p><a class="msdiv" id="msdiv130"></a>’’දහම් ඇස නිවීයන්නේය. මනා ව්‍රත ඇති (ශ්‍රාවක)යන් නොදකින්නෙමු. සදහම් නොඅසන්නෙමු. අහෝ අපගේ පින් මද බවය (කියායි.)</p>
<p><a class="msdiv" id="msdiv131"></a>’’එකල්හි මේ නිශ්චලවූ සියළු පෘථිවි තොමෝ වෙව්ළුම් සහිතව කම්පාවූවාය. සයුරද සෝක සහිතව මෙන් අනුකම්පා කටයුතු සේ නාද පැවැත්වීය.</p>
<p><a class="msdiv" id="msdiv132"></a>’’සිව්දිගෙහිවූ, අමානුෂීකවූ භෙරිහු ශබ්ද පැවැත්වූහ. හාත්පස භයජනකවූ අසනීහු (හෙණ) පතිතවූහ.</p>
<p><a class="msdiv" id="msdiv133"></a>’’අහසින් උල්කාවෝ පතිතවූහ. ධූමකේතූහුද පෙණුනාහුය. මෘග (ආදී)වූ ගොඩ උපදින සියළු සත්ත්‍ටවෝ අනුකම්පා කටයුතු සේ නාද පැවැත්වූහ.</p>
<p><a class="msdiv" id="msdiv134"></a>’’ශාසන විනාශය පවසන දරුණු උත්පාත (භූත විකාරයන්) දැක කලකිරුණාවූ භික්‍ෂූන් සත් නමක්වූ අපි එකල්හි මෙසේ සිතීමු.</p>
<p><a class="msdiv" id="msdiv135"></a>’’සසුනෙන් තොරවූ අපගේ ජීවිතයෙන් කම් නැත. අපි මහා වනයට පිවිස බුදුසසුනෙහි යෙදෙමුය’’ (කියායි.)</p>
<p><a class="msdiv" id="msdiv136"></a>’’එකල්හි අරණෙහි උස්වූ පර්‍වතයක් දුටිමු. හිණිමගෙකින් (එම) පර්‍වතයට නැගී හිණිමග බිම හෙළීමු.</p>
<p><a class="msdiv" id="msdiv137"></a>’’එකල්හි (එම පිරිස අතුරෙන්) සංඝ ස්ථවිර තෙමේ අපට (මෙසේ) අවවාද කෙළේය. ’’බුද්ධෝත්පාදය අතිශයින් දුර්ලභය. ශ්‍රද්‍ධා තොමෝද අතිශයින් දුර්ලභ වන්නීය. සසුනද ශේෂව ඇත්තේ ස්වල්පයකි.</p>
<p><a class="msdiv" id="msdiv138"></a>’’අෂ්ට දුෂ්ටක්‍ෂණ විනිර්මුක්ත මෙම උතුම් මොහොත ඉක්මවූවෝ අනන්තවූ දුක් සයුරෙහි වැටෙත්. එහෙයින් සර්‍වඥ මතය (බුදුසසුන) පවත්නා කල්හිම (එම) යෙදීම කළයුතුයි.</p>
<p><a class="msdiv" id="msdiv139"></a>’’ඒ (ඔවා දුන්) ස්ථවිරතෙමේ රහත්විය. උන්වහන්සේ අනුව ගිය (දෙවැන්නා) අනාගාමී විය. (ධර්මයෙහි) යෙදුනු සෙසු සිල්වතුන්වූ අපි (ඉන් චුතව) දෙව්ලොව ගියෙමු.</p>
<p><a class="msdiv" id="msdiv140"></a>’’(අනාගාමීවූ තැනැත්තේ) හුදකලාව ශුද්ධාවාසයෙහිදී තරණය කළ සසර ඇත්තේ (රහත්ව) (එහදී) පිරිනිවන් පෑයේ (විය.) මමද, පුක්කුසාතී (රජ)ද, (එසේම) සහියද, බාහියද, කුමාර කස්සපදැයි (මෙසේ) අපි ඒ ඒ තන්හි උත්පත්ති වශයෙන් ගියාහු, ගෞතම බුදුරජුන් විසින් අනුකම්පා කරන ලද්දාවූ සසර බැඳුමින් මිදුනෝ වෙමු.</p>
<p><a class="msdiv" id="msdiv141"></a><a class="msdiv" id="msdiv142"></a>’’මම මල්ල රටෙහි උපන්නේ මව් කුසෙහිදීම මාගේ මව මළා, චිතකයට නැංවූවා (එම මවගේ මෘත ශරීරයෙන්) වැටුනේ වෙමි.</p>
<p><a class="msdiv" id="msdiv143"></a>’’කුස තණ ගොඩෙහි වැටුනේ, ඒ හේතුවෙන් ’’දබ්බ’’ යන නම්න් ප්‍රකටවූයේ වෙමි. බඹසර බලය කරණකොටගෙන මම සත් ඇවිරිදි වූයේ, (සසරින්) මිදුනේ වෙමි.</p>
<p><a class="msdiv" id="msdiv144"></a>’’මම කිරිබත් (දන් දීමේ) විපාකයෙන් ආයු, වර්‍ණ, සැප, බල, ප්‍රඥා යන අඞ්ග පසකින් යුක්තවූයේ වෙමි. (රහතන් වහන්සේ කෙනෙකුට නින්දා කිරීමේ) අරියෝපවාද පාපය කරණකොටගෙන බෙහෙවින් චෝදනා ලබන ලදුයේද වෙමි.</p>
<p><a class="msdiv" id="msdiv145"></a>’’දැන් මම කුසල් (රැස් කිරීම)ද, අකුසල් රැස් කිරීමද යන මේ දෙකම ඉක්මවූයේ වෙමි. පරම ශාන්තියවූ නිවනට පැමිණ ආශ්‍රව රහිතවූයේ වෙමි.</p>
<p><a class="msdiv" id="msdiv146"></a>’’මනා ව්‍රත ඇති භික්‍ෂූන් තුටුකොට සෙනසුන් පැණවීමි. එම ගුණයෙහි තුටුවූ බුදුරජතෙම මා (සෙනසුන් පනවන භික්‍ෂූන් අතුරෙන් අග්‍රයයි) එතදග්‍රස්ථානයෙහි තැබූහ.</p>
<p><a class="msdiv" id="msdiv147"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv148"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv149"></a>මෙහි මේ අයුරින් ආයුෂ්මත් දබ්බ තෙරුන් වහන්සේ මෙම ගාථාවන් වදාළ සේක.</p>
<p class="endsutta">දබ්බමල්ලපුත්තත්ථෙරස්සාපදානං චතුත්ථං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
