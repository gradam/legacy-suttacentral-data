<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap425">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">43. සකිංසම්මජ්ජක වග්ග</p>
<h1>3. එකාසනදායක ථෙරාපදානය</h1>
</div>
<p><a class="msdiv" id="msdiv36"></a>’’හිමවතට නුදුරෙහි ගොසිත නම් පර්‍වතයක් විය. මට (එහි) අසපුවක් කරන ලදී. පන්සැලක්ද සාදන ලදී.</p>
<p><a class="msdiv" id="msdiv37"></a>’’එකල්හි (මම) නම්න් ’’නාරද’’ නම් වෙමි. (ලෝවැස්සෝ) මා කස්සපයයිද දනිති. නිර්‍වාණ මාර්‍ගය සොයමින් ගොසිත පර්‍වතයෙහි වසමි.</p>
<p><a class="msdiv" id="msdiv38"></a>’’සියළු ධර්‍මයන්ගේ පරතෙරට ගිය පදුමුත්තර බුදුරජතෙමේ විවේක සුව කැමැත්තේ අහසින් එතැනට වැඩි සේක.</p>
<p><a class="msdiv" id="msdiv39"></a>’’වන කෙළවරෙහි වඩින්නාවූ, මහර්ෂීවූ බුදුරජාණන් වහන්සේගේ රශ්මිය දැක, ලී ඇඳක් පණවා අඳුන් දිවි සම්ද ඇතිරීමි.</p>
<p><a class="msdiv" id="msdiv40"></a>’’අසුන පනවා, හිසෙහි ඇඳිලි බැඳ, සොම්නස දන්වා, මෙම වචනය කීමි.</p>
<p><a class="msdiv" id="msdiv41"></a>’’මහා වීරයන් වහන්ස, (ඔබ) රෝගීනට ප්‍රතීකාර කරන ශල්‍ය වෛද්‍යවරයෙක් වූයෙහිය. (ලෝක) නායකයන් වහන්ස, රෝගයෙන් ආතුරවූ මට බෙහෙත් දෙනු මැනව.</p>
<p><a class="msdiv" id="msdiv42"></a>’’බුද්‍ධ ශ්‍රෙෂ්ඨයන් වහන්ස, මුනීන් වහන්ස, නිවන් කැමැත්තාවූ යමෙක් තුමූ ඔබ වහන්සේද දකිත්ද, ඒකාන්තයෙන් (ඔවුහු) අර්ත්‍ථ සිද්‍ධියට පැමිණෙත්. මොවුන්ගේ භවය දැදුරුවේ. (අවසන්වේ.)</p>
<p><a class="msdiv" id="msdiv43"></a>’’මම ස්වයංපතිත (ඉබේ ගසින් වැටුනු) ඵල අනුභව කරන්නෙක්මි. ඔබ වහන්සේට පිදිය යුතු දෙයක් මට නැත. මාගේ මේ අසුන ඇත. ලී ඇඳෙහි (මැස්සෙහි) වැඩ හිඳිනු මැනව.</p>
<p><a class="msdiv" id="msdiv44"></a>’’භාග්‍යවතුන් වහන්සේ නිර්භීතවූ සිංහ රාජයෙකු මෙන් එහි වැඩහුන් සේක. මෙතෙක් කල් ගෙවා මෙම වචනය වදාළ සේක.</p>
<p><a class="msdiv" id="msdiv45"></a>’’විශ්වාසය ඇත්තේ වව. බිය නොවෙව. තා විසින් ජ්‍යොතිරස මැණික ලබන ලදී. තා විසින් යමක් පතන ලද නම් ඒ සියල්ල අනාගතයෙහි සම්පූර්‍ණ වන්නේය.</p>
<p><a class="msdiv" id="msdiv46"></a>’’නිරුත්තරවූ පුණ්‍ය ක්‍ෂෙත්‍රයෙහි තා විසින් කරන ලද පුණ්‍ය කර්‍මය හිස් නොවේ. යම් අදහසක සිත පිහිටුවන ලද නම් ඒ අදහස තමා (සසර සයුරින්) ගොඩලන්නට සමත් වන්නේය.</p>
<p><a class="msdiv" id="msdiv47"></a>’’මෙම ආසන දානය කරණකොටගෙනද, චිත්ත ප්‍රණිධීන් කරණකොටගෙනද, (ඔබ) කල්ප ලක්‍ෂයක් මුලුල්ලෙහි දුගතියකට නොයෙහිය.</p>
<p><a class="msdiv" id="msdiv48"></a>’’පණස් වරක් දෙවෙන්‍ද්‍රව දිව්‍ය රාජ්‍යය කරන්නේය. අසූ වරක් සක්විති රජ වන්නෙහිය.</p>
<p><a class="msdiv" id="msdiv49"></a>’’(කරවනු ලබන්නාවූ) මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය. හැම තන්හි සුව ඇත්තේව සසරෙහි සැරිසරන්නෙහිය. (කියායි.)</p>
<p><a class="msdiv" id="msdiv50"></a>’’පදුමුත්තර නම්වූ බුදුරජ තෙම මෙම වචනය කියා ආකාශයෙහි යන හස් රජෙකු මෙන් අහසට නැංගාහ.</p>
<p><a class="msdiv" id="msdiv51"></a>’’හස්තියානය, අශ්වයානය, රථ සහිතවූ සන්දමානිකය යන මේ සියල්ල ලබමි. ඒකාසන දානයාගේ මේ විපාකයයි.</p>
<p><a class="msdiv" id="msdiv52"></a>’’යම් කලෙක්හි වනයට පිවිසීද, අසුනක් කැමති නම් මාගේ ඒ අදහස් දැන, පර්‍ය්‍යඞ්කයක් එළඹ සිටී.</p>
<p><a class="msdiv" id="msdiv53"></a>’’යම් කලෙක්හි ජල මධ්‍යයට ගියේද, අසුනක් කැමති වෙම් නම්, මාගේ අදහස දැන පළඟක් එළඹ සිටී.</p>
<p><a class="msdiv" id="msdiv54"></a>’’දිව්‍යවූ හෝ, මනුෂ්‍යවූ හෝ යම් යම් යෝනියක උපදීම්ද, ඒ සියළු කල්හි සියක් දහසක් පර්‍ය්‍යඞ්කයෝ මා පිරිවරත්.</p>
<p><a class="msdiv" id="msdiv55"></a>’’දිව්‍ය මනුෂය දෙගතියෙහි සැරිසරමි. ක්‍ෂත්‍රිය, බ්‍රාහ්මණ යන දෙකුලයෙහිම උපදිමි.</p>
<p><a class="msdiv" id="msdiv56"></a>’’නිරුත්තරවූ පුණ්‍ය ක්‍ෂෙත්‍රයෙහි එක් අසුනක් පුදා දහම් පළඟ ගෙන, ආශ්‍රව රහිතව වෙසෙමි.</p>
<p><a class="msdiv" id="msdiv57"></a>’’මින් සියක් දහස්වන කපෙහි යම් දනක් දුනිම්ද, (ඒ හේතුවෙන්) දුගතියක් නොදනිමි. ඒකාසන දානයාගේ මේ විපාකයයි.</p>
<p><a class="msdiv" id="msdiv58"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv59"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv60"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී.</p>
<p class="endsection">මෙහි මේ අයුරින් ආයුෂ්මත් එකාසනදායක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">එකාසනදායකත්ථෙරස්සාපදානං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
