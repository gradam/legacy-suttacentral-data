<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap36">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">4. කුණ්ඩධාන වග්ග</p>
<h1>4. කාළුදායී ථෙරාපදානය</h1>
</div>
<p><a class="msdiv" id="msdiv48"></a>’’මම එකල්හි ලොක ජ්‍යෙෂ්ඨවූ, තාදී ගුණ ඇති, මහමගට පිළිපන්, චාරිකාවෙහි හැසිරෙන්නාවූ, ශාස්තෘවූ, පදුමුත්තර බුදුරජාණන් වහන්සේට මැනවින් පිපුණු පියුම්ද, උපුල්ද, බෝලිද්ද ආහාර (දානය) ද ගෙන (එහි) ගියෙමි.</p>
<p><a class="msdiv" id="msdiv49"></a><a class="msdiv" id="msdiv50"></a>’’මහාවීර තෙම උතුම් ආහාරය වූ මනා භෝජනය වළඳයි. ඒ මල්ද ගෙන මහජනයාට දැක්වීය. (කෙසේද යත්?)</p>
<p><a class="msdiv" id="msdiv51"></a>’’(මේවා) ලෝකයෙහි ඉෂ්ටවූ, මනවඩන්නාවූ, ප්‍රියවූ උතුම් ජලජ (ජලයෙහි හටගන්නාවූ) පුෂ්පයෝ වෙති. යමෙක් තෙම මට මේ මල් දුන්නේද, ඔහු විසින් ඉතා දුෂ්කර පින්කමක් කරණ ලදී.</p>
<p><a class="msdiv" id="msdiv52"></a>’’යමෙක් මට මල් නගා දුන්නේද, උතුම්වූ ආහාරය දුන්නේද, ඔහු (කවරෙක්දැයි) මම කියන්නෙමි. කියන්නාවූ මාගේ වචනය අසව් (කෙසේදයත්?)</p>
<p><a class="msdiv" id="msdiv53"></a>’’හෙතෙම අටලොස් වරක් දිව්‍ය රාජ්‍යය කරන්නේය. එකෙණෙහි ඔහුගේ පුණ්‍ය විපාකයෙන් උපුල්ද, පියුම්ද, බෝලිද්දද, එයටද වැඩි දිව්‍යමය සුගන්‍ධයෙන් යුතුව අහසෙහි වියනක් කොට දරන්නේය.</p>
<p><a class="msdiv" id="msdiv54"></a><a class="msdiv" id="msdiv55"></a>’’පස්විසි වරක් සක්විති රජ වන්නේය. පන්සිය වරක් පෘථිවි රාජ්‍යය ලබා පොළොවෙහි වසන්නේය.</p>
<p><a class="msdiv" id="msdiv56"></a>’’(මින්) කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ, නම්න් ගෞතම නම් වූ, ශාස්තෘතෙම ලොව පහළවන්නේය.</p>
<p><a class="msdiv" id="msdiv57"></a>’’කුශල මූලයෙන් මෙහෙයන ලද ස්වකිය කටයුතු පටන්ගත් හෙතෙම ශාක්‍යයින්ගේ සතුට ඇතිකරන්නාවූ නෑ සබඳකම් ඇත්තෙක් වන්නේය.</p>
<p><a class="msdiv" id="msdiv58"></a>’’කුශලමූලයෙන් මෙහෙයන ලද හෙතෙම පසුව පැවිදිව සියලු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව පිරිනිවන් පාන්නේය.</p>
<p><a class="msdiv" id="msdiv59"></a>’’ලොක බන්ධුවූ ගෞතම බුදුරජාණන් වහන්සේ පැමිණි (සිව්) පිළිසිඹියාවන් ඇතිකරණලද කටයුතු ඇති ආශ්‍රව රහිතවූ හේ අග්‍ර පදවියෙහි ගබන්නේය. (කෙසේද යත්?)</p>
<p><a class="msdiv" id="msdiv60"></a>’’වීර්‍ය්‍ය වැඩූ, නිවණ කෙරහි මෙහෙයූ සිත් ඇති, උපශාන්තවූ, උපධි රහිතවූ, හෙතෙම නම්න් උදායී නම් වූ බුද්‍ධශ්‍රාවකයෙක් වන්නේය කියායි.</p>
<p><a class="msdiv" id="msdiv61"></a>’’රාගයද, ද්වේෂයද, මොහයද, මක්ඛය (ගුණමතු බව) ද, විනාශ කරණ ලදුයේ, සියලු ආශ්‍රවයන් ප්‍රහාණ පරිඥාවෙන් දැන (දුරුකොට) ආශ්‍රව රහිතව වෙසෙමි.</p>
<p><a class="msdiv" id="msdiv62"></a>’’කෙලෙස් තවන වීර්‍ය්‍යයෙන් යුක්තවූ, ප්‍රඥාවත්වූ, මම බුදුරජාණන් වහන්සේ සතුටු කෙළෙමි. ප්‍රමුදිතවූ බුදුරජ තෙම මා අග්‍ර පදවියෙහි තැබීය.</p>
<p><a class="msdiv" id="msdiv63"></a>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් කාළුදායී තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">කාළුදායීථෙරස්සාපදානං චතුත්ථං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
