<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap332">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">33. උම්මා පුප්ඵිය වග්ග</p>
<h1>10. සපිරිවාර ඡත්තදායක ථෙරාපදානය</h1>
</div>
<p><a class="msdiv" id="msdiv82"></a>’’ලෝකයාගේ පූජාවන් පිළිගන්නාවූ, පදුමුත්තර බුදුරජතෙම අහසෙහි දිය වැස්සක් මෙන් දහම් වැසි වස්වති.</p>
<p><a class="msdiv" id="msdiv83"></a>’’අමා පිය (නිර්‍වාණ ධර්‍මය) දෙසන්නාවූ එම සම්බුදුරජුන් දුටිමි. (දැක) සිය සිත පහදවා තම ගෙට ගියෙමි.</p>
<p><a class="msdiv" id="msdiv84"></a>’’අලංකාර කරණ ලද ඡත්‍රයක් (කුඩයක්) ගෙන නරෝත්තමවූ බුදුරජුන් වෙත එළඹියෙමි. සතුටුවූයේ, සතුටු සිතින් මම (එය) අහසෙහි දැමීමි.</p>
<p><a class="msdiv" id="msdiv85"></a>’’මැනවින් සකස් කළ යානයක් මෙන්ද, දැමුණු උතුම් ශ්‍රාවකයෙකු මෙන්ද, සම්බුදුන් වෙත එළඹ හිස මතුයෙහි (උඩ) පිහිටියේය.</p>
<p><a class="msdiv" id="msdiv86"></a>’’ලොවට අනුකම්පා කරන්නාවූ, කාරුණීකවූ, ලෝකාග්‍රනායක බුදුරජ තෙමේ භික්‍ෂු සංඝයා මැද හිඳ මෙම ගාථාවන් වදාළ සේක. (කෙසේදයත්)</p>
<p><a class="msdiv" id="msdiv87"></a>’’යමෙකු විසින් අලංකාර කරණ ලද, මනරම්වූ මේ ඡත්‍රය (කුඩය) දෙන ලදද, එම සිත පැහැදවීම කරණකොටගෙන හෙතෙම දුතියට නොයයි.</p>
<p><a class="msdiv" id="msdiv88"></a>’’දෙවියන් අතුරෙහි සත් වරක් දිව්‍ය රාජ්‍යය කරන්නේය. දෙතිස් වරක් සක්විති රජ වන්නේය.</p>
<p><a class="msdiv" id="msdiv89"></a>’’කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ ගෞතම නම්වූ ශාස්තෘ තෙමේ ලොව පහළ වන්නේය.</p>
<p><a class="msdiv" id="msdiv90"></a>’’උන්වහන්සේගේ ධර්‍මයෙහි දායාදවූ, ධර්‍මයෙන්ම කොට නිම කළාක් වැනි ඖරස බුද්ධ පුත්‍රයෙක්ව, සියලු ආශ්‍රවයන් ප්‍රහාණ පරිඥා වශයෙන් දැන ආශ්‍රව රහිතව පිරිනිවන් පාන්නේය කියායි.</p>
<p><a class="msdiv" id="msdiv91"></a>’’මම වදාරණ ලද එම අභීත වචන බුදුරජුන්ගේ හඬයයි දැන, පහන් සිත් ඇත්තේ, සොම්නස්වූයේ, වැඩියක්ම සතුටු ඉපදවීමි.</p>
<p><a class="msdiv" id="msdiv92"></a>’’මිනිස් අත්බව අත්හැර, දෙව් අත්බවට පැමිණියෙමි. මට මනරම්වූ, උතුම් විමානයක් පැන නැඟුනේය.</p>
<p><a class="msdiv" id="msdiv93"></a>’’විමානයෙන් (පිටතට) නික්මෙන්නාවූ මට සේසතක් දරයි. එකල්හි සිහි ලැබීමි. පූර්‍ව කර්‍මයාගේ මේ විපාකයයි.</p>
<p><a class="msdiv" id="msdiv94"></a>’’දෙව්ලොවින් චුතව මිනිසත් බවටද පැමිණියෙමි. මින් සත් සියවන කපෙහි සවරක් සක්විති රජෙක් වීමි.</p>
<p><a class="msdiv" id="msdiv95"></a>’’එම (මිනිස්) කයින් චුතව තිදස් පුරයට පැමිණියෙමි. පිළිවෙලින් (එහි) හැසිර නැවත මිනිසත් බවට පැමිණියෙමි.</p>
<p><a class="msdiv" id="msdiv96"></a>’’මව් කුසෙහි පිළිසිඳගත් මට සේසත් දැරුවාහුය. උපතින් සත් හැවිරිදි කල්හි මම අනගාර්‍ය්‍ය නම්වූ සසුනෙහි පැවිදිවීමි.</p>
<p><a class="msdiv" id="msdiv97"></a>’’මන්ත්‍ර ශාස්ත්‍රයෙහි පරතෙරට ගියාවූ ඒ සුනන්‍ද නම් බමුණු තෙම පළිඟු සතක් (කුඩයක්) ගෙන අග්‍ර ශ්‍රාවකයන් වහන්සේට දුන්නේය.</p>
<p><a class="msdiv" id="msdiv98"></a>’’මහා වීරවූද, මහා කථිකවූද, ශාරීපුත්‍ර ස්ථවිර තෙමේ අනුමෝදනාව කළහ. උන්වහන්සේගේ අනුමෝදනාව අසා පූර්‍ව (කුශල) කර්‍මය සිහි කෙළෙමි.</p>
<p><a class="msdiv" id="msdiv99"></a>’’ඇඳිලි බැඳගෙන සිය සිත පැහැදවීමි. පූර්‍ව (කුශල) කර්‍මය සිහිකොට රහත් බවට පැමිණියෙමි.</p>
<p><a class="msdiv" id="msdiv100"></a>’’(මම) එම අසුනෙන් නැගිට හිසෙහි ඇඳිලි බැඳගෙන සම්බුදුරජුන්හට වැඳ මෙම වචන කීමි.</p>
<p><a class="msdiv" id="msdiv101"></a>’’මින් සියක් දහස් (ලක්‍ෂයක්) වන කපෙහි, ලෙව්හි උත්තරීතර කෙනෙක් නැති බැවින්) අනුත්තරවූ, චතුරාර්‍ය්‍ය සත්‍යය අවබෝධ කළාවූ, (ත්‍රිවිධ) ලෝකය මැනවින් දත්, ලෝකයාගේ පූජාවන් පිළිගන්නාවූ පදුමුත්තර බුදුරජ තෙම (ලොව පහළවිය.)</p>
<p><a class="msdiv" id="msdiv102"></a>’’මා විසින් විසිතුරුවූ, මනාව අලංකාර කරන ලද ඡත්‍රයක් උන්වහන්සේට දෙන ලදී. සියල්ල තෙමේම අවබෝධ කළාවූ, අග්‍ර පුද්ගලවූ සර්‍වඥ තෙම දොහොතින් (එම) පිළිගත්තේය.</p>
<p><a class="msdiv" id="msdiv103"></a>’’ බුදුරජ තෙම ආශ්චර්‍ය්‍යයෙකි. ධර්‍මය ආශ්චර්‍ය්‍යයකි. අපගේ ශාස්තෘ සම්පත්තියද ආශ්චර්‍ය්‍යයකි. මම එක ඡත්‍රයක් (කුඩයක්) දීම කරණකොටගෙන දුගතියක නොඉපදුනිමි.</p>
<p><a class="msdiv" id="msdiv104"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයන් ප්‍රහාණ පරිඥා වශයෙන් දැන ආශ්‍රව රහිතව (රහත්ව) වෙසෙමි.</p>
<p><a class="msdiv" id="msdiv105"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සපරිවාර ඡත්තදායක තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">සපරිවාරඡත්තදායකත්ථෙරස්සාපදානං දසමං.</p>
<p class="endvagga">උමාපුප්ඵියවග්ගො තෙත්තිංසතිමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
