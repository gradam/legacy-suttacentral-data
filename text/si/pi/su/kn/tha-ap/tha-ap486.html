<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap486">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">49. පංසුකූල වග්ග</p>
<h1>4. ඤාණත්‍ථවික ථෙරාපදානය</h1>
</div>
<p><a class="msdiv" id="msdiv46"></a>’’හිමවතට දකුණෙහි මට මැනවින් කරණ ලද අසපුවක් විය. එකල්හි උත්තමාර්ත්‍ථය සොයන්නේ වනයෙහි වෙසෙමි.</p>
<p><a class="msdiv" id="msdiv47"></a>’’මුල්වලින්ද, ඵලවලින්ද, ලාභ අලාභ දෙකින්ද, (සමව) තුටුවූයේ, මම ආචාර්‍ය්‍යයන් සොයමින් හුදකලාවම වෙසෙමි.</p>
<p><a class="msdiv" id="msdiv48"></a>’’එකල්හි සුමෙධ නම් සම්බුදුරජතෙම ලොව පහළවූහ. (හෙතෙම) මහාජනයා (සසරින්) ගොඩලමින් චතුස්සත්‍යය ප්‍රකාශ කෙරෙති.</p>
<p><a class="msdiv" id="msdiv49"></a>’’(මෙතෙක්කල්) මම සම්බුදුරජුන් ගැන නොඅසමි. මට කිසිවෙක් එය නොකියයි. අට මසක් ඉක්මගිය කල්හි බුදුරජුන් (ගැන) ඇසීමි.</p>
<p><a class="msdiv" id="msdiv50"></a>’’මම ගිනි හා දර බැහැරකොට අසපුව හැමද පිරිකර කද ගෙන වනයෙන් නික්ම ගියෙමි.</p>
<p><a class="msdiv" id="msdiv51"></a>’’එකල්හි ගම්හි හෝ, නියම් ගම්හි හෝ එක් රැයක්ව වසන්නාවූ මම පිළිවෙලින් චන්ද්‍රවතී ගඟ වෙත එළඹියෙමි.</p>
<p><a class="msdiv" id="msdiv52"></a>’’එසමයෙහි භාග්‍යවත්වූ සුමෙධ නම් බුදුරජතෙම බොහෝ සත්ත්‍වයන් (සසරින්) ගොඩලමින් අමෘත පදය (නිවන) දෙසති.</p>
<p><a class="msdiv" id="msdiv53"></a>’’ජන සමූහයා ඉක්මවා (ගොස්) ගුණ සයුරක්වූ ජිනෙන්‍ද්‍රයන් වැඳ, අඳුන් දිවිසම සකස්කොට, බුදුරජුන්හට ස්තූති කරමි.</p>
<p><a class="msdiv" id="msdiv54"></a>’’ඔබ සත්ත්‍වයනට ශාස්තෘ වෙහිය. කෙතුවක්ද, ධජයක්ද, යාගසමානයෙක්ද වෙහිය. (එසේම) විපදෝත්තම තෙම පරායණයක්ද, ප්‍රතිශ්ඨාවක්ද, ප්‍රදිපයක්ද වෙහිය.</p>
<p class="endsection">එක්විසිවෙනි බණවරයි.</p>
<p><a class="msdiv" id="msdiv55"></a>’’චතුරාර්‍ය්‍ය සත්‍යය නම්වූ දර්‍ශනයෙහි නිපුන බව ඇති, වීරවූ, ඔබ ජන සමුහයා සසරින් තරණය කෙරෙහිය. මුනීන් වහන්ස, ලෙව්හි ඔබ වහන්සේට වඩා උසස් අනික් (සත්ත්‍වයන් දුක් සයුරින්) එතර කරන්නෙක් නැත.</p>
<p><a class="msdiv" id="msdiv56"></a>’’ඒකාන්තයෙන් මහසයුර තණ අගින් පමණ කරන්නට හැකිවන්නේ නමුදු ඔබ වහන්සේගේ සර්‍වඥතාඥානය ප්‍රමාණ කරන්නට නොහැක්කේය.</p>
<p><a class="msdiv" id="msdiv57"></a>’’පසැස් ඇත්තාණන් වහන්ස, තරාදි පියනෙහි තබා පොලොව දැරීමට හැකිවන්නේ නමුදු ඔබවහන්සේගේ ප්‍රඥාවෙහි ප්‍රමාණයක් (කරන්නට) නොහැක්කේමය.</p>
<p><a class="msdiv" id="msdiv58"></a>’’අහස රැහැණකින් හෝ, අඟුලෙන් මැනීමට හැකිවන්නේ නමුදු සර්‍වඥයන් වහන්ස, ඔබවහන්සේගේ සිලය පමණ කරන්නට නොහැක්කෙමි.</p>
<p><a class="msdiv" id="msdiv59"></a>’’මහසයුරෙහි දියද, අහසද, පොළොවද යන මේවා පමණකළ හැක්කාහු නමුදු, පසැස් ඇත්තානන් වහන්ස, ඔබ පමණ කළ නොහැකි ගුණ ඇත්තේ වෙහිය.’’</p>
<p><a class="msdiv" id="msdiv60"></a>’’මහත් යසස් ඇති සර්‍වඤයන් වහන්සේට ගාථා සයකින් (මෙසේ) ස්තූතිකොට, එකල්හි මම ඇඳිලි බැඳගෙන නිශ්ශබ්දව සිටියෙමි.</p>
<p><a class="msdiv" id="msdiv61"></a>’’මහත්වූ ප්‍රඥාව ඇති, මනා නුවණ ඇති, යමෙකුට සුමේධයයි ලෝවැස්සෝ කියත්ද, (එම සුමෙධ බුදුරජතෙම) භික්‍ෂු සංඝයා මැද හිඳ මෙම ගාථාවන් වදාළ සේක.</p>
<p><a class="msdiv" id="msdiv62"></a>’’යමෙක් පැහැදුනේ, සිය සිතින්ම මාගේ නුවණට පැසසීද, හේ කවරෙක්දැයි මම කියන්නෙමි. (එසේ) කියන්නාවූ මාගේ (වචනය) අසව්.</p>
<p><a class="msdiv" id="msdiv63"></a>’’(මෙතෙම) සත් සැත්තෑ කපක් දෙව්ලොව සිත් අලවා වසන්නේය. දහස් වරක් දෙවනුව දිව්‍ය රාජ්‍යය කරන්නේය.</p>
<p><a class="msdiv" id="msdiv64"></a>’’සියක් වර සක්විති රජ වන්නේය. (කරවනු ලබන) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය.</p>
<p><a class="msdiv" id="msdiv65"></a>’’මෙම කුශල ධර්‍මය හා යෙදුනේ, දෙවිවූයේ හෝ, මිනිස්වූයේ හෝ, අනූනවූ චිත්ත සංකල්ප ඇත්තේ, තියුණු නුවණ ඇත්තෙක් වන්නේය.</p>
<p><a class="msdiv" id="msdiv66"></a>’’මින් තිස් දහස්වන කපෙහි ඔක්කාක කුලයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නේය.</p>
<p><a class="msdiv" id="msdiv67"></a>’’(මෙතෙම) ගිහිගෙන් නික්ම කිසිත් ධනයක් නොමැත්තකුසේ පැවිදි වන්නේය. උත්පත්තියෙන් සත් හැවිරිදි කල්හි රහත් බව ලබන්නීය.</p>
<p><a class="msdiv" id="msdiv68"></a>’’යම් තැනක පටන්කොට තමා ගැන සිතම්ද, යම් තැනක පටන්කොට සසුනකට පැමිණියේ (පැවිදිවූයේ) වෙම්ද, මේ අතරතුර මනොඥ නොවූ සිතිවිල්ලක් ගැන නොදනිමි.</p>
<p><a class="msdiv" id="msdiv69"></a>’’මෙම සියළු භවයෙහි හැසිර සම්පත් අනුභව කෙළෙමි. මාගේ භෝගයෙහි අඩු බවක් නැත. සර්‍වඥතාඥානයට පැසසීමෙහි මේ විපාකයයි.</p>
<p><a class="msdiv" id="msdiv70"></a>’’මාගේ ත්‍රිවිධාග්නීහු නිවී ගියහ. සියළු භවයෝ නසන ලදහ. දැන් නැවත ඉපදීමක් නැත.</p>
<p><a class="msdiv" id="msdiv71"></a>’’මින් තිස් දහස්වන කපෙහි (යම් එබඳු) නුවණකට පැසූයෙම්ද, (ඒ හේතුවෙන්) දුගතියක් නොදනිමි. සර්‍වඥතාඥානයට පැසසීමෙහි මේ විපාකයයි.</p>
<p><a class="msdiv" id="msdiv72"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv73"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv74"></a>මෙහි මේ අයුරින් ආයුෂ්මත් ඤාණත්‍ථවික තෙරුන් වහන්සේ මෙම ගාථාවන් වදාළ සේක.</p>
<p class="endsutta">ඤාණථවිකත්ථෙරස්සාපදානං චතුත්ථං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
