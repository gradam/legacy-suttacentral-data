<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap9">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">1. බුද්ධ වග්ගය</p>
<h1>9. අඤ්ඤාත කොණ්ඩඤ්ඤ ථෙරාපදානය</h1>
</div>
<p><a class="msdiv" id="msdiv596"></a>’’(සකළ සත්ත්‍ව) ලෝකයෙහි ජ්‍යෙෂ්ඨවූ (විශේෂයෙන් වින්‍යෙය සත්ත්‍වයන් සසර සයුරෙන් එතෙරට පමුණුවන බැවින්) විනායකවූ බුදු පදවියට පත් පදුමුත්තර සම්‍යක් සම්බුදුරජාණන් වහන්සේ මම පළමුකොටම දුටිමි.</p>
<p><a class="msdiv" id="msdiv597"></a>’’බෝමුලෙහි යම් පමණ සත්ත්‍වයෝ රැස් වූවාහුද, ඒ සියල්ලෝ බැඳැඳිලි ඇත්තාහු බුදුරජුන් පිරිවරා වඳිත්.</p>
<p><a class="msdiv" id="msdiv598"></a>’’මෙතෙම ලබන ලද බුදුබව ඇත්තේ මොහාන්‍ධකාරය දුරු කෙරේයයි සතුටු සිත් ඇති ඒ සියලු දෙවියෝ අහසෙහි හැසිරෙත්.</p>
<p><a class="msdiv" id="msdiv599"></a>’’සම්‍යක් සම්බුදුරජාණන් වහන්සේගේ සසුනෙහි කෙළෙස් දවමුයයි සතුටින් යුත් මහා නාදය පවතී.</p>
<p><a class="msdiv" id="msdiv600"></a>’’වචනය සමගම කියන ලද දෙවියන්ගේ ශබ්දය අසා මම සතුටුවූයේ සතුටු සිතින් ප්‍රථම භික්‍ෂාව දුනිමි.</p>
<p><a class="msdiv" id="msdiv601"></a>’’මාගේ අදහස දැන ලෝකයෙහි අනුත්තරවූ ශාස්තෲන් වහන්සේ දිව්‍ය සමූහයා මැද හිඳ මෙම ගාථාවන් වදාළ සේක.</p>
<p><a class="msdiv" id="msdiv602"></a>’’අභිනිෂ්ක්‍රමණය කොට සතියකින් මම සම්‍යක් සම්බෝධියට පැමිණියෙමි. බ්‍රහ්මචාරීව මාගේ (සිරුර) යැපෙන මෙය පළමු දානයයි.</p>
<p><a class="msdiv" id="msdiv603"></a>’’යමෙක් තුසිත දෙව්ලොව සිට මෙහි අවුත් මට භික්‍ෂාව පිළිගැන්වීද, මම ඔහු ගැන කියන්නෙමි. එසේ කියන්නාවූ මාගේ වචනය අසව්.</p>
<p><a class="msdiv" id="msdiv604"></a>’’කල්ප තිස් දහසක් දිව්‍ය රාජ්‍යය කරන්නේය. සියලු දෙවියන් අභිභවනයකොට දෙව්ලොව වසන්නේය.</p>
<p><a class="msdiv" id="msdiv605"></a>’’දෙව්ලොවින් චුතව මිනිසත් බවට යන්නේය. එහි දහස් වරක් රාජ්‍යය කරන්නේය.</p>
<p><a class="msdiv" id="msdiv606"></a>’’(මින්) කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ, ගෝත්‍රයෙන් ගෞතම නම්වූ, ශාස්තෲන් වහන්සේ ලොව පහළවන සේක.</p>
<p><a class="msdiv" id="msdiv607"></a>’’හෙතෙම දෙව්ලොවින් චුතව මිනිසත් බවට යන්නේය. ගිහිගෙන් නික්ම පැවිදිව සවසක් (දුෂ්කර ක්‍රියා කරමින්) වසන්නේය.</p>
<p><a class="msdiv" id="msdiv608"></a>’’ඒ අභිනිෂ්ක්‍රමණයෙන් සත්වැනි වර්‍ෂයෙහි බුදුරජතෙම සත්‍ය (ධර්‍මය) දේශනා කරන්නේය. නම්න් කොණ්ඩඤ්ඤ නම් තැනැත්තේ පළමුකොට (ධර්‍මය) ප්‍රත්‍යක්‍ෂ (අවබෝධය) කරන්නේය.’’</p>
<p><a class="msdiv" id="msdiv609"></a>’’(ගෘහාභිනිෂ්ක්‍රමණය කළ) බෝසතුන් හා (නික්ම) ඒ අනුව පැවිදිවීමි. මා විසින් වීර්‍ය්‍යය මැනවින් කරණ ලදී. කෙලෙස් දැවීම පිණිස (අනගාර්‍ය්‍ය නම්) සසුනෙහි පැවිදිවීමි.</p>
<p><a class="msdiv" id="msdiv610"></a>’’දෙවියන් සහිත ලෝකයෙහි (සියළු දතයුතු ධර්‍මයන් අවබෝධ කොට) සර්‍වඥවූ බුදුරජ මිගදාය නම් ඉසිපතනයට එලඹ (එහිදි) අමා බෙරය ගැසීය.</p>
<p><a class="msdiv" id="msdiv611"></a>’’ඒ මම දැන් ශාන්තවූ, නිරුත්තර පදයවූ නිවණට පැමිණියේ, සියලු ආශ්‍රවයන් (පහාණ පරිඤ්ඤාවෙන්) ප්‍රහාණයකොට ආශ්‍රව රහිතව වෙසෙමි.</p>
<p>[කෙළෙස් දවන ලදී. ’’මාගේ ක්ලේශයෝ දවන ලද්දාහුය. සියලු භවයෝ සමූහනනය (විනාශ) කරණ ලද්දාහුය. හස්තිරාජයෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p>’’බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. ත්‍රිවිද්‍යාවෝ පමුණුවන ලද්දාහු බුදුරජාණන් වහන්සේගේ සසුනද කරණ ලදී.]</p>
<p><a class="msdiv" id="msdiv612"></a>’’මේ සිවි පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණ ලදී’’</p>
<p class="endsection">මෙහි මේ අයුරින් ආයුෂ්මත් අඤ්ඤාත කොණ්ඩඤ්ඤ තෙරුන් වහන්සේ මේ ගාථාවන් දේශනා කළ සේක.</p>
<p class="endsutta">අඤ්ඤාත කොණ්ඩඤ්ඤ ථෙරාපදානය සත්වැනියි.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
