<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap395">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">40. පිළින්දවච්ඡ වග්ග</p>
<h1>3. සබ්බකිත්තික ථෙරාපදානය</h1>
</div>
<p><a class="msdiv" id="msdiv304"></a>’’පිපුණු කිණිහිරි රුකක් මෙන් බබලන, ප්‍රදීප වෘක්‍ෂයක් මෙන් දිලිසෙන, ඔසධි තාරකාව මෙන් බබලන, අහසෙහි විදුලියක් බඳුවූ,</p>
<p><a class="msdiv" id="msdiv305"></a>’’බිය නොමැති, තැති ගැනීම් නැති, කෙශර සිංහරාජයෙකු වැනිවූ, තීර්ත්‍ථක සමූහයා මඩින්නාවූ, ඤාණාලෝකය ප්‍රකට කරන්නාවූ,</p>
<p><a class="msdiv" id="msdiv306"></a>’’මෙම ලෝකයා (දුකින්) ගොඩලන, සියලු සැක සිඳලන, සිංහරාජයෙතු මෙන් ගුගුරන, ලෝකනායකවූ බුදුරජුන් දුටිමි.</p>
<p><a class="msdiv" id="msdiv307"></a>’’(එකල්හි) මම ජටා සහ අඳුන් දිවි සම් දරන්නෙක් වීමි. වැඩෙන්නාවූ, ඎජුවූ, ප්‍රතාපවත් කෙනෙක් වීමි. වැහැරි සිවුර ගෙන එම (බුදුරජුන්ගේ) පාමුල ඇතිරීමි.</p>
<p><a class="msdiv" id="msdiv308"></a>’’කළුවැල් (දුම්) ගෙන, තථාගතයන් (එම දුමින්) පිසහළෙමි. බුදුරජ (එම සුවඳ දුමින්) පිසහැර ලෝකනායකවූ උන්වහන්සේට ස්තූති කළෙමි.</p>
<p><a class="msdiv" id="msdiv309"></a>’’චතුරොඝ තරණය කළ උතුමාණෙනි, මහ මුනීන්‍ද්‍රයාණෙනි, ඔබ මෙම ලෝකයා (සසර දුකින්) ගොඩලන්නෙහිය. ඤාණාලෝකයෙන් ආලෝක කරන්නෙහිය. (ඔබ විසින්) උත්තම ඥානයද අනාවරණය කරණ ලද්දෙහිය.</p>
<p><a class="msdiv" id="msdiv310"></a>’’දම්සක් පවත්වහිය. අන්‍ය තීර්ත්‍ථකයන් මඩනෙහිය. දිනන ලද සංග්‍රාම ඇති, ශ්‍රෙෂ්ඨවූ ඔබ පෘථිවිය කම්පා කෙරෙහිය.</p>
<p><a class="msdiv" id="msdiv311"></a>’’මහ සමුදුරෙහි රළ වේගය වෙරළෙහිදී බිඳෙති. එසේම, ඔබගේ නුවණෙහි සියළු දෘෂ්ටීහු බිඳෙති.</p>
<p><a class="msdiv" id="msdiv312"></a>’’විලෙක්හි, සියුම් ඇස් ඇති දැළක් ඇතිරූ කල්හි, එකෙණෙහි දැල තුලට ගිය ප්‍රාණීහු (මත්ස්‍යයන්) පෙළුනාහු වෙත්ද?</p>
<p><a class="msdiv" id="msdiv313"></a>’’එසේම ලෝකයෙහි අන්‍ය පාෂාණ්ඩ ධර්‍මයන් ඇසුරුකළ තීර්ත්‍ථකයෝ, නිදුකාණන් වහන්ස, ඔබ වහන්සේගේ උතුම් නුවණ ඇතුළත පෙරළෙත්.</p>
<p><a class="msdiv" id="msdiv314"></a>’’සැඩ පහරෙහි ගසාගෙන යන්නවුනට පිහිටවූ ඔබ වනාහි නොනෑයනටද පිහිට (වෙහිය) භයින් පීඩිතයනටද පිහිට (වෙහිය.) ලෝකයා විසින් අතහැර දමන ලද යදිනටද පිහිට (වෙහිය.)</p>
<p><a class="msdiv" id="msdiv315"></a>’’අසහාය වීරවූ, අසදෘශවූ, කරුණා මෛත්‍රීන්ගේ රැස්වීම් ඇති, අසමවූ, ශාන්තවූ, (ධ්‍යාන) වශීවු, තාදී ගුණ ඇති, දිනන ලද මාර්‍ගය ඇති,</p>
<p><a class="msdiv" id="msdiv316"></a>’’ප්‍රාඥවූ, පහකළ මෝහය ඇති, කම්පා නොවන්නාවූ, සැක (විචිකිච්ඡා) දුරුකළ, වැස නිමවූ බඹසර ඇති, නිර්‍මලවූ, දොවාහළ (සෝදා දැමූ එහෙයින්ම) පිරිසිදුවූ (ඔබ) වමාරාහළ දොස් ඇත්තේ වෙහිය.</p>
<p><a class="msdiv" id="msdiv317"></a>’’කෙළෙස් ඇලුම් ඉක්මවූ, නැසුවාවූද මද ඇති, ත්‍රිවිද්‍යා ඇති, තුන් ලෝ මුදුන්පත් (ලෞකීක) සීමාව ඉක්මගිය, ධර්‍ම ගරුකවූ, කළ කටයුතු ඇති ඔබ, (සත්ත්‍වලෝකයාහට) හිතවත්වූයෙහිය. ආශ්චර්‍ය්‍ය (පුද්ගල) වෙහිය.</p>
<p><a class="msdiv" id="msdiv318"></a>’’ඔබ නැවකට (ගමන්මග පෙන්වන) තරුවක් මෙන් වෙහිය. නිධානයක් මෙන් අස්වැසිලි කරන්නේ වෙහිය. සිංහයෙකු මෙන් බිය රහිත වෙහිය. හස්ති රාජයෙකු මෙන් ගර්චිත වෙහිය.</p>
<p><a class="msdiv" id="msdiv319"></a>’’මම එකල්හි (මෙසේ) ගාථා දසයකින් මහා යශස් ඇති පදුමුත්තර බුදුරජාණන් වහන්සේට ස්තූති කොට (එම) ශාස්තෘන් වහන්සේගේ පා වැඳ, තූෂ්ණීම්භූතව සිටියෙමි.</p>
<p><a class="msdiv" id="msdiv320"></a>’’ලෝකයාගේ පූජාවන් පිළිගන්නාවූ, ශාස්තෘවූ පදුමුත්තර බුදුරජතෙම බික් සඟන මැද හිඳ, මෙම ගාථාවන් වදාළ සේක.</p>
<p><a class="msdiv" id="msdiv321"></a>’’යමෙක් මාගේ ශීලයද, ඥානයද, ධර්‍මයද පැසසීද, හේ (කවරෙක්දැයි) මම ප්‍රකාශ කරන්නෙමි. (එය) විමසන්නාවූ මාගේ (වචනය) අසව්.</p>
<p><a class="msdiv" id="msdiv322"></a>’’හෙතෙම) කල්ප සැට දහසක් දෙව්ලොව සිත් අලවා වසන්නේය. අනික් දෙවියන් යටපත්කොට ආධිපත්‍යය කරවන්නේය.</p>
<p><a class="msdiv" id="msdiv323"></a>’’එම කුශල මූලයෙන් මෙහෙයන ලද්දේ, හෙතෙම පසුව පැවිදිව, ගෞතම බුදුරජාණන් වහන්සේගේ සසුනෙහි පැවිදි වන්නේය.</p>
<p><a class="msdiv" id="msdiv324"></a>’’පැවිදිව, කයින් පවුකම් දුරුකොට, සියළු ආශ්‍රවයන් ප්‍රහාණ පරිඥා වශයෙන් දැන, ආශ්‍රව රහිතව පිරිනිවන් පාන්නේය.’’</p>
<p><a class="msdiv" id="msdiv325"></a>’’මෙසේ වැසි වළාවක් වස්වමින් මෙම පොළොව තෘප්තියට පත්කෙරේද, එසේම, මහා වීරයාණන් වහන්ස, ඔබ වහන්සේගේ ධර්‍මයෙන් මා තුටු කළේය.</p>
<p><a class="msdiv" id="msdiv326"></a>’’(මම) ශීලයද, ප්‍රඥාවද, ධර්‍මයද, ලෝක නායකයන් වහන්සේද පසසා, අමෘත පදයවූ, උතුම්වූ නිර්‍වාණ නමැති ශාන්තියට පැමිණියේ වෙමි.</p>
<p><a class="msdiv" id="msdiv327"></a>’’පසැස් ඇති ඒ භාග්‍යවත් තෙමේ, බොහෝ කාළයක් වැඩ සිටින්නේ නම් ඒකාන්තයෙන් ඉතා යෙහෙකි. (එවිට අප සියල්ලෝ) නොදත් දෙය දැනගන්නාහුය. අමෘත පදය (නිවණ) ස්පර්‍ශ කරන්නාහුය. (ලබන්නාහුය.)</p>
<p><a class="msdiv" id="msdiv328"></a>’’මේ මාගේ පස්වන ජාතියයි. සියලු භවයෝ නසන ලදහ. සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වෙසෙමි.</p>
<p><a class="msdiv" id="msdiv329"></a>’’මින් සියක් දහස්වන කපෙහි බුදුරජාණන් වහන්සේට යම් පැසසීමක් කෙළෙම්ද, (ඒ හේතුවෙන්) දුගතියක් නොදනිමි. බුදුරජුන්හට පැසසීමෙහි මේ විපාකයයි.</p>
<p><a class="msdiv" id="msdiv330"></a>’’මා විසින් සියළු ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයෝ ක්‍ෂය කරණ ලදහ. දැන් නැවත ඉපදීමක් නැත.</p>
<p><a class="msdiv" id="msdiv331"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv332"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සබ්බකිත්තික තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">සබ්බකිත්තිකත්ථෙරස්සාපදානං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
