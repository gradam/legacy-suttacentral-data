<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap414">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">42. භද්දාලි වග්ග</p>
<h1>2. එකඡත්තිය ථෙරාපදානය</h1>
</div>
<p><a class="msdiv" id="msdiv32"></a>’’චන්‍ද්‍රභාග නදී තීරයෙහි මට ආශ්‍රමයක් කරණ ලදී. (එහි) සුදෝ සුදු වැල්ලෙන් ගැවසීගත් පන්සැලක්ද නිර්මිත කරණ ලදී.</p>
<p><a class="msdiv" id="msdiv33"></a>’’එහි නොගැඹුරු ඉවුරු ඇති, මනාවු කුඩා තොටුපල ඇති, මනොඥවූ මස් කැසුබුවන්ගෙන් යුත්, සූ සූ හඬ නංවමින් දිය බුබුළු උඩට නංවන සුංසුමාරයන් විසින් සෙව්නා ලද කුඩා නදියක් විය.</p>
<p><a class="msdiv" id="msdiv34"></a>’’වලස්සුය, මොනරුය, දිවියෝය, කොවුලෝය, සැළලිහිණියෝය යන මොවුහු හැම කල්හි මාගේ අසපුව හොබවමින් ශබ්ද කෙරෙත්.</p>
<p><a class="msdiv" id="msdiv35"></a>’’මිහිරි හඬ ඇති කොවුලෝද, මධුර ස්වර ඇති හංසයෝද, යන මොවුහු එහි මාගේ අසපුව හොබවමින් නාද කෙරෙත්.</p>
<p><a class="msdiv" id="msdiv36"></a>’’සිංහයෝද, ව්‍යාඝ්‍රයෝද, හූරෝද, වෘකයෝද, කොක්නගවෝද, කරබානා වලස්සුද මාගේ අසපුව හොබවමින් ගිරිදුර්‍ගයන්හි නාද කෙරෙත්.</p>
<p><a class="msdiv" id="msdiv37"></a>’’එහි මෘගයෝද, සරභමාශයෝද, කැනහිල්ලුද, හූරෝද යන මොවුහු බොහෝ දෙන මාගේ අසපුව හොබවමින් ගිරි දුර්‍ගයන්හි නාද කෙරෙත්.</p>
<p><a class="msdiv" id="msdiv38"></a>’’ඇසළය, සපුය, පළොල්ය, නිකය, සොහොඹුය, අසෝකය යන මේ වෘක්‍ෂයෝ මාගේ අසපුවෙහි පිපෙත්.</p>
<p><a class="msdiv" id="msdiv39"></a>’’රුකඟුණය, සීනිද්දය, සත්පෙති දෑසමන්ය, බිඹුදැල්ය, කණ්ණිකය, කිණිහිරිය යන මොවුහු මාගේ අසපුවෙහි පිපෙත්.</p>
<p><a class="msdiv" id="msdiv40"></a>’’නාය, සල්ය, සලලුය, හෙළපියුම්ය යන මොවුහු මෙහි පිපියාහු, දිව සුවඳ හමමින් මාගේ අසපුව හොබවත්.</p>
<p><a class="msdiv" id="msdiv41"></a>’’කුඹුක්ය, පීයාය, උක්ය, සල්ය, පුවඟුය යන මේ වෘක්‍ෂයෝ එහි පිපීගියාහු මාගේ අසපුව හොබවත්.</p>
<p><a class="msdiv" id="msdiv42"></a>’’අඹය, දඹය, මදටය, කොසඹය, සල්කලණය යන මේ වෘක්‍ෂයෝ දිව සුවඳ හමමින් මාගේ අසපුව හොබවත්.</p>
<p><a class="msdiv" id="msdiv43"></a>’’හෝපළුද, ගිවුළුද, භගිනිමාලය යන මොවුහු පිපීගියාහු, දිව සුවඳ හමමින් මාගේ අසපුව හොබවත්.</p>
<p><a class="msdiv" id="msdiv44"></a>’’රෝපනය කරණ ලද කොළොම්ය, කෙසෙල්ය, එසේම, ඎෂිමුද්ග නම් ධාන්‍ය විශෙෂය යන මොවුහු මාගේ අසපුව හොබවමින් නිතර ඵල දරත්.</p>
<p><a class="msdiv" id="msdiv45"></a>’’අරළුය, නෙල්ලිය, අඹය, ජම්බුය, බුළුය, ඩෙබරය, බදුළුය, බෙලිය යන මෙකී වෘක්‍ෂයෝ මාගේ අසපුවෙහි ඵල දරත්.</p>
<p><a class="msdiv" id="msdiv46"></a>’’(අසපුවට) නුදුරෙහි මනාවූ කුඩා තොටුපලවල් ඇති මනොඥවූ මන්දාලක පුෂ්පයන්ගෙන්ද, පියුම් හා උපුල්වලින්ද ගැවසීගත් පොකුණකි.</p>
<p><a class="msdiv" id="msdiv47"></a>’’මාගේ අසපුවෙහි ඇතැම් පද්මයෝ කැකුළු හටගනිත්. ඇතැම් කෙසුරු සහිත පියුම් පිපෙත්. ඇතැම් දිග හැරුණු පත් ඇති පියුම් කර්ණිකාවෝද ප්‍රබෝධ වෙත්.</p>
<p><a class="msdiv" id="msdiv48"></a>’’පාඨින නම් මත්ස්‍යයෝ (පෙටියෝ)ද, පාවුසපනම් මත්ස්‍යයෝ (ලූල්ලු)ද, වලජ නම් මත්ස්‍යයෝ (වලයෝ)ද, මුඤ්ජ නම් මත්ස්‍යයෝ (මොද්දු)ද, රොහිත නම් මත්ස්‍යයෝ (රෙහෙරු)ද යන මොවුහු පැහැදි දියෙහි හැසිරෙමින් මාගේ අසපුව හොබවත්.</p>
<p><a class="msdiv" id="msdiv49"></a>’’නයිතාය, අම්බගන්ධිය, කෙතකිය යන මෙකී වෘක්‍ෂයෝ වාතය හමන දෙසට අනුව දිව සුවඳ හමමින් මාගේ අසපුව හොබවත්.</p>
<p><a class="msdiv" id="msdiv50"></a>’’නෙලුඹලවලින්, නෙලුඹුදැලිවලින් කිරි හා ගිතෙල්ද වැගිරේ. දිවසුවඳ මීද හමවමින් මාගේ අසපුව හොබවත්.</p>
<p><a class="msdiv" id="msdiv51"></a>’’එහි ජලයෙන් සෙව්නා ලද, ආකීර්ණවූ වැලිතලාවෝ ශොභනයහ. උඩට නැගුනු පුෂ්පයෝ පිපීගියාහු, මාගේ අසපුව හොබවමින් තිබෙත්.</p>
<p><a class="msdiv" id="msdiv52"></a>’’අඳුන් දිවිසම් හැඳි, ජටාභාරයෙන් බරවූ, වැහැරි සිවුරු දරණ සියළු (තවුසෝ) මාගේ අසපුව හොබවත්.</p>
<p><a class="msdiv" id="msdiv53"></a>’’වියදඬු පමණ දුර බලන්නාවූ, ප්‍රාඥවූ, සන්හුන් පැවතුම් ඇති, කම් සුව අනුභවයෙහි බලාපොරොත්තු නැති (මෙම තවුසෝ) මාගේ අසපුවෙහි වසත්.</p>
<p><a class="msdiv" id="msdiv54"></a>’’වැසීගිය කිසිලි නිය ලොම් ඇති, මැලියම් සහිත දත් ඇති, ධූවිලි සහිත හිස් ඇති, රජස් දැලි වැකුණු (සිරුරු ඇති) මේ සියලු තවුසෝ මාගේ අසපුවෙහි වෙසෙත්.</p>
<p><a class="msdiv" id="msdiv55"></a>’’අභිඥාවන්ගේ පරතෙරට පැමිණි, අහසෙහි හැසිරෙන්නාවූ ඒ මේ තවුසෝ අහසට නගිමින් මාගේ අසපුව හොබවත්.</p>
<p><a class="msdiv" id="msdiv56"></a>’’එකල්හි (මම) එම ශිෂ්‍යයන් විසින් පිරිවරන ලදුයේ මහ වෙනෙහි වෙසෙමි. හැම කල්හි ධ්‍යානයට සමවැදුනේ රෑ දාවල් නොදනිමි.</p>
<p><a class="msdiv" id="msdiv57"></a>’’එසමයෙහි ලෝකනායකවූ, භාග්‍යවත්වූ අත්‍ථදස්සී බුදුරජ තෙම ඝනාන්‍ධකාරය දුරුකරමින් (ලොව) පහළවිය.</p>
<p><a class="msdiv" id="msdiv58"></a>’’ඉක්බිති එක්තරා ශිෂ්‍යයෙක් මාගේ සමීපයට පැමිණියේය. හෙතෙම මන්ත්‍රයන්ද, ෂඩඞ්ග හා ලක්‍ෂණයන්ද හදාරනු කැමැත්තේය.</p>
<p><a class="msdiv" id="msdiv59"></a>’’මහාමුනිවූ අත්‍ථදස්සී බුදුරජතෙම ලොව පහළවිය. (උන්වහන්සේ) චතුස්සත්‍යය පවසමින් අමෘත පදයවූ නිවන දේශනා කරණ සේක.</p>
<p><a class="msdiv" id="msdiv60"></a>’’(මම) තුටු පහටුවූයේ, ප්‍රමුදිතවූයේ, ධර්‍මය තුළ පිවිසි සිත් ඇත්තේ, අසපුවෙන් නික්ම මෙම වචනය කීමි.</p>
<p><a class="msdiv" id="msdiv61"></a>’’දෙතිස් මහ පුරිස් ලකුණින් යුත් බුදුරජතෙම ලොව පහළවිය. සියල්ලෝ එව්. සම්බුදුරජුන් වෙත යන්නෙමුය කියායි.</p>
<p><a class="msdiv" id="msdiv62"></a>’’සදහම්හි පරතෙරට ගිය, අවවාදයට අනුව කටයුතු කරණ, උත්තමාර්ත්‍ථයවූ නිවන සොයන ඔවුහු මැනවැයි (එම වචනය) පිළිගන්නාහුය.</p>
<p><a class="msdiv" id="msdiv63"></a>’’ජටාබරින් බරවූ, අඳුන් දිවිසම් හඳින ඔවුහු උත්තමාර්ත්‍ථයවූ නිවන සොයමින් එකල්හි වනයෙන් නික්මුනාහුය.</p>
<p><a class="msdiv" id="msdiv64"></a>’’එකල්හි මහත් යශස් ඇති අත්‍ථදස්සී භාග්‍යවතුන් වහන්සේ සිව් සස් පවසමින් අමෘතපදයවූ නිවන දේශනා කරණ සේක.</p>
<p><a class="msdiv" id="msdiv65"></a>’’මම ස්වේතච්ඡත්‍රය ගෙන බුද්‍ධ ශ්‍රේෂ්ඨයන් වහන්සේට දැරීමි. එසේ සතියක් මුළුල්ලෙහි දරා සිට බුද්‍ධ ශ්‍රේෂ්ඨයන් වැන්දෙමි.</p>
<p><a class="msdiv" id="msdiv66"></a>’’ලෝකජ්‍යෙෂ්ඨවූ, නරශ්‍රෙෂ්ඨවූ අත්‍ථදස්සී භාග්‍යවත් තෙමේ භික්‍ෂු සංඝයා මැද හිඳ මෙම ගාථාවන් වදාළ සේක.</p>
<p><a class="msdiv" id="msdiv67"></a>’’යමෙක් තෙම පැහැදුනේ, සියතින් ඡත්‍රයක් දැරීද, හේ (කවරෙක්දැයි) මම කියන්නෙමි. එසේ කියන්නාවූ මාගේ වචනය අසව්.</p>
<p><a class="msdiv" id="msdiv68"></a>’’දිව්‍යවූ හෝ, මනුෂ්‍යවූ හෝ (භවයක) උපන්නාවූ මොහුට හැමකල්හි ඡත්‍රයක් දරන්නේය. ඡත්‍ර දානයාගේ මේ විපාකයයි.</p>
<p><a class="msdiv" id="msdiv69"></a>’’(මෙතෙම) සත් සැත්තෑ කපක් දෙව්ලොව සිත් අලවා වසන්නේය. දහස් වරක් සක්විති රජ වන්නේය.</p>
<p><a class="msdiv" id="msdiv70"></a>’’සත් සැත්තෑ වරක් දිව්‍ය රාජ්‍ය කරන්නේය. (කරවනු ලබන) මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය.</p>
<p><a class="msdiv" id="msdiv71"></a>’’අටළොස් සියවන (එක් දහස් අටසිය වන) කපෙහි පසැස් ඇත්තාවූ, ශාක්‍ය කුල ශ්‍රේෂ්ඨවූ ගෞතම බුදුරජ තෙමේ, ගනඳුරු නසමින් (ලොව) පහළ වන්නේය.</p>
<p><a class="msdiv" id="msdiv72"></a>’’උන්වහන්සේගේ ධර්‍මයෙහි දායාදීව, ධර්‍මයෙන් නිර්මිත කළාක් වැනි ඖරස බුද්‍ධ පුත්‍රයෙක්ව, සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වසන්නේය’’ (කියායි.)</p>
<p><a class="msdiv" id="msdiv73"></a>’’යම් තැනක පටන්කොට මම බුදු රජුන්හට ඡත්‍රයක් (කුඩයක්) දරමින් කුශලකර්‍මයක් කෙළෙම්ද (එතැන් පටන් අද දක්වාවූ) මේ අතරෙහි ස්වේතච්ඡත්‍ර නොදරණ ලද භවයක් නොදනිමි.</p>
<p><a class="msdiv" id="msdiv74"></a>’’මේ මාගේ පශ්චිම භවයයි. අන්තිම භවය (මේ) පවතී. අද පවා (මග) හැමකල්හි පවත්නාවූ ඡත්‍ර ධාරණය (කුඩ දැරීම) පවතී.</p>
<p><a class="msdiv" id="msdiv75"></a>’’තාදී ගුණ ඇති අත්‍ථදස්සී බුදුරජුන්හට මා විසින් මැනවින් කරණ ලද (ඒ ඡත්‍ර ධාරණ) කර්‍මය ආශ්චර්‍ය්‍යයකි. (මාගේ) සියළු ආශ්‍රවයන් ක්‍ෂය විය. දැන් නැවත ඉපදීමක් නැත.</p>
<p><a class="msdiv" id="msdiv76"></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class="msdiv" id="msdiv77"></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv78"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් එකඡත්තිය තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">එකඡත්තියත්ථෙරස්සාපදානං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
