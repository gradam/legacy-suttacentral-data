<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap51">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">5. උපාලි වග්ග</p>
<h1>9. සුභද්ද ථෙරාපදානය</h1>
</div>
<p><a class="msdiv" id="msdiv101"></a>’’පූජාවන් පිළිගන්නාවූ නොහොත් පූජාවන් (රැස්වන) ගෙයක් වැනිවූ, පදුමුත්තර බුදුරජාණන් වහන්සේ මහා යසස් ඇත්තේ, ජන සමූහයා (සසරින්) නගා සිටුවා පිරිනිවන් පානා සේක.</p>
<p><a class="msdiv" id="msdiv102"></a>’’(එම) බුදුරජාණන් වහන්සේ පිරිනිවන් පානා කල්හි දසදහසක් සක්වල කම්පාවිය. (රැස්වූ) විශාල ජන සමූහයාද විය. එකල්හි දෙවියෝද රැස්වූහ.</p>
<p><a class="msdiv" id="msdiv103"></a>’’තුවරලා, බෝලිද්දවලින් පුරවා සතුටුවූයේ, සතුටු සිතින්ම (පරිනිර්‍වාන මඤ්චකයෙහි වැඩ සිටි තථාගතයන් වහන්සේගේ) බුදු සිරුර සඳුන් ආලේප කරවීමි.</p>
<p><a class="msdiv" id="msdiv104"></a>’’ලෝකයෙහි නිරුත්තරවූ, ශාස්තෘවූ, සම්බුදු රජ තෙම (පරිනිර්‍වාණ මඤ්චකයෙහි) හෝනේම මාගේ අදහස් දැන මෙම ගාථාවන් වදාළ සේක. (කෙසේද යත්?)</p>
<p><a class="msdiv" id="msdiv105"></a>’’යමෙක් මාගේ අන්තිම කාලයෙහි (මා) ගඳ මල්වලින් වැසීද, ඔහු (කවරෙක්දැයි) මම කියන්නෙමි. (එසේ) කියන්නාවූ මාගේ වචනය අසව්.</p>
<p><a class="msdiv" id="msdiv106"></a>’’මේ පුරුෂ තෙමේ මින් චුතව තුෂිත දෙව්ලොවට යන්නේය. හෙතෙම එහි රාජ්‍යකොට නිර්‍මාණරති චෙව්ලොවට යන්නේය.</p>
<p><a class="msdiv" id="msdiv107"></a>’’මේ ක්‍රමයෙන් අති උතුම් මල් පුදා පටන්ගත් සිය කටයුතු ඇති හෙතෙම සම්පත් අනුභව කරන්නේය.</p>
<p><a class="msdiv" id="msdiv108"></a>’’මේ මිනිස්තෙම නැවත තුෂිත දෙව්ලොව උපදින්නේය. එම ආත්ම භාවයෙන් චුතව මිනිසත් බවට පැමිණෙන්නේය.</p>
<p><a class="msdiv" id="msdiv109"></a>’’ශාක්‍ය පුත්‍රවූ, මහෝත්තමවූ, දෙවියන් සහිත ලෝකයෙහි අග්‍ර පුද්ගලවූ, පසැස් ඇති ගෞතම බුදුරජ තෙම බොහෝ සත්ත්‍වයනට ධර්‍මාවබෝධය කරවා පිරිනිවන් පාන්නේය.</p>
<p><a class="msdiv" id="msdiv110"></a>’’එකල්හි කුශල මූලයන්ගෙන් මෙහෙයන ලදුයේ (අකුශලයන්ගෙන්) වෙන්වූයේ (පරිනිර්‍වාණ මඤ්චකයෙහි වැඩහුන්) බුදුරජාණන් වහන්සේ වෙක එළඹ ප්‍රශ්න විචාරන්නේය.</p>
<p><a class="msdiv" id="msdiv111"></a>’’ලෝකනායකවූ, සර්‍වඥවූ, (ගෞතම) බුදුරජතෙම (ජනයා) සතුටුකොට (පෙරකළ) පුණ්‍යකර්‍මයන් පිරිසිඳ දැන සත්ත්‍වයන්ට ප්‍රකට කරන්නේය.</p>
<p><a class="msdiv" id="msdiv112"></a>’’(විචාරීමට) පටන්ගන්නා ලද ප්‍රශ්න ඇති, මෙතෙම සතුටුවූයේ, එකඟ සිත් ඇත්තේ, ශාස්තෲන් වහන්සේ වැඳ පැවිද්ද ඉල්ලන්නේය.</p>
<p><a class="msdiv" id="msdiv113"></a>’’අග්‍රවූ (චතුරාර්‍ය්‍ය සත්‍යය) ධර්‍මයෙහි දක්‍ෂවූ ඒ සම්‍යක් සම්බුද්ධ තෙමේ, ස්වකීය කර්‍මයෙන් සතුටුවූ, පහන් සිත් ඇති (හේ) දැක පැවිදි කරන්නේය.</p>
<p><a class="msdiv" id="msdiv114"></a>’’මේ පුරුෂතෙම බුදු සසුන්හි වීර්‍ය්‍ය වඩා සියළු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව පිරිනිවන් පාන්නේය. (කියායි.)</p>
<p class="endsection">පස්වෙනි බණවරයි.</p>
<p><a class="msdiv" id="msdiv115"></a>’’(මම) පෙර (කළ කුශල) කර්‍මයෙන් යුක්තවූයේ, එකඟ සිත් ඇත්තේ, සන්සිඳුනේ, (බුදුන් වහන්සේගේ හෘදයෙහි උපන් අවවාදානුශාසනා අසා රහත්වූ බැවින්) ඖරස පුත්‍රවූයේ (කර්‍මස්ථාන) ධර්‍මයෙන් හටගත් ආර්‍ය්‍ය ජාතියෙන් උපන් කෙනෙක් වෙමි.</p>
<p><a class="msdiv" id="msdiv116"></a>’’බුදුන් වහන්සේ වෙත එළඹ උතුම් ප්‍රශ්න විචාළෙමි. මම ප්‍රශ්න (විසඳා) වදාරන්නේ (මා) නිර්‍වාණ නම් ධර්‍ම ප්‍රවාහයට පිවිසියේය.</p>
<p><a class="msdiv" id="msdiv117"></a>’’මම මෙසේ උන්වහන්සේගේ ධර්‍මය දැන සසුනෙහි ඇළුනේ විසීමි. සියලු ආශ්‍රවයන් ප්‍රහාණ පරිඥා වශයෙන් (දුරුකොට) ආශ්‍රව රහිතව වෙසෙමි.</p>
<p><a class="msdiv" id="msdiv118"></a>’’මින් කල්ප ලක්‍ෂයකට පෙර පදුමුත්තර නම් බුදුරජාණන් වහන්සේ තෙල් අඩුවීමෙන් (නිවෙන) පහනක මෙන් (පඤ්චස්කන්‍ධ නම්) උපාදාන රහිතව පිරිනිවන් පෑ සේක.</p>
<p><a class="msdiv" id="msdiv119"></a>’’(උන්වහන්සේගේ) යොදුන්වූ ස්වර්‍ණමය ස්ථූපයක් විය. එහි සියල්ලෙන් යහපත්වූ මනහර ධජයක් පිදීමි.</p>
<p><a class="msdiv" id="msdiv120"></a>’’සර්‍වඥ සාශනයෙහි දායාදීවූ කාශ්‍යප බුදුරජාණන් වහන්සේගේ තිස්ස නම් අග්‍ර ශ්‍රාවක තෙමේ මාගේ ඖරස පුත්‍රයා විය.</p>
<p><a class="msdiv" id="msdiv121"></a>’’ඒ මාගේ පුත්‍රවූ තිස්ස නම් අග්‍රශ්‍රාවකයන් වහන්සේට ලාමක සිතින් අසුන්දරවූ වචනයක් කීමි. එහි කර්‍ම විපාකයෙන් අවසානයෙහි (පරිනිර්‍වාණ කාලයෙහි) බුදුරජ දුටිමි.</p>
<p><a class="msdiv" id="msdiv122"></a>’’මහාවීරවූ, සත්ත්‍ව ලෝකයට හිතවූ, කාරුණීකවූ, පස් මරුන් දිනුවාවූ (ගෞතම) බුදුරජාණන් වහන්සේ උපවර්‍තන ශාල වනයෙහි පරිනිර්‍වාණ මඤ්චකයෙහිදී (හේ) පැවිදි කරවූ සේක</p>
<p><a class="msdiv" id="msdiv123"></a>’’බුදුරජාණන් වහන්සේ ඉදිරියෙහි දැන් අදම (මාගේ) පැවිද්ද විය. අදම උපසම්පදාව විය. අදම (ක්ලේශ) පරිනිර්‍වාණය විය.</p>
<p><a class="msdiv" id="msdiv124"></a>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සුභද්ද තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">සුභද්දත්ථෙරස්සාපදානං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
