<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap35">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">4. කුණ්ඩධාන වග්ග</p>
<h1>3. මහාකච්චායන ථෙරාපදානය</h1>
</div>
<p><a class="msdiv" id="msdiv31"></a>’’පදුමුත්තර බුදුරජාණන් වහන්සේගේ පදුම නම් චෛත්‍යයක් විය. (එහි) ගල් අසුනක් කරවා ස්වර්‍ණාලේප කරවීය.</p>
<p><a class="msdiv" id="msdiv32"></a>’’ස්වර්‍ණමය ඡත්‍රයක්ද, වල්විදුනාවක්ද ගෙන ලෝකබන්ධුවූ, තාදී ගුණ ඇති බුදුරජාණන් වහන්සේට නගා තැබීමි.</p>
<p><a class="msdiv" id="msdiv33"></a>’’එකල්හි භූමිය ඇසුරු කළාවූ යම්තාක් දෙවියෝ වෙත්නම් සියල්ලෝම රැස්වූහ. (කුමකටදයත්?) ස්වර්‍ණමය ඡත්‍රයාගේ විපාකය වදාරන්නේය. එසේ වදාරන්නාවූ බුදුරජාණන් වහන්සේගේ ඒ සියලු කථාව අසන්නෙමු. සම්‍යක් සම්බුදුරජාණන් වහන්සේගේ ශාසනයෙහි වැඩියක් සතුට උපදවන්නෙමුය කියායි.</p>
<p><a class="msdiv" id="msdiv34"></a><a class="msdiv" id="msdiv35"></a>’’සියළු දතයුතු දෑ තෙමේම දන්නාවූ, අග්‍ර පුද්ගලවූ, බුදුරජාණන් වහන්සේ භික්‍ෂු සංඝයා විසින් පිරිවරණ ලදසේක්, ස්වර්‍ණාසනයෙහි හිඳ මෙම ගාථාවන් වදාළ සේක.</p>
<p><a class="msdiv" id="msdiv36"></a>’’යමෙකු විසින් ස්වර්‍ණ රත්නමයවූ (සත් රුවනින් කරණ ලද) මෙම අසුන පුදන ලදද, ඔහු (කවරෙක්දැයි) මම ප්‍රකාශ කරන්නෙමි. (එය) පවසන්නාවූ මාගේ වචනය අසව්.</p>
<p><a class="msdiv" id="msdiv37"></a>’’තිස් කපක් මුළුල්ලෙහි ශක්‍ර දේවේන්‍ද්‍රව දිව්‍ය රාජ්‍යය කරන්නේය. හාත්පස යොදුන් සියයක් ප්‍රභාවෙන් යටපත් කරන්නේය.</p>
<p><a class="msdiv" id="msdiv38"></a>’’මිනිස් ලොව අවුත් උග්‍ර තේජස් ඇති නම්න් ප්‍රභාස්වර නම්වූ, සක්විති රජෙක් වන්නේය. (මෙම) ක්‍ෂත්‍රිය තෙමේ උදාවූ සුර්‍ය්‍යයා මෙන් දිවා රෑ දෙක්හිම හාත්පස අට රියනක් (තැන්) බබුලුවන්නේය.</p>
<p><a class="msdiv" id="msdiv39"></a><a class="msdiv" id="msdiv40"></a>’’(මින්) කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ, නම්න් ගෞතම නම් වූ ශාස්තෘතෙමේ ලොව පහළවන්නේය.</p>
<p><a class="msdiv" id="msdiv41"></a>’’කුශලමූලයෙන් මෙහෙයෙන ලද්දාවූ මම තුසී පුරයෙන් චුතව, නම්න් කච්චායන නම්වූ බමුණෙක් වන්නේය.</p>
<p><a class="msdiv" id="msdiv42"></a>’’හෙතෙම පසුව පැවිදිව, ආශ්‍රව රහිතවූ රහත් කෙනෙක් වන්නේය. ලොව බබුළුවන්නාවූ ගෞතම බුදුරජ තෙමේ (හේ) අග්‍රස්ථානයෙහි තබන්නේය. (කෙසේද යත්)</p>
<p><a class="msdiv" id="msdiv43"></a>’’(මෙතෙම) සඞ්ක්‍ෂිප්ත ලෙස විචාරණ ලද ප්‍රශ්ණය විස්තර වශයෙන් කියන්නේය. ඒ ප්‍රශ්ණය (විස්තරකොට) කියන්නේද, (අසන්නාගේ) අදහස සම්පූර්ණ කරන්නේය’’ (කියායි.)</p>
<p><a class="msdiv" id="msdiv44"></a>’’ආඪ්‍ය කුලයෙහි උපන්නාවූ, මන්ත්‍ර විෂයයෙහි පරතෙරට ගියාවූ, බ්‍රාහ්මණයෙකුවූ (මම) ධන ධාන්‍යයන් අතහැර දමා අනගාර්‍ය්‍ය නම් සසුනෙහි පැවිදිවීමි.</p>
<p><a class="msdiv" id="msdiv45"></a>’’මම සංක්‍ෂිප්ත ලෙස විචාරණ කල්හිදු විස්තර වශයෙන් කියමි. (විචාරන්නාවූ) ඔවුන්ගේ අදහස් සම්පූර්ණ කරමි. විපදෝත්තමවූ බුදුරජාණන් වහන්සේ සතුටු කරමි.</p>
<p><a class="msdiv" id="msdiv46"></a>’’මා විසින් තුටු කරණ ලද්දාවූ, මහා වීරවූ, සියල්ල තෙමේම දක්නාවූ, අග්‍ර පුද්ගලවූ (ජ්‍යෙෂ්ඨ බුදුරජ තෙම) බික් සඟන මැද හිඳ මා එතදග්‍රස්ථානයෙහි තැබීය.</p>
<p><a class="msdiv" id="msdiv47"></a>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් මහා කච්චායන තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">මහාකච්චානත්ථෙරස්සාපදානං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
