<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap544">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">55. භද්දිය වග්ග</p>
<h1>2. කඞ්ඛා රෙවත ථෙරාපදානය</h1>
</div>
<p><a class="msdiv" id="msdiv34"></a>’’මින් (පෙර) සියක් දහස්වන කපෙහි සියළු ධර්‍මයන් විෂයයෙහි (විනිවිද දක්නා සුළු) නුවණැ’ස් ඇති, ලෝකනායකවූ, පදුමුත්තර බුදුරජතෙමේ ලොව පහළ විය.</p>
<p><a class="msdiv" id="msdiv35"></a>’’(එම සර්‍වඥතෙම) සිංහයෙකුගේ හණුවලට බඳු පිරුණු හණු ඇත්තේය. (අෂ්ටාංග සමූපෙත) බ්‍රහ්ම ස්වර ඇත්තේය. හංසධවනී ඇති බෙරයකට බඳු හඬ ඇත්තේය. හස්ති (රාජ) යෙකුගේ ගමනට බඳු ගමන් ඇත්තේය. සඳ හිරු පැහැයට අධිකවූ පැහැ ඇත්තේය.</p>
<p><a class="msdiv" id="msdiv36"></a>’’මහනුවණැත්තේය. මහා විර්‍ය්‍ය ඇත්තේය. මහත් බල ඇත්තේය. මහා කරුණා ඇත්තේය. (අනාථයනට) නාථය. මහත් මොහඳුර නසන්නේය.</p>
<p><a class="msdiv" id="msdiv37"></a>’’සත්ත්‍වයින්ගේ ආශයානුශයාදීන් (සිත හා එහි පවත්නා රාගාදිය) දන්නාවූ, තිලොවට අග්‍රවූ, මොනෙය්‍ය ගුණ යුත් ඒ සම්බුදුරජතෙම කිසි කලෙක්හි බොහෝ විනෙය්‍ය ජනයන් හික්මවමින් දහම් දෙසූහ.</p>
<p><a class="msdiv" id="msdiv38"></a>’’එම බුදුරජතෙමේ ධ්‍යාන කරණසුළුවූ, ධ්‍යානයෙහි ඇළුනාවූ, උපශාන්තවූ, නොකැළඹුනාවූ, වීරවූ ශ්‍රාවකයෙකු පිරිස් මැදදී (ධ්‍යාන කරන්නවුනට අග්‍රයයි) වර්‍ණනා කරමින් ජනසමූහයා සතුටු කරවූහ.</p>
<p><a class="msdiv" id="msdiv39"></a>’’එකල්හි මම හංසවතී නගරයෙහි (ත්‍රි) වේදයෙහි තෙරපත් බමුණෙක් (වීමි.) (එම) ධර්‍මය අසා සතුටුවූයේ, එකී තනතුර පැතීමි.</p>
<p><a class="msdiv" id="msdiv40"></a>’’එකල්හි විශිෂ්ඨ නායකවූ බුදුරජතෙමේ සඟමැද මෙසේ පැවසුහ. ’’බමුණ, තුටුවනු මැනව. එම චිත්තාභිලාෂය (සමෘද්‍ධව) ලබනෙහිය.</p>
<p><a class="msdiv" id="msdiv41"></a>’’(මින්) මතු සියක් දහස්වන කපෙහි ඔක්කාක කුලයෙහි උපදින්නාවූ, නම්න් ගෞතම නම්වූ ශාස්තෘතෙමේ ලොව පහළවන්නේය.</p>
<p><a class="msdiv" id="msdiv42"></a>’’උන් වහන්සේගේ ධර්‍මයෙහි දායාදීවූ, ධර්මයෙන් නිර්මිත කළාක් වැනිවූ, ඖරස (බුද්ධ) පුත්‍රවූ, නම්න් ’’රේවත’’ නම්වූ ශාස්තෘ ශ්‍රාවකයෙක් වන්නේය.’’</p>
<p><a class="msdiv" id="msdiv43"></a>’’මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් ලොව හැර තව්තිසාවට උත්පත්ති වශයෙන් ගියෙමි.</p>
<p><a class="msdiv" id="msdiv44"></a>’’මම දැන් පශ්චිම භවය පැමිණි කල්හි කෝලිය නගරයෙහි කුලවත්, සමෘද්ධවූ, සම්පූර්‍ණවූ, මහත් ධන ඇති ක්‍ෂත්‍රිය වංශයෙහි උපන්නේ,</p>
<p><a class="msdiv" id="msdiv45"></a>’’යම් කලෙක්හි (ගෞතම) බුදුරජතෙමේ කපිලවස්තු නගරයෙහි දහම් දෙසීද, එකල්හි බුදුරජුන් කෙරෙහි පැහැදුනේ, අනගාර්‍ය්‍ය නම්වූ සසුනෙහි පැවිදි වීමි.</p>
<p><a class="msdiv" id="msdiv46"></a>’’ඒ ඒ තන්හිදී කැප නොකැප දැයෙහි මාගේ සැකය බහුල විය. බුදුරජතෙමේ උතුම් දහම් දෙසා ඒ සියල්ල වැරදි අදහස් නැති කිරීමෙන් හික්ම වූහ.</p>
<p><a class="msdiv" id="msdiv47"></a>’’ඉක්බිති මම තරණය කරන ලද සසර සයුරු ඇත්තේ, සෑම කල්හි දැහැන් සුවයෙහි ඇළුනේ වෙසෙමි. එකල්හි බුදුරජතෙම මා දැන මෙය වදාළ සේක.</p>
<p><a class="msdiv" id="msdiv48"></a>’’සිය දැනුමෙහි හෝ, අනුන්ගේ දැනුමෙහි හෝ, මෙලෙව්හි හෝ, පරලෙව්හි හෝ, යම්කිසි සැකයක් වේද, ඒ සියල්ල ධ්‍යාන කරන්නාවූ, කෙළෙස් තවන වීර්‍ය්‍යයෙන් යුක්තවූ, බඹසරෙහි හැසිරෙන්නාවූ යමෙක් වෙත් නම්, (ඔවුහු) දුරුකෙරෙත්’’ (ය කියායි.)</p>
<p><a class="msdiv" id="msdiv49"></a>’’මින් පෙර සියක් දහස්වන කපෙහි කරන ලද මාගේ කර්මය මෙහිදී විපාක දැක්විය. (දුන්නෙන්) මනාව මිදීගිය හී සැරයක් මෙන් මාගේ කෙළෙස් දැවීය.</p>
<p><a class="msdiv" id="msdiv50"></a>’’ඉක්බිති ලොව කෙළවරට ගිය, මොනෙය්‍ය ගුණ යුත්, මහ නුවණැති බුදුරජතෙම, ධ්‍යානයෙහි ඇළුනාවූ මා දැක, ධ්‍යාන කරන්නාවූ භික්‍ෂූන් අතුරෙන් අග්‍රයයි (අග්‍ර ස්ථානයෙහි) තැබූහ.</p>
<p><a class="msdiv" id="msdiv51"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv52"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv53"></a>’’මෙහි මේ අයුරින් ආයුෂ්මත් කඞ්ඛා රේවත තෙරුන් වහන්සේ මෙම ගාථාවන් වදාළ සේක.</p>
<p class="endsutta">කඞ්ඛාරෙවතත්ථෙරස්සාපදානං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
