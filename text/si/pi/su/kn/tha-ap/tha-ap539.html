<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap539">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(දුතියො භාගො)</p>
<p class="vagga">54. කච්චාන වග්ග</p>
<h1>7. කොඨිත ථෙරාපදානය</h1>
</div>
<p><a class="msdiv" id="msdiv221"></a>’’පසැස් ඇති, සියළු ලෝකයන් (තත්වූ පරිදි) දැනගත්තාවූ, පස්මරුන් දිනූ, පදුමුත්තර නම් බුදුරජතෙමේ පින් (පෙර) සියක් දහස්වන කපෙහි ලොව පහළවිය.</p>
<p><a class="msdiv" id="msdiv222"></a>’’සව්සත්හට ඔවා දෙන්නාවූ, දහම් අවබෝධ කරවන්නාවූ, (සත්ත්‍වයන් සසරින්) එතර කරන්නාවූ, දේශනාවෙහි දක්‍ෂවූ, බුදුරජතෙම බොහෝ ජන සමුහයා සසරින් එතර කරවූහ.</p>
<p><a class="msdiv" id="msdiv223"></a>’’සව් සත්හට අනුකම්පා කරන්නාවූ, කාරුණීකවූ, හිත කැමැත්තාවූ (එම බුදුරජතෙම) පැමිණි සියළු තීර්ත්‍ථකයන් පන්සිල්හි පිහිටුවූහ.</p>
<p><a class="msdiv" id="msdiv224"></a>’’මෙසේ (එම කාලය) තීර්ත්‍ථකයන්ගෙන් හිස්වූ, නිරවුල්වූ, තාදී ගුණ ඇති, (පඤචවශිතාවන්ගෙන්) වශීභූතවූ, රහතුන්ගෙන් විසිතුරුවූවක් විය.</p>
<p><a class="msdiv" id="msdiv225"></a>’’එම බුදුරජතෙම අටපණස් රියනක් උසය. රන් ඇගෑවක් මෙන් බබලන්නේය. දෙතිස් මහා පුරිස් ලකුණු ඇත්තේය.</p>
<p><a class="msdiv" id="msdiv226"></a>’’එකල්හි වර්‍ෂ ලක්‍ෂයක් ආයුෂ වෙයි. ඒතාක් කල් වැඩහුන්නාවූ මෙහි සර්‍වඥතෙම බොහෝ ජන සමූහයා (සසරින්) එතර කළ සේක.</p>
<p><a class="msdiv" id="msdiv227"></a>’’එකල්හි මම හංසවතී නගරයෙහි වේදයෙහි පරතෙරට ගිය බමුණෙක් වූයේ, බුදුරජුන් වෙත එළඹ දම් දෙසුම් ඇසීමි.</p>
<p><a class="msdiv" id="msdiv228"></a>’’එකල්හි ඒ වීරවූ බුදුරජතෙමේ අර්ත්‍ථයෙහිද, ධර්‍මයෙහිද, නිරුක්තියෙහිද, ප්‍රතිභානයෙහිද යන (මෙහි) දක්‍ෂවූ ප්‍රභේද ගත ප්‍රතිසම්භිදා ඥාන ඇති ශ්‍රාවකයෙකු,</p>
<p><a class="msdiv" id="msdiv229"></a>’’එතදග්‍රස්ථානයෙහි තැබූහ. එය අසා ප්‍රමුදිතවූ මම එකල්හි ශ්‍රාවකයන් සහිත උතුම්වූ බුදුරජුන් සතියක් වැළඳවීමි.</p>
<p><a class="msdiv" id="msdiv230"></a>’’මම බුද්‍ධිසාගරවූ බුදුරජුන් ශිෂ්‍යයන් සහිතව වස්ත්‍රයන්ගෙන් (සිවුරුවලින්) හඳවා, පාමුලෙහි වැටී, එම තනතුර පැතීමි.</p>
<p><a class="msdiv" id="msdiv231"></a>’’ඉක්බිති ලෝකාග්‍රවූ බුදුරජතෙම මෙසේ වදාළසේක. ’’මාගේ පාමුලෙහි නැමුනාවූ, පියුම් ගැබකට බඳු පැහැ ඇති මේ උතුම් බමුණා දෙස බලව්.</p>
<p><a class="msdiv" id="msdiv232"></a>’’මෙතෙම ඒ සිව් පිළිසිඹියාවන් දත්, ශ්‍රේෂ්ඨවූ භික්‍ෂුවගේ තනතුර පතයි. (මෙහු තුල ඇති) එම ශ්‍රද්‍ධාවෙන්ද, ත්‍යාගයෙන්ද, දහම් ඇසීමෙන් (යන මෙකී ගුණ කරණකොටගෙන)</p>
<p><a class="msdiv" id="msdiv233"></a>’’සියළු තන්හි සුව ඇත්තේව, කුදු මහත් භවයෙහි සැරිසරා, මතු කාලයෙහි මනොරථය ලබන්නෙහිය.</p>
<p><a class="msdiv" id="msdiv234"></a>’’මින් සියක් දහස්වන කපෙහි ඔක්කාක කුලයෙහි උපන්නාවූ, නම්න් ගෞතම නම්වූ ශාස්තෘතෙමේ ලොව පහළ වන්නේය.</p>
<p><a class="msdiv" id="msdiv235"></a>’’උන්වහන්සේගේ ධර්‍මයෙහි දායාදීවූ, ධර්‍මයෙන් නිර්මිත කළාක් වැනිවූ, ඖරස (බුද්‍ධ) පුත්‍රවූ, නම්න් කොඨිත නම්වූ ශාස්තෘ ශ්‍රාවකයෙක් වන්නේය’’ (කියායි.)</p>
<p><a class="msdiv" id="msdiv236"></a>’’එකල්හි එය අසා සතුටුවූයේම දිවි ඇතිතාක් මෙත් සිත් ඇත්තේ, සිහි ඇත්තේ, ප්‍රඥාවෙන් යුක්තවූයේ, බුදුරජුනට (වතාවත් කිරීම් වශයෙන්) පරිවරණය කෙළෙමි.</p>
<p><a class="msdiv" id="msdiv237"></a>’’මම එම කර්‍ම විපාකය කරණකොටගෙනද, චිත්ත ප්‍රණිධීන් කරණකොටගෙනද, මිනිස් සිරුර හැර තව්තිසාවට (උත්පත්ති වශයෙන්) ගියෙමි.</p>
<p><a class="msdiv" id="msdiv238"></a>’’මම තෙසිය වාරයක් දිව්‍ය රාජ්‍යය කරවීමි. පන්සිය වරක් සක්විති රජ වීමි.</p>
<p><a class="msdiv" id="msdiv239"></a>’’(කරවන ලද) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය. එම කර්‍මයාගේ බලයෙන් සියළු තන්හි සුඛිතවූයේ වෙමි.</p>
<p><a class="msdiv" id="msdiv240"></a>’’දෙව් අත්බැව්හිද, මිනිස් අත්බැව්හිද, (යන) දෙඅත්බැව්හි සැරිසරමි. අනික් ගතියකට නොයමි. රැස් කරන ලද පුණ්‍ය කර්‍මයාගේ මේ විපාකයයි.</p>
<p><a class="msdiv" id="msdiv241"></a>’’කැත් කුලයෙහිද, යලි බමුණු කුලයෙහිද යන (මෙම) දෙකුලයෙහි උපදිමි. නීච කුලයෙහි නොඋපදිමි. රැස් කරන ලද පුණ්‍ය කර්‍මයාගේ මේ විපාකයයි.</p>
<p><a class="msdiv" id="msdiv242"></a>’’මම පශ්චිම භවය පැමිණි කල්හි බමුණෙක් වීමි. සැවැත්නුවර මහත් ධන ඇති බමුණු කුලයක උපන්නේය.</p>
<p><a class="msdiv" id="msdiv243"></a>’’මාගේ මව්තොමෝ චන්‍ද්‍රවතී නම් වූවාය. පියතෙම අස්සලා නම් විය. යම් කලෙක්හි බුදුරජතෙම මාගේ පියා සර්‍ව ශුද්‍ධියෙන් හෙවත් රහත් බවට පැමිණවීමෙන් හික්මවීද,</p>
<p><a class="msdiv" id="msdiv244"></a>’’එකල්හි බුදුරජුන් කෙරෙහි පහන්වූයේ අනගාර්‍ය්‍ය නම්වූ සසුනෙහි පැවිදිවීමි. මෞද්ගල්‍යාන තෙමේ ආචාර්‍ය්‍ය විය. ශාරීපුත්‍ර තෙමේ උපාධ්‍යාය විය.</p>
<p><a class="msdiv" id="msdiv245"></a>’’කෙස් කපන කල්හි සහමුලින්ම (සක්කාය) දිට්ඨි තොමෝ සිඳින ලද්දේය. කසාවත් හඳනේ, රහත් බවට පැමිණියෙමි.</p>
<p><a class="msdiv" id="msdiv246"></a>’’මාගේ ස්මෘති තොමෝ අර්ත්‍ථ, ධර්‍ම, නිරුක්තීන්හිද, ප්‍රතිභාණයෙහිද, වෙන වෙනම විනිවිද ගිය බැවින් ප්‍රභෙදගතවූවාය. එහෙයින් ලොවගපත් බුදුරජතෙම (පිළිසැඹියාපතුවන් අතුරෙන්) මා එතදග්‍රස්ථානයෙහි තැබූ සේක.</p>
<p><a class="msdiv" id="msdiv247"></a>’’ප්‍රතිසම්භිදාවන් විෂයයෙහි (ප්‍රශ්න) උපතිස්ස (ශාරීපුත්‍ර)යන් විසින් විචාරන ලදුයේ, නිසැකව (ඒවා) (විසඳා) පැවසීමි. එහෙයින්ම මම සම්බුදු සසුනෙහි (පිළිසිඹියා පතුවනට) අග්‍රවූයේ වෙමි.</p>
<p><a class="msdiv" id="msdiv248"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv249"></a>’’ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.</p>
<p class="endsection"><a class="msdiv" id="msdiv250"></a>’’මෙහි මේ අයුරින් ආයුෂ්මත් කොඨිත තෙරුන් වහන්සේ මෙම ගාථාවන් වදාළ සේක.</p>
<p class="endsutta">මහාකොට්ඨිකත්ථෙරස්සාපදානං සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
