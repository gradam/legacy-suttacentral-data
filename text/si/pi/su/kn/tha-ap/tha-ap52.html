<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="tha-ap52">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරාපදානය</p>
<p class="subsubdivision">(පඨමො භාගො)</p>
<p class="vagga">5. උපාලි වග්ග</p>
<h1>10. චුන්‍ද ථෙරාපදානය</h1>
</div>
<p><a class="msdiv" id="msdiv125"></a>’’ලෝක ජ්‍යෙෂ්ඨවූ, තාදී ගුණ ඇති, සිද්‍ධාර්ත්‍ථ බුදුරජාණන් වහන්සේට තොරණක් කරවා දෑසමන් මලින් වැසීමි.</p>
<p><a class="msdiv" id="msdiv126"></a>’’ඒ මල් (වඩා) නිමවා බුදුරජාණන් වහන්සේට පිළිගැන්වීමි. ඉතිරි මල් ගෙන බුදුරජාණන් වහන්සේගේ මතුයෙහි විසුරුවා හැරීමි.</p>
<p><a class="msdiv" id="msdiv127"></a>’’පහන් සිතින් යුත් සොම්නස්වූ (මම) රන් ඇගෑවක් සේ බබළන බුදුරජුන්ට මල් ඇගෑව පිළිගැන්වීමි.</p>
<p><a class="msdiv" id="msdiv128"></a>’’ඉක්මවූ සැක ඇති බුදුරජාණන් වහන්සේ ඉක්මවූ සැක ඇත්තවුන් (රහතුන්) විසින් පිරිවරණ ලදුයේ මෙම ගාථාවන් වදාළ සේක. (කෙසේද යත්?)</p>
<p><a class="msdiv" id="msdiv129"></a>’’යමෙක් මට දිව සුවඳ වහනය වන්නාවූ පල් ඇගෑවක් දුන්නේද, හේතු කවරෙක්දැයි මම කියන්නෙමි. එසේ කියන්නාවූ මාගේ වචනය අසව්.</p>
<p><a class="msdiv" id="msdiv130"></a>’’මේ පුරුෂ තෙමේ මින් චුතවූයේ, දිව්‍ය සමූහයා විසින් පිරිවරණ ලදුයේ, සමන් මල්වලින් ගැවසී ගත්තේ දෙව්ලොවට යන්නේය.</p>
<p><a class="msdiv" id="msdiv131"></a>’’ඕහට පුණ්‍ය කර්‍මයෙන් හටගත්තාවූ ස්වර්‍ණමයවූද, මණිමයවූද, පැන නැගුණු සඳළු සහිත විමානයක් පහළ වන්නේය.</p>
<p><a class="msdiv" id="msdiv132"></a>’’හෙතෙම සූසැත්තෑවරක් දිව්‍ය රාජ්‍යය කරන්නේය. දිව්‍යප්සරාවන් විසින් පිරිවරණ ලදුයේ, සම්පත් අනුභව කරන්නේය.</p>
<p><a class="msdiv" id="msdiv133"></a>’’තෙසිය වරක් පෘථිවි රාජය්‍ය ලැබ, පොළොවෙහි වාසය කරන්නේය. පන් සැත්තෑ වරක් සක්විති රජ වන්නේය.</p>
<p><a class="msdiv" id="msdiv134"></a>’’(සතුරන් විසින්) නොදක්නා ලද නම්න් දුජ්ජය නම් රජෙක් වන්නේය. ස්වකීය කර්‍මයවූ එම පුණ්‍ය (විපාකය) අනුභව කොට</p>
<p><a class="msdiv" id="msdiv135"></a>’’දුගතියකට නොගොස් මිනිසත් බවට යන්නේය. රැස් කරණ ලද බොහෝවූ රන් කෙළ සිය ගණන් පහළ වන්නේය. හෙතෙම බ්‍රාහ්මණ කුළයෙහි උපදින්නේය. වඞ්ගන්ත බ්‍රාහ්මණයාගේද, ශාරී බැමිණියගේද, ප්‍රියවූ, ප්‍රාඥවූ ඖරස පුත්‍රයෙක් වන්නේය.</p>
<p><a class="msdiv" id="msdiv136"></a><a class="msdiv" id="msdiv137"></a>’’හෙතෙමේද පසුව සම්බුදු සසුනෙහි පැවිදිව නම්න් චූලචුන්‍ද නම්වූ බුද්ධ ශ්‍රාවකයෙක් වන්නේය.</p>
<p><a class="msdiv" id="msdiv138"></a>’’හෙතෙම සාමණේර වූයේම රහත් වන්නේය. සියලු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව පිරිනිවන් පාන්නේය.’’) කියායි.</p>
<p><a class="msdiv" id="msdiv139"></a>’’මහාවීරවූ බුදුරජාණන් වහන්සේටද අනික් පෙශලවූ බොහෝ සංඝයාටද උපස්ථාන කෙළෙමි. උත්තමාර්ත්‍ථයට (රහත් බවට) පැමිණීම පිණිස මාගේ සොහොයුරු (සාරීපුත්‍ර) හට උවැටැන් කෙළෙමි.</p>
<p><a class="msdiv" id="msdiv140"></a>’’මාගේ සොහොයුරාට උවැටැන් (වත් පිළිවෙත්) කොට (උන්වහන්සේ පිරිනිවි කල්හි) ධාතූන් පාත්‍රයෙහි බහාගෙන ලෝකජ්‍යෙෂ්ඨවූ, නර ශ්‍රේෂ්ඨවූ, බුදුරජාණන් වහන්සේට පිළිගැන්වීමි.</p>
<p><a class="msdiv" id="msdiv141"></a>’’දෙවියන් සහිත ලෝකයෙහි සර්‍වඥවූ (බුදුරජ තෙම) එය දොහොතින් පිළිගෙන දක්වමින් එය අග්‍රශ්‍රාවක ධාතුයයි පැවසූ සේක.</p>
<p><a class="msdiv" id="msdiv142"></a>’’මාගේ ශ්‍රද්‍ධා තොමෝ මැනවින් පිහිටුවන ලද්දීය. මාගේ සිත (කෙලෙසුන්ගෙන්) මැනවින් මිදුනේය. සියළු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව වෙසෙමි.</p>
<p><a class="msdiv" id="msdiv143"></a>[’’(මා විසින්) පැමිණෙන ලද ප්‍රතිසම්භිදා ඇත්තෝය. පහස්නා ලද විමොක්‍ෂ ඇත්තෝය. සාක්‍ෂාත් කරණ ලද ෂඩභිඥා ඇත්තෝය. බුදුරජාණන් වහන්සේගේ සසුනද කරණ ලදී.]</p>
<p>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් චුන්‍ද තෙරුන් වහන්සේ මෙම ගාථාවන් වදාළ සේක.’’</p>
<p class="endsutta">චුන්දත්ථෙරස්සාපදානං දසමං.</p>
<p class="endvagga">උපාලිවග්ගො පඤ්චමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
