<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="vv63">
<article>
<div class="hgroup">
<p class="division">ඛුද්දකනිකාය</p>
<p class="subdivision">විමානවත්ථු</p>
<p class="chapter">2. පුරිස විමානවත්ථු</p>
<p class="vagga">5. මහාරථ වර්ගය</p>
<h1>13. චුල්ල රථ විමාන කථාව</h1>
</div>
<p><a class="msdiv" id="msdiv981"></a>“මනාකොට සදා නගන ලද දුන්නක් ගෙන එක් කෙළවරක් බිම ඔබා අනෙක් කෙළවර එල්ලී සිටිනාවූ තෝ රජකුලයේ කුමාරයෙක්ද නොහොත් මේ වනයෙහි වසන වල් වැද්දෙක්ද?”</p>
<p><a class="msdiv" id="msdiv982"></a>“ස්වාමීනි මම අස්සක රජුගේ වනයෙහි හැසිරෙන්නාවූ පුත්‍රයාය. ස්වාමීන් වහන්ස, මගේ නම නුඹ වහන්සේට කියමි. සුජාතයයි මා දැනගන්න.</p>
<p><a class="msdiv" id="msdiv983"></a>“මම මෘගයන් සොයන්නේ මහාවනයට වැදුණෙමි. එම මෘගයා නොදැක්කෙමි. මම නුඹවහන්සේ දැක සිටියෙමි.</p>
<p><a class="msdiv" id="msdiv984"></a>“මහා භාග්‍ය ඇත්ත, ඔබගේ පැමිණීම යහපත්ය. අයහපත් පැමිණීමක් නොවේ. මෙතැනින් දිය ගෙන ඔබේ පා සෝදාගන්න.</p>
<p><a class="msdiv" id="msdiv985"></a>“සිහිල්වූ මේ ජලය පර්වත ගුහාවෙන් ගෙන එනලදී. රාජපුත්‍රය, එතැනින් වී ඇතිරියෙහි හිඳිනු මැනව.</p>
<p><a class="msdiv" id="msdiv986"></a>“මහාමුනීන් වහන්ස, නුඹගේ වචනය කණට මිහිරිය. යහපත්ය. කෙළතොළු නොවේ. අර්ථවත්ය. මනොඥය. අර්ථය සිතා කියන්නෙහිය.</p>
<p><a class="msdiv" id="msdiv987"></a>“වනයෙහි වාසය කරන්නාවූ නුඹවහන්සේට කිනම් ඇල්මක්ද, ශ්‍රෙෂ්ඨ ඍෂිවරය, විචාරණලද්ද කියනු මැනව. නුඹවහන්සේගේ වචන මාර්ගය අසා තේරුම් ඇති ධර්ම පදයක හැසිරෙමි.”</p>
<p><a class="msdiv" id="msdiv988"></a>“කුමාරය, සියලු සත්වයන්ට හිංසා නොකිරීමද සොරකමින්ද ස්ත්‍රීසෙවනය කිරීමෙන්ද බොරුකීමෙන්ද රහමෙරින්ද වැලකීම අපට රිසි වන්නේය.</p>
<p><a class="msdiv" id="msdiv989"></a>“දුශ්චරිතයෙන් වෙන්වීමද බොහෝ අසූ පිරූ තැන් ඇති බව (උගත්කම) ද, කළගුණ දන්නා බවද යන මේ උසස් ධර්මයෝ මෙලොවම ප්‍රශංසා කටයුතු වන්නාහ.</p>
<p><a class="msdiv" id="msdiv990"></a>“රාජකුමාරය පස්වසකින් මෙපිට ඔබේ මරණය වේයයි දනුව තමා මුදන්න.</p>
<p><a class="msdiv" id="msdiv991"></a>“ඒ මම කිනම් දෙශයකට ගොස් කිනම් කර්මාන්තයක් කිනම් බලපරාක්‍රමයක් කොට, කිනම් විද්‍යාවකින් අජරාමර (නොදිරන්නෙක් නොමැරෙන්නෙක්) වෙම්දැයි” විචාළේය.</p>
<p><a class="msdiv" id="msdiv992"></a>“එම්බා රාජකුමාරය, මනුෂ්‍යතෙම යම්තැනකට ගොස් එකාන්තයෙන් අජරාමරවේද එබඳුවූ කර්මයක්, විද්‍යාවක් ධෛර්යක් නොපෙනේ.</p>
<p><a class="msdiv" id="msdiv993"></a>“මහත් ධන ඇත්තාවූ මහත් වස්තු ඇත්තාවූ රටවල් ඇති රජවරු පවා බොහෝ ධනධාන්‍ය ඇත්තෝවුවද ඔවුහුද අජරාමර නොවූහ.</p>
<p><a class="msdiv" id="msdiv994"></a>“සූරවූ වීරවූ බලපරාක්‍රමයෙන් මඩින්නාවූ සතුරන් ජයගන්නාවූ සදාකාලිකව මෙන් සිටි ප්‍රසිද්ධ අන්ධක වෙණ්හු පුත්‍රයෝ ඉඳින් තොප විසින් අසන ලද්දාහුද, ඔව්හුද මරණයට පැමිණියාහුය. නැසුනාහ.</p>
<p><a class="msdiv" id="msdiv995"></a>“ක්ෂත්‍රියයෝද බ්‍රාහ්මණයෝද වෛශ්‍යයෝද ශුද්‍රයෝද චණ්ඩාලයෝද (අශුචි ශොධකයෝ)ද ජාතියෙන් මෙබඳු වූවාහුද අන්‍යයෝද ජරාමරණ දුරුකළාහු නොවෙත්.</p>
<p><a class="msdiv" id="msdiv996"></a>“යම් කෙනෙක් බ්‍රහ්මයා විසින් සිතන ලද අංග සයකින් යුත්, මන්ත්‍ර පවත්වයිද විද්‍යාවෙන් යුත් මොවුහුද අන්‍යයෝද අජරාමර නොවූහ.</p>
<p><a class="msdiv" id="msdiv997"></a>“සංවර ආත්මභාව ඇති තපස් කරනා සුලු ශාන්තවූ යම් ඍෂීහුවෙත්ද ඒ තාපසයෝ සුදුසු කාලයෙහි ශරීරය අත්හරිත්.</p>
<p><a class="msdiv" id="msdiv998"></a>“කළයුතු වැඩකළ, ආශ්‍රවයන් ක්ෂය කළ, දියුණු කළ සිත ඇති රහත්හුවෙත්ද පින්පව් ක්ෂයවීමෙන් මේ ශරීරය බිඳදමත්.”</p>
<p><a class="msdiv" id="msdiv999"></a>“මහර්ෂිවූ ස්වාමීනි, ඔබවහන්සේ ධර්මයවූ පරිද්දෙන් මාගේ සිතට හෙලා වදාරණලද අර්ථවත් ගාථා යහපත් අභිප්‍රායන් අනුව සිතට නගාගතිමි. නුඹවහන්සේද මට සරණවන්න.</p>
<p><a class="msdiv" id="msdiv1000"></a>“ඔබ මා සරණ නොයව. මම යමකු සරණ ගියෙම්ද, මහාවීරවූ ඒ ශාක්‍යපුත්‍රයන්ම ඔබත් සරණ යව.</p>
<p><a class="msdiv" id="msdiv1001"></a>“නිදුකාණන් වහන්ස, නුඹවහන්සේගේ ශාස්තෲන් වහන්සේ කිනම් ජනපදයෙක්හි වෙසෙත්ද මමද අසමාන පුද්ගලයකු නැති, ජිනයන් වහන්සේ දක්නට යන්නෙමි.</p>
<p><a class="msdiv" id="msdiv1002"></a>“ඔක්කාක (ඉක්ෂ්වාකු) කුලයෙහි උපන් පුරුෂ ශ්‍රෙෂ්ඨවූ හෙතෙම පෙරදිග ඒ දනවුවෙහිදී පිරිනිවියේය.</p>
<p><a class="msdiv" id="msdiv1003"></a>“නිදුකාණන් වහන්ස, ඉදින් නුඹවහන්සේගේ ශාස්තෘවූ බුදුන් වහන්සේ වැඩ සිටින්නේ නම් ඇසුරු කරන්නට යොදුන් දහසක් නමුත් යන්නෙමි.</p>
<p><a class="msdiv" id="msdiv1004"></a>“නිදුකාණන් වහන්ස නුඹවහන්සේගේ ශාස්තෲන් වහන්සේ යම් දිනක පිරිනිවියේද, මම නිවණට පැමිණි මහාවීරයන් වහන්සේ සරණයමි.</p>
<p><a class="msdiv" id="msdiv1005"></a>බුදුරජාණන් වහන්සේද නිරුත්තරවූ ධර්මයද, මිනිස් දෙවිවූ බුදුන් වහන්සේගේ සංඝයාද මම සරණයමි.</p>
<p><a class="msdiv" id="msdiv1006"></a>“සතුන් මැරීමෙන් වහා වෙන්වෙමි. ලොකයෙහි නුදුන් දෙය දුරුකරමි. මද්‍යපාන නොකරමි. බොරුද නොකියමි. ස්වකීය භාර්යාව සමග ප්‍රීතිවෙමි.</p>
<p><a class="msdiv" id="msdiv1007"></a>“මහත් ප්‍රභා ඇත්තාවූ, දහසක් රැස් ඇත්තාවූ සූර්යයා මෙන් අහසෙහි අනුක්‍රමයෙන් යම්සේ දිශා බබුළුවයිද නුඹගේ මේ මහා රථය එබඳුය. හාත්පසින් යොදුන් සතක් දිගය.</p>
<p><a class="msdiv" id="msdiv1008"></a>“රන්පටින් හාත්පස වසනලදී. පපුව මුතුමැණික් වලින් අලංකාරය. රන්රිදී රේඛාවෝවෙත්. වෙරළු (නිල්) මිණියෙන් කළාක් මෙන් හොබිත්.</p>
<p><a class="msdiv" id="msdiv1009"></a>“මේ මුදුන වෙරළුමිණියෙන් නිර්මිතය. මේ වියගහ රත්මිණෙන් අලංකාර කරණලදී. සිත මෙන් ඉක්මන් ගමන් ඇති මේ අශ්වයෝද රනින් හා රිදීයෙන් යුක්තවූවාහු හොබිත්.</p>
<p><a class="msdiv" id="msdiv1010"></a>“රන්වන් රියක නැගුනු හෙතෙම දහසක් වාහන ඇති ශක්‍රයා මෙන් සිටි මම යසස් ඇති දක්ෂවූ ඔබ විචාරමි. මේ උදාරභාවය කෙසේ තොප විසින් ලබන ලද්දේද?”</p>
<p><a class="msdiv" id="msdiv1011"></a>“ස්වාමීනි, මම පෙර සුජාත නම් රාජපුත්‍රයෙක් වීමි. ඔබද මට අනුකම්පාවෙන් සංවරයෙහි පිහිටුවීය.</p>
<p><a class="msdiv" id="msdiv1012"></a>“මා මඳ ආයුෂ ඇත්තේයයි දැන ශාස්තෲන් වහන්සේට ශරීරය දෙවූයේය. සුජාතය, මෙය පුදව, එය ඔබට යහපත පිණිසවේ කියායි.</p>
<p><a class="msdiv" id="msdiv1013"></a>“යොදවනලද්දාවූ ඒ මම ගඳින් මලින් පුදා මනුෂ්‍ය දෙහය අත්හැර නඳුන් වනයෙහි උපන්නෙමි.</p>
<p><a class="msdiv" id="msdiv1014"></a>“රම්‍යවූ නොයෙක් පක්ෂි සමූහයා යුත් නඳුන් වනයෙහි දෙවඟනන් පෙරටු කරන ලද්දෙම් නෘත්‍ය ගීතයෙන් සිත් අලවා වසමි.”</p>
<p class="endsutta">චූළරථවිමානං තෙරසමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Penny Jordan</span>.</p>
</aside>
</section>
</div>
</body>
</html>