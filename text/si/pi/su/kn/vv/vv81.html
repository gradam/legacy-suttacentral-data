<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="vv81">
<article>
<div class="hgroup">
<p class="division">ඛුද්දකනිකාය</p>
<p class="subdivision">විමානවත්ථු</p>
<p class="chapter">2. පුරිස විමානවත්ථු</p>
<p class="vagga">7. සුනික්ඛිත්ත වර්ගය</p>
<h1>7. කන්ථක විමාන කථාව</h1>
</div>
<p><a class="msdiv" id="msdiv1171"></a>“පූර්ව පක්ෂයෙහි නැකැත් තරු පිරිවරකොට ඇති චන්ද්‍රයා යම්සේද, තාරකාවන්ට අධිපති චන්ද්‍රයා හාත්පස හැසිරෙද්ද?</p>
<p><a class="msdiv" id="msdiv1172"></a>“මේ දිව්‍ය විමානය එබඳුය. අහසෙහිද රැස් ඇති සූර්යයා පහළවන්නාක් මෙනි.</p>
<p><a class="msdiv" id="msdiv1173"></a>“වෙරළුමිණි, රන්වන් පළිඟු, රිදී මැසිරිගල් ලොහිතංක සියළු රත්නයෙන් යුක්තය.</p>
<p><a class="msdiv" id="msdiv1174"></a>“වෙරළු මිණි අතුරනලද භූමිය විචිත්‍රය, මනරම්ය, කළුගෙවල් ශුභය, රම්‍යය, තොපට ප්‍රාසාදයක් මැවුණේය.</p>
<p><a class="msdiv" id="msdiv1175"></a>“මත්ස්‍යයන්ගෙන් ගැවසීගත්තාවූ රන්වන් වැලි අතුරනලද පිරිසිදු ජලය ඇති පැහැදුණු පොකුණ රම්‍යය.</p>
<p><a class="msdiv" id="msdiv1176"></a>“නොයෙක් පියුමෙන් ගැවසී ගත්තීය, සුදු නෙලුම් මලින් යුක්තය. වාතයෙන් කම්පාවූ ඒවා සුවඳ හමයි.</p>
<p><a class="msdiv" id="msdiv1177"></a>“ඒ පොකුණෙහි දෙපැත්තේ වනලැහැබ් මැවුනේය. ඔවුහු මල්ගස් වලින්ද ඵලදරණ වෘක්ෂයන් විසින්ද යුක්තය.</p>
<p><a class="msdiv" id="msdiv1178"></a>“මෘදුවූ රෙදි අතුරනලද රන්වන් පා ඇති ආසනයෙහි හුන්නාවූ දිව්‍යරාජයා මෙන් අප්සරාවෝ පැමිණ සිටිත්.</p>
<p><a class="msdiv" id="msdiv1179"></a>“සියලු ආභරණයෙන් ගැවසීගත්තාවූ නොයෙක් මල්දම් වලින් යුක්තවූ මහත් ඍද්ධි ඇත්තාවූ ඔහු ඇලුම් කරවත්. වසවර්ති දිව්‍යරාජයාසේ සතුටුවන්නෙහිය.</p>
<p><a class="msdiv" id="msdiv1180"></a>“බෙරයක් මිහිඟුබෙර වීණා පණාබෙරවලින් මනාකොට වාදනය කරනලද නෘත්‍යගීතයෙහි සිත් ඇලවීමෙන් යුක්ත තැනැත්තේ ඇලෙයි.</p>
<p><a class="msdiv" id="msdiv1181"></a>“තොපගේ නානාප්‍රකාර දිව්‍යරූපයද, දිව්‍ය ශබ්දද, නොහොත් රසද, ගන්ධද, යහපත් ස්පර්ශයද අදහස් කරනලදී.</p>
<p><a class="msdiv" id="msdiv1182"></a>“යහපත්වූ මේ විමානයෙහි මහත් ආලෝක ඇති දිව්‍යපුත්‍රතෙම උදාවෙන සූර්යයා මෙන් බබළයි.</p>
<p><a class="msdiv" id="msdiv1183"></a>“මෙය කරණ ලද ස්වල්ප කර්මයක විපාකයක් නොවේ. යම් හෙයකින් දිව්‍ය සමූහයා වහා සතුටු කරයිද, ඔබගේ ඍද්ධ්‍යානුභාවය මහත්ය. පෙර පුරුදු කරණ ලද පෙහෙවස් විසීමක ආනුභාවයකි.</p>
<p><a class="msdiv" id="msdiv1184"></a>“මේ ඔබගේ දානයක ඵලයද, නැතහොත් ශීලයක ඵලයද, නොහොත් වැඳීමක ඵලයද, විචාරන ලද මට එය කියනු මැනව.</p>
<p><a class="msdiv" id="msdiv1185"></a>“මම ශාක්‍යයන්ගේ ශ්‍රෙෂ්ඨපුරය වන කිඹුල්වත්නුවර සුද්ධොදන රජුගේ පුත්‍රයා සමග උපන් කන්ථක නමි.</p>
<p><a class="msdiv" id="msdiv1186"></a>“යම්කලෙක හෙතෙම අර්ධ රාත්‍රියෙහි බුදුවීම පිණිස ගිහිගෙන් නික්මුණේද හෙතෙම මට මෘදු අත්වල තඹපාට ඇති නිය පඳුරින්</p>
<p><a class="msdiv" id="msdiv1187"></a>“කලවයට තට්ටුකොට ‘මම උතුම් බුදුබවට පැමිණ ලොකයා එතර කරවන්නෙමි, යහළුව, උසුළවයි’ කීයේය.</p>
<p><a class="msdiv" id="msdiv1188"></a>“ඒ වචනය අසන්නාවූ මට මාගේ ප්‍රීතිය මහත්විය. එදා මම සතුටු සිත් ඇත්තේ යහපත් සිත් ඇත්තේ අභිෂෙක ලදිමි.</p>
<p><a class="msdiv" id="msdiv1189"></a>“මහත් යසස් ඇත්තාවූ ශාක්‍යපුත්‍රයා පිට නැඟුණේ යයි දැන සතුටු සිත් ඇත්තේ ප්‍රීතිවූයේ පුරුෂොත්තමයා උසුලාගෙන ගියෙමි.</p>
<p><a class="msdiv" id="msdiv1190"></a>“හිරු නැගි කල අන් රටකට ගොස් හෙතෙම මා ද ඡන්නයාද අත්හැර අපෙක්ෂා රහිතව පහවූයේය.</p>
<p><a class="msdiv" id="msdiv1191"></a>“උන්වහන්සේගේ තඹවන් නිය ඇති පා දිවෙන් ලෙවීමි. මහාවීරයන් වහන්සේ යන කල්හි අඬමින් බැලුයෙමි.</p>
<p><a class="msdiv" id="msdiv1192"></a>“ශ්‍රීමත්වූ ශාක්‍යපුත්‍රයන් වහන්සේගේ නොදැකීමෙන් බරලෙඩක් වැළඳුණේය. මාගේ මරණය ඉක්මන්විය.</p>
<p><a class="msdiv" id="msdiv1193"></a>“ඒ ආනුභාවයෙන් මේ විමනෙහි වසමි. දෙව්ලොව දිව්‍යමය සියලු කාමසම්පත් වලින් යුක්තවෙමි.</p>
<p><a class="msdiv" id="msdiv1194"></a>“බුදුවීමේ හඬ අසා මට යම් ප්‍රීතියක් වූයේද, ඒ කුශල මූලයෙන්ම කෙලෙස් දුරුකිරීම ස්පර්ශ කරමි.</p>
<p><a class="msdiv" id="msdiv1195"></a>“ස්වාමීනි, ඉදින් ශාස්තෘවූ බුදුන් සමීපයට යන්නෙහි නම් උන්වහන්සේ මගේ වචනයෙන්ද හිසින් වඳිනු මැනව.”</p>
<p><a class="msdiv" id="msdiv1196"></a>“සමාන පුද්ගලයෙකු නැතිවූ ජිනයන් වහන්සේ දැක්මට මමත් යන්නෙමි. කම්පා නොවන්නාවූ ලොක ශ්‍රෙෂ්ඨයන් වහන්සේලාගේ දර්ශනය දුර්ලභවේ.</p>
<p><a class="msdiv" id="msdiv1197"></a>කළගුණ දත්, උපකාර දන්නාවූ, හෙතෙම ශාස්තෲන් වහන්සේ වෙත පැමිණියේය. ඇස් ඇති ශාස්තෲන් වහන්සේගේ වචනය අසා නුවණැස පිරිසිදු කෙළේය.</p>
<p><a class="msdiv" id="msdiv1198"></a>දෘෂ්ටි සමූහයද සැකයද ව්‍රතයද පිරිසිදු කොට ශාස්තෲන් වහන්සේගේ පා වැඳ එහිම අන්තර්ධානවූයේය.</p>
<p class="endsutta">කණ්ඩකවිමානං සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Penny Jordan</span>.</p>
</aside>
</section>
</div>
</body>
</html>