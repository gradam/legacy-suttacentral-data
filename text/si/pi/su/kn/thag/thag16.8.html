<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.8">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.8. අංගුලිමාල ථෙර ගාථා</h1>
</div>
<p><a class="msdiv" id="msdiv866"></a>“ශ්‍රමණය, ඔබ යන්නේම
සිටියෙමියි කියයි මමද සිටියේ නොසිටියෙමියි කියන්නෙමි. ශ්‍රමණය මේ
අර්ථය මම විචාරමි. ඔබ කෙසේ සිටියෙහිද මම කෙසේ නොසිටියෙම්ද?</p>
<p><a class="msdiv" id="msdiv867"></a>“අංගුලිමාලය, මම සියලු සත්වයන්
කෙරෙහි දඬු මුගුරු බහා තබා සැමකල්හි සිටියේ වෙමි. තෝ සත්වයන් කෙරෙහි
අකරුණාවන්තව වසන්නෙහිය. එහෙයින් මම සිටියෙමි. තෝ නොසිටියේ වෙහි.</p>
<p><a class="msdiv" id="msdiv868"></a>“මට අනුකම්පා පිණිස ලෝකයා
විසින් පුදනු ලබන්නාවූ මහර්ෂීවූ ශ්‍රමණයන්වහන්සේ මෙහි වැඩිසේක. ඒ මම
උන් වහන්සේගේ ධර්මයෙන් යුක්තවූ ගාථා ඇසුවෙමි. ඒ අසා බොහෝ කලක් පුරුදු
කරන ලද පාප සහශ්‍රයන් දුරුකර හැරීමි.</p>
<p><a class="msdiv" id="msdiv869"></a>“ඊට අනතුරුව අඟුමල් සොරතෙමේ
කඩුව හා සෙසු ආයුධත් ප්‍රපාතවූ විවරස්ථානයක හෙලුවේය. ඉක්බිති අඟුල්
මල් සොරතෙමේ සුගත්වූ බුදුන් වහන්සේගේ පාද වැන්දේය. එහිදීම
ප්‍රව්‍රජ්‍යාවද ඉල්ලීය.</p>
<p><a class="msdiv" id="msdiv870"></a>“දෙවියන් සහිත සත්ව ලෝකයට මහා
කාරුණිකවූද මහර්ෂීවූද බුදුන් වහන්සේ ‘එව භික්ෂුවයි’ කියා වදාළහ. ඔහුට
එයම එහි භික්ෂුභාව ප්‍රව්‍රජ්‍යාවට හේතු විය.</p>
<p><a class="msdiv" id="msdiv871"></a>“යමෙක් පළමුව ප්‍රමාදවිහරණයෙන්
යෙදී, පසුව අප්‍රමාදයෙන් යුක්ත වේද, උපක්ලේශ රහිත චන්ද්‍රයා නේ හෙතෙම
මේ ලෝකය බබුළුවයි.</p>
<p><a class="msdiv" id="msdiv872"></a>“යමෙක් කරන ලද පාපකර්ම,
කුශල්වලින් වසාද, ඔහු උපක්ලේශ රහිත චන්ද්‍රයා මෙන් මේ ලෝකය
බබුළුවයි.</p>
<p><a class="msdiv" id="msdiv873"></a>“යම් භික්ෂුවක් තරුණවූද
බුදුසසුන්හි යෙදුනේ නම් උපක්ලේශ රහිත චන්ද්‍රයා මෙන් මේ ලෝකය
බබුළුවයි.</p>
<p><a class="msdiv" id="msdiv874"></a>“මගේ විරුද්ධකාරයෝද, ධර්මය
අසත්වා, මගේ විරුද්ධකාරයෝද බුද්ධශාසනයෙහි යෙදෙත්වා, මගේ විරුද්ධකාරයෝද
සත්පුරුෂයන් ඇසුරු කරත්වා. සත්පුරුෂයෝ වනාහි යහපත් ධර්මවල
පිහිටුවත්.</p>
<p><a class="msdiv" id="msdiv875"></a>“මගේ විරුද්ධකාරයන් විසින්
ශාන්තිය කියන්නාවූ මෛත්‍රියට ප්‍රශංසා කරන්නාවූ ධර්මය සුදුසු කාලයෙහි
අසත්වා, එයම ඉගෙණ ඊට අනුව කටයුතු කෙරෙත්වා,</p>
<p><a class="msdiv" id="msdiv876"></a>“විරුද්ධකාරයෝ මට හිංසා
නොකරත්වා, අන්කිසිවෙකුටත් හිංසා නොකරත්වා, පරමශාන්තියට පැමිණ චංචල
වූද, නිශ්චලවූද, සත්වයන් ආරක්ෂා ලබත්වා,</p>
<p><a class="msdiv" id="msdiv877"></a>“දිය ගෙනයන්නෝ කැමති තැන්වලට
ගෙණයත්. හී වඩුවෝ ඍජුකොට ඊතල සාදා ගනිත්. වඩුවෝ කැමැති පරිදි දැව ඇද
හැර සැස ගනිත්. එසේම පණ්ඩිතයෝ තමන් දමනය කර ගනිත්.</p>
<p><a class="msdiv" id="msdiv878"></a>“සමහරු දඬුවලින්ද, දමනය කර
ගනිත්. සමහරු අංකුසයෙන්ද (හෙණ්ඩුවෙන්) සමහරු කසයෙන්ද දමනය කරත්. මම
වනාහි එබඳුවූ දඬු නැතිවද, ආයුධ නැතිවද දමනය වීමි.</p>
<p><a class="msdiv" id="msdiv879"></a>“පළමුවෙන් මම හිංසකයකුවූයේම
අහිංසක නාමය ලදිමි. අද සත්‍යවශයෙන්ම මම අහිංසක වූයෙමි. කිසිවෙකුට මම
හිංසා නොකරමි.</p>
<p><a class="msdiv" id="msdiv880"></a>“මම මීට පළමුව මිනිසුන් මරණ
සොරෙකු වීමි. කාමෝඝයෙන් ගසාගිය මම බුදුන් සරණ ගියෙමි. මම ලේ පෙරෙන
අංගුලිමාල නමින් විසුවෙමි. පසුව සරණාගමනයට පැමිණ භවය සුන්කළ හැටි
බලව.</p>
<p><a class="msdiv" id="msdiv881"></a>“එබඳුවූ අගතිගාමී බොහෝ අකුසල
කර්ම කොට ප්‍රහීනකරන ලද කර්මවිපාක ඇත්තේ, කෙලෙස් ක්ෂය කරන ලද්දේ,
සිවුපසය වළඳමි.</p>
<p><a class="msdiv" id="msdiv882"></a>“දුශ්ප්‍රාඥවූ අඥාන පුද්ගලයෝ
ප්‍රමාදයෙන් කල්ගත කරත්. ඥානවන්තයෝ අප්‍රමාදය ශ්‍රෙෂ්ඨ ධනයක් මෙන්
රකිත්.</p>
<p><a class="msdiv" id="msdiv883"></a>“ප්‍රමාදයෙහි නොයෙදෙව්. කාමරති
සන්ථවයද, නොකරව්. අප්‍රමාදව ධ්‍යාන කරන පුද්ගලයෝ උතුම් සැපයට
පැමිණෙත්.</p>
<p><a class="msdiv" id="msdiv884"></a>“මගේ ඊම යහපත් ඊමක් විය. නොආයේ
නම් නපුරුය. පැවිදිවෙමියි සිතීමද, යහපත් සිතීමෙකි. එය නොසිතුවේ නම්
නපුරෙකි. සාවද්‍ය අනවද්‍ය ධර්මයන් කෙරෙහි යම් නිර්වාණයක් ශ්‍රෙෂ්ඨවේද,
එයට පැමිණියෙමි.</p>
<p><a class="msdiv" id="msdiv885"></a>“මගේ ඊම යහපත් විය. නොඊම
නපුරුය. මගේ සිතීම යහපත්ය. නොසිතීම නපුරුය. ත්‍රිවිද්‍යාවද ලදිමි.
බුදුන්ගේ අනුශාසනාවද, කෙළෙමි.</p>
<p><a class="msdiv" id="msdiv886"></a><a class="msdiv" id=
"msdiv887"></a>“කැලයෙහිද, රුක් මුල්හිද, පර්වතයන්හිද, ගුහාවන්හිද, යන
යම් යම් තැනෙක සිටියේ නම් පළමුව දුකෙන් විසුවෙමි. දැන් වනාහි ඒ
ස්ථානවල සැපසේ වෙසෙමි.</p>
<p><a class="msdiv" id="msdiv888"></a>“සැපයේ සයනය කරමි. සැපසේ
සිටිමි. සැපසේ දිවි පවත්වමි. මාරයාට ගොදුරු නොවී සිටිමි.
ශාස්තෲන්වහන්සේගේ අනුකම්පාව නිසයි. අහෝ! ඒ ආශ්චර්යවත්ය.</p>
<p><a class="msdiv" id="msdiv889"></a>“පෙර බ්‍රහ්මයා විසින් දෙන ලද
උසස් කුලයක ඉපදීමි. ඒ මම අද ධර්මරාජන්වූද, සුගතවූද, ශාස්තෲන් වහන්සේගේ
පුත්‍රයෙකු වෙමි.</p>
<p><a class="msdiv" id="msdiv890"></a>“දුරු කරන ලද තෘෂ්ණාව ඇතිව
කිසිවක් තෘෂ්ණා දෘෂ්ටි දෙකින් නොගෙන චක්ෂුරාදී ඉඳුරන් සංවරකොට දුක්
මුල් නසා මා විසින් කෙලෙස් නැති කරන ලදී.</p>
<p><a class="msdiv" id="msdiv891"></a>“මා විසින් ශාස්තෲන් වහන්සේ
ඇසුරු කරන ලදී. බුදුන්ගේ අනුශාසනාවද කෙළෙමි. ගරුභාරයද බහා තැබුවෙමි.
භවයාගේ කෙළවරද නැති කෙළෙමි.”</p>
<p class="endsutta">... අඞ්ගුලිමාලො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
