<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag10.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">දසක නිපාතය</p>
<h1>10.1. කාළුදායී ථෙර ගාථා</h1>
</div>
<p><a class="msdiv" id="msdiv527"></a>“පින්වතුන් වහන්ස, ඵල
කැමැත්තහුට පරණ පත් සිඳීයාමෙන් අළුත් පත් හා ගෙඩි ඇති, ගින්නක් මෙන්
බබලන වෘක්ෂයෝ වෙත්ද මහාවීරයන් වහන්ස, මේ අවස්ථාව එබඳු අවස්ථාවකි.</p>
<p><a class="msdiv" id="msdiv528"></a>“වීරයන් වහන්ස, හාත්පස සියලු
දිශාවන්හිම පිපුණු මල් ඇති වෘක්ෂයෝ වෙත්. ඵල නෙලාගනු කැමැත්තවුන්ට ඉතා
සුදුසු කාලයෙකි. ඒ නිසා ඔබවහන්සේගේ වැඩමවීමට ඉතා සුදුසුය.</p>
<p><a class="msdiv" id="msdiv529"></a>“පින්වතුන් වහන්ස, ඒකාන්තයෙන්ම
අති ශීතත් නොවූ, අති උෂ්ණත් නොවූ සැපදායක ඍතු ගුණයක් පවතී. ඒ මඟ
රෝහිණී ගංගාව පසුමුඛකොට වඩින්නාවූ ඔබවහන්සේට ශාක්‍ය කොළිය රජදරුවෝද
දැක්ක හැකිය.</p>
<p><a class="msdiv" id="msdiv530"></a>“ගොවියෝ ආශාවෙන් සී සාත්.
ආශාවෙන් බිජු වපුරති. ධන ලබනු කැමැත්තහු සමුද්‍රය තරණයකොට වෙළඳාම්
කරත් මමද ඔබවහන්සේගේ කපිලවස්තුපුර ගමන බලාපොරොත්තුවෙන් මෙහි සිටිමි.
මගේ ආශාවද සමෘද්ධ වේවා.</p>
<p><a class="msdiv" id="msdiv531"></a>“ගොවියෝ නැවත නැවතත් බිජු
වපුරත්. වස්ස වලාහකතෙම වර්ෂාව නැවත නැවත පවත්වයි. සීසාන්නෝ නැවත
නැවතත් සී සාත්. මිනිසුන් විසින් උපදවනලද ධාන්‍ය රටවලට යවත්.</p>
<p><a class="msdiv" id="msdiv532"></a>“යාචකයෝ නැවත නැවත කුලයන්හි
හැසිරෙත්. දානපතියෝ නැවත නැවතත් දන්දෙත්. දානපතියෝ නැවත නැවත දීමෙන්
නැවත නැවත දෙව් සැප ලබත්. එහෙයින් මමද නැවත නැවත යාඥා කරමි. මගේ අදහසද
ඉටුවේවා.</p>
<p><a class="msdiv" id="msdiv533"></a>“වීර්යවන්තවූද, මහාප්‍රඥා
ඇත්තාවූද පුරුෂයෙක් යම් කුලයෙක්හි උපදී නම් සත් පරපුරක් සම්‍යක්
ප්‍රතිපත්තියෙන් පිරිසිදු කරයි. දේවාතිදේවවූ මුනිවරයෙක් හැටියට උපන්
ඔබවහන්සේ සත්වයින්ට ඒකාන්ත හිතභාවය පිණිස පවතින නිසා එහි වැඩමවීම මම
බලාපොරොත්තු වෙමි.</p>
<p><a class="msdiv" id="msdiv534"></a>“මහර්ෂීවූ ඔබවහන්සේගේ පියා
සුද්ධොදන රජුය. බෝධිසත්වවූ ඔබවහන්සේගේ කුසින් පරිහරණය කළ යම් මවක්
වේනම් ඒ මහාමායා බිසව මරණින් මතු තුසිත දෙව් ලොව සතුටින්
සිටින්නීය.</p>
<p><a class="msdiv" id="msdiv535"></a>“ඒ ගෞතම ගෝත්‍රයෙහි උපන්නාවූ
ඕතොමෝ මෙයින් චුතව දිව්‍යමයවූ කාමයෙන් යුක්තව දිව්‍ය සමූහයා විසින්
පිරිවරණලදුව පස්කම් සැප විඳී.</p>
<p><a class="msdiv" id="msdiv536"></a>“අනිකෙකු විසින් අභිභවනය කළ
නොහැකි අනුපමෙය්‍යවූ (උපමා කළ නොහැකි) අඟපසගින් ආලෝකය නික්මෙන්නාවූ
තාදී ගුණයෙන් යුක්තවූ බුදුරජාණන් වහන්සේගේ මම පුත්‍රයෙක් වෙමි. ගෞතම
ගොත්‍රයෙහි උපන් ශාක්‍ය රජතුමනි, තොපගේ පුත්‍රවූ බුදුරජාණන් වහන්සේ
මගේ පියා වන්නේය. ස්වභාව වශයෙන් උන්වහන්සේ තොපටද පියා වන්නේය.”</p>
<p class="endsutta">... කාළුදායී ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
