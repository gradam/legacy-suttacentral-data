<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag17.3">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">තිංස නිපාතය</p>
<h1>17.3. ආනන්ද ථෙර ගාථා</h1>
</div>
<p><a class="msdiv" id="msdiv1017"></a>“පිසුණු බස් කීමෙන්ද කිපෙන
ගතියෙන්ද මසුරු කමින්ද විනාශය කැමතිවීමෙන්ද යුක්තවූ පුද්ගලයන් සමග
සංසර්ග නොකටයුතුය. පණ්ඩිතයා ලාමකයන් සමග නොවෙයි.</p>
<p><a class="msdiv" id="msdiv1018"></a>“අදහන්නාවූද සීලයෙන් යුක්තවූද
ප්‍රඥාව ඇත්තාවුද බහුශ්‍රැතවූද පුද්ගලයින් හා සහාය භාවය ඇතිකර
ගතයුතුය. යහපත් ගුණ ඇත්තේ සත්පුරුෂයන් සමග එක්වෙත්.</p>
<p><a class="msdiv" id="msdiv1019"></a>වස්ත්‍රාභරණාදියෙන් විසිතුරු
කරනලද නවමුඛයකින් අසූචි වැගිරෙන තුන්සීයක් ඇට කෝටු ඇති නිතර ගිලන්
ස්වභාවයෙන් යුක්තවූ බාල ජනයන් විසින් වරදවා කල්පනා කරන ස්ථිර භාවයක්
නැති බිඳෙන ස්වභාවයෙන් යුක්තවූ මේ ශරීරය බලව.</p>
<p><a class="msdiv" id="msdiv1020"></a>“මාණික්‍යාදි ආභරණ
විශෙෂයන්ගෙන් විසිතුරු කරන ලද්දාවූද ඇට සහ සමෙනුත් යුක්තවූද
වස්ත්‍රයන්ගෙන් ශොභා සම්පන්න මේ ශරීරය බලව.</p>
<p><a class="msdiv" id="msdiv1021"></a>“ලාකඩ වතුර රැඳවූ විලේපනවලින්
ඔපකරන ලද මුඛයක් ඇති මේ ශරීරය අඥාන පුද්ගලයාගේ මුලාවට හේතු වෙයි.
නිවන් සොයන්නහුට මුලාවට කාරණයක් නොවේ.</p>
<p><a class="msdiv" id="msdiv1022"></a>“අෂ්ටපදාකාරයෙන් කරනලද කෙස්
ඇත්තාවූද, අඳුන් තැවරූ ඇස් ඇත්තාවූද මේ ශරීරය අඥානයාගේ මුලාවට හේතුයි.
නිවන් සොයන්නහුගේ මුලාවට හේතුවක් නොවේ.</p>
<p><a class="msdiv" id="msdiv1023"></a>“අලංකාර කරනලද මේ කුණු කය
මාලාකර්ම දන්තාදියෙන් විසිතුරුය. ඒ බාලයාගේ මුලාවට හේතුවක් වෙයි.</p>
<p><a class="msdiv" id="msdiv1024"></a>“බහුශ්‍රැතයෙක්වද විසිතුරු
කථිකයෙක්වද බුදුන්ට උපස්ථාන කරන්නෙක්වද සියලු යෝගයන්ගෙන් වෙන්ව බහා
තබන ලද බර ඇත්තේ සයනය කරන්නෙමි.</p>
<p><a class="msdiv" id="msdiv1025"></a>“නැති කරන ලද ආශ්‍රව ඇත්තේ
රාගාදී ඇලීම් ඉක්මවන ලද්දේ ක්ලේශ පරිඩාභයන් දුරුකරන ලද්දේ සිහිල්වූයේ
ජාති මරණ ඉක්මවන ලද්දේ අන්තිම ශරීරය දරමි.</p>
<p><a class="msdiv" id="msdiv1026"></a>“සූර්යවංශයෙහි උපන් බුදුන්ගේ
යම්බඳුවූ ධර්මයක පිහිටියේද ඒ නිර්වාණ ධර්මයෙහි මම පිහිටා සිටිමි.</p>
<p><a class="msdiv" id="msdiv1027"></a>“දෙ අසූදාහක් අධිකකොට ඇති සූ
අසූ දහසක් ධර්මයෝ බුදුන්ගෙන් මම දැනගතිමි. ඒ ධර්මයෝ මා ලග
පවතින්නාහ.</p>
<p><a class="msdiv" id="msdiv1028"></a>“අල්පශ්‍රැත පුද්ගලයා ගවයෙකු
මෙන් ජීවත්වෙයි. ඔහුගේ ශරීරය මස් වලින් වැඩෙයි. ප්‍රඥාවෙන්
නොවැඩෙයි.</p>
<p><a class="msdiv" id="msdiv1029"></a>“යම් බහුශ්‍රැත පුද්ගලයෙක්
අල්පශ්‍රැත පුද්ගලයෙකු අවමන් කොට සිතයිද හෙතෙම පහනක් දරන්නාවූ
අන්ධයෙක් මෙන් වැටහෙයි.</p>
<p><a class="msdiv" id="msdiv1030"></a>“බහුශ්‍රැත පුද්ගලයෝ සෙවිය
යුතුය. ශ්‍රැතවත්භාවය නොනැසිය යුතුය. ඒ බ්‍රහ්මචර්යාවට මුලවන්නේය.
එහෙයින් ධර්මධරයෙක්ම විය යුතුය.</p>
<p><a class="msdiv" id="msdiv1031"></a>“පෙර අපර අර්ථ දන්නාවූ
නිරුක්ති පදයන්හි දක්ෂවූ පුද්ගලයා ධර්මය මනාකොට ගණියි. අර්ථද විමංසනය
කරයි.</p>
<p><a class="msdiv" id="msdiv1032"></a>“විදර්ශනාවෙහි හටගත් ඡන්දය
ඇත්තේ උත්සාහයෙන් ත්‍රි ලක්ෂණයට ආරොපණයකොට තීරණය කරයි. එසේ බලන්නාවූ
හෙතෙම සිත එකඟ කෙලෙස් දුරුකරයි.</p>
<p><a class="msdiv" id="msdiv1033"></a>“බහුශ්‍රැතවූද සප්‍රාඥවූද
බුද්ධශ්‍රාවකයන් සෙවිය යුතුය. එබඳුවූ උතුමන් සෙවීමෙන් මනාකොට ධර්මය දත
හැකිය.</p>
<p><a class="msdiv" id="msdiv1034"></a>“බහුශ්‍රැතවූද ධර්ම ගබඩාව
ධර්ම කොෂය ආරක්ෂා කරන්නාවූද පුද්ගලයා ලොවට ඇසක් බඳුය. බහුශ්‍රැතයන්
විසින් පුදනලද්දෙක්ද වේ.</p>
<p><a class="msdiv" id="msdiv1035"></a>“ධර්මය අරමුණකොට ඇත්තාවූද
ධර්මයෙහි ඇලුනාවූද ධර්මයට අනුව සිතන්නාවූද ධර්මය සිහිකරන්නාවූද
භික්ෂුව සද්ධර්මයෙන් නොපිරිහෙයි.</p>
<p><a class="msdiv" id="msdiv1036"></a>“කාය මමත්වයෙහි ඇලී කිසිවක්
නොකරන තැනැත්තා පිරිහෙනුයේ උට්ඨාන වීර්යයෙන් තොරව ශරීර සැපයෙහිම ඇලී
වෙසේ නම් ඔහුට ශ්‍රමණ සැපය කොයින්ද?</p>
<p><a class="msdiv" id="msdiv1037"></a>“සියලු දිශාවන් නොපෙනෙන්නාක්
මෙන් ධර්මය නොපෙනේද කල්‍යාණ මිත්‍රයා ගිය කල්හි අන්ධකාරයක් මෙන්
වැටහෙයි.</p>
<p><a class="msdiv" id="msdiv1038"></a>“කල්‍යාණ මිත්‍රයන් නැත්තාවූද
බුදුන් පිරිනිවියාවූද කල්හි කායගතා සති භාවනාව හා සමවූ කල්‍යාණ
මිත්‍රයෙක් නැත්තේය.</p>
<p><a class="msdiv" id="msdiv1039"></a>“පුරාණ මිතුරන් නැත්තේ මගේ
සිත එකඟ නොවනුයේ කැදැල්ලට පැමිණි පක්ෂියෙකු මෙන් හුදකලාව සිතිවිලි
සිතයි.</p>
<p><a class="msdiv" id="msdiv1040"></a>“මගේ දැකීම නැතිකල්හි නොයෙක්
දිශාවලින් පැමිණෙන්නෝ නොවලක්වව. අසනු කැමැත්තන්ට මගේ ධර්මය පෙන්නුම්
කරත්වා.</p>
<p><a class="msdiv" id="msdiv1041"></a>“දකින්ට නැතිකල්හි නොයෙක්
රාජ්‍යවලින් පැමිණි බොහෝ දෙනාට අවකාශ ඇති කරවා ශාස්තෲන් වහන්සේ ඔවුන්
නොවළක්වයි.</p>
<p><a class="msdiv" id="msdiv1042"></a>“පස්විසි හවුරුද්දක් හික්මෙන
භූමියෙහි සිටි මට කාමසංඥාවෝ ඇති නොවීය. ධර්මයාගේ යහපත් බව බලව.</p>
<p><a class="msdiv" id="msdiv1043"></a>“පස්විසි හවුරුද්දක් හික්මෙන
භූමියෙහි සිටි මට ද්වෙෂ සහගත හැඟීම් ඇති නොවීය. ධර්මයාගේ යහපත් බව
බලව.</p>
<p><a class="msdiv" id="msdiv1044"></a>“පස්විසි හවුරුද්දක් අනුව
පවතින ඡායාවක් මෙන් මෛත්‍රී කායකර්මයෙන් යුක්තව භාග්‍යවතුන් වහන්සේට
උපස්ථාන කෙළෙමි.</p>
<p><a class="msdiv" id="msdiv1045"></a>“පස්විසි හවුරුද්දක් අනුව
පවතින ඡායාව මෙන් මෛත්‍රී වාක් කර්මයෙන් යුක්තව භාග්‍යවතුන් වහන්සේට
උපස්ථාන කෙළෙමි.</p>
<p><a class="msdiv" id="msdiv1046"></a>“පස්විසි හවුරුද්දක් අනුව යන
ඡායාවමෙන් මෛත්‍රී සහගත මනෝ කර්මයෙන් යුක්තව භාග්‍යවතුන් වහන්සේට
උපස්ථාන කෙළෙමි.</p>
<p><a class="msdiv" id="msdiv1047"></a>“බුදුන් වඩින්නාවූ මග මමද
පසුපසින් ගියෙමි. උන්වහන්සේ දහම් දෙසන කල්හි මට ඤාණය පහළවිය.</p>
<p><a class="msdiv" id="msdiv1048"></a>“මම කටයුතු ඇත්තෙක්වීමි.
නොලත් රහත් බැව් ඇත්තේද වීමි. ශාස්තෲන් වහන්සේගේ පරිනිර්වාණයද එළඹිය ඒ
අවස්ථාවෙහිද මට බුදුහු අනුකම්පා කළසේක.</p>
<p><a class="msdiv" id="msdiv1049"></a>“බුදුන් පිරිනිවිකල්හි
බියජනකවූ රෝමෝද්ගමනය ඇතිකරන්නාවූ පෘථිවි කම්පාදිය සිදුවිය.</p>
<p><a class="msdiv" id="msdiv1050"></a>“මහර්ෂීවූ බුදුන්වහන්සේගේ
ධර්මභාණ්ඩාගාරය ආරක්ෂා කළ බහුශ්‍රැත ධර්මධර සියලු ලෝකයාගේ ඇසක් බඳුවූ
ආනන්ද ස්ථවිරයන් වහන්සේ පිරිනිවන් පෑසේක.</p>
<p><a class="msdiv" id="msdiv1051"></a>“මහර්ෂීවූ බුදුන්ගේ ධර්මය
ආරක්ෂා කළ බහුශ්‍රැත ධර්මධර ඇසක් බඳුවූ ආනන්ද ස්ථවිරයන්ගේ
පිරිනිවන්පෑම ලෝකයෙහි අන්ධකාරයට හේතුවිය.</p>
<p><a class="msdiv" id="msdiv1052"></a>“ඥාන ගතියෙන් යුක්තවූද ස්මෘති
ප්‍රඥාවෙන් යුක්ත වූද ධෛර්යවත්වූද යම් ඍෂිවරයෙක් සද්ධර්මය දැරුවේනම් ඒ
ආනන්ද ස්ථවිරයන් වහන්සේ රත්නාකාරයක් බඳුය.</p>
<p><a class="msdiv" id="msdiv1053"></a>“මා විසින් බුදුන් ඇසුරුකරන
ලදී. බුදුන්ගේ අනුශාසනාවද කෙළෙමි. ගරු භාරය බහා තැබීමි. පුනර්භවයක් මට
නැත්තේය.”</p>
<p class="endsutta">... ආනන්දො ථෙරො....</p>
<p class="endsection">තිංසනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
