<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag17.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">තිංස නිපාතය</p>
<h1>17.1. ඵුස්ස ථෙර ගාථා</h1>
</div>
<p><a class="msdiv" id="msdiv949"></a><a class="msdiv" id=
"msdiv950"></a><a class="msdiv" id="msdiv951"></a><a class="msdiv"
id="msdiv952"></a>“අනාගත කාලයෙහි ක්‍රොධකරන්නාවූද බද්ධ වෛරයෙන්
යුක්තවුනාවූද ගුණමකු බැව් ඇත්තාවූද තද බැව් ඇත්තාවුද කෛරාටික ගති
ඇත්තාවූද ඊර්ෂ්‍යා කරන්නාවූද කළහකාරීවූද බොහෝ අය ඇතිවන්නාහ.</p>
<p><a class="msdiv" id="msdiv953"></a>“ධර්මය නොදැනම මාන්නයෙන්
යුක්තව අගෝචරයෙහි වෙසෙමින් චපලගති ඇතිව ගෞරව නැතිව වෙසෙත්.</p>
<p><a class="msdiv" id="msdiv954"></a>“අනාගතයෙහි නොයෙක් දෝෂයෝ
සත්වලෝකයෙහි ඇතිවන්නාහ. මනාකොට දේශනා කරනලද සද්ධර්මය මෝඩයෝ
කෙලෙසත්.</p>
<p><a class="msdiv" id="msdiv955"></a>“ගුණයෙන් හීන පුද්ගලයෝද සංඝයා
මැද විනිශ්චය කරන අවස්ථාවෙහිදී නිර්භයව බලවන්තව රළුවචන ඇත්තෝව ඒ අසා
ධර්මය අධර්මය කොට පෙන්වත්.</p>
<p><a class="msdiv" id="msdiv956"></a>“ගුණ ඇත්තෝද සංඝයා මැද
අර්ථානුකූලව පෙන්වනු ලබන කල්හි දුර්වලයෝව සිටිත්. ලජ්ජා ඇත්තෝව
තුෂ්ණිම්භූත වෙත්.</p>
<p><a class="msdiv" id="msdiv957"></a>“අනාගත කාලයෙහි රන්රිදීද,
කෙත්වතුද, එළු බැටළු ආදී සතුන්ද, දැසිදසුන්ද, මෝඩ පුද්ගලයෝ
පිළිගනිත්.</p>
<p><a class="msdiv" id="msdiv958"></a>“අනුන් වෙහෙසනු කැමැත්තාවූ
අඥානයෝ සිල් ගුණයක් නැතිව ඔසවනලද මාන්නයෙන් යුක්තව කලහ කරනු කැමැති
මෘගයන් මෙන් හැසිරෙත්.</p>
<p><a class="msdiv" id="msdiv959"></a>“උඩඟු ගතියෙන් යුක්තව අකැපවූ
සිවුරු පොරවා කුහක ගතිවලින්ද, තද ගතියෙන්ද, කුහක වචනවලින්ද අන් හා
සමාන ප්‍රකට ක්ලේශයන්ගෙන් යුක්තව හැසිරෙන්නාහුය.</p>
<p><a class="msdiv" id="msdiv960"></a>“තෙලින් තෙමූ කෙසින් යුක්තව
චපලගති ඇතිව අඳුන්වලින් අලංකාර කළ ඇස් ඇතිව ලා රතින් යුක්තව සිවුරු
පොරවා රථවල නැගී හැසිරෙත්.</p>
<p><a class="msdiv" id="msdiv961"></a>“ආර්යයන් විසින් පිළිකුල්
නොකරනලද අර්හත් ධජය සුදට හුරු සිවුර නිසා පිළිකුල් කරත්.</p>
<p><a class="msdiv" id="msdiv962"></a>“කුසීතවූද, හරණාලද වීර්ය
ඇත්තාවූද, ඔවුන් ලාභයටම කැමති වෙත්. ඔවුන් වනයෙහි විසීමට අකැමැතිව ගම්
සෙනසුන්වලම වෙසෙත්.</p>
<p><a class="msdiv" id="msdiv963"></a>“යම් කලෙක මිච්ඡා ජීවිතයෙහිම
ඇලී යම් යම් ලාභ ලබත්ද, ඒ ඒ පුද්ගලයින්ට අනුවම අසංවරව හැසිරෙත්.</p>
<p><a class="msdiv" id="msdiv964"></a>“යම් යම් ලාභ නොලැබීමෙන්
අලාභවලින් යුක්තවූ පූජ්‍ය ගුණ ඇති අය අනාගතයෙහි ඇති නොවෙත්. ධෛර්ය
සම්පන්න ප්‍රිය දැකුම් ඇති භික්ෂූහුද, ඒ කාලයෙහි ලාභ කැමතිවම
වෙසෙත්.</p>
<p><a class="msdiv" id="msdiv965"></a>“කාලයට සුදුසු පඬු පෙවීමෙන්
යුක්තවූ ස්වකීය රතු සිවුරට ගරහා තීර්ථකයින්ගේ සුදු සිව්ර දරාගනිත්.
අනාගතයෙහි ගිහියෝද කසාවතට අගෞරව කරත්. භික්ෂූහුද ප්‍රත්‍යවෙක්ෂාවෙන්
තොරව කසාවත් දරාගනිත්.</p>
<p><a class="msdiv" id="msdiv966"></a><a class="msdiv" id=
"msdiv967"></a>“හීයෙන් විදුනාලදුව දුකෙන් පෙළෙමින් ශරීර පීඩාවට පත්
මහා ඡද්දන්ත හස්තිරාජයාද මහා ඝොරවූයේ නමුදු,</p>
<p><a class="msdiv" id="msdiv968"></a>“අර්හත් ධජය දැක ඒ
ඡද්දන්තහස්තියා විසින් අර්ථයෙන් යුක්ත මේ ගාථාවන් එකෙනෙහිම ප්‍රකාශ
කරනලදී.</p>
<p><a class="msdiv" id="msdiv969"></a>“යමෙක් ඉන්ද්‍රිය දමනයෙන් හා
වාක් ශක්තියෙන් තොරව කසාවත් දරත්ද හෙතෙම කසාවතට නොහොබී.</p>
<p><a class="msdiv" id="msdiv970"></a>“යමෙක් වනාහි කෙලෙස් කසට
දුරුකොට සීලයෙන් යුක්තවූයේ ඉන්ද්‍රිය දමනයෙන් හා වාක් ශක්තියෙන්
යුක්තවූයේවේද හෙතෙම කසාවතට සුදුසුය.</p>
<p><a class="msdiv" id="msdiv971"></a>“සිල් බිඳුනාවූද, නුවණමදවූද,
ප්‍රකට ඉඳුරන් ඇත්තාවූද, කැමති කැමති පරිදි හැසිරෙන්නාවූද, රූපාදී
විෂයයන්හි විසුරුණාවූ සිත් ඇත්තාවූද, හිරිඔතප් නැත්තාවූද ඒ පුද්ගලයා
කසාවතට නොහොබී.</p>
<p><a class="msdiv" id="msdiv972"></a>“යමෙක් සීලයෙන් යුක්තද, රාගය
දුරුකළේද, එකඟවූ සිත් ඇත්තේද පිරිසිදුවූ කල්පනා ඇත්තේද ඔහු කසාවතට
සුදුසුය.</p>
<p><a class="msdiv" id="msdiv973"></a>“යමෙකුන්ට සීලයක් නැත්තේද,
උඩඟුවූද, මාන්නය ඇත්තාවූද, අඥානවූද, ඒ පුද්ගලයින්ට කසාවතින් කවර
ප්‍රයෝජනයක්ද?</p>
<p><a class="msdiv" id="msdiv974"></a>“දූෂිත සිත් ඇත්තාවුද, ආදර
නැත්තාවූද භික්ෂූහුද, භික්ෂුණියෝද අනාගතයෙහි මෛත්‍රී සිත් ඇති යහපත්
අයට නිග්‍රහ කරත්.</p>
<p><a class="msdiv" id="msdiv975"></a>“මහතෙරුන් විසින් සිවුරු
පෙරවීම් ආදී ලොකු කුඩා කටයුතුවල හික්මවන්නාහුද අඥානවූ ප්‍රකට ඉඳුරන්
ඇති තමා කැමැතිදේම කරන්නාවූ මෝඩවූ ඒ පුද්ගලයෝ ඒ උතුම් අවවාද
නොඅසත්.</p>
<p><a class="msdiv" id="msdiv976"></a>“ආචාර්ය උපාධ්‍යායයන් විසින්
හික්මවනු ලබන්නා වූ ඒ අඥාන පුද්ගලයෝ ඔවුනොවුන් කෙරෙහි ආදර නැතිව දුෂ්ට
අසුන් මෙන් හැසිරෙත්.</p>
<p><a class="msdiv" id="msdiv977"></a>“අනාගතයෙහි ඇතිවන භික්ෂු
භික්ෂුණීන්ගේ ප්‍රතිපත්තිය එබඳුවන්නේය පසුකාලයක ඇතිවන වෙනස අමුතු
ආකාරයකින් ඇතිවන්නේය.</p>
<p><a class="msdiv" id="msdiv978"></a>“ඒ අනාගතයෙහි ඇතිවන මහාභයට
පළමුව තොප විසින් සුවචව ඔවුනොවුන් කෙරෙහි ගෞරව ඇත්තෝව වාසය කරව්.</p>
<p><a class="msdiv" id="msdiv979"></a>“මෛත්‍රී සිත් ඇත්තෝව,
කාරුණිකයෝව සීල සංවරයෙන් යුක්තව වීර්ය ඇතිව නිවන් සොයන්නෝව සියලු
කල්හි ස්ථිර වීර්යයෙන් යුක්තව වසව්.</p>
<p><a class="msdiv" id="msdiv980"></a>“ප්‍රමාදය භය වශයෙන්ද
අප්‍රමාදය ක්ෂෙම වශයෙන්ද දැන ආර්ය අෂ්ටාංගික මාර්ගය වඩව්. එසේ කල්හි
නිර්වාණය ස්පර්ශ කරන්නාහුය.”</p>
<p class="endsutta">... ඵුස්සො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
