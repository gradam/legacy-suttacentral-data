<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag10.6">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">දසක නිපාතය</p>
<h1>10.6. උපසෙන ථෙර ගාථා</h1>
</div>
<p><a class="msdiv" id="msdiv577"></a>“ජනයාගෙන් වෙන්වූ, නිශ්ශබ්දවූ,
වල්සතුන් විසින් සෙවුනාලද සෙනසුන භික්ෂුව විසින් හිත මනාකොට පිහිටුවා
ගැණීමට සේවනය කටයුතුය.</p>
<p><a class="msdiv" id="msdiv578"></a>“කසල ස්ථානයෙන් හෝ සොහොන්
පිට්ටනියෙන් හෝ වෙන අන් තැනකින් හෝ ගනුලබන රෙදි කැබලිවලින් මසාගන්නාලද
රූක්ෂ චීවරයක් දැරිය යුතුයි.</p>
<p><a class="msdiv" id="msdiv579"></a>“නිහතමාන සිතින් යුක්තව
පිළිවෙළින් භික්ෂුතෙමේ වසනලද සදොර ඇතුව මනා සංවරයෙන් යුක්තව පිඬු
පිණිස හැසිරිය යුතුය.</p>
<p><a class="msdiv" id="msdiv580"></a>“ස්වල්පවූ දෙයින්ද සතුටු
වියයුතුය. අන්‍යවූ මිහිරි බොහෝ දේවල් බලාපොරොත්තු නොවිය යුතුය. රසයෙහි
ගිජුවූ පුද්ගලයාගේ සිත ධ්‍යානයෙහි නොඇලේ.</p>
<p><a class="msdiv" id="msdiv581"></a>“ඥානවන්ත පුද්ගලයා ස්වල්ප ආශා
ගුණයෙන්ද, යථාලාභාදී වශයෙන් පවත්නා සන්තොෂ ගුණයෙන්ද, හුදකලා වාසයෙන්ද
වෙසෙයි. ඒ ඥානවන්ත පුද්ගලයා ගිහියන් හා පැවිද්දන් සමගත් එකතුවීම් නැති
වූයේ වෙසෙයි.</p>
<p><a class="msdiv" id="msdiv582"></a>“තමා ගොළු බිහිරි නොවූයේම,
ගොළු බිහිරි භාවය පෙන්නුම් කළ යුතුය. පණ්ඩිතතෙම සංඝයා සමගද මද පමණට
බිණියයුතුය.</p>
<p><a class="msdiv" id="msdiv583"></a>“කියනලද පිළිවෙතින් යුක්තවූ
භික්ෂුව කිසිවෙක්හට අපවාද නොකටයුතුය. කයින් වෙහෙසීමද නොකළයුතුය.
ප්‍රාතිමොක්ෂ සංවරයෙන් යුක්තවිය යුතුය. ඔහු විසින් භොජනයෙහිද පමණ
දැනගත යුතුය.</p>
<p><a class="msdiv" id="msdiv584"></a>“මනාකොට ගන්නාලද නිමිති
ඇත්තෙක්ව යහපත් සිතිවිලි ඉපදවීමෙහි දක්ෂයෙක්ව සමථ භාවනාවෙහි යෙදිය
යුතුය. සුදුසු කාලයෙහි විදර්ශනා භාවනාද වැඩිය යුතුය.</p>
<p><a class="msdiv" id="msdiv585"></a>“ඒ පණ්ඩිත භික්ෂුව නිතර පවත්නා
වීර්යයෙන් යුක්තව හැමකල්හි භාවනානුයෝගීව විසිය යුතුය. දුක් කෙළවර
නොකොට විශ්වාසයකට නොපැමිණිය යුතුය.</p>
<p><a class="msdiv" id="msdiv586"></a>“මෙසේ විවේක සෙනසුන්හි වාසය
කරන්නාවූද, ඥානදර්ශන විශුද්ධිය කැමැත්තාවූද, භික්ෂුවගේ සියලු ආශ්‍රවයෝ
ක්ෂය බවට යෙත්. (නැතිවෙයි) හෙතෙම දෙයාකාරවූ නිවනටම පැමිණෙයි.”</p>
<p class="endsutta">... උපසෙනො වඞ්ගන්තපුත්තො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
