<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag19.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">පඤ්ඤාස නිපාතය</p>
<h1>19.1. තාලපුට ථෙර ගාථා</h1>
</div>
<p><a class="msdiv" id="msdiv1094"></a>“මම කවදා නම් පර්වත කඳුරැළිවල හුදකලා වාසයෙන් තෘෂ්ණාවෙන් තොරව වාසය කරන්නෙම්ද, සියලු භවය අනිත්‍ය වශයෙන් කවදානම් දකින්නෙම්ද, මාගේ මේ අදහස් කවදා නම් සම්පූර්ණකර ගනිම්ද?</p>
<p><a class="msdiv" id="msdiv1095"></a>“මම කවදා නම් පැවිද්දෙක්ව භින්න වස්ත්‍ර දරා කසී වතින් හඳනා ලද්දේ කුලයා කෙරෙහිත් ගණයා කෙරෙහිත් නොඇලී කිසි අරමුණක් බලාපොරොත්තු නොවී රාගයත් ද්වෙෂයත් මෝහයත් නසා වනගතව සැපසේ වෙසෙම්ද?</p>
<p><a class="msdiv" id="msdiv1096"></a>“අනිත්‍යවූද රෝගයට හා මරණයට භාජනවූද ජරාමරණ උපද්‍රවයන්ගෙන් යුක්තවුනාවූද මේ ශරීරය කවර කලෙක මනාකොට දකිමින් වනයෙහි එකලාව වසන්නෙම්ද?</p>
<p><a class="msdiv" id="msdiv1097"></a>“මම කවදානම් භය ඇතිකරන්නාවූද දුකට හේතුවූද භවයටම අදින තෘෂ්ණලතාව ශ්‍රද්ධා හස්තයෙන් ප්‍රඥාමය කඩුවගෙන එය සිඳ දමා කවදානම් වාසය කරම්ද?</p>
<p><a class="msdiv" id="msdiv1098"></a>“කවදානම් තියුණු තේජස් ඇතිව ඍෂිවරයින්ගේ ප්‍රඥා නමැති ආයුධය ගෙන ක්ලෙශ සේනාව යුක්ත මාරයා විනාශකොට සිංහාසනාරූඪ වන්නෙම්ද?</p>
<p><a class="msdiv" id="msdiv1099"></a>“මම කවදානම් ධර්ම ගෞරවය ඇත්තාවූද තාදී ගුණයන්ගෙන් යුක්තවූ නැවත දිනන ලද ඉඳුරන් ඇත්තාවූද බුද්ධාදී සත්පුරුෂ සමාගමයට පැමින ප්‍රධන්වීර්ය කිරීමෙන් යුක්තව වාසය කරන්නෙම්ද?</p>
<p><a class="msdiv" id="msdiv1100"></a>“කවදා නම් අලස බවද සාපිසාදී දුක්වූද අවු සුළං ආදියද මැසි මදුරු ආදී උවදුරුද ධ්‍යානයෙන් මැඩ පවත්වා පර්වත කඳුරැලි ආදියෙහි ස්වකීයාර්ථය සිද්ධ කර ගනිමින් වසන්නෙම්ද?</p>
<p><a class="msdiv" id="msdiv1101"></a>“කවදානම් මහර්ෂීවූ බුදුන් විසින් අවබෝධ කරනලද දැකීමට දුෂ්කරවූ (චතුශ්සත්‍ය ධර්මය සිහිය හා ප්‍රඥාව ඇති එකඟ සිතින් යුක්තව කවදානම් අවබෝධ කරගන්නෙම්ද?</p>
<p><a class="msdiv" id="msdiv1102"></a>“කවදානම් නුවණින් නොදක්නාලද රූපයෙහිද ශබ්දයෙහිද ගන්ධයෙහිද රසයෙහිද ස්පර්ශයෙහිද ධර්මයෙහිද එකොළොස් ගින්නකින් ඇවිලෙමින් පවත්නේ සමථයෙන් යුක්තවූ ප්‍රඥාවෙන් මම කවදානම් දකින්නෙම්ද?</p>
<p><a class="msdiv" id="msdiv1103"></a>“මම කවදානම් නපුරු වචන වලින් ඝටනා ලද්දේ දොම්නසට නොපැමිනෙම්ද, එසේම ප්‍රශංසා කරන ලද්දේත් ඒ නිමිතිකොට සතුරු නොවන්නේත්වෙම්ද? මේ තත්වය කවදා නම් මට ඇතිවන්නේද?</p>
<p><a class="msdiv" id="msdiv1104"></a>“කවදානම් දරකඩෙහිද තෘෂ්ණාලතාවෙහිද ස්කන්ධයෙහිද එයින් අන්‍යවූ රූපධර්මයන්හිද යන අධ්‍යාත්මිකවූද බාහිරවූද සෑමදෙයක අනිත්‍යාදි ස්වභාවය දකින්නෙම්ද?</p>
<p><a class="msdiv" id="msdiv1105"></a>“කවදානම් වර්ෂා කාලයෙහි වනගතව තෙමුණු සිරුරු ඇතිව බුද්ධාදී මහාර්ෂීන් විසින් පිළිපදිනලද මාර්ගයෙහි හැසිරෙම්ද?</p>
<p><a class="msdiv" id="msdiv1106"></a>“කවදානම් වනයෙහි පිල් ඇත්තාවූද මොනර සමූහයාගේ හඬ අසා අවදිවීමෙන් නිවන් පිණිස පවතින භවයෙහි අනිත්‍යාදී ස්වභාවය සිහිකරමින් වෙසෙම්ද?</p>
<p><a class="msdiv" id="msdiv1107"></a>“කවදානම් ගංගා යමුනා සරස්වතී යන ගංගාවෝ පාතාලගතව මහා සමුද්‍රයට පිවිසීමෙන් සුළිබවට පැමිණේද ඒ භයානක අවස්ථාවෙහි පස් ඉර්ධිබලයෙන් යුක්තව බිය නොවී වාසය කෙරෙම්ද,</p>
<p><a class="msdiv" id="msdiv1108"></a>“දැඩිවූ වැටක් බිඳහෙලා යකඩ දම්වැල් කඩා වනයට පිවිස තනිව වෙසේද එසේම මමත් කාම වස්තූන්හි ආශාව නැතිකොට කලකිරී සියලු ශුභ නිමිති හැරදමා ධ්‍යානයෙන් යුක්තව කවදානම් වාසය කරන්නෙම්ද?</p>
<p><a class="msdiv" id="msdiv1109"></a>“දිළින්ඳෙක් ණය බරින් කරදරවූයේ නිධානයක් ලැබ ණය ගෙවා සතුටින් වාසය කෙර්ද, එසේම මමත් කවදානම් ණය හා සමාන කාමච්ඡන්දය දුරුකොට ආර්ය ධනයෙන් යුක්ත බුදුන්ගේ ශාසනයට පැමිණ කවදානම් සතුටින් වාසය කරන්නෙම්ද,</p>
<p><a class="msdiv" id="msdiv1110"></a>“එම්බා චිත්තය, තා විසින් බොහෝ අවුරුදු ගණන් ගිහිගෙයි වැසීමෙන් බොහෝ දේ ඉල්ලන්නෙක් වූයෙහිය. දැන් වනාහි මම පැවිදි බවට පත්වූයේ කුමක් හෙයින් එහි නොයෙදී වසන්නෙම්ද,</p>
<p><a class="msdiv" id="msdiv1111"></a>“එම්බල චිත්තය, මම වනාහි තා විසින් යාචිතවූයේ විසුවෙමි. වනයෙහි වසන මයුරයන් මේඝගර්ජනාවෙන් සන්තොෂයට පත්වන්නෙක් මෙන් ධ්‍යානයෙන් සන්තොෂයට පැමිණ වනයෙහි වෙසෙම්ද,</p>
<p><a class="msdiv" id="msdiv1112"></a>“ඥාතිකුලාදී කුලයෝද මිත්‍රයෝද ප්‍රියයෝද කාම ක්‍රීඩාවෝද යන ලෝකයට අයිති දේ හැරදමා පැවිදි බවට පත්වූයේ චිත්තසන්තොෂයෙන් යුක්තව වාසය නොකරන්නෙම්ද,</p>
<p><a class="msdiv" id="msdiv1113"></a>“එම්බල චිත්තය, තෝ වනාහී මගේද අනිකෙක් නොවන්නෙහිද භාවනා කලයුතු කාලයෙහි හැඬීමෙන් කවර ප්‍රයෝජනද ත්‍රෛභූමික සංස්කාරයන් අස්ථිර බව පැණැසින් බලන්නේ නිවන් සොයන්නෙමි.</p>
<p><a class="msdiv" id="msdiv1114"></a>“අවීත රාගීන් විසින් නොවැලක්විය හැකිවූ වඳුරෙකුට සමාන කළ හැකි චපල සිත දෙපා ඇත්තවුන් අතුරෙන් අග්‍රවූ නරදම්මසාරථීවූ බුදුන් වහන්සේ විසින් මනාකොට පෙන්වන ලදී.</p>
<p><a class="msdiv" id="msdiv1115"></a>“කාමයන් විසිතුරුය, මධුරය, මනොරම්‍යය, අවිද්‍යාවෙන් යුක්තවූ පෘථග්ජනයෝ එහි ඇලී පුනර්භවයන්හි සිත විසින් පමුණුවන ලදුව නිරාදුකට පත්වන්නාහුය.</p>
<p><a class="msdiv" id="msdiv1116"></a>“වනයෙහි මොනර කොස්වාලිහිණි ආදී සත්වයෝද දිවියන් හා ව්‍යාඝ්‍රයෝද මෛත්‍රියෙන් වෙසෙත්ද, එසේම තා විසින්ද කායාපෙක්ෂාව හැරදමා මෛත්‍රියෙන් යුක්තව නවවෙනි ක්ෂණ සම්පත්තිය නොවරදවා වසව,</p>
<p><a class="msdiv" id="msdiv1117"></a>“ධ්‍යානයෝද ඉන්ද්‍රියයෝද, බලයෝද, බොජ්ක්ධංගයෝද සමාධි භාවනාවෝද වඩව්, ත්‍රිවිද්‍යාවෝද ස්පර්ශකරව, බුදුසසුන්හි පිහිටා කටයුතු කරව,</p>
<p><a class="msdiv" id="msdiv1118"></a>“නිවන් පිණිස පවතින්නාවූද සියලු දුක් නැති කරන්නාවූද සියලු කෙලෙසුන් නසන්නාවූද ආර්ය අෂ්ටාංගික මාර්ගය නිවන් පිණිස භාවනා වශයෙන් වඩව. මගේ සිත එහිම පෙරටු කොට යේවා.</p>
<p><a class="msdiv" id="msdiv1119"></a>“උපාදාන ස්කන්ධයන්හි නුවණින් බලව. දුකට හේතුවූ සමුදය නම්වූ තෘෂ්ණාව දුරුකරව. මෙහිම දුක් කෙළවර කරව මගේ සිත මෙහිම පෙරටු කොට යේවා.</p>
<p><a class="msdiv" id="msdiv1120"></a>“විදර්ශනා ඥානයෝ සියල්ල අනිත්‍ය වශයෙන්ද දුක් වශයෙන්ද අනාත්ම වශයෙන්ද සූන්‍ය වශයෙන්ද මද වශයෙන්ද බලා එහි ඇති ඡන්ද රාගය දුරුකරව. මගේ සිත එහිම පෙරටු කොට යෙත්වා.</p>
<p><a class="msdiv" id="msdiv1121"></a>“හිස මුඩුකරන ලදුව වෙනස් වර්ණයට පැමිණියේ පාත්‍රය ගත් අත් ඇතිව කුලයන් කරා පිඬු පිණිස හැසිරේද, මහර්ෂීවූ ශාස්තෲන් වහන්සේගේ වචනය පිරිදි එහිම සිත පෙරටු කොට වසව.</p>
<p><a class="msdiv" id="msdiv1122"></a>“මනා සංවරයෙන් යුක්තව ප්‍රීතිමාර්ගයෙහි හැසිරෙන්නේ කුලයා කෙරෙහිද කාමයෙහිද නොඇලී සිත් ඇත්තේ පහවූ දොස් ඇති චන්ද්‍රයාමෙන් ප්‍රශාදජනකව එහිම සිත පෙරටු කොට හැසිරෙව,</p>
<p><a class="msdiv" id="msdiv1123"></a>“ආරඤ්ඤිකවද, පිණ්ඩපාතිකවද, සේනාසනිකවද පාංශුකූලිකවද නේසජ්ජිකවද, යන ධූතාංගවල ඇලීමෙහිම සිත පෙරටු කොට වාසය කරව.</p>
<p><a class="msdiv" id="msdiv1124"></a>“ඵල කැමති පුරුෂයෙක් රුකක් රෝපනය කොට ඵල හටගත් කල්හි ඒ රුක සිඳ දැමීමට කැමැත්තෙහිද එසේම පැවිදි බවට පත්වූ තොපි එහි ඵල නොගෙන ජීවිතය සිඳ දමන්නෙහිද?</p>
<p><a class="msdiv" id="msdiv1125"></a>“අරූපවූද ධූතාංගධරවූද ඒකචාරීවූද චිත්තය ශාස්තෘහුගේ වචනය නොකරන්නෙහිද කාමයෝ වනාහි කටුකවූද බියට හේතුවූද දුක් උපදවන්නාවූද වන්නාහුය, එම නිසා නිවන් අරභයාම සිත යොමු කරව.</p>
<p><a class="msdiv" id="msdiv1126"></a>“මම වනාහි කාලකණ්ණි තත්වයෙන් හෝ ලජ්ජා නැතිකමින් චිත්ත වසිකයෙක්ව අකීකරු භාවයෙන් ජීවිතය නිසා පැවිදි බවට නොපැමිණියෙමි. පැවිදිවූ තැන් සිට මගේ වසඟයෙහි සිත පැවතිය යුතුය.</p>
<p><a class="msdiv" id="msdiv1127"></a>“බුද්ධාදී සත්පුරුෂයන් විසින් ආශා අඩුවීමේ ගුණය වර්ණනා කළහ. මකුබව පහකිරීම දුක් සංසිඳුවීමකි. මගේ සිත එහිම සිටියි. තෝ වනාහි පෙර පුරුදු කළ දෙයටම සිත යොදන්නෙහිද?</p>
<p><a class="msdiv" id="msdiv1128"></a>“තෘෂ්ණාවද අවිද්‍යාවද අනුව පැවතීම හා විරුද්ධකමද සුභ රූපයෝද සැප වේදනාවෝද සිත තුටුකරන කාමයෝද පහරන ලදහ. ඒ පහකළ වස්තූන් නැවත හටගැනීමට උත්සාහ නොකරමි.</p>
<p><a class="msdiv" id="msdiv1129"></a>“එම්බල චිත්තය, මා විසින් හැම භවයකද හැම ජාතියකද තොපගේ වචනය කඩනොකොට කෙළෙහිය. ඒ කළගුණ සලකන මට බොහෝ කලක් සසර දුක් තා විසින් ඇතිකරන ලද්දේය.</p>
<p><a class="msdiv" id="msdiv1130"></a>“එම්බා චිත්තය, තා විසින්ම බ්‍රාහ්මණයෙක්ද කරන්නෙහිය. ක්ෂත්‍රියයෙක්ද කරන්නෙහිය. වෛශ්‍යයෙක්ද කරන්නෙහිය. ක්ෂුද්‍රයෙක්ද කරන්නෙහිය. ඇතැම් කලෙක රජෙක්ද කරන්නෙහිය දෙවිබවටද පමුණු වන්නෙහිය.</p>
<p><a class="msdiv" id="msdiv1131"></a>“තෝම මුල්වී අසුරයෙක්ද කරන්නෙහිය නරකයටද පත්කරන්නෙහිය තිරිසන් බවටද පත් කරන්නෙහිය ප්‍රෙතගතියටද හෙළන්නේය.</p>
<p><a class="msdiv" id="msdiv1132"></a>“එම්බල චිත්තය, තේ වනාහි මට නැවත නැවතත් වැරද්දෙහිය. අලංකාර දර්ශන ඇතිකිරීමෙන් උම්මත්තකයෙක් කොට මා පොළඹවන ලදී. තොපට මම කළ විරුද්ධකම කවරේද?</p>
<p><a class="msdiv" id="msdiv1133"></a>“මේ සිත මීට පළමුව කැමති කැමැති අරමුණු ලබා සැපසේ විසුවෙහිය. අද මා විසින් ඒ සිතට නිග්‍රහකොට මදයෙන් මත් අලියෙක් හෙණ්ඩුව ගෙන දමනය කරන්නාක් මෙන් යෝනිසෝ මනසිකාරයෙන් දමනය කරන්නෙමි.</p>
<p><a class="msdiv" id="msdiv1134"></a>“මගේ ශාස්තෘන් වහන්සේ සියලු ලෝකය අනිත්‍ය වශයෙන්ද අස්ථිර වශයෙන්ද අසාර වශයෙන්ද දැන වදාළසේක. එම්බල චිත්තය, ඒ ජිනසාසනයට බැස එතර කිරීමට දුෂ්කරවූ චතුරොඝය තරණය කරව.</p>
<p><a class="msdiv" id="msdiv1135"></a>“එම්බල චිත්තය, මේ පරණවූ ආත්මභාව නමැති ගෘහය තාගේ නොවෙයි. තාගේ වශයෙන් එය පැවැත්වීමට නොහැකිය. මහර්ෂීවූ බුදුන්ගේ ශාසනයෙහි පැවිදිව විනයධර පැවිද්දෝව වෙසෙත්.</p>
<p><a class="msdiv" id="msdiv1136"></a>“සියලු පර්වතයෝද සමුද්‍රයෝද ගංගාවෝද පෘථිවියද දිශාවෝද අනුදිශාවෝද උඩයට දිශාවෝද මේ සියල්ලක්ම අනිත්‍යයහ. උපද්‍රව ඇත්තාහ. කොතනට ගොස් සැප ලබන්නෙහිද?</p>
<p><a class="msdiv" id="msdiv1137"></a>“ස්ථිරව සිටියාවූ එම්බල චිත්තය, තෝ කුමක් කරන්නෙහිද මා සෙල්විය නොහැකිය. නව මුඛයකින් කුණු වැගිරෙන්නාවූ බඳිනාලද මුඛ දෙකක් ඇති කුණු ශරීරය පයින් ස්පර්ශකිරීමටද නොකට හැක්කේය මේ ශරීරයට නින්දා වේවා.</p>
<p><a class="msdiv" id="msdiv1138"></a>“ඇතැම් මිණිමුවන් ආදි සතුන්ගෙන් ගැවසී ගත්තාවූද පර්වත ශිඛරයන්ගෙන් සෙවුනා ලද්දාවූද වැසි වතුරෙන් මඳක් තෙමුනාවූද වනගත පොළොවෙහි සිවුපාවෝ සතුටින් වසන්නාක් මෙන් ගෘහ නම්වූ ශරීරයෙහිද භාවනා රතියෙන් වාසය කරව.</p>
<p><a class="msdiv" id="msdiv1139"></a>“නිල්වන් ග්‍රීවයෙන් යුක්ත මයුරයෝද විචිත්‍ර පියාපත්වලින් යුක්තවූ මීමැස්සෝද මිහිරි ගී ගැයීමෙන් යුක්තව වනයෙහි හැසිරීම් කරති.</p>
<p><a class="msdiv" id="msdiv1140"></a>“වර්ෂාව නිසා සතරඟුල් පර්වත උස්ව වැසිමලින් යුක්තවූ තෘණයෝවෙත්ද පර්වතාන්තරයෙහි පිහිටි ඒ තෘණ මත මම සයනය කරන්නෙමි. එය මොලොක් සැප ස්පර්ශ ඇති පුලුන් ඇතිරියක් මෙනි.</p>
<p><a class="msdiv" id="msdiv1141"></a>“යම්සේ එෛශ්චර්ය සම්පන්න මනුෂ්‍යයෝ දාසාදීන් ස්වකීය වසයෙහි පවත්වද්ද, එම්බල චිත්තය, මමද තොපි එසේ කරමි. ලැබෙන ප්‍රමාණය මට ඇත. තෘෂ්ණා සහගත වඩා දේ බලාපොරොත්තු නොවෙමි. කලකින් ආහාරයක් ලත් බළලාට එය ප්‍රමාණවත් වන්නාක් මෙනි.</p>
<p><a class="msdiv" id="msdiv1142"></a>“එෛශ්චර්ය සම්පන්න මනුෂ්‍යයෙක් අශ්වයෙකු තම වසඟයට පමුණුවන්නාක් මෙන් එම්බල චිත්තය, තාද වීර්යයෙන් මම වසඟ කෙළෙහිය. කෙසේදයත් ඇත් ගොව්වෙක් හෙන්ඩුව ගෙන මත්ත හස්තියෙකු දමනය කළාක් මෙනි.</p>
<p><a class="msdiv" id="msdiv1143"></a>“විදර්ශනාවට අනුව දමනය කොට තොපට අසුන් දමනය කරන්නෙක් අසෙකු යහපත් බවට පමුණු වන්නාක් මෙන් නිර්වාණගාමි ප්‍රතිපදාවට පැමිණිය හැකිය. හැමකල්හිම උතුමන් සිත රැකීමෙන් ආර්ය මාර්ගය සෙවුනාලදහ.</p>
<p><a class="msdiv" id="msdiv1144"></a>“ඇතෙක් කනුවෙහි දැඩිකොට බඳින්නාක් මෙන් සිතද අරමුනෙහි බැඳිය යුතුය සිහියෙන් මනාකොට වඩනා කල්හි ඒ සිත භවයන්හි තෘෂ්ණා වසඟයට පැමිණෙයි.</p>
<p><a class="msdiv" id="msdiv1145"></a>“ආයතනයන් කරා ඇදීයන සිත ප්‍රඥාවෙන් වලක්වා විදර්ශනා භාවනා නම්වූ යෝගයෙන් නිග්‍රහකොට නියම මාර්ගයෙහි පිහිටවත්ද, ඔහු ඇතිවීම නැතිවීම දෙක දැකීමෙන් බුදුන්ගේ ඖරස පුත්‍රයෙක් වන්නේය.</p>
<p><a class="msdiv" id="msdiv1146"></a>“සතර ආකාර වෙනස්වීම් මනාකොට දැන ගම් දරුවෙකු මෙන් ඒ මේ අතට ඇද සංයෝජන බන්ධනයෙන් සිඳ දැමුවාවූ කාරුණික බුදුන් ඒකාන්තයෙන්ම සේවනය කළයුතුයි.</p>
<p><a class="msdiv" id="msdiv1147"></a>“නිදැල්ලේ හැසිරෙන මුවා රම්‍යවූ පර්වත හා මල් ඇති වනාන්තරයෙහි සිත් අලවා වෙසෙත්ද, මමද එසේ තනිව වාසය කරන්නෙමි.</p>
<p><a class="msdiv" id="msdiv1148"></a>“ඡන්දයෙන් වසඟයට පැමිණ වසන ස්ත්‍රී පුරුෂයන් මෙන් සම්බන්ධවූ තොපි එසේ වසඟ වන්නාහු භවයටම ඇදී යති. මාර වසඟයට පැමිණේ. බුදුන්ගේ ශ්‍රාවකයෝ සිතට වුමනාසේ නොහැසිරෙන්නාහුයි.”</p>
<p class="endsutta">... තාලපුටො ථෙරො....</p>
<p class="endsection">පඤ්ඤාසනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>