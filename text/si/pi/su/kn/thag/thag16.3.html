<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.3">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.3. තෙලකානි ථෙර ගාථා</h1>
</div>
<p><a class="msdiv" id="msdiv747"></a>“බොහෝ කාලයක් මුළුල්ලෙහි
වීර්යවන්තව ධර්මය සොයමින් ඇවිද්දෙමි. නොයෙක් මහණ බමුණන්ගෙන් විචාළේ
නමුදු සිත සංසිඳුවන ආර්ය ධර්මය නොලදිමි.</p>
<p><a class="msdiv" id="msdiv748"></a>“ලෝකයෙහි කවරෙක් පරතෙරට
ගියාහුද නිවනට පැමිණියාහු කවරහුද, උත්තම අර්ථය දන්නාහු කවරහුද කියා
සෙව්වෙමි.</p>
<p><a class="msdiv" id="msdiv749"></a>“හෘදයගත කෙලෙස් ඇදයෙන්
යුක්තවූවෙමි. කෙසේද, ඇමක් ගිලින මත්ස්‍යයෙක් මෙන් දුකට පත්වීමි.
ශක්‍රයාගේ පාසයෙන් වේපචිත්ති අසුරෙන්ද්‍රයා මෙන් දුකට පත්වීමි.</p>
<p><a class="msdiv" id="msdiv750"></a>“පාසගත මුවෙක් මිදීමට නොදන්නේ
ඇදීමෙන් බන්ධනය තදකරගණීද එසේම මමද ක්ලේශ බන්ධනයෙන් මිදිය නොහැකිව
කවරෙක් මට මිදීමේ උපාය කියන්නේදැයි සෙවීමි.</p>
<p><a class="msdiv" id="msdiv751"></a>“කෙලෙස් බිඳ හරින්නාවූ ධර්මය
ප්‍රකාශ කරන ශ්‍රමණ බ්‍රාහ්මණයෝ කවරහුද ජරාමරණ නැතිකරන කවර ධර්මයක්
පිළිපදිමුද කියායි.</p>
<p><a class="msdiv" id="msdiv752"></a>“විචිකිච්ඡා නම්වූ සැකයෙන්
බැඳුනාවූද එකට එක කිරීමෙන් යුක්තවුනාවූද ක්‍රොධමානයෙන් තද බවට
පැමිණියාහුද කැමති සේ ලැබීමේ අපේක්ෂාවෙන් තෘෂ්ණාවෙන් යුක්ත
වුනාවූද,</p>
<p><a class="msdiv" id="msdiv753"></a>“පපුවෙහි දැඩිකොට ඇති පවත්නා
තණ්හා හුලද තිසක් පමණවූ ප්‍රභෙදගත දෘෂ්ටි හුල්ද බලව.</p>
<p><a class="msdiv" id="msdiv754"></a>“ප්‍රහීණ නොවූ ආත්ම දෘෂ්ටියද
උත්සාහවත් කරණ ලද මිථ්‍යා සංකල්පනාවෝද නිසා සුළඟින් වැනෙන කොළ මෙන්
කම්පාවෙන් පවතී.</p>
<p><a class="msdiv" id="msdiv755"></a>“ආත්ම භාවයෙහිම හටගෙණ
සීඝ්‍රතරව දරාද සයාකාර ස්පර්ශ අරමුණු කෙරෙහි සෑම කල්හිම පවතී.</p>
<p><a class="msdiv" id="msdiv756"></a>“නානාප්‍රකාර ආයුධ යොදා
මන්ත්‍ර ප්‍රයෝගයකින් හෝ මාගේ ශරීරගත කෙලෙස් හුල් උදුරාදමා පිළියම්
කිරීමට හැකි වෛද්‍යවරයෙක් නොදැක්කෙමි.</p>
<p><a class="msdiv" id="msdiv757"></a>“ආයුධ නොයොදා තුවාලද නොකොට
පීඩාවකුත් නොමකොට ශරීරාභ්‍යන්තරයෙහි පවත්නා මේ හුල් උදුරා දැමීමට හැකි
පුද්ගලයා කවරෙක්ද?</p>
<p><a class="msdiv" id="msdiv758"></a>“රාගාදී කෙලෙස් සුංකරන්නාවූ
යම්කිසි ධර්ම නිමිත්තක්වේද, එයම ශ්‍රෙෂ්ඨයි. ගැඹුරුවූ සංසාර මහොඝයෙහි
පතිතවූ මට නිර්වාණ කාලය පෙන්නුම් කරන්නේද ඒ පුද්ගලයා ශ්‍රෙෂ්ඨයි.</p>
<p><a class="msdiv" id="msdiv759"></a>“යම්බඳුවූ ගිහිගේ නම් මඩින්
යුක්තවූ ජලාශයක්වේද, එහි පතිතව මායාව, ඊර්ෂ්‍යාව, එකට එක කිරීම
ථිනමිද්ධය යන මෙයින් යුත්තව විසීම.</p>
<p><a class="msdiv" id="msdiv760"></a>“උද්ධච්ච නැමැති වැසි ධාරාවෙන්
හා සංයෝජන නැමැති වලාවෙන් යුක්තව රාග නිශ්‍රිත සංකල්පනා නැමැති දියපාර
ඇතිව අපාය නැමැති සමුද්‍රයට අදිමින් සිටියෙමි.</p>
<p><a class="msdiv" id="msdiv761"></a>“තණ්හා සොත දෘෂ්ටි සොතාදි
ලතාවෙන් වැළඳ ගන්නාලද්දේද ඒ ලතාව කවරෙක් සිඳ දමන්නේද?</p>
<p><a class="msdiv" id="msdiv762"></a>“දියපහරින් වැළැක්වීමට ඒදණ්ඩක්
කළ යුතුයි. තොපගේ මනෝමයවූ තෘෂ්ණා දියපහරින් ගං ඉවුරෙක පිහිටි ගසක්
ඉදිරී වැටෙන්නාක් මෙන් ඇද වැටේ.</p>
<p><a class="msdiv" id="msdiv763"></a>“මෙසේ සසර හටගත් භය ඇති මට ඒ
භයින් මිදීමට නිවන සොයන්නේ ආරක්ෂා ස්ථානය වශයෙන් ප්‍රඥා යුධය ඇති ආර්ය
සංඝයා විසින් පිරිවරණලද ශාස්තෲන් වහන්සේ හේතුවිය.</p>
<p><a class="msdiv" id="msdiv764"></a>“මනාකොට කරන ලද්දාවූද උප ක්ලේශ
විරහිතවූද ශ්‍රද්ධා ප්‍රඥාදී සාරයෙන් යුත්වූද මේ විදර්ශනා නැමැති
හිණිමග ගසාගෙණ යනු ලබන මට ශාස්තෲන් වහන්සේ දුන්සේක. භය නොවේයයි
කීහ.</p>
<p><a class="msdiv" id="msdiv765"></a>“සතිපට්ඨානය නැමැති ප්‍රාසාදයට
නැගී චතුරාර්ය සත්‍යය මාර්ගඥානයෙන් ප්‍රතිවෙධ කෙළෙමි. එසේ කළ මට මමය
මාගේයයි යන දෘෂ්ටිගත් තීර්ථකාදී පිරිස පහත්කොට සිතුවෙමි.</p>
<p><a class="msdiv" id="msdiv766"></a>“ආර්ය මාර්ග නැමැති නැවට
නැගීමේ උපාය වශයෙන් විදර්ශනා මාර්ගය දැක්කෙමි. ඒ සියලු මාර්ගයන්ට වඩා
උත්තම මාර්ගය හැටියට දැක්කෙමි.</p>
<p><a class="msdiv" id="msdiv767"></a>“මමය මාගේය යන තෘෂ්ණා
හුල්වෙත්ද ඒ පාප ධර්මයන්ගේ නොපැවැත්මට ශ්‍රෙෂ්ඨ ආර්ය මාර්ගය
දෙසූසේක.</p>
<p><a class="msdiv" id="msdiv768"></a>“බොහෝ කාලයක් සන්තානගතව සයනය
කරන ලද ක්ලේශ දෝෂයෝ බුදුන්ගේ දේශනානුභාවයෙන් ඉතුරු නොකොට ප්‍රහීණ
කෙළෙමි.”</p>
<p class="endsutta">...තෙලකානි ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
