
<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.9">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.9. අනුරුද්ධ ථෙර ගාථා</h1>
</div>
<p><a class="msdiv" id="msdiv892"></a>“මවුපියන්ද, සහෝදර සහෝදරීන්ද, නෑ පිරිසද, හැර පඤ්චකාමයෙන් තොරව අනුරුද්ධ ස්ථවිරයන් වහන්සේ ධ්‍යාන කරයි.</p>
<p><a class="msdiv" id="msdiv893"></a>“නෘත්‍ය ගීතාදියෙන් යුක්තව සුන්දර තාලශබ්දයෙන් ප්‍රබොධවනුයේ විසුවෙමි. මාරවිෂයෙහි ඇලුනේ එයින් ශුද්ධියක් නොවන බව දැන,</p>
<p><a class="msdiv" id="msdiv894"></a>“එයද හැරදමා බුද්ධශාසනයෙහි ඇලුනේ සියලු සැඩ වතුර ඉක්මවා අනුරුද්ධ ස්ථවිරයන් වහන්සේ ධ්‍යාන කරයි.</p>
<p><a class="msdiv" id="msdiv895"></a>“මනෝරම්‍යවූ රූපයෝද, ශබ්දයෝද, ගන්ධයෝද රසයෝද, ස්පර්ශයෝද යන මේ සියල්ලම හැරදමා අනුරුද්ධ ස්ථවිරයන් වහන්සේ ධ්‍යානකරයි.</p>
<p><a class="msdiv" id="msdiv896"></a>“පිඬු සිගීමෙන් නැවතුනේ තනිවූයේ තෘෂ්ණාව නැත්තේ ඤාණවන්තවූයේ පාංශුකූල චීවරයන් සොයනුයේ අනුරුද්ධ ස්ථවිරයන් වහන්සේ ධ්‍යාන කරයි.</p>
<p><a class="msdiv" id="msdiv897"></a>“සෙවීමෙන් පිළිකුල්කොට ගනුලබනුයේ එය ධොවනයකොට හා රජනයකොට (සෝදා පඬුපොවා) ඒ පාංශුකූල චීවරයම කැපකොට පොරවා අනුරුද්ධ ස්ථවිරයන් වහන්සේ කෙලෙස් නැතිව වෙසෙයි.</p>
<p><a class="msdiv" id="msdiv898"></a>“බොහෝ දෙයක් කැමතිවීමද, ස්වල්පදෙයකින් සතුටු නොවීමද, ගිහි පැවිද්දන් හා සංසර්ග වීමද උඩඟුබවද, යන මේ කරුණු ලාමක කෙලෙසීම බවට හේතුවන ධර්මයෝය.</p>
<p><a class="msdiv" id="msdiv899"></a>“යමෙක් සිහියෙන් යුක්තවේද, අල්පෙච්ඡ ගුණයෙන් යුක්තවේද, සන්තෝෂ ගුණයෙන් යුක්තවේද, සිත එකඟ ගුණයෙන් යුක්තවේද, විවේක ගුණයෙන් යුක්තවේද, පටන් ගන්නාලද වීර්ය ඇත්තේද,</p>
<p><a class="msdiv" id="msdiv900"></a>“ඒ පුද්ගලයාට මේ කියන යහපත් බොධිපාක්ෂික ධර්මයෝ වෙත්ද; හෙතෙම අනාශ්‍රවද වෙයි. මහර්ෂීවූ බුදුරජාණන් වහන්සේ මේ බව වදාළහ.</p>
<p><a class="msdiv" id="msdiv901"></a>“මගේ චිත්ත සංකල්පනාවෝ දැන ලෝකයෙහි නිරුත්තරවූ ශාස්තෲන් වහන්සේ මනෝමය ඉර්ධියෙන් යුක්ත කයින් මා කරා පැමිණිසේක.</p>
<p><a class="msdiv" id="msdiv902"></a>“යම්කලෙක මට චිත්ත සංකල්පනාවෝ වූවාහුද එයින් මත්තෙහි සම්පූර්ණ කිරීම් වශයෙන් උන්වහන්සේ දෙසූසේක. ප්‍රමාදකරවන ධර්මයන්හි නො ඇලුනාවූ බුදුන් වහන්සේ ප්‍රමාද නොවන ධර්මය දෙසූසේක.</p>
<p><a class="msdiv" id="msdiv903"></a>“මම උන්වහන්සේගේ ධර්මය දැන ශාසනයෙහි ඇලී විසුවෙමි. ත්‍රිවිද්‍යාවද ලදිමි. බුදුන්ගේ අනුශාසනාවද කෙළෙමි.</p>
<p><a class="msdiv" id="msdiv904"></a>“මම පස් පණස් හවුරුද්දක් නේසජ්ජිකාංගය විසුවෙමි. විසිපස් හවුරුද්දක් නිදි වර්ජිතව විසුවෙමි.</p>
<p><a class="msdiv" id="msdiv905"></a>“චතුර්ථධ්‍යානයෙහි නැවති සිත් ඇත්තාවූද තාදී ගුණයෙන් යුක්තවූද, තෘෂ්ණාව නැත්තාවූද, පසැස්ඇත්තාවූ බුදුරජාණන් වහන්සේගේ ආශ්වාස ප්‍රශ්වාසයෝ නැත්තාහුය උන්වහන්සේ නිවන් අරභයා පිරිනිවන් පෑසේක.</p>
<p><a class="msdiv" id="msdiv906"></a>“කුසීත නොවූ සිතින් යුක්තව මරණාන්තික වේදනාව ඉවසූසේක. පහනක් නිවීගියාක්මෙන් සිත විමොක්ෂ භාවයට පත්විය.</p>
<p><a class="msdiv" id="msdiv907"></a>“මුනීන්ද්‍රයන් වහන්සේගේ ස්පර්ශය පස්වෙනිකොට පවත්නාවූ රූපාදී ධර්මයෝ අවසන් වූවාහුය. පිරිනිවන් පෑ බුදුන් කෙරෙහි අන්‍ය ධර්මයෝද ඇතිනොවෙත්.</p>
<p><a class="msdiv" id="msdiv908"></a>“යම්කිසි දේව නිකායක හටගැණීමක් හෝ නොවෙයි. ජාති සංසාරය ක්ෂය කරණලදහ. පුනර්භවයක් නැත්තේය.</p>
<p><a class="msdiv" id="msdiv909"></a>යම් ක්ෂීණාශ්‍රව භික්ෂුවකට මොහොතකින් බඹලොව ඇතුළුව සියලු ලොකධාතුව දතහැක්කේද, එබඳු ඍද්ධිගුණ ඇත්තාවූද, චුති උත්පත්ති දෙක දක්නාවූද, ඒ භික්ෂුව දෙවියෝ දකිත්.</p>
<p><a class="msdiv" id="msdiv910"></a>“මම පෙර කලෙක අන්නහාර නම් බැළමෙහෙකොට ජීවත්වූ දිළින්දෙක් වීමි. එකල්හි කීර්තිමත් උපරිට්ඨ නම් පසේබුදුවරයන් වහන්සේට දානයක් දුන්නෙමි.</p>
<p><a class="msdiv" id="msdiv911"></a>“ඒ කුශලයෙන් මම ශාක්‍යකුලයෙහි උපන්නේ නෘත්‍ය ගීතාදියෙන් යුක්තවූයේ යහපත් තාල ශබ්දයෙන් ප්‍රබෝධවනුයේ අනුරුද්ධ නම් විය.</p>
<p><a class="msdiv" id="msdiv912"></a>“ඒ මම ශාස්තෲවූ පහවූ භය ඇති සම්බුදුන් වහන්සේ දුටුවෙමි. උන්වහන්සේ කෙරෙහි සිත පහදවා අනගාරික නම්වූ ප්‍රව්‍රජ්‍යාවට පැමිණියෙමි.</p>
<p><a class="msdiv" id="msdiv913"></a>“මම පළමුව යම් තැනක විසුයේද, පෙර පසු තැන් දන්නා නුවණින් ඒ ස්ථාන දනිමි. තව්තිසා දෙව්ලොවද, ශක්‍ර ජාතියෙහිද සිටියෙමි.</p>
<p><a class="msdiv" id="msdiv914"></a>“ජම්බුද්වීපයට ප්‍රධානවූ මේ සතරමහා දිවයින් ජය ගත්තේ සියලු මනුෂ්‍යයන්ට ප්‍රධානවූයේ සත්වරක් සක්විති රජකම් කෙළෙමි. ඒ කාලයෙහි දඬුවලින් හා ආයුධවලින් තොරව ධර්මයෙන් අනුශාසනා කෙළෙමි.</p>
<p><a class="msdiv" id="msdiv915"></a>“මේ මිනිස්ලොවින් චුතව දෙව්ලොවට අධිපතිභාවය සත්වරක්ද ඒ දෙව්ලොවින් චුතව මනුෂ්‍යලෝකයෙහි සක්විති රජ බව සත්වරක්ද, යන භවාන්තර දහසතරක් සැරිසැරුවෙමි.</p>
<p><a class="msdiv" id="msdiv916"></a>“දිව්‍යලෝකයේ සිටියේම පෙරකඳ පිළිවෙළ දන්නා නුවණ ලදිමි. පසඟින් යුත් සමාධියද, ශාන්තභාවයද එකඟකමද, කෙලෙස් සිඳදැමීමද කොට දිව්‍යචක්ෂුර්භිඥානය පිරිසිදු කෙළෙමි.</p>
<p><a class="msdiv" id="msdiv917"></a>“මනුෂ්‍යයින්ගේ ආගිය තැන්ද, අවශෙෂ තිරිසන් ගත සත්වයින්ගේත් ඉපදීමට පෙර සිටිතැන්ද, පඤ්චංගික ධ්‍යානයේ සිටියේ චුතිඋත්පත්ති දෙක දන්නා ඥාන බලයෙන් දනිමි.</p>
<p><a class="msdiv" id="msdiv918"></a>“මා විසින් ශාස්තෲන් වහන්සේ ඇසුරුකරනලදී. බුදුන්ගේ අනුශාසනාවද කෙළෙමි. ගරුභාරයද බහාතැබුවෙමි. භවයාගේ කෙළවරට පැමිණියෙමි.</p>
<p><a class="msdiv" id="msdiv919"></a>“මම අව්‍යාන මොහොතෙහිදී වජ්ජීන්ගේ වෙළුව නම් ගමෙහි උණපඳුරක් යට ආශ්‍රව රහිතව පිරිනිවන්පාමි.”</p>
<p class="endsutta">... අනුරුද්ධො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>

