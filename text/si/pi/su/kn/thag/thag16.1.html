<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.1. අධිමුත්තක ථෙර ගාථා</h1>
</div>
<p><a class="msdiv" id="msdiv705"></a>“යාග හෝමාදිය පිණිස ධන පැහැර
ගැනීම් පිණිස හෝ අපි මට පළමුවෙන් යමෙක් නැසුවාහු නම් ඒ සියල්ලෝම
බියපත් වූවාහුය. එසේම වෙවුළුවාහුය. එසේම වැලපුනාහුය.</p>
<p><a class="msdiv" id="msdiv706"></a>“ඔබවහන්සේට භයකුත් නැත්තේය.
ඔබවහන්සේගේ ශරීර වර්ණයද පැහැපත් විය. මෙබඳුවූ භයට හේතුවූ අවස්ථාවෙහි
කුමක් හෙයින් නොහඬනාහුද?</p>
<p><a class="msdiv" id="msdiv707"></a>“තෘෂ්ණාවෙන් ඇතිකරන අපේක්ෂාව
නැති බැවින් සිත පිළිබඳ දුකක් නැත්තේය. සංයෝජන ධර්මයන් ක්ෂය කළාවූ මම
සියලු භය නැති කෙළෙමි.</p>
<p><a class="msdiv" id="msdiv708"></a>“තත්වූ පරිද්දෙන්
චතුස්සත්‍යාවබොධ කොට භවයාගේ කෙළවර සිඳදමන ලද බැවින් බර බහා තැබීම කළ
මරණයෙහි භයක් නැත.</p>
<p><a class="msdiv" id="msdiv709"></a>“ශාසන බ්‍රහ්මචරියාවද පුරුදු
කෙළෙමි. ආර්ය මාර්ගයද මනාකොට වැඩුවෙමි. රොගයකින් සුවවූවෙකුට මෙන් මට
මරණයෙහි භයක් නැත.</p>
<p><a class="msdiv" id="msdiv710"></a>“මා විසින් ශාසන බ්‍රහ්මචරියාව
පුරුදු කරණ ලදී. ආර්ය මාර්ගයද මනාකොට වැඩුවෙමි. භවයාගේ නිසරුකමද
දැක්කෙමි. ප්‍රයෝගයකින් හරණා ජීවිතයක් මෙන් මරණයෙහි භයක් නැත.</p>
<p><a class="msdiv" id="msdiv711"></a>“මරණයෙන් නිදහස ලැබූ සොරෙකු
මෙන් සසරින් එතරට පැමිණියාවූද කොට නිමවන ලද කටයුතු ඇත්තාවූද කිසිවක්
තෘෂ්ණා දෘෂ්ටි දෙකින් නොගන්නාවූද කෙලෙස් නැත්තාවූද මම ආයුෂයාගේ කෙළවර
වන මරණය සතුටින් බලාපොරොත්තු වෙමි.</p>
<p><a class="msdiv" id="msdiv712"></a>“ධර්ම ස්වභාවය දැකීමෙන්
අර්හත්වයට පැමිණියාවූද සියලු ලෝකයෙහි අපේක්ෂාව දුරුකළාවූද මම ගිනිගත්
ගෙයකින් පිටවූවෙකුමෙන් මරණයෙහි ශෝක නොකරමි.</p>
<p><a class="msdiv" id="msdiv713"></a>“ලෝකයෙහි ප්‍රත්‍යයෙන් උපන්
යම්කිසිවක් වේද සත්ව නිකායයන්හි ලබන උත්පත්ති භාවයකුත් වේද, ඒ සියල්ලම
ප්‍රධාන බවට හේතු නොවන බව මහර්ෂීවූ බුදුන් විසින් කියන ලද බැවින්
මරණයෙහි ශොක නොකරමි.</p>
<p><a class="msdiv" id="msdiv714"></a>“යම් කිසිවෙකු විසින් බුදුන්
දේශනා කරනලද ධර්මය එපරිද්දෙන්ම දනී නම් ගිනි ගත් ලෝගුලියක් අතින්
නොගන්නාක්මෙන් කිසි භවයක් නොගනී.</p>
<p><a class="msdiv" id="msdiv715"></a>“අතීතයෙහි මම මෙයාකාරයෙන්
සිටියේයයි කියාද, අනාගතයෙහි මෙබන්දෙක් වන්නෙමියි කියාද අදහස් නොකරමි.
ප්‍රත්‍ය බලයෙන් පවත්නාවූ සංස්කාරයෝ විනාශයට පැමිණෙත්. මෙසේ දක්නාවූ
මට කවර හැඬීමක්ද?</p>
<p><a class="msdiv" id="msdiv716"></a>“ආත්ම සාරයෙන් තොරවූද,
ප්‍රත්‍යයෙන් හටගත්තා වූද, ක්ලෙශාදී වශයෙන් බැඳී පවත්නාවූද, සංස්කාර
තත්ත්වය තත්වූ පරිදි දක්නාවූ මට භයක් නැත්තේය.</p>
<p><a class="msdiv" id="msdiv717"></a>“තණ හා දර අනිකෙකු විසින් ගනු
ලබන කල්හි මා පිළිබඳ දෙයක් ගන්නේයයි අදහස් නොවේද, එසේම තණ හා දර සමවූ
ලෝකය ප්‍රඥාවෙන් දකීනම් කිසිවකට මමත්වයක් නොකරයි. මේ දේ මට තිබී
නැතිවීයයි. ශොක නොකරයි.</p>
<p><a class="msdiv" id="msdiv718"></a>“ශරීරය කෙරෙහි කලකිරුනෙමි.
භවයෙන්ද මට ප්‍රයෝජනයක් නැත. මේ ශරීරයද බිඳෙයි. මට අනික් කයක් මත්තෙහි
ඇති නොවෙයි.</p>
<p><a class="msdiv" id="msdiv719"></a>“මේ ශරීරයෙන් තොපට යමක්
කැමැත්තාහුද ඒ කරව්. කරන කල්හිත් නොකරන කල්හිත් මට අනුකූල බව හෝ
ක්‍රොධය යන දෙකම ඇති නොවේ.</p>
<p><a class="msdiv" id="msdiv720"></a>“ඒ අධිමුත්ත ස්ථවිරයන්ගේ
අද්භූතවුද, රෝමෝද් ගතවූද, වචන අසා ඒ හොරු ආයුධ බිමහෙලා උන්වහන්සේට
මෙසේ සැළ කළහ.</p>
<p><a class="msdiv" id="msdiv721"></a>“පිංවතුන් වහන්ස, කවර ආචාර්ය
වරයෙකුගේ අවවාදයක් නිසා කෙබඳු තපස් කිරීමක් කොට කවරකුගේ ශාසනයකට පැමිණ
මරණ අවස්ථාවෙහි ශෝක නොකිරීම ඔබවහන්සේ විසින් ලබන ලදද?</p>
<p><a class="msdiv" id="msdiv722"></a>“සියල්ල දක්නාවූද, සියල්ල
දන්නාවූද, ජයගත්තා වූද, මහා කාරුණිකවුද, කෙලෙස් රෝගයන්ට පිළියම්
කරන්නාවූද, බුදුන් වන්සේ මාගේ ශාස්තෘවරයාණෝය.</p>
<p><a class="msdiv" id="msdiv723"></a>“නිරුත්තරවූද නිර්වාණගාමීවූද
ධර්මය ඒ බුදුන් වහන්සේ විසින් දේශනා කරණ ලදී. උන්වහන්සේගේ ශාසනයට
පැමිණ ශොක නොකරන බැව් ලැබ ගතිමි.</p>
<p><a class="msdiv" id="msdiv724"></a>“චෞරයෝ ඒ අධිමුත්තක
ස්ථවිරයන්ගේ යහපත් වචන අසා ආයුධාදිය බිම දමා සමහර කෙනෙක් ඒ සොරකම්
කිරීමෙන් වැළකුණාහුය. සමහරෙක් ප්‍රව්‍රජ්‍යාව ලැබ ගත්තාහුය.</p>
<p><a class="msdiv" id="msdiv725"></a>“බුදු සස්නෙහි පැවිදි බව ලැබූ
ඔවුහු බොජ්ඣංග ධර්ම වඩා ප්‍රීතියෙන් යුක්ත සිත් ඇතිව සොම්නසට පැමිණ
අසංඛත නම්වූ නිර්වාණ පදය ලැබුවාහුය.”</p>
<p class="endsutta">...අධිමුත්තො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
