<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag14.2">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">චතුද්දසක නිපාතය</p>
<h1>14.2. ගොදත්ත ථෙර ගාථා</h1>
</div>
<p><a class="msdiv" id="msdiv659"></a>“යම්සේ කරත්තයේ බැඳි ඉසිලීමට
සමත්වූ ශ්‍රෙෂ්ඨවූ ගවයා මහත් බරින් මඩනා ලද්දේද කරත්තයේ බැඳීම
අත්නොහරියි.</p>
<p><a class="msdiv" id="msdiv660"></a>“එසේම ජලයෙන් සමුද්‍රය
තෘප්තිමත් නොවන්නාක් මෙන් ලෞකික ලොකොත්තර ප්‍රඥාවෙන් තෘප්තිමත්
නොවන්නාවූ පුද්ගලයාද අනුන් පහත්කොට නොසලකයි. සත්වයින්ට ආර්ය ධර්මය සැප
පිණිස පවතී.</p>
<p><a class="msdiv" id="msdiv661"></a>“සුභික්ෂ කාලය හා දුර්භික්ෂ
කාලයට පැමිණියාවූද, දියුණුවට හා පරිහාණියට පැමිණියාවූද මනුෂ්‍යයෝ දුකට
පැමිණෙත්. මේ ලෝකයෙහි ඒ මනුෂ්‍යයෝ ශෝක කරත්.</p>
<p><a class="msdiv" id="msdiv662"></a>“සැප හේතූන් නිසා උසස් භාවයටද
දුක් හේතූන් නිසා පහත් භාවයටද යන කරුණු දෙකෙන් අඥාන සත්වයෝ තත්වූ
පරිදි නොදැනීමෙන් වෙහෙසට පත්වෙයි.</p>
<p><a class="msdiv" id="msdiv663"></a>“යම්බඳුවූ ආර්යයෝ වෙත්ද,
සැපදුක් දෙකෙහිදීම මධ්‍යස්ථව සිටීමෙන් නුවර දොර සිටවූ ශක්තිමත් කණුවක්
මෙන් නොසැලී සිටී. ඒ උත්තමයෝ උසස් බවට හා පහත් බවට නොපැමිණෙත්.</p>
<p><a class="msdiv" id="msdiv664"></a>“එසේම ලාභයෙහිද, අලාභයෙහිද
කීර්තියෙහිද අපකීර්තියෙහිද නින්දාවෙහිද, ප්‍රශංසාවෙහිද, සැපයෙහිද,
දුකයෙහිද, වෙනස් නොවෙයි.</p>
<p><a class="msdiv" id="msdiv665"></a>“ඒ රහතුන් වහන්සේලා රූපාදී
සියලු විෂයයන්හි නොඇලෙත්. නෙළුම් කොළෙයෙහි දිය නොරැඳෙන්නාක් මෙනි. ඒ
වීරවරයෝ සෑමතන්හිම සුවපත්වද සෑම තන්හිම නොපැරදීද වෙසෙත්.</p>
<p><a class="msdiv" id="msdiv666"></a>“ධර්මයෙන් ලබන අලාභයත්,
අධර්මයෙන් ලබන ලාභයත් යන දෙකින් ධාර්මික අලාභය ශ්‍රෙෂ්ඨ වශයෙන් සලකයි.
අධර්මයෙන් ලබන ලාභය ශ්‍රෙෂ්ඨකොට නොසලකයි.</p>
<p><a class="msdiv" id="msdiv667"></a>“අඥානයින්ගෙන් ලබන කීර්තියක්
වේද, ඥානවන්තයින්ගෙන් ලබන අපකීර්තියක්වේද, ඒ දෙකින් ඥානවන්තයින්ගේ
අපකීර්තිය ශ්‍රෙෂ්ඨ වශයෙන් සලකයි. අඥානයින්ගෙන් ලබන කීර්තිය
ශ්‍රෙෂ්ඨකොට නොසලකයි.</p>
<p><a class="msdiv" id="msdiv668"></a>“මෝඩයින්ගෙන්
ප්‍රශංසාවකුත්වේද, ඤානවන්තයින්ගෙන් ලබන ගර්හාවකුත්වේද, ඒ දෙකෙන්
ඤාණවන්තයින්ගෙන් ලබන ගර්හාව ශ්‍රෙෂ්ඨකොට සලකයි. අඥානයින්ගෙන් ලබන
ප්‍රශංසාව ශ්‍රෙෂ්ඨකොට නොසලකයි.</p>
<p><a class="msdiv" id="msdiv669"></a>“කාමවස්තු නිසා සැපයකුත්වේද,
විවේකය නිසා ලබන දුකකුත්වේද, ඒ දෙකින් කාමයෙන් ලබන සැපයට වඩා
විවේකයෙන් ලබන දුක ශ්‍රෙෂ්ඨකොට සලකයි.</p>
<p><a class="msdiv" id="msdiv670"></a>“අධර්මයෙන් ලබන
ජීවිකාවකුත්වේද, ධර්මයෙන් ලබන මරණයකුත් වේද, ඒ දෙකෙන් අධර්මයෙන් කරන
ජීවිකාවට වඩා ධර්මයෙන් ලබන මරණය ශ්‍රෙෂ්ඨකොට සලකයි.</p>
<p><a class="msdiv" id="msdiv671"></a>“අනුරොධ, විරොධ දුරුකිරීමෙන්
ශාන්තවූ සිත් ඇති ක්ලෙශ පරිඩාහයෙන් දුරුවූ ආර්යයන් වහන්සේලා තෘෂ්ණා
දෘෂ්ටි දෙකෙන් තොරව ලොකයෙහි හැසිරෙත්. උන්වහන්සේලාට ප්‍රිය වස්තු හා
අප්‍රිය වස්තූන්ද නැත.</p>
<p><a class="msdiv" id="msdiv672"></a>“බොජ්ක්ධංග ධර්මයන්ද,
ඉන්ද්‍රිය ධර්මයන්ද, බල ධර්මයන්ද, වඩා පරම ශාන්තියට පැමිණ ආශ්‍රව නැති
කළ ආර්යන් වහන්සේලා පරිනිර්වාණය කරන්නාහුය.”</p>
<p class="endsutta">... ගොදත්තො ථෙරො....</p>
<p class="endsection">චුද්දසකනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
