<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.10">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.10. පාරාපරිය ථෙර ගාථා</h1>
</div>
<p><a class="msdiv" id="msdiv920"></a><a class="msdiv" id=
"msdiv921"></a>“පුරුෂොත්තමවූද ලෝකනාථවූද, බුදුන්වහන්සේ ජීවමානව
වැඩසිටින කල්හි භික්ෂූන්ගේ ඉරියව් පැවැත්ම අන්පරිද්දෙකින් විය. දැන්
වනාහි ඊට වඩා වෙනස් ආකාරයකින් පෙණේ.</p>
<p><a class="msdiv" id="msdiv922"></a>“ඒ අවස්ථාවෙහිද සීත සුළඟින්
ආරක්ෂාවීම පිණිසත් ලජ්ජා ස්ථාන වැසීම පිණිසත් සිවුරු පරිභොග කෙළෙමි.
ප්‍රත්‍ය සන්තොෂයෙන් යුක්තවද වැළඳුවෙමි.</p>
<p><a class="msdiv" id="msdiv923"></a>“ප්‍රණීතවූ හෝ අප්‍රණීතවූ හෝ
ස්වල්පවූ හෝ බොහෝවූ හෝ ප්‍රත්‍යලැබීමෙහිදී ගිජුබැව් නොකොට එහි නොඇලී
යැපෙන පමණක් ගෙණ වැළඳුවෙමි.</p>
<p><a class="msdiv" id="msdiv924"></a>“දිවි පැවැත්මට හේතුවන බෙහෙත්
පිරිකර ආදියෙහිද දැඩිඋනන්දුවක් නොදැක්වූවාහුය. ආශ්‍රව ධර්මයන් ක්ෂය
කිරීමෙහිම උත්සාහවන්තවිය.</p>
<p><a class="msdiv" id="msdiv925"></a>“කැලෑවද, රුක්මුල්හිද, කඳුවලද,
ගුහාවලද විවේකයෙන් යුක්තව භාවනා කරනුයේ විවේකයම උතුම් කොට
සැලකුවාහුය.</p>
<p><a class="msdiv" id="msdiv926"></a>“යටහත් පැවතුම් ඇත්තේ,
ශ්‍රද්ධා ඇත්තේ, පහසු පෝෂණයෙන් යුක්තවූයේ මෘදු බැව් ඇත්තේ, තද නොවූ
සිත් ඇත්තේ සිහියෙන් යුක්තවූයේ මුඛර නොවූයේ යහපත කැමැති සිත් ඇත්තේ
එහිම ඇලී විසීය.</p>
<p><a class="msdiv" id="msdiv927"></a>“එහෙයින් ප්‍රසාදබවට පැමිණියේ
කාය වාග්ප්‍රයෝග යොදා ප්‍රත්‍ය පරිභෝගයෝද ගෝචරාකාරයෙන් පැවතුනේ විය.
ඉරියාපථයවනාහි සිනිඳු තෙල් ධාරාවක් ගලන්නාක් මෙන් විය.</p>
<p><a class="msdiv" id="msdiv928"></a>“මහත්වූ ධ්‍යාන ඇත්තේද, මහත්වූ
සිතින් යුක්ත වූයේද සියලු ආශ්‍රව ධර්මයන් ප්‍රහීණ කරනලද්දේ පිරිනිවන්
පෑවාහුය. දැන් වනාහි එබඳු ගුණ ඇති ස්ථවිරයන්වහන්සේලා ස්වල්පයහ.</p>
<p><a class="msdiv" id="msdiv929"></a>“කුශල ධර්මයන්ගේ හා ප්‍රඥාවගේ
පිරිහීමෙන් සියලු ආකාරයන් ගෙන් උතුම්වූ සර්වඥශාසනය වැනසෙයි.</p>
<p><a class="msdiv" id="msdiv930"></a>“පාප ධර්මයන්ගෙන් හා
ක්ලේශයන්ගෙන් යුක්ත වූ කාලය පැමිණියාහුය. එබැවින් විවේකය දියුණුකොට
ධාර්මික ප්‍රතිපත්තිය සිද්ධකර ගැනීමට නොහැකිවිය.</p>
<p><a class="msdiv" id="msdiv931"></a>“කෙලෙස්වලින් වැඩෙන්නාවූ අන්ධ
බාල ජනයන් අනුව හැසිරෙත්. උමතු රාක්ෂසයන්ගේ ක්‍රීඩා පරවශව බාලයන් මෙන්
හැසිරෙත්.</p>
<p><a class="msdiv" id="msdiv932"></a>“ක්ලේශයන්ගෙන් මඩනාලද සිත්
ඇතිව ඒ ඒ තැන්හි දුවනුලබන්නාවූ ක්ලේශ වස්තූන්හිම ඇලී රන් රුවන්
විසුරුවාගනුවයි කී කල්හි කැමැති කැමැති හැටියට ගනුලබන්නාක් මෙන්
විය.</p>
<p><a class="msdiv" id="msdiv933"></a>“සද්ධර්මය බැහැරකොට දෘෂ්ටීන්ට
බැසගන්නා ලදුව මෙයම ශ්‍රෙෂ්ඨයයි ඔවුනොවුන් කලහ කරත්. පුත්‍රයෝද ධනයද
භාර්යාවද හැරදමා එයින් නික්මී බත් සැන්දක් පමණකට නොකටයුතු කරත්.</p>
<p><a class="msdiv" id="msdiv934"></a><a class="msdiv" id=
"msdiv935"></a>“බඩ පිරෙනතුරු කා උඩුකුරුව හොවිත්. නැගිටීමෙන් පසුව
බුදුන් විසින් ගරහනලද තිරිසන් කථාවන් කථා කරත්.</p>
<p><a class="msdiv" id="msdiv936"></a>“කුඩා තල් අතු ආදී හස්ත
ශිල්පයෝද සකස්කොට කිරීමෙන් නොහික්මී නොසන්සුන් සිත් ඇතිව ශ්‍රමණභාවය
ඉක්මවත්.</p>
<p><a class="msdiv" id="msdiv937"></a>“මැටි තෙල් සුණු යනාදියද, දිය
භෝජන ආසන යනාදියද, වැඩියක් කැමැතිබැව් ඇතිව ගිහීන්ට දෙත්.</p>
<p><a class="msdiv" id="msdiv938"></a>“දැහැටි දඬුද, දිවුල්ද, මල්ද,
පිණ්ඩපාතයෙන් ලැබුණු කැවිලිද අඹ නෙල්ලි යනාදි ගෙඩිද වැඩිදෙයක් කැමැතිව
ගිහියන්ට දෙත්.</p>
<p><a class="msdiv" id="msdiv939"></a>“වෙදුන් මෙන් බෙහෙත් කිරීමෙහි
යෙදෙයි. ගිහියන්ගේ ලොකු කුඩා කටයුතුවලදී ගිහියන්මෙන් කටයුතු කරයි.
ශරීරය සැරසීමෙහි වෙසෙඟනන් මෙන් කටයුතු කරයි. එෛශ්චර්යයෙහි
ක්ෂත්‍රියයන් මෙන් වැඩකරත්.</p>
<p><a class="msdiv" id="msdiv940"></a>“රන් නොරන් ආදී වශයෙන් පෙන්වා
කරණ විජ්ජාවලින්ද කූටමානාදී වශයෙන් කරන වංචනික ක්‍රියාවන්ගෙන්ද යන
බොහෝ වැරදි ජීවිකාවන්ගෙන් ආමිෂ පරිභොගය කරයි.</p>
<p><a class="msdiv" id="msdiv941"></a>“කැප යෙදීම්වල නොයෙදී අකැප
වශයෙන් දිවි පවත්වන්නාහු බොහෝ ධනයද රැස්කරත්.</p>
<p><a class="msdiv" id="msdiv942"></a>“ධර්මයෙන් තොරව නොමගින් පිරිසට
සංග්‍රහකරත්. ධර්මය දෙශනා කරන්නේද, යහපත පිණිස නොව ලාභය පිණිසමයි.</p>
<p><a class="msdiv" id="msdiv943"></a>“සංඝ ගතියෙන් බාහිරවූවාහු සංඝ
ලාභයට කෝලාහල කරත්. අනුන්ගේ ලාභයෙන් ජීවත්වන්නාහු විලිබිය දෙකින් තොරව
වාසය කරත්.</p>
<p><a class="msdiv" id="msdiv944"></a>“ශ්‍රමණ ධර්මයන්හි නොයෙදී හිස
මුඩුකොට සිවුරු දරා ලාභ සත්කාරයෙහි මුසපත්ව ගරු සැලකිල්ල ඉවසීමෙහි
කැමැති වෙත්.</p>
<p><a class="msdiv" id="msdiv945"></a>“නොලැබූ ධ්‍යාන විදර්ශනා
ලැබීමට කිරීම හෝ රැකීමට නොහැකිව නොයෙක් බාහිර දෙය කරත්.</p>
<p><a class="msdiv" id="msdiv946"></a>“පාවහන් නොමැතිව කටුස්ථානවල
හැසිරෙන්නාක් මෙන් සිහියෙන් යුක්තව ඤාණවන්තයෝ ගමෙහි හැසිරෙන්නාහ.</p>
<p><a class="msdiv" id="msdiv947"></a>“පූර්වයෝගීන් සිහිකරමින්
ධර්මයට අනුව පිළිපදිමින් විදර්ශනා උපදවා නිවන් ලබාගත යුතුය.</p>
<p><a class="msdiv" id="msdiv948"></a>“මඩනාලද ඉඳුරන් ඇති ඒ
ශ්‍රමණයන් වහන්සේ මෙසේ කියා පිරිනිවන් පෑසේක. ඒ බ්‍රාහ්මණයා නැවත
ඉපදීම ක්ෂයකරණලදී.”</p>
<p class="endsutta">... <span class="var" title=
"පාරාසරියො (bj, s2, s3)" id="note420">පාරාපරියො</span> ථෙරො....</p>
<p class="endsection">වීසතිනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
