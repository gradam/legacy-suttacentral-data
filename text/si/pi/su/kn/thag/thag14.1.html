<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag14.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">චතුද්දසක නිපාතය</p>
<h1>14.1. රෙවත ථෙර ගාථා</h1>
</div>
<p><a class="msdiv" id="msdiv645"></a>“යම් කලෙක මම ගිහිගෙයින් නොගිහි බැව් නම්වූ ප්‍රව්‍රජ්‍යාවෙන් පැවිදි වූයෙම්ද එතැන් පටන් අනාර්යවූද, දොෂ සහිතවූද, චිත්ත සංකල්පනාවෝ ඇති කළ බව නොදනිමි.</p>
<p><a class="msdiv" id="msdiv646"></a>“මේ දීර්ඝ කාලය ඇතුළත මොව්හු (මේ සත්වයෝ) නැසෙත්වා කියාද, දුකට පැමිණෙත්වා කියාද චිත්ත සංකල්පනා වශයෙන් ඇතිකළ බවක් නොමදනිමි.”</p>
<p><a class="msdiv" id="msdiv647"></a>“මෛත්‍රී ආදී සතර බ්‍රහ්ම විහරණ භාවනාව වැඩූ බව දනිමි. අප්‍රමාණ සතුන් අරමුණුකොට වඩන්නාවූ ඒ භාවනාව මනාකොටම වැඩුවෙමි. බුදුන් යම් පරිද්දකින් දෙශනා කරන ලදද එපරිද්දෙන් පිළිවෙලින් වැඩුවෙමි.</p>
<p><a class="msdiv" id="msdiv648"></a>“හැමකල්හි සියලු සත්වයන්ට හිත සැප කැමැතිවනු ලබන්නේ සියල්ලෝ මිත්‍රයන් කොටද, යහළුවන් කොටද සලකා සියලු සතුන් කෙරෙහි අනුකම්පා ඇතිව මෛත්‍රී සිත වැඩුවෙමි.</p>
<p><a class="msdiv" id="msdiv649"></a>“ආසන්නවූ විරුද්ධකාරයෙකුවූ රාගයට ඇදිය නොහැකි පරිද්දෙන්ද දුරසිටින විරුද්ධකාරයින්ට ප්‍රකොප නොකළ හැකි පරිද්දෙන්ද මෛත්‍රී සිත මම සතුටින් වැඩුවෙමි. එසේම නීච ජනයන් විසින් නොසෙවුනාවූද බුද්ධාදීන් විසින් සෙවුනා ලද්දාවූද බ්‍රහ්ම විහරණ භාවනාව වැඩුවෙමි.</p>
<p><a class="msdiv" id="msdiv650"></a>“බුද්ධ ශ්‍රාවකයෙකුවූ මම ද්විතීය ධ්‍යාන සමාපත්තියට පැමිණියේ ආර්ය තුෂ්ණිම් භාවයෙන්ද යුක්තවූවෙක් වීමි.</p>
<p><a class="msdiv" id="msdiv651"></a>“යම් පරිද්දකින් ගල් පර්වතය නොසෙල්වන ස්වභාවයෙන් යුක්තව මනාකොට පිහිටියේද එපරිද්දෙන්ම මෝහය දුරුකළ භික්ෂූන් වහන්සේ පර්වතයක් මෙන් නොසෙල්වී සිටී.</p>
<p><a class="msdiv" id="msdiv652"></a>“රාගාදී කෙලෙස් රහිතවූද නිතර පිරිසිදු බව සොයන්නාවූද සත්පුරුෂයාට කෙසඟක් පමණවූ අල්පමාත්‍ර පාපයද බොහෝ ලොකු දෙයක් මෙන් වැටහේ.</p>
<p><a class="msdiv" id="msdiv653"></a>“යම්සේ පිටිසරබද නගරයක් ඇතුළත පිටත ප්‍රාකාර ආදිය දැමීමෙන් ආරක්ෂා කෙරේද, එසේම තෙපිද ආධ්‍යාත්මික සදොර වැසීමෙන් ආරක්ෂාව ඇතිකර ගනිව්, තොප විසින් ක්ෂණ සම්පත්තිය හැර නොදමව්.</p>
<p><a class="msdiv" id="msdiv654"></a>“මරණයටද කැමති නොවෙමි. ජීවිතයට කැමති නොවෙමි. කුලියට වැඩ කරන්නෙක් මෙන් කාලය අපේක්ෂා කරමි.</p>
<p><a class="msdiv" id="msdiv655"></a>“මරණයටද කැමති නොවෙමි. ජීවිතයටද කැමති නොවෙමි. නුවණිනුත් සිහියෙනුත් යුක්තව කාලය අපේක්ෂා කරමි.</p>
<p><a class="msdiv" id="msdiv656"></a>“මා විසින් ශාස්තෲන්වහන්සේ ඇසුරු කරන ලදිමි. බුදුන්ගේ අනුශාසනාවද කෙළෙමි. මහත් බර බහා තැබුවෙමි. භවයාගේ කෙළවර සිඳ දැමුවෙමි.</p>
<p><a class="msdiv" id="msdiv657"></a>“යම් අර්ථයක් නිසා ගිහි ගෙයින් නොගිහි බැව් නම්වූ ප්‍රව්‍රජ්‍යාවට පැමිණියෙම්ද, මා විසින් ඒ අර්ථය සිද්ධ කර ගතිමි. සියලු සංයෝජන ධර්මයන්ද දුරු කෙළෙමි.</p>
<p><a class="msdiv" id="msdiv658"></a>“අප්‍රමාදයෙන් සම්පාදනය කරව්. මේ වනාහි මාගේ අනුශාසනාවයි. ක්ලෙශයන්ගෙන් මිදුනාවූ මම පරිනිර්වාණය කරමි.”</p>
<p class="endsutta">... ඛදිරවනියරෙවතො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>

