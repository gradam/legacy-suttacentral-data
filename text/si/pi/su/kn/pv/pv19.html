<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="pv19">
<article>
<div class="hgroup">
<p class="division">ඛුද්දකනිකාය</p>
<p class="subdivision">පෙතවත්ථු</p>
<p class="vagga">2. උබ්බරී වර්ගය</p>
<h1>7. ධනපාල ප්‍රෙතයාගේ කථාව</h1>
</div>
<p><a class="msdiv" id="msdiv227"></a>“වෙන්ව පෙනෙන ඉලඇට ඇත්තේ, කෘශව නිර්වස්ත්‍රවූවාය. දුර්වර්ණ වූවාය. නහර වැල් ඉල්පී ගියාය. මෙහි සිටින තොප කවරෙක්ද?”</p>
<p><a class="msdiv" id="msdiv228"></a>“ස්වාමීනි, මම නපුරු ගති ඇති යම් ලොකයෙහිවූ ප්‍රේතයක් වෙමි. පාප කර්මයක් කොට මෙයින් ප්‍රේතලොකයට ගියේ වෙමි.</p>
<p><a class="msdiv" id="msdiv229"></a>“කිමෙක්ද කයින් වචසින් මනසින් නපුරුකමක් කරණ ලද්දේද? කවර කර්ම විපාකයකින් ප්‍රේතලොකයට ගියේද?”</p>
<p><a class="msdiv" id="msdiv230"></a>“දසන්ත නම් රජුන්ගේ එරකච්ඡයයි ප්‍රසිද්ධවූ නුවරක් ඇත ඒ නගරයෙහි පෙර සිටුකෙනෙක් වීමි. ධනපාල සිටුයයි මහජනයෝ දනිත්.</p>
<p><a class="msdiv" id="msdiv231"></a>“මට අමුරන් පිරූ ගැල්වාහ අසූවක් විය. මට බොහෝ වූ රත්රන්ද, මුතුද වෛඩූර්යය මැණික්ද බොහෝවූහ.</p>
<p><a class="msdiv" id="msdiv232"></a>“එපමණ මහා ධනවතෙක්වූද, මට දන්දීමට ප්‍රියයක් නොවීය. යාචක ජනයෝ මා නොදකිත්වායි ගෙදොර වසාගෙන අනුභව කරමි.</p>
<p><a class="msdiv" id="msdiv233"></a>“ශ්‍රද්ධානැත්තෙක්ද, මසුරෙක්ද, තදමසුරෙක්ද බියෙන් තර්ජනය කරන්නෙක්ද වීමි. දන් දෙන්නාවූද, පින්කරන්නාවූද, බොහෝ සත්වයන් වැළැක්වීමි.</p>
<p><a class="msdiv" id="msdiv234"></a>“දන්දිමේ ඵලයක් නම් නැත. සීලයක හික්මීමේ කෙසේනම් විපාකයක් ලැබේද, පැන් පොකුණු හා ලිංද රෝපනය කරණ ලද්දාවූ උයන් වතුද, පැන්ශාලාද යා නොහැකි තන්හි ඒදඬුද වනසාලීමි.</p>
<p><a class="msdiv" id="msdiv235"></a>“ඒ මේ නොකළ කුසල් ඇතිව කරණලද අකුසල් ඇතිව එයින් චුතව, ප්‍රෙතයොනියෙහි උපන්නේ සා පිපාසායෙන් මඩනා ලද්දේ වෙමි.</p>
<p><a class="msdiv" id="msdiv236"></a>“යම් දිනක මම කළුරිය කෙළෙම්ද එතැන් පටන් පස් පනස් අවුරුද්දක් මුළුල්ලෙහි ආහාර අනුභවයක් හෝ පැන් පීමක් හෝ නොම දනිමි.</p>
<p><a class="msdiv" id="msdiv237"></a>“යම් ශීලාදී හික්මීමක් වේද, එය මහත් වැනසීමක් වේයයිද, යම් වැනසීමක් වේද, එය ශීලාදී හික්මීමයයිද සිතීමි.</p>
<p><a class="msdiv" id="msdiv238"></a>“යම් දානවස්තු පරිත්‍යාග නොකිරීමක්වේද, එය මහත් වැනසීමකැයි ප්‍රෙතයෝම දනිත්. මම පෙර බොහෝ ධනය ඇති කාලයෙහි පින් කිරීමෙන් වැළකුණෙමි. දානවස්තු විද්‍යමානකල්හි තමහට පිහිට නොකෙළෙමි. ස්වකීය කර්මවිපාකයට පැමිණියාවූ ඒ මම දැන් පසුතැවිලි වෙමි.</p>
<p><a class="msdiv" id="msdiv239"></a>“සිව් මසකින් මතු මාගේ කාලක්‍රියාව වන්නේය. මම ඒකාන්තයෙන් කටුකවූ දරුණුවූ අවීචි මහ නිරයෙහි වැටෙන්නෙමි.</p>
<p><a class="msdiv" id="msdiv240"></a>“කොන් සතරක් ඇත්තේය. දොරටු සතරක් ඇත්තේය. ප්‍රමාණ කරණ ලදුව කොටස් වශයෙන් බෙදන ලද්දේය. යකඩ ප්‍රාකාරයකින් වට කරණ ලද්දේය. යකඩ පියනකින් වසන ලද්දේය.</p>
<p><a class="msdiv" id="msdiv241"></a>“ඒ අවීචි මහ නරකයෙහි යකඩින් වූ භූමිය දිලිසෙන්නේය. මහත් ගිනි දැලින් යුක්තය. හැමතන්හි හාත්පස යොදුන් සියයක් තැන පැතිර සිටී.</p>
<p><a class="msdiv" id="msdiv242"></a>“මම ඒ මහා නරකයෙහි බොහෝ කලක් මුළුල්ලෙහි දුක් වේදනාව විඳින්නෙමි. මාවිසින් කළ පාප කර්මයාගේ ඵලයක් ඇත්තේය. ඒ හෙතුවෙන් මම බොහෝ කොට ශොක කරමි.”</p>
<p><a class="msdiv" id="msdiv243"></a>“එහෙයින් තොපට කියමි. යුෂ්මතුන්ලාට යහපතක් වේවා. මෙතන්හි යම් පමණ ජනයෝ රැස්වූවෝ වෙත්ද, ප්‍රකට වශයෙන් හෝ ඉදින් රහසිගතව හෝ ලාමකවූ අකුශල කර්මය නොකරව්.</p>
<p><a class="msdiv" id="msdiv244"></a>“ඉදින් ඒ ලාමක කර්මයක් කරන්නහු නම් දැන් කරව් නම් අහස නැගීවත් යන්නාවූ තොපට දුකින් මිදීමක් නැත්තේය.</p>
<p><a class="msdiv" id="msdiv245"></a>“මවුට ආදර ඇත්තෝ වව්. මවු පියන්ට ගරු කරන්නෝ වව්. කුලදෙටුවන් පුදන්නෝ වව්. මහණුන් පුදන්නෝ වව් බමුණන් පුදන්නෝ වව්. මෙසේ කොට ස්වර්ග ලෝකයට පැමිණෙන්නටය.”</p>
<p class="endsutta">ධනපාලසෙට්ඨිපෙතවත්ථු සත්තමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
