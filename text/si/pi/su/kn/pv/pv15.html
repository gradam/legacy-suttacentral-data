<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="pv15">
<article>
<div class="hgroup">
<p class="division">ඛුද්දකනිකාය</p>
<p class="subdivision">පෙතවත්ථු</p>
<p class="vagga">2. උබ්බරී වර්ගය</p>
<h1>3. මත්තා ප්‍රේතියගේ කථාව</h1>
</div>
<p><a class="msdiv" id="msdiv134"></a>“වෙන්ව පෙනෙන ඉලඇට ඇත්තී, කෘශව නිර්වස්ත්‍රවූවාය. දුර්වර්ණ වූවාය. නහර වැල් ඉල්පී ගියාය. මෙහි සිටින තී කවරියක්ද?”</p>
<p><a class="msdiv" id="msdiv135"></a>“පූර්ව ජන්මයෙහි මම මත්තා නම් වීමි. තී තිස්ස නම් විය. තීට සම හිමියෙක් ඇත්තියක් වීමි. පව්කම් කොට මේ මිනිස් ලොවින් ප්‍රේත ලොකයට පැමිණියා වෙමි.”</p>
<p><a class="msdiv" id="msdiv136"></a>“කිමෙක්ද කයින් වචසින් මනසින් නපුරුකමක් කරණ ලද්දේද? කවර කර්ම විපාකයකින් ප්‍රේතලොකයට ගියේද?”</p>
<p><a class="msdiv" id="msdiv137"></a>“ක්‍රොධ ඇත්තියක්ද ඵරුෂ බස් කියන්නියක්ද ඊර්ෂ්‍යා කරන්නියක්ද මසුරු සිත් ඇත්තියක්ද කෛරාටික ගුණ ඇත්තියක්ද වීමි. මම ඒ දුර්භාෂිත නිරර්ථක වචන කියා මෙලොවින් ප්‍රේත ලොකයට පැමිණියාවෙමි.”</p>
<p><a class="msdiv" id="msdiv138"></a>“යම්සේ තී ක්‍රොධ කරන්නියක් වීද, සියල්ල මමත් දනිමි. තීගෙන් අනිකක්ම විචාරමි. කවර කර්මයක් හෙතුකොටගෙන කසල පස් වලින් ගැවසුන සිරුර ඇතිවීද,</p>
<p><a class="msdiv" id="msdiv139"></a>“තී ඉස් සෝදා නෑවේ පිරිසිදු වස්ත්‍ර ඇන්දේ සැරසුනිවිය මමද පින්වතියට වඩා ඒ ඉතා වැඩියෙන් අතිශයින් සැරසුනී වීමි.”</p>
<p><a class="msdiv" id="msdiv140"></a>“ඒ මා බලා සිටියදී ස්වාමියා සමග කථා කළාය. ඒ හෙතුවෙන් මාගේ ඊර්ෂ්‍යාව මහත් විය. මට ක්‍රොධය උපන.</p>
<p><a class="msdiv" id="msdiv141"></a>“එහෙයින් කුණු පස් ගෙන පසින් තීට දමා ගැසුවෙමි. ඒ අකුශල කර්ම විපාකය හේතුකොට ගෙන පස්වලින් ගැවසුන ශරීර ඇත්තියක් වීමි.</p>
<p><a class="msdiv" id="msdiv142"></a>“තී මට පසින් දමා ගැසීය. ඒ සියල්ල මමත් දනිමි. තිගෙන් අනිකක්ද විචාරමි. කවර හෙතුවකින් කැසීම් රොගයකින් පෙළේද?”</p>
<p><a class="msdiv" id="msdiv143"></a>“බෙහෙත් ගෙනෙන්නාවූ අපි දෙදෙන වනයට ගියෙමු. තී බෙහෙත් ගෙනායෙහිය. මම වනාහි කසඹිලියා ගෙඩි ගෙනාවෙමි.</p>
<p><a class="msdiv" id="msdiv144"></a>“ඒ තී නොදන්නා කල්හි තිගේ සයනයෙහි මම ඒ කසඹිලියා ගෙඩි හාත්පස විසුරුවා දැමීමි. ඒ අකුශල කර්මයාගේ විපාක හෙතුවෙන් කැසීම් රොගයෙන් පෙළෙමි.”</p>
<p><a class="msdiv" id="msdiv145"></a>“තී මගේ සයනයෙහි කසඹිලියා කොළ ගෙඩි දැමූ බව දනිමි. තිගෙන් අනිකක් විචාරමි. කවර කාරණයකින් නුඹ නග්න වූවාද?”</p>
<p><a class="msdiv" id="msdiv146"></a>“මිත්‍රයන්ගේ සමාගමක් විය. නෑයන්ගේ රැස්වීමක් විය. සැමියා සහිතවූ තීද කැඳවන ලද්දී විය. මම වනාහි නොකැඳවන ලදිමි.</p>
<p><a class="msdiv" id="msdiv147"></a>“ඒ තී නොදැනුවත්වම තිගේ වස්ත්‍රයක් සොරාගතිමි. ඒ අකුශල කර්මයාගේ විපාකයෙහි මම නග්නවීමි.”</p>
<p><a class="msdiv" id="msdiv148"></a>“තී මගේ වස්ත්‍රය සොරකම් කෙළෙහිය යන මේ සියල්ල මමත් දනිමි. වෙනත් කරුණක් තිගෙන් මම අසමි. කවර කර්මයකින් ශරීරයෙන් අශුචි ගඳ හමන්නේද?”</p>
<p><a class="msdiv" id="msdiv149"></a>“තීගේ සුවඳද අළුත් වටිනා මල්මාලාවක්ද විලවුන්ද අශුචි වලෙක බහාලීමි. මා විසින් ඒ පාපකර්මය කරණලදී. ඒ අකුශල කර්මයාගේ විපාකයෙන් අශුචි දුගඳ හමන ශරීර ඇතිවීමි.</p>
<p><a class="msdiv" id="msdiv150"></a>“තී විසින් කරණලද ඒ පාප කර්මය සැබෑය. එය මමත් දනිමි. තිගෙන් අනිකක්ද විචාරමි. තී කවර හෙතුවකින් දුක්පත් වූයෙහිද?”</p>
<p><a class="msdiv" id="msdiv151"></a>“ගෙයි යම් ධනයක් විද්‍යමාන වීද, එය දෙදෙනාටම සමාන විය. දාන වස්තුව ඇති කල්හි තමහට පිනක් නොකෙළෙමි. ඒ අකුශල කර්ම විපාකයෙන් මම දුක්පත් වීමි.”</p>
<p><a class="msdiv" id="msdiv152"></a>“ඒ කාලයෙහිම තී මට මෙසේ කීය. පව්කම් සේවනය කෙරෙහි පව්කම්වලින් සුගතිය සුවසේ ලැබිය හැකි නොවේමය.</p>
<p><a class="msdiv" id="msdiv153"></a>“තී මා විරුද්ධ වශයෙන් සැළකුවෙහිය. නැවත මට ඊර්ෂ්‍යා කෙළෙහිය. ලාමක කර්මයන්ගේ යම්බඳු විපාකයක් වේද එය බලව,</p>
<p><a class="msdiv" id="msdiv154"></a>“තිගේ ගෘහ දාසියෝද එම ආභරණයෝත් වූවාහුද මේ ආභරණද ඒ දාසියනුත් අනික් ජනයෝද පරිභොග කෙරෙත්, භෝග සම්පත් සදාකාලික නොවෙත්,</p>
<p><a class="msdiv" id="msdiv155"></a>“දැන් භූත නම් පුතාගේ පියතෙමේ සල්පිළෙන් ගෙදර එන්නේය. තිට කිසිවක් දෙන්නේ නම් යෙහෙක. ඒතාක් මෙතනින් නොයව,</p>
<p><a class="msdiv" id="msdiv156"></a>“නග්නවූ දුර්වර්ණ ශරීර ඇත්තාවූ කෘශවූ ඉල්ප ගිය නහර වැල් ඇත්තියක් වීමි. මෙය ස්ත්‍රීන්ට ලජ්ජාවෙක, භූත නම් පුත්‍රයාගේ පියතෙමේ මා නොදකීවා.”</p>
<p><a class="msdiv" id="msdiv157"></a>“එසේ නම් යමක් හෙතුකොට ගෙන සියලු කාම සැපතින් සමෘද්ධ වූවා සුවපත් වන්නේද එබඳුවූ කුමක් තිට මම දෙම්ද, තිට මම මේ කාලයෙහි කිනම් උපකාරයක් කරම්ද?”</p>
<p><a class="msdiv" id="msdiv158"></a>“භික්ෂු සංඝයා කෙරෙන් සතරනමක්ද පුද්ගල වශයෙන් භික්ෂු සතර නමක්දැයි භික්ෂූන් අට නමක් වළඳවා මට පින් දුන මැනව. එසේ කළ කල්හි මම සුවපත් වූවා සියලු කාමයෙන් සමෘද්ධවූවා වන්නෙමි.”</p>
<p><a class="msdiv" id="msdiv159"></a>“ඕතොමෝ මැනවැයි පිළිවදන්දී භික්ෂූන් අටනමක් වළඳවා වස්ත්‍රවලින් හඳවා ඈට පින්දුනි.</p>
<p><a class="msdiv" id="msdiv160"></a>දීමට අනතුරුවම විපාක උපනී. නානාප්‍රකාර දිව්‍ය භොජන සමානවූ භොජනද, දිව්‍ය වස්ත්‍ර සමාන වස්ත්‍රද නොයෙක් පාන වර්ගද උපන, දානයාගේ මේ විපාකයයි.</p>
<p><a class="msdiv" id="msdiv161"></a>පසුව පිරිසිදු ශරීර ඇතිව පිරිසිදු වස්ත්‍ර හැඳ කසී සලු වලටත් වඩා උතුම් වස්ත්‍ර දරන්නීව විසිතුරු වස්ත්‍රාභරණ ඇතිව පැමිණ සිටියාය.</p>
<p><a class="msdiv" id="msdiv162"></a>“පින්වත් දෙව්දුව, යම්බඳුවූ තී විශිෂ්ටවූ ශරීර වර්ණයෙන් ඔෂධීතරුව මෙන් සියලු දිශාවන් බබුළුවමින් සිටින්නෙහිය.</p>
<p><a class="msdiv" id="msdiv163"></a>“කවර හෙතුවකින් තිගේ මෙබඳුවූ ශරීර වර්ණයක් ඇතිවීද, කවර කුශල විශෙෂයෙන් තට මෙතැන්හි නිපදීද, තිට සිත් පිනවන වස්තු ලැබෙත්ද?”</p>
<p><a class="msdiv" id="msdiv164"></a>“මහත් ආනුභාව ඇති දේවතාව, තිගෙන් විචාරමි. මිනිස්වූවා කිනම් පිනක් කළේද? කවර කුශල හෙතුවකින් මෙසේ දිලිසෙන ආනුභාව ඇත්තීද තීගේ ශරීර වර්ණයද සියලු දිගුන් බබුළුවයි.”</p>
<p><a class="msdiv" id="msdiv165"></a>“පූර්ව ජන්මයෙහි මම මත්තා නම් වීමි. තී තිස්ස නම් විය. තීට සම හිමියෙක් ඇත්තියක් වීමි. පව්කම් කොට මේ මිනිස් ලොවින් ප්‍රේත ලොකයට පැමිණියා වෙමි.”</p>
<p><a class="msdiv" id="msdiv166"></a>“නැගණිය තී විසින් දෙනලද දානය හෙතුකොට ගෙන බිය නැතිව සතුටුවෙමි. සියලු නෑයන් සමග බොහෝ කලක් මුළුල්ලෙහි ජීවත්වෙව.</p>
<p><a class="msdiv" id="msdiv167"></a>“සුන්දරිය, ලොභ ද්වෙෂ සහිතවූ මසුරුමලය දුරු කොට මෙහිදී ධර්මයෙහි හැසිර දන්දී ශොක රහිතවූ රජස් නැති දිව්‍යස්ථානයවූ කාමභොගීන්ගේ වාසස්ථානවූ දෙව් ලොවට නින්දා නැතිව පැමිණෙව.”</p>
<p class="endsutta">මත්තාපෙතිවත්ථු තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
