<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="pv38">
<article>
<div class="hgroup">
<p class="division">ඛුද්දකනිකාය</p>
<p class="subdivision">පෙතවත්ථු</p>
<p class="vagga">4. මහා වර්ගය</p>
<h1>3. නන්දක ප්‍රෙත කථාව</h1>
</div>
<p><a class="msdiv" id="msdiv658"></a>සුරට්ඨ දෙශයට අධිපතිවූ පිංගල නම් රජෙක් විය. මොරිය රජුන්ට උපස්ථානයට ගොස් සුරට්ඨ දෙශයට ආපසු පැමිණියේය.</p>
<p><a class="msdiv" id="msdiv659"></a>රජතෙම මධ්‍යාහ්ණයෙහිවූ උෂ්ණ කාලයෙහි මගට පැමිණියේය. මොලොක් බිම ඇති සිත් කලුවූ ප්‍රෙතයා විසින් මවනලද මාර්ගය දුටුයේය.</p>
<p><a class="msdiv" id="msdiv660"></a>රජතෙම රියැදුරා ඇමතුවේය “රියැදුර, මේ මග සිත්කලුය, නිර්භයය, යහපත ගෙනදෙයි. උවදුරු රහිතය. මේ මගින් යව, මේ ගමනින් සුරට්ඨදෙශය සමීපයෙහි වෙමු.”</p>
<p><a class="msdiv" id="msdiv661"></a>සුරට්ඨ රජතෙම සිවුරඟ සෙනඟ සමගින් ඒ මගින් ගියේය. තැතිගත් ස්වභාවය ඇති පුරුෂයෙක් සුරට්ඨ දෙශාධිපතියාට මෙය කීයේය.</p>
<p><a class="msdiv" id="msdiv662"></a>“භයජනකවූ ලොමුදැහැගත්තාවූ නපුරු මගකට පිවිසියේ වෙමු. ඉදිරියෙහි මාර්ගය දක්නා ලැබේ. පස්සෙන් නොදක්නා ලැබේමය.</p>
<p><a class="msdiv" id="msdiv663"></a>“ප්‍රෙතයන්ගේ සමීපයෙහිවූ නපුරු මගට පිවිසියෝ වෙමු. ප්‍රෙතයන් පිළිබඳ ගඳ හමයි. දරුණුවූ ශබ්දය ඇසෙයි”</p>
<p><a class="msdiv" id="msdiv664"></a>කළකිරුණු සුරට්ඨාධිපති රජතෙම රියැදුරුට මෙය කීය. “භයජනක ලොමු දැහැගත්තාවූ නපුරු මගකට පැමිණියෝ වෙමු. ඉදිරියෙහි මග පෙනේ. පසුමග නොපෙනේ.</p>
<p><a class="msdiv" id="msdiv665"></a>“ප්‍රෙතයන්ගේ සමීපයෙහිවූ නපුරු මගට පැමිණියෝ වෙමු. ප්‍රෙතයන් පිළිබඳ ගඳ හමයි. දරුණු හඬ ඇසෙයි.”</p>
<p><a class="msdiv" id="msdiv666"></a>ඇත් කඳට නැගී සිවු දිග බලන්නේ සිත්කලුවූ සෙවනින් යුක්තවූ නිල්වන් වලාකුල් සමාන සොභාමත් නුගරුකක් දුටුයේය.</p>
<p><a class="msdiv" id="msdiv667"></a>රජතෙම රියැදුරා ඇමතුයේය. “මහත්වූ නිල් වලාකුලක් බඳු නිල්පාටට මහත්ව පේන මෙය කුමක්ද?”</p>
<p><a class="msdiv" id="msdiv668"></a>“මහරජ්ජුරුවෙනි, සෙවනින් යුත් නිල්වලාකුලකට සමාන (කළු) වැසිවලාකුලක් වැනි එය නුගරුකෙක.”</p>
<p><a class="msdiv" id="msdiv669"></a>සුරට්ඨාධිපති රජතෙම මහත්වූ නිල්වලාකුල් බඳු කළුපාට ඒ රුක යම් තැනෙක්හි දක්නා ලැබේද ඒ දෙසට පිටත්ව ගියේය.</p>
<p><a class="msdiv" id="msdiv670"></a>රජතෙම ඇත් කඳින් බැස රුක වෙත පැමිණියේය. ඇමතියන් පිරිවර ජනයා සහිතවූ (රජතෙම) රුක් මුල හුන්නේය.</p>
<p><a class="msdiv" id="msdiv671"></a>පැනින් පිරුණාවූ බඳුනක්ද, සතුට උපදවන මිහිරි කැවුම්ද දුටුවේය. දිව්‍ය වර්ණ ඇති සියලු අබරණින් සැරසුනාවූ පුරුෂයෙක්ද සුරට්ඨ දෙශයට අධිපති රජුවෙත පැමිණ මෙය කීයේය.</p>
<p><a class="msdiv" id="msdiv672"></a>“මහරජ නුඹගේ ගමන නපුරු ගමනක් නොවෙයි. නුඹගේ පැමිණීම යහපත් පැමිණීමක් වෙයි. රජතෙම පැන් පානය කෙරේවා සතුරන් දමනය කරන සුලු රජ කැවුම් වළඳනු මැනවි.”</p>
<p><a class="msdiv" id="msdiv673"></a>ඇමතියන් සහිත පිරිවර ජනයා සහිතවූ සුරට්ඨ අධිපති රජතෙම නා කැවුම් කා පැන් බී මෙය මෙසේ කීයේය.</p>
<p><a class="msdiv" id="msdiv674"></a>“නුඹ දෙවියෙක් වෙහිද? ගන්ධර්වයෙක්ද, නොහොත් පුරින්දද නම් වූ ශක්‍රයා වෙහිද, නොදන්නාවූ අපි නුඹ විචාරමු ඔබ කෙසේ දනිමුද?”</p>
<p><a class="msdiv" id="msdiv675"></a>“මහරජ මම දෙවියෙක් නොවෙමි. ගන්ධර්වයෙක්ද නොවෙමි. පුරින්දදනම් ශක්‍රයාද නොවෙමි. සුරට්ඨ නුවරින් මෙහි පැමිණි ප්‍රෙතයෙක් වෙමි.”</p>
<p><a class="msdiv" id="msdiv676"></a>“නුඹ පෙර සුරට්ඨ දෙශයේදී කෙබඳු සිල්වතෙක් වූයෙහිද, කෙබඳු හැසිරීම් ඇතිවූයෙහිද, නුඹගේ කෙබඳු බ්‍රහ්මචර්යයාවක් හෙතු කොට ගෙන නුඹට මේ ආනුභාවය ඇතිවීද?”</p>
<p><a class="msdiv" id="msdiv677"></a>“සතුරන් දමනය කරන සුලු රට වර්ධනය කරණ මහරජ මෙය අසනු මැනවි. ඇමතියෝද පිරිවර ජනයෝද පුරොහිත බමුණු තෙමේද මාකියනදේ අසත්වා.”</p>
<p><a class="msdiv" id="msdiv678"></a>“දෙවයන්වහන්ස, මම පව් සිත් ඇති විපරීත දැකුම් ඇති සිල් නැත්තාවූ තද මසුරුවූ මහණ බමුණන්ට පරිභව කරන්නාවූ සුරට්ඨ වැසි පුරුෂයෙක් වීමි.”</p>
<p><a class="msdiv" id="msdiv679"></a>“මම දන්දෙන්නවුන්ට අනුන්ටද උපකාර කරන්නවුන්ටද අනතුරු කරන්නෙක්ව දන් දෙන බොහෝ ජනයා වැළැක් වීමි.</p>
<p><a class="msdiv" id="msdiv680"></a>“දානයාගේ මතු විපාකයක් නැත, සීලයන් හික්මීමේ විපාකයෙක් නම් කොයින්ද, සිරිත් විරිත්හි හික්මවන ආචාර්යයෙක් නම් කොයින්ද, නොදැමුනහු කවරෙක් දමනය කරත්ද?</p>
<p><a class="msdiv" id="msdiv681"></a>“සත්වයෝ (ඔවුනොවුන්) සම සමයෝ වෙත්. වැඩිමහල්ලන් හෝ පුණ්‍යයක් නම් කොයින්ද? බලයක් හෝ වීර්යයක් නැත. නැඟී සිටියාවූ පුරුෂ පරාක්‍රමයක් කොයින්ද?</p>
<p><a class="msdiv" id="msdiv682"></a>“දාන විපාකයක් නම් නැත, ක්‍රොධාදී පව් රැස්කළ වෛර ඇති පුද්ගලයා පිරිසිදු නොකරයි. මනුෂ්‍ය තෙමේ නියම ලැබීම වශයෙන් ලැබිය යුතුදේ ලබයි.</p>
<p><a class="msdiv" id="msdiv683"></a>“මවෙක්ද පියෙක්ද සොහොයුරෙක්ද නැත. මෙලොවින් මතු ලොකයක් නැත. මහා දානයක් නැත. දුරසිට එලවන ලද සත්කාරයක්ද නැත. මොනවට තබන ලද්දකුත් නැත්තේය.</p>
<p><a class="msdiv" id="msdiv684"></a>“යමෙකුන් පුරුෂයකු නසන්නේද, අන් පුරුෂයකුගේ හිස සිඳින්නේද කිසිවෙක් තෙම කිසිවෙකු නොනසයි. පෘථිවි ආදී සප්ත ධාතූන්ගේ සිදුරු අතරෙහි (ප්‍රවේශ වෙයි.)</p>
<p><a class="msdiv" id="msdiv685"></a>“ජීවය තෙම සිඳ බිඳ ලියහැකි නොවේ. කිසි දවසක පැති අටක්ද කිසි දවසක බොලයක්සේ වට මඩුලුද වෙයි. යොදුන් පන්සියයක් උසද වෙයි. කවරෙක් තෙම ජීවය සිඳින්ට සුදුසුද?</p>
<p><a class="msdiv" id="msdiv686"></a>“යම්සේ (වෙළාකළ) නූල් ගුලියක් (වෙළුම් හැරීම වශයෙන්) දැමූ කල්හී වෙලුම් හරිමින්යේද එසේම ඒ ජීවය තෙම වෙලුම් හරිමින් යයි.</p>
<p><a class="msdiv" id="msdiv687"></a>“යම්සේ ගෙයින් නික්ම තවත් ගෙයක පිවිසේද එසේම ඒ ජීවයම අන් සිරුරකට පිවිසෙයි.</p>
<p><a class="msdiv" id="msdiv688"></a>“යම්සේ ගමින් පිටවූවෙක් අනික් ගමකට ප්‍රවිෂ්ට වේද, එසේම ඒ ජීවය අනික් ශරීරයකට ඇතුල්වේ.</p>
<p><a class="msdiv" id="msdiv689"></a>“යම් අන්ධ බාලයෝත් වෙත්ද යම් පණ්ඩිතයෝත් වෙත්ද (ඔව්හු) මහා කල්ප සුවාසු ලක්ෂයක් මුලුල්ලෙහිම සසර ඔබ මොබ ඉපදීම් වශයෙන් ගෙවා දුක් කෙළවර කරන්නාහුය.</p>
<p><a class="msdiv" id="msdiv690"></a>“සුවදුක් ද්‍රොණයකින් හෝ පැසකින් හෝ මණින ලද්දක්හුමෙන්. යථොක්ත කාල පරිච්ඡෙදයෙන් පමණ කරණ ලදහ. ජින භූමියෙහි සිටියෙක් සියල්ල දනී. අන් ප්‍රජා තොමෝ අතිශයින් මුළාවෙයි.</p>
<p><a class="msdiv" id="msdiv691"></a>“පෙර මෙබඳු දෘෂ්ටි ඇත්තෙක් වීමි. අතිශයින් මුළාවූ වෙක්ද මොහයෙන් වැසුනෙක්ද මිථ්‍යාදෘෂ්ටි ඇත්තෙක්ද සිල් නැත්තෙක්ද තද මසුරෙක් ද පරිභව කරන්නෙක් ද වීමි.</p>
<p><a class="msdiv" id="msdiv692"></a>“මාසයකින් මෙහා මාගේ කාලක්‍රියාව වන්නේය. මම ඒකාන්තයෙන් කටුකවූ ඝොරවූ නරකයෙහි වැටෙන්නෙමි.</p>
<p><a class="msdiv" id="msdiv693"></a>“කොන් සතරක් ඇත්තේය. සිවු දොරක් ඇත්තේය. පමණ කරන ලදුව කොටස් වසයෙන් මොනවට බෙදන ලද්දේය. යකඩ පවුරකින් වටකරන ලද්දේය. යකඩ පියනකින් වසන ලද්දේය.</p>
<p><a class="msdiv" id="msdiv694"></a>“ඒ අවිචිමහනිරයාගේ යකඩින් කළ බිම (ගිනි දැලින්) දිලිසුනේය. (හාත්පස නැගි) මහත් ගිනි දැලින් නිරන්තරයෙන් යුක්තය. හැමකල්හි පහත් පස යොදුන් සියයක් තැන පැතිර සිටී.</p>
<p><a class="msdiv" id="msdiv695"></a>“මහරජ, අවුරුදු ලක්ෂයක් ඉක්මගිය කල්හි එතනින් ශබ්දයක් ඇසෙයි. සියක් කොටස්වූ හවුරුදු කොටියක් වෙති. මෙය (ආයු) පරිච්ඡෙදයයි.</p>
<p><a class="msdiv" id="msdiv696"></a>“යම් සත්ව කෙනෙක් හවුරුදු කොට ලක්ෂයක් මුලුල්ලෙහි නරකයෙහි පැසෙත්. (ඔව්හු) මිථ්‍යාදෘෂ්ටිකයෝද දුස්සීලයෝද ආර්යොපවාද කළෝද වෙත්.</p>
<p><a class="msdiv" id="msdiv697"></a>“මම ඒ මහ නිරයෙහි බොහෝ කලක් මුලුල්ලෙහි දුක් වෙදනා විඳින්නෙමි. (මවිසින් කළ පාපකර්මයාගේ විපාකය එහෙයින් මම බොහෝ සේ ශොක කරමි.)</p>
<p><a class="msdiv" id="msdiv698"></a>“රට වඩන සතුරන් දමනය කරන මහරජ එය අසව. මහරජ නුඹට යහපතක් වේවා. මාගේ උත්තරා නම් දියණිය.</p>
<p><a class="msdiv" id="msdiv699"></a>“කුශල කර්මය කරයි. නිති පඤ්ච සීලයෙහිද උපොසථ සීලයෙහිද ඇලුනී වෙයි. හික්මුනීද දාන සංවිභාග ඇත්තීද බොහෝ දෑ දෙන්නීද පහවූ මසුරු මල ඇත්තීද වෙයි.</p>
<p><a class="msdiv" id="msdiv700"></a>“අන්කුලයක යෙහෙලියක් වුවත් ශික්ෂාවක් කඩනොකරණ සුලුය. ශාක්‍යමුනිවූ ශ්‍රීමත්වූ සම්බුදුන්ගේ උපාසිකාවක් විය.</p>
<p><a class="msdiv" id="msdiv701"></a>“යට හෙළන ලද ඇස් ඇති සිහි ඇති රකින ලද ඉඳුරන් ඇති මනාව හික්මුනාවූ සිල්වත්වූ භික්ෂුනමක් ගමට පිඬු පිණිස වැඩියේය.</p>
<p><a class="msdiv" id="msdiv702"></a>“මහරජ නුඹට යහපතක් වේවා, ගෙපිළිවලින් වඩිමින් ඒ ගෙදරට වැඩියේය. උත්තරා තොමෝ ඒ භික්ෂුව දුටුවේය.</p>
<p><a class="msdiv" id="msdiv703"></a>“ඕ තොමෝ පැන් පිරූ බඳුනක්ද විචිත්‍රවූ කැවිලිද දුනි. ස්වාමිනි මගේ පිය තෙම කළුරිය කෙළේය. ඕ හට මේ පිණ පැමිණේවා.</p>
<p><a class="msdiv" id="msdiv704"></a>“(දක්ෂිණාව) පින්දීමට අනතුරුව විපාක උපන්නේය. වෙසමුනි රජ යම්සේද (එසේ) මම කාමයෙන් සමෘද්ධව සැප විඳිමි.</p>
<p><a class="msdiv" id="msdiv705"></a>“සතුරන් දමනය කරණ රට වර්ධනය කරණ මහ රජ, දෙවියන් සහිත ලොකයාහට සර්වඥතෙම අග්‍රයයි කියනු ලැබේ. පින්වත් රජතුමනි, පුත්‍ර දාරාවන් සහිතව බුදුන් සරණ කොට යව.</p>
<p><a class="msdiv" id="msdiv706"></a>“රජ ආර්ය අෂ්ටාංගික නිවන්පදය ස්පර්ශ කරන්න. ඒ සමග ධර්මය සරණ කොට යව.</p>
<p><a class="msdiv" id="msdiv707"></a>“ආර්ය මාර්ගයට පිළිපන්නේනෝ සිව් දෙනෙක් වෙති. පලයෙහි සිටියහු සිව් දෙනෙකි. මේ සංඝතෙම සෘජුය ප්‍රඥාශීලයන් ගෙන් යුක්තය. පින්වත් රජතුමනි, ඒ සංඝයා සරණ කොට යව.</p>
<p><a class="msdiv" id="msdiv708"></a>“සතුන් මැරීමෙන් වහා වෙන්වෙව. ලෙව්හි නුදුන් දෙය දුරුකරව. මත්පැන් බොන්නෙක් නොවෙව. බොරු නොකියව. සිය බිරිඳ සමග තුටුවෙව.</p>
<p><a class="msdiv" id="msdiv709"></a>“යක්ෂය (නුඹ) මට වැඩ කැමැත්තෙහිය. පින්වත් දෙවිය හිත කැමැත්තෙහිය. නුඹගේ වචනය කරමි. නුඹ මගේ ආචාර්යයා වෙහිය.</p>
<p><a class="msdiv" id="msdiv710"></a>“මම බුදුන් සරණ කොට යමි. බුදුන්ගේ නිරුත්තවූ ධර්මයද සංඝයාද පිහිට කොට යමි.</p>
<p><a class="msdiv" id="msdiv711"></a>“සතුන් මැරීමෙන් වහා වෙන්වෙමි. ලෙව්හි නුදුන් දෙය දුරුකරමි. මත් පැන් නොබොන්නෙක් වෙමි. මුසාවාද නොකියමි. සිය බිරිඳ සමඟ තුටුවෙමි.</p>
<p><a class="msdiv" id="msdiv712"></a>“බුදුන්ගේ සස්නෙහි ඇලුනේ ලාමක (බොල්) මිථ්‍යා දෘෂ්ටිය මහත් වාතයෙහි පිඹ හරිමි. සීඝ්‍ර සැඩ පහර ඇති නදියෙහි හෝ පාකර හරිමි.”</p>
<p><a class="msdiv" id="msdiv713"></a>සුරට්ඨ අධිපති රජතෙම මෙය කියා ලාමක දෘෂ්ටියෙන් වැළකී බුදුන්ට වැඳ පෙරදිගට අභිමුඛව රියට නැංගේය.</p>
<p class="endsutta">නන්දකපෙතවත්ථු තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
