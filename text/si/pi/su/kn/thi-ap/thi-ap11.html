<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap11">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">2. එකු පොසථිකා වග්ග</p>
<h1>1. එකු පොසථිකාපදානය</h1>
</div>
<p><a class="msdiv" id="msdiv1"></a>’’බන්ධුමතී නගරයෙහි බන්ධුමා නම් ක්‍ෂත්‍රියයෙක් (රජෙක්) (විය.) හෙතෙම පසළොස්වක් පොහෝ දිනයෙහි පෙහෙවෙස් විසීය.</p>
<p><a class="msdiv" id="msdiv2"></a>’’මම එසමයෙහි එහි කළ (දිය අදිනා) දැස්සක් වීමි. එකල්හි මම රජු සහිත දූත පිරිස දැක මෙසේ සිතීමි.</p>
<p><a class="msdiv" id="msdiv3"></a>’’රජතෙමේද රාජ්‍යය හැර දමා පෙහෙවස් විසීය. ඒකාන්තයෙන් මම (උපොසථ) කර්‍මය සඵලය. එහෙයින් ජන සමූහයා ප්‍රමුදිත විය (කියායි.)</p>
<p><a class="msdiv" id="msdiv4"></a>’’(මමද) දුගී බවද, දිළිඳු බවද නුවණින් ප්‍රත්‍යවෙක්‍ෂාකොට, සිත පහදවා පෙහෙවස් විසීමි.</p>
<p><a class="msdiv" id="msdiv5"></a>’’මම සම්බුදුරජුන්ගේ සසුනෙහි පෙහෙවස් කම් කොට මැනවින් කරණ ලද එම කර්‍මය කරණකොටගෙන තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class="msdiv" id="msdiv6"></a>’’එහි මට මැනවින් කරණ ලද විමන උඩට යොදුනක් පැන නැංගේය. උතුම් කුළු ගෙවලින් යුක්තය. සෙනසුන්වලින්ද අලඞ්කාර විය.</p>
<p><a class="msdiv" id="msdiv7"></a>’’සියක් දහසක් අප්සරාවෝ (පරිවරණය සඳහා) නිතර මා වෙත එළඹ සිටිත්. අනික් දෙවියන් (පිළිබඳ දිව්‍යානුභාවය මැඩ) හැමකල්හි බබළමි.</p>
<p><a class="msdiv" id="msdiv8"></a>’’සූසැටක් දෙවිවරුන්ගේ මෙහෙසිබව කරවීමි. තෙසැටක් සක්විති රජුන්ගේද මෙහෙසිබව කරවීමි. හැම තන්හි උතුම් තැනැත්තියක් වෙමි. පෙහෙවස් විසීමෙහි මේ විපාකයයි.</p>
<p><a class="msdiv" id="msdiv9"></a>’’මම රන්වන්ව භවයෙහි සැරිසරමි. සියලු තැන්හි උතුම් වෙමි. පෙහෙවස් විසීමෙහි මේ විපාකයයි.</p>
<p><a class="msdiv" id="msdiv10"></a>’’හුදෙක් හස්ති යානය, අශ්ව යානය, රථ යානය යන මේ සියල්ල ලබමි. උපොසථ (කර්‍ම)යාගේ මේ විපාකයයි.</p>
<p><a class="msdiv" id="msdiv11"></a>’’මම රන්මුවාවූද, රිදීමුවාවූද, යලි පළිඟුමුවාවූද, පියුමරාමිණිමුවාවූද, සියල්ල ලබමි.</p>
<p><a class="msdiv" id="msdiv12"></a>’’කොසෙය්‍ය හා කම්බිලිද, කොමුපිලි හා කපුපිලිද, මාහැඟි වස්ත්‍රද යන සියල්ල ලබමි.</p>
<p><a class="msdiv" id="msdiv13"></a>’’ආහාරද, පානද, කෑයුතු දෙයද, වස්ත්‍ර හා සෙනසුන්ද (යන) මේ සියල්ල ලබමි. උපොසථ කර්‍මයාගේ මේ විපාකයයි.</p>
<p><a class="msdiv" id="msdiv14"></a>’’උතුම්වූ සුවඳද, මල්ද, (වත්) සුණුද, විලවුන්ද (යන) මේ සියල්ල ලබමි. උපොසථ කර්‍මයාගේ මේ විපාකයයි.</p>
<p><a class="msdiv" id="msdiv15"></a>’’කුළුගෙයද, පහයද, මඩුවද, සඳළු සහිත ගෙයද, ගුහාවද (යන) මේ සියල්ල ලබමි. උපොසථ කර්‍මයාගේ මේ විපාකයයි.</p>
<p><a class="msdiv" id="msdiv16"></a>’’උත්පත්තියෙන් සත් හැවිරිදිවූ මම අනගාර්‍ය්‍ය නම්වූ සසුනෙහි පැවිදිවීමි. අඩමසත් නොපැමිණි කල්හිම රහත්බවට පැමිණියෙමි.</p>
<p><a class="msdiv" id="msdiv17"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. සියළු ආශ්‍රවයෝ ක්‍ෂය කරණ ලදහ. දැන් නැවත උපතක් නැත.</p>
<p><a class="msdiv" id="msdiv18"></a>’’මින් (පෙර) එක් අනූවන කපෙහි වු එකල්හි යම් කර්මයක් කෙළෙම්ද (ඒ හේතුවෙන්) දුගතියක් නොදනිමි. උපොසථ කර්මයාගේ මේ විපාකයයි.</p>
<p><a class="msdiv" id="msdiv19"></a><a class="msdiv" id="msdiv20"></a>’’ඒකාන්තයෙන් යහපත් පැමිණීමක් විය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv21"></a>මෙහි මේ අයුරින් ආයුෂ්මත් එකූපොසතික භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">එකූපොසථිකාථෙරියාපදානං පඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
