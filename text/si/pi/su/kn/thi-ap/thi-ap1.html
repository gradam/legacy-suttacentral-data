<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap1">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">1. සුමෙධා වග්ග</p>
<h1>1. සුමෙධා ථෙරී අපදානය</h1>
</div>
<p class="namo">නමො තස්ස භගවතො අරහතො සම්මාසම්බුද්ධස්ස</p>
<p><a class="msdiv" id="msdiv1"></a>’’කෝණාගමන බුදුරජුන් අභිනව නිවාසයක්වූ සංඝාරාමයෙහි වැඩවෙසෙන කල්හි යෙහෙළියන් තිදෙනෙකුවූ (අපි) විහාර දානයක් දුනිමු.</p>
<p><a class="msdiv" id="msdiv2"></a>’’ඒ හේතුවෙන් දස වරක්ද, සියක් වරක්ද, දහස් වරක්ද, සියයේ (වාර) සියවරක්ද, (හෙවත් එකොළොස් දහස් එක්සිය දස වරක්ද) දෙවියන් අතුරෙහි උපනිමු. මිනිස් බැව්හි උපන් වාර ගැන කවර කථාවක්ද?</p>
<p><a class="msdiv" id="msdiv3"></a>’’දෙවියන් අතුරෙහිදු මහත් ඎද්‍ධි ඇත්තියෝ වීමු. මිනිසත් බැව්හි (මහෙශාක්‍ය වීම ගැන) කවර කථාවෙක්ද? මම (සක්විති රජුගේ) සප්තරත්නයට අයත් මෙහෙසියවූ ස්ත්‍රී රත්නයද වීමි.</p>
<p><a class="msdiv" id="msdiv4"></a>’’ධනඤ්ජානියද, ඛෙමාවද, මමද යන අපි තිදෙන මෙහි රැස්කළ පින් ඇත්තාහු, මැනවින් සමෘධිමත්වූ කුල ප්‍රවේනි ඇත්තියෝ වීමු.</p>
<p><a class="msdiv" id="msdiv5"></a>’’සියළු අවයවයන්ගෙන් සරසන ලද ආරාමයක් මැනවින් කොට බුද්ධ ප්‍රමුඛ සංඝයාට පිළිගන්වා ප්‍රමුදිත වීමු.</p>
<p><a class="msdiv" id="msdiv6"></a>’’එම කර්මයාගේ බලයෙන් යම් යම් තැන උපදිම්ද, දෙවියන් අතුරෙහිදු ශ්‍රේෂ්ඨ බවට පැමිණියා, මිනිසුන් අතුරෙහිදු එසේම (ශ්‍රේෂ්ඨ බවට පැමිණියා) වීමි.</p>
<p><a class="msdiv" id="msdiv7"></a>’’කථා කරන්නවුන් අතුරෙන් ශ්‍රේෂ්ඨවූ, බ්‍රාහ්මණ වංශයෙහිවූ, මහත් යසස් ඇති, නම්න් කාශ්‍යප නම්වූ බුදුරජතෙම මෙම කල්පයෙහි ලොව පහළවූහ.</p>
<p><a class="msdiv" id="msdiv8"></a>’’එකල්හි උතුම්වූ බාරාණසී නගරයෙහි මිනිසුනට අධිපතිවූ ’’කිකී’’ නම් කසීරජතෙමේ මහර්ෂීවූ බුදුරජුන්ගේ උපස්ථායකයා විය.</p>
<p><a class="msdiv" id="msdiv9"></a>’’ඔහුට සුවසේ වැඩුණු රාජ කන්‍යාවන් සත්දෙනෙක් වූහ. ඒ දූවරු බුද්ධොපස්ථානයෙහි නිරතවූවාහු බ්‍රහ්මචර්‍ය්‍යාවෙහිද හැසුරුණාහුය.</p>
<p><a class="msdiv" id="msdiv10"></a>’’(මම) ඒ (සත්) දියණියන්ගේ යෙහෙළියක්ව සීලයන්හි මැනවින් හික්මුණුබවට පැමිණියා, සකසා දන් දී ගිහිගෙයිදීම ශීලයෙහි හැසුරුණෙමි.</p>
<p><a class="msdiv" id="msdiv11"></a>’’මැනවින් කරණ ලද එම කර්‍මය කරණකොටගෙනද, චිත්තප්‍රණිධීන් කරණකොටගෙනද, මම මිනිස් සිරුර හැර දෙව්ලොවට (උත්පත්ති වශයෙන්) ගියෙමි.</p>
<p><a class="msdiv" id="msdiv12"></a>’’මම ඉන් චුතව, යාම දෙව්ලොවට (උත්පත්ති වශයෙන්) ගියෙමි. ඉක්බිති තුෂිත දෙව්ලොවට ගියෙමි. අනතුරුව නිර්මාණරතියටද, යලි වශවර්තිපුරයටද ගියෙමි.</p>
<p><a class="msdiv" id="msdiv13"></a>’’පුණ්‍යකර්‍මය සතහිවූ මම යම් යම් තැනක උපදිම්ද, ඒ ඒ තන්හි රජවරුන්ගේ (අග) මෙහෙසි බවද කෙළෙමි.</p>
<p><a class="msdiv" id="msdiv14"></a>’’ඉන් චුතවූවා, මිනිසත් බැව්හි සක්විති රජවරුන්ගේද, මණ්ඩලීක රජවරුන්ගේද මෙහෙසි බව කෙළෙමි.</p>
<p><a class="msdiv" id="msdiv15"></a>’’දෙවියන් අතුරෙහිද, මිනිසුන් අතුරෙහිද, සම්පත් අනුභවකොට, සියළු තන්හි සුඛිතව, නොයෙක් ජාතීන්හි සැරිසැරීමි.</p>
<p><a class="msdiv" id="msdiv16"></a>’’ඒ දුඃඛ හේතුවවූ තෘෂ්ණාවද, ඒ තෘෂ්ණා හේතුව නිසා ප්‍රභව වන්නාවූ හෙවත් ඇතිවන්නාවූ පඤ්චස්කන්ධ නම් දුකද, ඒ (දුඃඛ-සමුදය විරහිත ශාන්ති ලක්‍ෂණ) මූලයවූ නිරෝධයද, ඒ සසුනෙහි අභිමත මධ්‍යම ප්‍රතිපදා මාර්‍ගයද, ඒ නිවණට ප්‍රථම පිවිසීමවූ සෝවාන් මාර්‍ගයද, ධර්මයෙහි ඇලීම කරණකොටගෙන ඒ (අර්හත් ඵලයවූ) නිවණද (දනිමි.)</p>
<p><a class="msdiv" id="msdiv17"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv18"></a>’’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv19"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class="endsection">මෙහි මේ අයුරින් සුමෙධා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">සුමෙධාථෙරියාපදානං පඨමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
