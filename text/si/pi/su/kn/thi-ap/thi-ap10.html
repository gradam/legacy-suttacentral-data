<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap10">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">1. සුමෙධා වග්ග</p>
<h1>10. උදක දායිකාපදානය</h1>
</div>
<p><a class="msdiv" id="msdiv116"></a>’’මම බන්ධුමතී නගරයෙහි (දිය අදිනා) කුම්භ දාසියක් වීමි. දිය ඇදීමෙන් ජීවත් වෙමි. එයින් දරුවන් පෝෂණය කරමි.</p>
<p><a class="msdiv" id="msdiv117"></a>’’නිරුත්තරවූ පුණ්‍ය ක්‍ෂෙත්‍රයෙහි පිදියයුතු දෙයක්ද මට නැත. මම (සංඝයාගේ නහන) කොටුවට එළඹ පැන් (පුරවා) තැබීමි.</p>
<p><a class="msdiv" id="msdiv118"></a>’’මම මැනවින් කරණ ලද එම කර්‍මය කරණකොටගෙන තව්තිසා දෙව්ලොවට (උත්පත්ති වශයෙන්) ගියෙමි. එහි මට මැනවින් කරණ ලද දිය ඇදීමේ පුණ්‍යකර්‍මය කරණකොටගෙන නිර්මිතවූ විමානයක් (වේ.)</p>
<p><a class="msdiv" id="msdiv119"></a>’’එකල්හි මම දහසක් අප්සරාවන් අතුරෙන් උතුම් තැනැත්තිය වෙමි. මම හැමකල්හි ඒ සියළු දිව්‍යප්සරාවන් කරුණු දසයකින් අභිභවනය (යටපත්) කරමි.</p>
<p><a class="msdiv" id="msdiv120"></a>’’දෙව්රජුන් පන්සියයක් දෙනෙකුගේ මෙහෙසි බව කෙළෙමි. සක්විති රජවරුන් විසි දෙනෙකුගේද මෙහෙසි බව කෙළෙමි.</p>
<p><a class="msdiv" id="msdiv121"></a>’’දෙව් අත්බැව්හිද, යලි මිනිස් අත්බැව්හිද යන මේ දෙ අත්බැව්හි සැරිසරමි. දුගතියක් නොදනිමි. දිය දීමෙහි මේ විපාකයයි.</p>
<p><a class="msdiv" id="msdiv122"></a>’’කඳු මුදුනකදී හෝ, ගස් මුදුනකදී හෝ, අහසෙහිදී හෝ, පොළොවෙහිදී හෝ යම් කලෙක්හි මම ජලය කැමැත්තෙම්ද, වහා එය ලබමි.</p>
<p><a class="msdiv" id="msdiv123"></a>’’(මා යන්නාවූ) වැසි නැති දිශාවක් නම් නැත. (එම දිශාවන්හි) තැවුනු, කැකෑරුනු බවකුදු නැත. මාගේ අදහස දැන මහ වැසි වසී.</p>
<p><a class="msdiv" id="msdiv124"></a>’’මාගේ නෑ සමූහයා විසින් (මා) කැඳවාගෙන යනු ලබන කිසියම් දිනයක් වේ නම් මම යම් කලෙක්හි වැසි කැමැත්තෙම්ද, එකල්හි මහ වැසි වසී.</p>
<p><a class="msdiv" id="msdiv125"></a>’’මාගේ සිරුරෙහි උෂ්ණයක් හෝ දැවිල්ලක් හෝ නැත. මාගේ ශරීරයෙහි (දැලිකුණු) රජස්ද නැත. උදක දානයාගේ මේ විපාකයයි.</p>
<p><a class="msdiv" id="msdiv126"></a>’’අද (මම) පිරිසිදු සිත් ඇත්තී, ඉවත්කළ පව්මල ඇත්ති, සියළු ආශ්‍රවයන් ක්‍ෂය කරණ ලද්දී වෙමි. දැන් නැවත ඉපදීමක් නැත.</p>
<p><a class="msdiv" id="msdiv127"></a>’’මින් (පෙර) එක් අනූවන කපෙහි වු එකල්හි යම් උදක දානයක් දුනිම්ද, (ඒ හේතුවෙන්) දුගතියක් නොදනිමි. උදක දානයාගේ මේ විපාකයයි.</p>
<p><a class="msdiv" id="msdiv128"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv129"></a>’’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv130"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class="endsection">මෙහි මේ අයුරින් උදක දායිකා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">උදකදායිකාථෙරියාපදානං දසමං.</p>
<p class="endvagga">සුමෙධාවග්ගො පඨමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
