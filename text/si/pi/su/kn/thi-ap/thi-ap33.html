<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap33">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">4. ඛත්තියා වග්ග</p>
<h1>3. උප්පලදායිකාපදානය</h1>
</div>
<p><a class="msdiv" id="msdiv57"></a>’’අරුණවතී නගරයෙහි අරුණ නම් ක්‍ෂත්‍රියයෙක් විය. මම එම රජුන්ගේ භාර්‍ය්‍යාව වෙමි. එක්වම හැසිරෙමි.</p>
<p><a class="msdiv" id="msdiv58"></a>’’මම එකල්හි රහසිගතව හිඳ මෙසේ සිතීමි. මාගේ ගෙන යා යුතු, මා විසින් කරන ලද කුශල කර්‍මයක් නැත.</p>
<p><a class="msdiv" id="msdiv59"></a>’’මහත් තැවුම් ඇති, කටුකවූ, ඝෝර ස්වරූපවූ, අති දරුණුවූ නිරයට ඒකාන්තයෙන් යමි. මෙහි මාගේ සැකයක් නැත.</p>
<p><a class="msdiv" id="msdiv60"></a>’’මම මෙසේ සිතා සිත පහදවා රජු වෙත එළඹ මෙම වචනය කීමි.</p>
<p><a class="msdiv" id="msdiv61"></a>’’දේවයන් වහන්ස, ස්ත්‍රීන් නම්වූ අපි හැම කල්හි පුරුෂයන් අනුව ගියෝ වෙමු. රජතුමනි, මා එක ශ්‍රමණයන් වහන්සේ නමක් දෙනු මැනවි. වළඳවන්නෙමි.</p>
<p><a class="msdiv" id="msdiv62"></a>’’එකල්හි රජ තෙමේ වඩන ලද ඉඳුරන් ඇති ශ්‍රමණයන් වහන්සේ නමක් මට දුන්නේය. උන්වහන්සේගේ පාත්‍රය ගෙන උතුම්වූ ආහාරයෙන් පිරවීමි.</p>
<p><a class="msdiv" id="msdiv63"></a>’’සුවඳ විලවුන් සහිත උතුම් ආහාරය පුරවා මහ සලුවකින් වසා සතුටු සිතින් දුනිමි.</p>
<p><a class="msdiv" id="msdiv64"></a>’’මැනවින් කරන ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට ගියෙමි.</p>
<p><a class="msdiv" id="msdiv65"></a>’’දහසක් දෙව් රජවරුන්හට මෙහෙසි බව කෙළෙමි. දහසක් සක්විති රජවරුන්හටද මෙහෙසිබව කෙළෙමි.</p>
<p><a class="msdiv" id="msdiv66"></a>’’මහත්වූ ප්‍රදේශ රාජ්‍යය ගණන් වශයෙන් ගිණිය නොහැකිය. ඉක්බිති අන්‍යවූ නානාවිධ බොහෝ (සම්පත්ද විඳින ලදී.) එම කර්‍මයාගේ විපාකයයි.</p>
<p><a class="msdiv" id="msdiv67"></a>’’මාගේ වර්‍ණය උපුල් මලකට බඳුවිය. මනා රූ දැකුම් ඇති, දැකුම්කළුවූ, ශ්‍රේෂ්ඨ ජන්ම ඇත්තාවූ, පැහැ විහිදෙන්නාවූ, සියළු (පිරිපුන්) අඟ පසඟින් යුක්තවූ ස්ත්‍රියක් වීමි.</p>
<p><a class="msdiv" id="msdiv68"></a>’’අන්තිම භවය පැමිණි කල්හි සුදේ‍ධාදන පුත්‍රයාගේ ස්ත්‍රීන් දහසකට ප්‍රමුඛවූ මම ශාක්‍ය කුලයෙහි උපනිමි.</p>
<p><a class="msdiv" id="msdiv69"></a>’’මම ගිහිගෙයි කලකිරී අනගාර්‍ය්‍ය නම්වූ සසුනෙහි පැවිදිවීමි. සත්වෙනි රැයට නොපැමිණ චතුස්සත්‍යාවබෝධයට පැමිණියෙමි.</p>
<p><a class="msdiv" id="msdiv70"></a>’’චීවර, පිණ්ඩපාත, ගිලාන ප්‍රත්‍යය, ශයනාසන (යන සිව්පසය) පමණ කරන්නට නොහැක්කෙමි.</p>
<p><a class="msdiv" id="msdiv71"></a>’’මුනීන්‍ද්‍රයන් වහන්ස, මාගේ පූර්‍වයෙහිවූ යම් කුශල කර්‍මයක් සිහි කෙරෙම් නම්, මහා වීරයන් වහන්ස, ඔබ වහන්සේ සඳහා මා විසින් බොහෝ දැය පරිත්‍යාග කරන ලදී.</p>
<p><a class="msdiv" id="msdiv72"></a>’’මින් එක් තිස්වන කපෙහිවු එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. පිණ්ඩපාත දානයාගේ මේ විපාකයයි.</p>
<p><a class="msdiv" id="msdiv73"></a>’’දෙව් අත්බවද, මිනිසත් බවද යන දෙගතිය දනිමි. අනික් ගතියක් නොදනිමි. පිණ්ඩපාත දානයාගේ මේ විපාකයයි.</p>
<p><a class="msdiv" id="msdiv74"></a>’’මහත් ධන ඇති, උසස්වූ මහාසාර කුලයෙහි උපදිමි. අනික් කුලයක් නොදනිමි. පිණ්ඩපාත දානයාගේ මේ විපාකයයි.</p>
<p><a class="msdiv" id="msdiv75"></a>’’කුශල මූලයෙන් මෙහෙයන ලද්දී, කුදු මහත් භවයෙහි සැරිසරා දොම්නස්වූ දෙයක් නොදනිමි. සොම්නසින් කළ කුශල ධර්‍මයාගේ මේ විපාකයයි.</p>
<p><a class="msdiv" id="msdiv76"></a>’’මහා මුනීන් වහන්ස, ඎද්‍ධීන්හිද, දිව්‍යශ්‍රොතධාතුඥානයෙහිද වශීවෙමි. චෙතොපරිය ඥානයාගේද වශී වෙමි.</p>
<p><a class="msdiv" id="msdiv77"></a>’’පෙර විසූ කඳ පිළිවෙළ දනිමි. දිවැස පිරිසිදු කරන ලදී. සියළු ආශ්‍රවයෝ ක්‍ෂය කරන ලදහ. දැන් නැවත ඉපදීමක් නැත.</p>
<p><a class="msdiv" id="msdiv78"></a>’’මහා වීරයන් වහන්ස, අර්ත්‍ථ, ධර්‍ම, නිරුක්තීන්හිද, එසේම ප්‍රතිභාණයෙහිද, මාගේ ඥානය ඔබවහන්සේගේ සමීපයෙහිදී උපන්නේය.</p>
<p><a class="msdiv" id="msdiv79"></a>’’අපගේ ක්ලේශයෝ දවන ලදහ. සියළු භවයෝ දවන ලදහ. ඇතින්නක් මෙන් බැඳුම් සිඳ, ආශ්‍රව රහිත වූවාහු වෙසෙමු.</p>
<p><a class="msdiv" id="msdiv80"></a>’’බුද්‍ධශ්‍රේෂ්ඨයන් වහන්සේගේ සමීපයට ඒකාන්තයෙන් අපගේ පැමිණීමක් විය. (අප විසින්) පැමිණෙන ලද ත්‍රිවිද්‍යාවෝ ඇතියහ. බුදුරජාණන් වහන්සේගේ සසුන කරන ලදී.</p>
<p><a class="msdiv" id="msdiv81"></a>’’ප්‍රතිසම්භිදාවෝ සිව්පිළිසිඹියාවෝද, අෂ්ට විමෝක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class="endsection">ඉත්ථං සුදං උප්පලදායිකා භික්ඛුනී භගවතො සම්මුඛා ඉමා ගාථායො අභාසිත්ථාති.</p>
<p class="endsutta">උප්පලදායිකාථෙරියාපදානං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
