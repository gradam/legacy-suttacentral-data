<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap26">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">3. කුණ්ඩල කෙසී වග්ග</p>
<h1>6. සොණාපදානය</h1>
</div>
<p><a class="msdiv" id="msdiv220"></a>’’මින් (පෙර) සියක් දහස්වන කපෙහි සියලු දහම්හි පරතෙරට ගිය, කෙළෙස් සතුරන් දිනූ, පදුමුත්තර බුදුරජතෙම ලොව පහළවිය.</p>
<p><a class="msdiv" id="msdiv221"></a>’’එකල්හි සිටු කුලයෙහි උපන්නාවූ, සුව ඇත්තාවූ, (ලෝවැස්සන් විසින්) පුදන ලද්දාවූ, ප්‍රියවූ (මම) එම බුදුරජුන් වෙත එළඹ මිහිරි වදන් ඇසීමි.</p>
<p><a class="msdiv" id="msdiv222"></a>’’තථාගතතෙම භික්‍ෂුණියක්, ඇරඹූ වීර්‍ය්‍යය ඇතියවුන් අතුරෙන් අග්‍රයයි පැසසූහ. එය අසා ප්‍රමුදිතව, ශාස්තෲන් වහන්සේට සත්කාරකොට</p>
<p><a class="msdiv" id="msdiv223"></a>’’එකල්හි සම්බුදුරජුන් වැඳ එම තනතුරු පැතීමි. මහාවීර තෙමේ අනුමෝදනය කළ සේක. (කෙසේද යත්?) තීගේ ප්‍රණිධිය සමෘද්‍ධ වේවා!’’</p>
<p><a class="msdiv" id="msdiv224"></a>’’මින් මතු සියක් දහස්වන කපෙහි ඔක්කාක කුලයෙහි උපදින්නාවූ, නම්න් ගෞතම නම්වූ ශාස්තෘතෙමේ ලොව පහළවන්නාහ.</p>
<p><a class="msdiv" id="msdiv225"></a>’’උන්වහන්සේගේ දහම්හි දායාදීවූ, ඖරස (බුද්‍ධ) පුත්‍රී වූ, ධර්‍මයෙන් නිර්මිත කළාක් වැනිවූ, නම්න් ’’සොණ’’ නම්වූ ශාස්තෘ ශ්‍රාවිකාවක් වන්නෙහිය.’’</p>
<p><a class="msdiv" id="msdiv226"></a>’’එය අසා ප්‍රමුදිතව, එකල්හි දිවි ඇතිතාක් කෙළෙස් සතුරන් ජයගත් බුදුරජුන්හට මෙත් සිතින් (සිව්) පසයෙන් පරිවරණය කෙළෙමි.</p>
<p><a class="msdiv" id="msdiv227"></a>’’මැනවින් කරණ ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියා (වෙමි.)</p>
<p><a class="msdiv" id="msdiv228"></a>’’දැන් අන්තිම භවයෙහි මම ශ්‍රාවස්ති නගරවරයෙහි සමෘද්‍ධවූ, සම්පතින් පිරුණාවූ, මහත් ධන ඇති සිටු කුලයක උපන්නී (වෙමි.)</p>
<p><a class="msdiv" id="msdiv229"></a>’’යම් කලෙක්හි මම යොවුන් බවට පැමිණියා වීම්ද, (එකල්හි) වෙසෙසින් සුරූපීවූ පුතුන් දහදෙනෙක් වැදීමි.</p>
<p><a class="msdiv" id="msdiv230"></a>’’සුවසේ මඩන ලද්දාවූ, ජනයාගේ නෙත් සිත් ඇද ගන්නාවූ, ඒ සියල්ලෝ සතුරන්හට පවා ප්‍රියයෝය. ඔවුහු මට ප්‍රියයෝයයි කියනුම කවරේද?</p>
<p><a class="msdiv" id="msdiv231"></a>’’ඉක්බිති පුතුන් දස දෙන පෙරටුකොට ගත්තාවූ ඒ මාගේ හිමි තෙමේ මාගේ නොකැමැත්තෙන් බුදුරජාණන් වහන්සේගේ සසුනෙහි පැවිදිවීය.</p>
<p><a class="msdiv" id="msdiv232"></a>’’හුදකලාවූ ඒ (මම මෙසේ) සිතීමි. ’’වේවා, හිමියා හා දරුවන් විසින් හරනා ලද්දාවූ, අසරණවූ, වෘද්‍ධවූ මාගේ ජීවිතයෙන් කම් නැත.</p>
<p><a class="msdiv" id="msdiv233"></a>’’යම් තැනෙක්හි මාගේ ස්වාමි තෙමේ පැමිණියේද, මමද එහි යන්නෙමි’’ යි මම මෙසේ සිතා අනගාර්‍ය්‍ය නම්වූ සසුනෙහි පැවිදිවීමි.</p>
<p><a class="msdiv" id="msdiv234"></a>’’ඉක්බිති භික්‍ෂුණී අසපුවෙහි භික්‍ෂුණීහු එකලාවූ මා හැර, ’’දිය හුණු කරව’’ යි කියා ඔවා ඇසුමට ගියහ.</p>
<p><a class="msdiv" id="msdiv235"></a>’’එකල්හි දිය ගෙනවුත් සැලියෙහි වත්කොට උදුනෙහි තබා හිඳගත්තී, ඉක්බිතිව සිත එකඟ කෙළෙමි.</p>
<p><a class="msdiv" id="msdiv236"></a>’’ස්කන්ධයන් අනිත්‍ය වශයෙන්ද, දුක් වශයෙන්ද, අනාත්ම වශයෙන්ද දැක සියළු ආශ්‍රවයන් සිඳ රහත්බවට පැමිණියෙමි.</p>
<p><a class="msdiv" id="msdiv237"></a>’’එකල්හි භික්‍ෂුණීහු අවුත් දිය විචාළහ. තෙජො ධාතු (කසිණය) ඉටා වහා දිය හුණු කෙළෙමි.</p>
<p><a class="msdiv" id="msdiv238"></a>’’විශ්මයට පත්වූ එම භික්‍ෂුණීහු බුදුරජුන්හට මෙම කරුණ ඇස්වූහ. එය අසා සතුටුවූ තථාගතතෙමේ මෙම ගාථාව වදාළ සේක.</p>
<p><a class="msdiv" id="msdiv239"></a>’’කුසීතවූ ලිහිල් විර්‍ය්‍යය ඇති යමෙක් තෙම හවුරුදු සියයක් ජීවත්වන්නේ නමුදු, දැඩිසේ ඇරඹූ වීර්‍ය්‍යය ඇත්තහුගේ එක් දිනක් ජීවත්විමද ශ්‍රේෂ්ඨය.</p>
<p><a class="msdiv" id="msdiv240"></a>’’මා විසින් මනා පිළිවෙතින් සතුටු කරන ලද මහා මුනිවු තථාගත තෙමේ මා පටන්ගන්නාලද වීර්‍ය්‍යය ඇතියවුන් අතුරින් අග්‍රයයි වදාළ සේක.</p>
<p><a class="msdiv" id="msdiv241"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv242"></a>’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv243"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p>මෙහි මේ අයුරින් සෝණා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">සොණාථෙරියාපදානං ඡට්ඨං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
