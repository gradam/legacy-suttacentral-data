<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap9">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">1. සුමෙධා වග්ග</p>
<h1>9. පඤච දීපිකාපදානය</h1>
</div>
<p><a class="msdiv" id="msdiv91"></a>’’මම එකල්හි හංසවතී නගරයෙහි සඤ්චාරිකාවක් වීමි. පින් කැමැත්තාවූ (මම) ආරාමයෙන් ආරාමයට හැසිරෙමි.</p>
<p><a class="msdiv" id="msdiv92"></a>’’කාලපක්‍ෂයෙහි (වූ) අමාවක් දිනයෙහි උතුම්වූ බෝධියක් දුටිමි. මම එහි සිත පහදවන බෝමුලෙහි හුනිමි.</p>
<p><a class="msdiv" id="msdiv93"></a>’’එවිට (බර) සිතක් උපදවා සිරසෙහි ඇඳිලි බැඳ, එකෙණෙහි සොම්නස් උපදවා මෙසේ සිතීමි.</p>
<p><a class="msdiv" id="msdiv94"></a>’’ඉදින් බුදුරජතෙම අපමණ ගුණ ඇත්තේ වේනම්, අසමවූ, අප්‍රති පුද්ගල වේනම් මට ප්‍රාතිහාර්‍ය්‍යයක් දක්වාවා. මේ බෝධිය ආලෝකවත් වේවා’’ යි (කියායි)</p>
<p><a class="msdiv" id="msdiv95"></a>’’මාගේ ආවර්‍ජනය (මෙනෙහි කිරීම) සමගම එකෙණෙහි බෝධිය දැල්විනි. (එය) සර්‍ව ස්වර්‍ණමය විය. සියළු දිගුන් බැබලුනි.</p>
<p><a class="msdiv" id="msdiv96"></a>’’මම රෑ දාවල් සතක් එහි බෝමුලෙහි හුනිමි. සත්වැනි දවස පැමිණි කල්හි මම පහන් පූජාවක් කෙළෙමි.</p>
<p><a class="msdiv" id="msdiv97"></a>’’ආසනය පිරිවරා (වටකොට) පහන් පසක් දැල්වීමි. හිරු උදාවන තුරු එකල්හි මාගේ ප්‍රදීපයෝ දැල්වුනහ.</p>
<p><a class="msdiv" id="msdiv98"></a>’’මැනවින් කරණ ලද එම කර්‍මය කරණ කොට ගෙනද, චිත්ත ප්‍රණිධීන් කරණ කොට ගෙනද, මම මිනිස් නිරුර හැර තව්තිසා දෙව්ලොවට උත්පත්ති වශයෙන් ගියෙමි.</p>
<p><a class="msdiv" id="msdiv99"></a>’’එහි මට මැනවින් කරණ ලද (පහළවූ) විමානය ’’පඤ්චදීපී’’ යයි කියනු ලැබේ. (එය) සියක් යොදුන් උසය. තිස් යොදුනක් පුළුළය.</p>
<p><a class="msdiv" id="msdiv100"></a>’’අපමණ ප්‍රදීපයෝ මාගේ හාත්පස දැල්වෙත්. දිව්‍ය භවනය මුළුල්ලම ප්‍රදීපාලෝකයෙන් බැබලුණේය.</p>
<p><a class="msdiv" id="msdiv101"></a>’’ඉදින් අනභිමුඛයෙහි හිඳ (යමක්) බලන්නට කැමති වෙම්ද, (එවිට) උඩද, යටද, සරසද සියල්ල ඇසින් දකිමි.</p>
<p><a class="msdiv" id="msdiv102"></a>’’යම්තාක් (තන්හි) සුගති-දුගති(වල උපන් සත්ත්‍වයන්) දකින්නට කැමති වෙම්ද, එහි වෘක්‍ෂයන්හි හෝ පර්වතයන්හි හෝ (ඒ හේතුවෙන් සිදුවන) ආවරණයක් නැත.</p>
<p><a class="msdiv" id="msdiv103"></a>’’අසූවක් දෙව් රජවරුන්ගේ මෙහෙසිබව කෙළෙමි. සියයක් සක්විති රජුන්ගේද මෙහෙසිබව කෙළෙමි.</p>
<p><a class="msdiv" id="msdiv104"></a>’’දිව්‍යවූද, යලි මනුෂ්‍යවූද යම් යම් යෝනියක උපදිම් නම් සියක් දහසක් ප්‍රදීපයෝ මා පිරිවරා දැල්වෙත්.</p>
<p><a class="msdiv" id="msdiv105"></a>’’දෙව්ලොවින් චුතව මව් කුසෙහි උපනිමි. මම කුසට (පිළිසිඳ ගැනීම් වශයෙන්) ගිය මාගේ ඇස් නොපියවේ.</p>
<p><a class="msdiv" id="msdiv106"></a>’’කරණ ලද පුණ්‍යකර්‍මය හා යෙදුනාවූ සියක් දහසක් ප්‍රදීපයෝ තිඹිරිගෙහි දැල්වෙත්. පහන් පසක් පිදීමෙහි මේ විපාකයයි.</p>
<p><a class="msdiv" id="msdiv107"></a>’’අන්තිම භවය පැමිණි කල්හි (තෘෂ්ණා සහිත) සිත (තෘෂ්ණාවෙන් ඉවතට) පෙරළා දැමීමි. මම ජරා-මරණ විරහිතවූ, සිසිල් බැව් ඇති නිවණ අවබෝධ කෙළෙමි.</p>
<p><a class="msdiv" id="msdiv108"></a>’’උත්පත්තියෙන් සත් හැවිරිදිවූ මම රහත්බවට පැමිණියෙමි. ගෞතම බුදුරජතෙමේ (මාගේ) ගුණ දැන (මා) උපසම්පදා කරවූ සේක.</p>
<p><a class="msdiv" id="msdiv109"></a>’’මඩුවක හෝ, රුක්මුලක හෝ, ප්‍රාසාදයන්හි හෝ, හිස් ගෙයක හෝ ධ්‍යන කරණ කල්හි මාගේ (හාත්පස) ප්‍රදීපයෝ දැල්වෙත්.</p>
<p><a class="msdiv" id="msdiv110"></a>’’මාගේ දිවැස පිරිසිදු විය. මම සමාධියෙහි දක්‍ෂවූවා වෙමි. අභිඥාවන්හි තෙර පැමිණියාද වෙමි. පහන් පසක් පිදීමෙහි මේ විපාකයයි.</p>
<p><a class="msdiv" id="msdiv111"></a>’’සියල්ල සම්පූර්‍ණ ලෙස අවසන් කළා, කොට නිම කරණ ලද කටයුතු ඇත්තී, ආශ්‍රව රහිත වූවාය. පසැස් ඇත්තාවූ මහා වීරයන් වහන්ස, පඤ්චදීපා තොමෝ (ඔබ වහන්සේගේ) පා වඳියි.</p>
<p><a class="msdiv" id="msdiv112"></a>’’මින් (පෙර) සියක් දහස්වන කපෙහි වු එකල්හි යම් ප්‍රදීප පූජාවක් කෙළෙම්ද, (ඒ හේතුවෙන්) දුගතියක් නොදනිමි. පහන් පසක් පිදීමෙහි මේ විපාකයයි.</p>
<p><a class="msdiv" id="msdiv113"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv114"></a>’’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv115"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class="endsection">මෙහි මේ අයුරින් පඤ්චදීපිකා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">පඤ්චදීපිකාථෙරියාපදානං නවමං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
