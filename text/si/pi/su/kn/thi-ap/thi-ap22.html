<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap22">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">3. කුණ්ඩල කෙසී වග්ග</p>
<h1>2. කිසා ගෝතමී අපදානය</h1>
</div>
<p><a class="msdiv" id="msdiv55"></a>’’මින් (පෙර) සියක් දහස්වන කපෙහි ලෝකනායකවූ, සියළු ධර්‍මයන්හි පරතෙරට ගිය පදුමුත්තර නම් බුදුරජතෙම ලොව පහලවිය.</p>
<p><a class="msdiv" id="msdiv56"></a>’’එකල්හි මම හංසවතී නගරයෙහි එක්තරා කුල ගෙයක උපන්නී, තථාගතයන් වෙත් එළඹ උන්වහන්සේ සරණකොට ගියෙමි.</p>
<p><a class="msdiv" id="msdiv57"></a>’’මිහිරිවූ, උත්තම ආස්වාදයවූ, සසර දුක සන්සිඳීමේ සුවය එළවන්නාවූ, චතුස්සත්‍යයෙන් යුක්තවූ උන්වහන්සේගේ ධර්‍මයද ඇසීමි.</p>
<p><a class="msdiv" id="msdiv58"></a>’’එකල්හි පුරුෂෝත්තමවූ (සර්‍වඥ) වීර තෙමේ රූක්‍ෂ චීවරධාරීවූ භික්‍ෂුණියක් එතදග්‍රස්ථානයෙහි තබමින් වර්‍ණනය කළ සේක.</p>
<p><a class="msdiv" id="msdiv59"></a>’’භික්‍ෂුණියගේ ගුණය අසා අපමණ ප්‍රීතිය උපදවා බුදුරජුන්හට ශක්තියවූ පරිද්දෙන්, බලයවූ පරිද්දෙන් සත්කාරකොට,</p>
<p><a class="msdiv" id="msdiv60"></a>’’එම බුදුරජුන් (පාමුල) වැටී එකී තනතුර පැතීමි. (ලෝක)නායකවූ බුදුරජතෙමේ එකල්හි (මතු එම) තනතුර ලැබීමේ හේතුවෙන් අනුමෙවෙනි බණ දෙසූහ.</p>
<p><a class="msdiv" id="msdiv61"></a>’’මින් (මතු) සියක් දහස්වන කපෙහි ඔක්කාක වංශයෙහි උපදින්නාවූ, නම්න් ගෞතම නම්වූ ශාස්තෘතෙමේ ලොව පහළ වන්නේය.</p>
<p><a class="msdiv" id="msdiv62"></a>’’(තී) උන්වහන්සේගේ දහම්හි දායාදීවූ, ධර්‍මයෙන් නිර්මිත කළාක් වැනිවූ, ඖරස බුද්‍ධපුත්‍රීවූ, නම්න් ගෞතමී නම්වූ ශාස්තෘ ශ්‍රාවිකාවක් වන්නෙහිය.</p>
<p><a class="msdiv" id="msdiv63"></a>’’එය අසා සතුටුව, එකල්හි දිවි ඇතිතාක් මෙත් සිත් ඇත්තී, (සිව්) පසයෙන් පස්මරුන් දිනූ බුදුරජුන්හට පරිවරණය කෙළෙමි.</p>
<p><a class="msdiv" id="msdiv64"></a>’’මැනවින් කරන ලද එම කර්‍මය කරණ කොට ගෙනද, චිත්තප්‍රණිධීන් කරණ කොට ගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියා (වෙමි.)</p>
<p><a class="msdiv" id="msdiv65"></a>’’කථා කරන්නවුන් අතරින් ශ්‍රේෂ්ඨවූ, බ්‍රාහ්මණ වංශයෙහිවූ, මහත් යසස් ඇති, නම්න් කාශ්‍යප නම්වූ බුදුරජතෙම ලොව පහළවිය.</p>
<p><a class="msdiv" id="msdiv66"></a>’’එකල්හි උතුම්වූ බාරාණසී නගරයෙහි මිනිසුනට අධිපතිවූ ’’කිකී’’ නම් කසීරජතෙමේ මහර්ෂීවූ බුදුරජුන්ගේ උපස්ථායකයා විය.</p>
<p><a class="msdiv" id="msdiv67"></a>’’එම රජුගේ ’ධම්මා’ නම්න් ප්‍රකටවූ පස්වෙනි දුව වීමි. උතුම්වූ බුදුරජාණන් වහන්සේගේ ධර්‍මය අසා පැවිද්ද රුචි කෙළෙමි.</p>
<p><a class="msdiv" id="msdiv68"></a><a class="msdiv" id="msdiv69"></a>’’පිය රජ තෙම අපට නොඅනුදත්තේය. එකල්හි රාජ කන්‍යාවන්වූ, සුවසේ වැඩුනාවූ, බුදේ‍ධාපස්ථානයෙහි ඇළුනාවූ, ප්‍රමුදිතවූ දූවරුන් සත්දෙනෙකු වූ අපි ගිහිගෙහිම විසි දහසක් හවුරුදු කුමරි බඹසරෙහි හැසිරුනෙමු.</p>
<p><a class="msdiv" id="msdiv70"></a>’’සමණීද, සමණ ගුත්තාද, භික්ඛුණීද, භික්ඛුදායිකාද, ධම්මාද, සුධම්මාද, සත්වැනිවූ සංඝ දාසියද,</p>
<p><a class="msdiv" id="msdiv71"></a>’’ඛොමාවද, උප්පලවණ්ණාවද, පටාචාරාවද, කුණ්ඩලාවද, මමද, ධම්මදින්නාවද, සත්වැනිවූ විශාඛාවද වේ.</p>
<p><a class="msdiv" id="msdiv72"></a>’’මැනවින් කරන ලද එම කර්‍මය කරණ කොට ගෙනද, චිත්තප්‍රණිධීන් කරණ කොට ගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියා (වෙමි.)</p>
<p><a class="msdiv" id="msdiv73"></a>’’දැන් මේ අන්තිම භවයෙහි මම දුගීවූ, ධනය නැත්තාවූ, නටුවාවූ සිටු කුලයක උපන්නී, ධනවත් කුලයකට ගියාය.</p>
<p><a class="msdiv" id="msdiv74"></a>’’ස්වාමියා හැර සෙස්සෝ මට ධන නැත්තියයයි කියත්. යම් කලෙක්හි (මම) පුතෙකු සහිත වූයෙම් නම් එකල්හි සියල්ලන්ගේ දයාව ඇත්තියක් වීමි.</p>
<p><a class="msdiv" id="msdiv75"></a>’’යම් කලෙක්හි මාගේ එම ලදරු පුත් තෙමේ කොමල අවයව ඇත්තේ, සුවසේ වඩන ලද්දේ, සිය පණ මෙන් ලැදිවූයේ වේද, එකල්හි මරු වසඟයට ගියේය.</p>
<p><a class="msdiv" id="msdiv76"></a>’’ශෝකයෙන් පීඩිතවූවා, බැගෑවූ මුහුණු ඇත්තී, කඳුළු (පිරුණු) නෙත් ඇත්තී, හඬන මුඛ ඇත්තී, මම මළකුණ ගෙන විලාප කියමින් ඇවිදිමි.</p>
<p><a class="msdiv" id="msdiv77"></a>’’එකල්හි එක් අයෙකු විසින් දක්වන ලද්දීවූ (මම) බුදුරජුන් වෙත එළඹ, ’’පින්වතුන් වහන්ස, පුතු ජීවත් කරන්නාවූ බෙහෙත් දෙනු මැනවැ’’ යි කීමි.</p>
<p><a class="msdiv" id="msdiv78"></a>’’යම් ගෙයක මළ කෙණෙක් නොවෙත්නම් එම ගෙයින් අබ ඇටයක් ගෙන එව’’ යි හික්මවීමේ උපායයෛහි දක්‍ෂවූ බුදුරජතෙම කීහ.</p>
<p><a class="msdiv" id="msdiv79"></a>’’එකල්හි සැවතට ගොස් එබඳු ගෘහයක් නොලැබීමි. එබඳු ගෙයකින් (ගතයුතු) අබ ඇටයක් නම් කොයින්ද, එබැවින් මම සිහි ලැබුවා,</p>
<p><a class="msdiv" id="msdiv80"></a>’’මළකුණ බැහැරදමා බුදුරජුන් වෙත එළඹියෙමි. දුරදීම මා දැක මධුර ස්වර ඇති උන්වහන්සේ මෙසේ වදාළ සේක.</p>
<p><a class="msdiv" id="msdiv81"></a>’’යමෙක් තෙම උදය-ව්‍යය නොදකිමින් හවුරුදු සීයක් ජීවත් වන්නේ නම් (එයට වඩා) උදය-ව්‍යය දක්නහුගේ එක දිනක් ජීවත්වීම ශ්‍රේෂ්ඨය.</p>
<p><a class="msdiv" id="msdiv82"></a>’’යම් මේ අනිත්‍යතාවයක් වේ නම් (එය) එක ගමකට පමණක් හිමි ධර්‍මයක් නොවේ. නියම් ගමකට පමණක් හිමි ධර්‍මයක්ද නොවේ. දෙවියන් සහිතවූ සකල ලෝකයටම (හිමි) මෙම (අනිත්‍ය) ධර්‍මයමැයි.’’</p>
<p><a class="msdiv" id="msdiv83"></a>’’ඒ මම මේ ගාථාවන් අසා දහම් ඇස පිරිසිදු කෙළෙමි. ඒ හේතුවෙන් අවබෝධ කළ සදහම් ඇත්තී, අනගාර්‍ය්‍ය නම්වූ සසුනෙහි පැවිදිවීමි.</p>
<p><a class="msdiv" id="msdiv84"></a>’’එසේ පැවිදිවූවා, බුදුසසුනෙහි යෙදෙන්නී නොබෝ කලකින්ම රහත්බවට පැමිණියාය.</p>
<p><a class="msdiv" id="msdiv85"></a>’’බුදුසසුන කරන්නීවු (මම) ඎද්‍ධීන්හිද, දිව්‍ය ශ්‍රොත ධාතු ඥානයෙහිද වශීවෙමි. පර සිත් දනිමි.</p>
<p><a class="msdiv" id="msdiv86"></a>’’පෙර විසූ කඳ පිළිවෙළ දනිමි. දිවැස පිරිසිදු කරන ලදී. සියලු ආශ්‍රවයන් ක්‍ෂයකොට අති නිර්‍මලවූවා, පිරිසිදුවූවාද වෙමි.</p>
<p><a class="msdiv" id="msdiv87"></a>’’මා විසින් ශාස්තෘ තෙමේ ඇසුරු කරන ලදී. බුදුරජාණන් වහන්සේගේ සසුන කරන ලදී. මහත්වූ බර බහා තබන ලදී. භව තෘෂ්ණාව නසන ලදී.</p>
<p><a class="msdiv" id="msdiv88"></a>’’යමක් පිණිස ගිහිගෙන් නික්ම අනගාර්‍ය්‍ය නම්වූ සසුනෙහි පැවිදිවූවාද, මා විසින් සියළු සංයෝජනයන් ක්‍ෂයකිරීම නම්වූ නොවිසිරෙන ලද එම අර්ත්‍ථය ඇත්තේද වෙමි.</p>
<p><a class="msdiv" id="msdiv89"></a>’’බුද්‍ධ ශ්‍රේෂ්ඨයන් වහන්සේගේ සසුනෙහි අර්ත්‍ථ, ධර්‍ම, නිරුක්තීන්හිද, එසේම ප්‍රතිභානයෙහිද, මාගේ ඤාණය මහත්ය, පිරිසිදුය.</p>
<p><a class="msdiv" id="msdiv90"></a>’’කසලගොඩින්ද, සොහොනින්ද, වීථියෙන්ද, (වැරහැලි) ගෙනවුත් ඉන් රූක්‍ෂවූ සඟල සිවුරක් කොට දරයි.</p>
<p><a class="msdiv" id="msdiv91"></a>’’පස්මරුන් ජයගත් බුදුරජතෙම එම රූක්‍ෂ චීවරධාරී ගුණයෙහි තුටුවූයේ (මා) පිරිස් මැදදී එතදග්‍රස්ථානයෙහි තැබූහ.</p>
<p><a class="msdiv" id="msdiv92"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv93"></a>’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv94"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p>මෙහි මේ අයුරින් කිසා ගෝතමී භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">කිසාගොතමීථෙරියාපදානං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
