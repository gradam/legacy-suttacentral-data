<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap32">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">4. ඛත්තියා වග්ග</p>
<h1>2. බ්‍රාහ්මණකන්‍යා භික්‍ෂුණීන්ගේ අපදානය</h1>
</div>
<p><a class="msdiv" id="msdiv13"></a>’’අසූහාර දහස් වරක් බ්‍රාහ්මණ කුලයෙහි උපන්නාහු මහා මුනීන් වහන්ස, ඔබ වහන්සේ හමුවීමට පෙරම සියුමැලි අත් පා ඇත්තියෝ වීමු.</p>
<p><a class="msdiv" id="msdiv14"></a>’’මහා මුනීන් වහන්ස, ඔබ වහන්සේට පෙරාතුවම වෛශ්‍ය, ශුද්‍ර කුලයන්හි උපන්නාහු සිව් දිවයිනෙහි දිව්‍ය, නාග, කින්නර, බොහෝ කන්‍යාවෝ වීමු.</p>
<p><a class="msdiv" id="msdiv15"></a>’’කිසිවෙක් පැවිදිවූවාහු වෙති. බොහෝ දෙන සත්‍ය දක්නාහුද වෙති. මතු කාලයෙහි දෙවියෝද, කිඳුරෝද, නාගයෝද සත්‍යාවබෝධය කෙරෙත්.</p>
<p><a class="msdiv" id="msdiv16"></a>’’සියළු යසස් අනුභවකොට, සියළු සම්පත්ද ලබා, ඔබ කෙරෙහි පැහැදීම ලැබුවාහු, මතු කාලයෙහි සත්‍යාවබෝධය කෙරෙති.</p>
<p><a class="msdiv" id="msdiv17"></a>’’පසැස් ඇත්තාවූ බුදුරජාණන් වහන්ස, බමුණු කුලයෙහි උපන්, බමුණු දූවරුන්වූ අපි අපගේ හමුයෙහිදී ඔබ වහන්සේගේ පා වඳිමු.</p>
<p><a class="msdiv" id="msdiv18"></a>’’සියළු භවයෝ නසන ලදහ. තෘෂ්ණාව මුල් සහිතව වනසන ලදහ. අනුශයයෝ සමුඡ්ඡේදය කරන ලදහ. පුණ්‍ය සංස්කාරයෝ පලා දමන ලදහ.</p>
<p><a class="msdiv" id="msdiv19"></a>’’අපි හැම කල්හි සියලු සමාධීන් ගෝචරකොට ඇත්තාහු එසේම සමාපත්තීන්හි වශීවූවාහු, එසේම ධ්‍යානයෙන්ද, ධර්‍මරතියෙන්ද යුතුව වසන්නෙමු.</p>
<p><a class="msdiv" id="msdiv20"></a>’’භව තෘෂ්ණාවද, අවිද්‍යාවද, සංස්කාරයෝද, ගෙවන ලදහ. ලෝක නායකයන් වහන්ස, නිර්‍වාණ පදයට යාම සඳහා අනුදැන වදාළ මැනවි.</p>
<p><a class="msdiv" id="msdiv21"></a>’’තෙපි මට බොහෝ උපකාර ඇත්තෝය. බොහෝ කාලයක් මුළුල්ලෙහි කරන ලද කුසල් ඇත්තෝය. බොහෝ දෙනාගේ සැක හැර සියල්ලෝ පරිනිර්‍වාණයට යෙත්වා.</p>
<p><a class="msdiv" id="msdiv22"></a>’’ඇතැම් භික්‍ෂුණීහු බුදුරජාණන් වහන්සේගේ සිරිපා වැඳ, එකවිට කරුණු දෙකක් සිදුවන ඎද්ධීන් කොට ආලෝකය දක්වත්. යලි අන්ධකාරය දක්වත්.</p>
<p><a class="msdiv" id="msdiv23"></a>’’සඳු හිරු දක්වත්. මත්ස්‍යයන් සහිතවූ සාගරය දක්වත්. හාත්පස පර්‍වතයන් සහිත සිනෙරු පර්‍වතයද, පරසතු රුකද දක්වත්.</p>
<p><a class="msdiv" id="msdiv24"></a>’’ඎද්‍ධියෙන් තව්තිසා භවනයද, යාමයද, තුසිතයද, මහත් ඵෙශ්චර්‍ය්‍ය ඇති පරනිර්මිත වසවර්ති දෙවියන්ද දක්වත්.</p>
<p><a class="msdiv" id="msdiv25"></a>’’කිසිවෙක් බ්‍රහ්මයන්ද, මාහැඟි සක්මනක්ද දක්වත්. බඹ වෙසක් මවාගෙන නිර්‍වාණ ධර්‍මයද දෙසත්.</p>
<p><a class="msdiv" id="msdiv26"></a>’’නොයෙක් පුදුම ඎද්ධීන් කොට ශාස්තෲන් වහන්සේට ඎද්ධිය දක්වා සියළු භික්‍ෂුණීහු බල දැක්වූහ. ශාස්තෲන් වහන්සේගේ පා වැන්දහ.</p>
<p><a class="msdiv" id="msdiv27"></a>’’මහා මුනීන් වහන්ස, ඎද්ධීන්හිද, දිව්‍ය ශ්‍රොතධාතු ඥානයෙහිද වශීවෙමු. චෙතොපරියඥානයාගේද වශීවෙමු.</p>
<p><a class="msdiv" id="msdiv28"></a>’’පෙර විසූ කඳ පිළිවෙළ දනිමු. දිවැස පිරිසිදු කරන ලදී. සියළු ආශ්‍රවයෝ ක්‍ෂය කරන ලදහ. දැන් නැවත ඉපදීමක් නැත.</p>
<p><a class="msdiv" id="msdiv29"></a>’’මහා වීරයන් වහන්ස, අර්ත්‍ථ, ධර්‍ම, නිරුක්තීන්හිද, එසේම ප්‍රතිභාණයෙහිද අපගේ ඥානය ඔබ වහන්සේ සමීපයෙහිදී උපන්නේය.</p>
<p><a class="msdiv" id="msdiv30"></a>’’පෙර බුදුවරුන් හා එක්වීම අප දක්වන ලදී. මහා මුනීන් වහන්ස, ඔබ වහන්සේ සඳහා අපගේ පින්කම් බොහෝය.</p>
<p><a class="msdiv" id="msdiv31"></a>’’මුනීන්‍ද්‍රයන් වහන්ස, අප විසින් කරන ලද යම් කුශල කර්‍මයක් වේ නම් එය සිහිකළ මැනව. මහා වීරයන් වහන්ස, අප විසින් ඔබ පිණිස පින් රැස් කරන ලදී.</p>
<p><a class="msdiv" id="msdiv32"></a>’’මින් සියක් දහස්වන කපෙහි පදුමුත්තර නම් බුදුරජාණන් වහන්සේගේ කුල නගරය වූයේ හංසවතී නම් පුරයයි.</p>
<p><a class="msdiv" id="msdiv33"></a>’’හංසවතී නගර වාරයෙන් හැම කල්හි ගඞ්ගාවක් ගලා බසී. එම භික්‍ෂූහු ගඟෙහි කරදරයට පැමිණියාහු ගමන නොලබත්.</p>
<p><a class="msdiv" id="msdiv34"></a>’’දෙතුන් දිනක්ද, සතියක්ද, මාසයක්ද, යලි සිව් වසකුදු සම්පූර්‍ණ විය. ඔවුහු ගමන නොලබත්.</p>
<p><a class="msdiv" id="msdiv35"></a>’’එකල්හි එරට වැසිවූ ජටිල නම් උතුම් තැනැත්තෙක් විය. කරදරවූ භික්‍ෂූන් දැක ගඟෙහි ගෙයක් කරවීය.</p>
<p><a class="msdiv" id="msdiv36"></a>’’එකල්හි ලක්‍ෂයකින් ගඟෙහි ගෙයක් කරවීය. මෙතෙරෙහි සංඝයාට විහාරයක්ද කරවීය.</p>
<p><a class="msdiv" id="msdiv37"></a>’’ඒ ස්ත්‍රී පුරුෂයෝද, උසස් පහත් කුලයෝද එම ගෙය අසල තැනවූ විහාරයෙහි සම කොටසක් කරවූහ.</p>
<p><a class="msdiv" id="msdiv38"></a>’’පැහැදි සිතින් යුතුව අපිදු අන්‍යවූ මනුෂ්‍යයෝද ඔහුගේ කර්මයෙහි කොටස්කරුවෝ වීමු. නගරයෙහිද, ජනපදයන්හිද,</p>
<p><a class="msdiv" id="msdiv39"></a>’’ඒ බොහෝ ස්ත්‍රී පුරුෂයෝද, කුමාරයෝද, කුමාරියෝද, ගෙය සමීපයෙහි වූ විහාරයට වැලි විසිරවූහ.</p>
<p><a class="msdiv" id="msdiv40"></a>’’වීථිය හැමද කෙසෙල් පුන් කලස් ධජ දුම් (සුවඳ) සුණු මල් (යන මේවායින්) ශාස්තෲන් වහන්සේට සත්කාරකොට,</p>
<p><a class="msdiv" id="msdiv41"></a>’’ගෙය අසල විහාරය කරවා බුදුරජුන පවරා මහ දන් දී සම්‍යක් සම්බෝධිය පැතීය.</p>
<p><a class="msdiv" id="msdiv42"></a>’’සව් සතුන් සසර සයුරින් තරණය කරවන්නාවූ පදුමුත්තර බුදුරජතෙම ජටිලහට අනුමෙවෙනි බණ දෙසූහ.</p>
<p><a class="msdiv" id="msdiv43"></a>’’කල්ප ලක්‍ෂයක් ඉක්ම ගිය කල්හි (මහා) භද්‍ර කල්පය වන්නේය. කුදු මහත් භවයෙහි සම්පත් අනුභවකොට සම්‍යක් සම්බෝධියට පැමිණෙන්නේය.</p>
<p><a class="msdiv" id="msdiv44"></a>’’යම් ස්ත්‍රී පුරුෂ කෙනෙක් අතින් කරණ පිළියම් කළාහු නම් මතු කාලයෙහි සියල්ලෝ හමුවන්නාහුය.</p>
<p><a class="msdiv" id="msdiv45"></a>’’එම කර්‍ම විපාකය කරණකොටගෙනද, චිත්ත ප්‍රණිධීන් කරණකොටගෙනද දේව භවනයෙහි උපන්නාහු, ඔබගේ ඒ පරිචාරිකාවෝ,</p>
<p><a class="msdiv" id="msdiv46"></a>’’අසංඛ්‍යවූ දිව්‍ය සම්පත්ද, අසංඛ්‍යවූ මනුෂ්‍ය සම්පත්ද බොහෝ කාලයක් අනුභව කරන්නියෝ, කුදු මහත් භවයෙහි හැසිරෙන්නෙමු.</p>
<p><a class="msdiv" id="msdiv47"></a>’’මින් (පෙර) සියක් දහස්වන කපෙහි කර්‍ම සම්පත්තිය මැනවින් කරන ලදී. මිනිසුන් අතරෙහි සිව්මැලි තැනැත්තියෝ වීමු. යලි දිව්‍ය පුරවරයෙහි</p>
<p><a class="msdiv" id="msdiv48"></a>’’රූපය, භොගය, යසස්ය, යලි කීර්තියද, සත්කාරයද යන සියල්ල හැම කල්හි ලබමු. එය මැනවින් කරන ලද කර්‍ම සම්පත්තියයි.</p>
<p><a class="msdiv" id="msdiv49"></a>’’අන්තිම භවය පැමිණි කල්හි ශාක්‍ය පුත්‍රයන් වහන්සේගේ මැදුරෙහි සිවුමැලි අත් පා ඇත්තාහු බමුණු කුලයෙහි උපන්නියෝ වෙමු.</p>
<p><a class="msdiv" id="msdiv50"></a>’’හැම කල්හිම නොසැරසූ භූමිය නොදුටිමු. මහා මුනීන් වහන්ස, අපිරිසිදුවූ මඩ සහිත බිමක් නොදකිමු.</p>
<p><a class="msdiv" id="msdiv51"></a>’’අප ගිහිගෙහි වසන කල්හි හැම කල්හිවූ සියළු සත්කාර අපගේ කර්‍ම බලයෙන් (වෙතට) පැමිණෙති.</p>
<p><a class="msdiv" id="msdiv52"></a>’’ගිහිගෙය හැර අනගාර්‍ය්‍ය නම්වූ සසුනෙහි පැවිදිව සසර මග ගෙව්වාහු, පහවූ රාග ඇත්තියෝ වෙමු.</p>
<p><a class="msdiv" id="msdiv53"></a>’’චීවර, පිණ්ඩපාත, ගිලාන ප්‍රත්‍යය, සයනාසන හැම කල්හි අප වෙත ඒ ඒ තැනින් දහස් ගණනින් පැමිණෙත්.</p>
<p><a class="msdiv" id="msdiv54"></a>’’අපගේ ක්ලේශයෝ දවන ලදහ. සියළු භවයෝ දවන ලදහ. ඇතින්නක් මෙන් බැඳුම් සිඳ, ආශ්‍රව රහිත වූවාහු වෙසෙමු.</p>
<p><a class="msdiv" id="msdiv55"></a>’’බුද්‍ධශ්‍රේෂ්ඨයන් වහන්සේගේ සමීපයට ඒකාන්තයෙන් අපගේ පැමිණීමක් විය. (අප විසින්) පැමිණෙන ලද ත්‍රිවිද්‍යාවෝ ඇතියහ. බුදුරජාණන් වහන්සේගේ සසුන කරන ලදී.</p>
<p><a class="msdiv" id="msdiv56"></a>’’ප්‍රතිසම්භිදාවෝ සිව්පිළිසිඹියාවෝද, අෂ්ට විමෝක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class="endsection">මෙහි මේ අයුරින් අසූහාර දහසක් බ්‍රාහ්මණ කන්‍යා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">චතුරාසීතිභික්ඛුනීසහස්සාපදානං දුතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
