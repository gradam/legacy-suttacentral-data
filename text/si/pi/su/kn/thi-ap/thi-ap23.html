<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thi-ap23">
<article>
<div class="hgroup">
<p class="division">ඛුද්දකනිකායෙ</p>
<p class="subdivision">ථෙරී අපදාන පාළිය</p>
<p class="vagga">3. කුණ්ඩල කෙසී වග්ග</p>
<h1>3. ධම්මදින්නාපදානය</h1>
</div>
<p><a class="msdiv" id="msdiv95"></a>’’මින් (පෙර) සියක් දහස්වන කපෙහි ලෝක නායකවූ, සියළු ධර්‍මයන්හි පරතෙරෙට ගිය පදුමුත්තර නම් බුදුරජතෙම ලොව පහළවිය.</p>
<p><a class="msdiv" id="msdiv96"></a>’’එකල්හි මම හංසවතී නගරයෙහි එක්තරා කුලයක පැණවත්වූ, සිල්වත්වූ අනුන්ගේ කටයුතු කරන්නියක් වීමි.</p>
<p><a class="msdiv" id="msdiv97"></a>’’පදුමුත්තර බුදුරජුන්ගේ සුජාත නම් අගසව් තෙමේ විහාරයෙන් නික්ම පිඬු පිණිස යයි.</p>
<p><a class="msdiv" id="msdiv98"></a>’’එකල්හි දිය අදින්නියක්වූ (මම) කළයක් ගෙන යන්නී, උන්වහන්සේ දැක පහන්වූවා, සියතින් කැවුමක් දුනිමි.</p>
<p><a class="msdiv" id="msdiv99"></a>’’ඒ තෙමේ එහිම වැඩහුන්නේ වැළඳීය. එතැනින් හේ ගෙට පමුණුවා උන්වහන්සේට බොජුන් පිළිගැන්වීමි.</p>
<p><a class="msdiv" id="msdiv100"></a>’’ඉක්බිති මාගේ ස්වාමි තෙමේ (මා) ස්වකීය යෙහෙලිය කළේය. නැන්දනිය සමග ගොස් සම්බුදුරජුන් වැන්දෙමි.</p>
<p><a class="msdiv" id="msdiv101"></a>’’එකල්හි එම බුදුරජතෙම ධර්‍මකථිකවූ භික්‍ෂුණියක් පසසමින් එතදග්‍රස්ථානයෙහි තැබූහ. එය අසා සතුටුවූ මම,</p>
<p><a class="msdiv" id="msdiv102"></a>’’සංඝයා සහිතවූ ලෝක නායක බුදුරජුන් පවරා මහ දන්දී එම තනතුර පැතීමි.</p>
<p><a class="msdiv" id="msdiv103"></a>’’ඉක්බිති මේඝ නාදයකට බඳු මිහිරි ස්වර ඇති බුදුරජතෙම මට මෙසේ වදාළ සේක. ’’මාගේ උවටැනෙහි නිරතවූ සඞ්ඝයා සහිතව (මා) වළඳවන්නාවූ,</p>
<p><a class="msdiv" id="msdiv104"></a>’’සදහම් ඇසුමෙහි යෙදුනාවූ, ගුණ වැඩිදියුණු කළ සිත් ඇති, සොඳුරුවූ තැනැත්තියත ප්‍රමුදිත වන්න. පැතුමෙහි විපාකය ලබන්නෙහිය.</p>
<p><a class="msdiv" id="msdiv105"></a>’’මින් මතු සියක්දහස්වන කපෙහි ඔක්කාක කුලයෙහි උපදින්නාවූ නම්න් ගෞතම නම්වූ ශාස්තෘතෙමේ ලොව පහළවන්නේය.</p>
<p><a class="msdiv" id="msdiv106"></a>’’උන්වහන්සේගේ දහම්හි දායාදීවූ, ධර්‍මයෙන් නිර්මිත කළාක් වැනිවූ, ඖරස (බුද්‍ධ) පුත්‍රීවූ, නම්න් ’’ධම්මදින්නා’’ නම්වූ බුද්ධ ශ්‍රාවිකාවක් වන්නෙහිය.</p>
<p><a class="msdiv" id="msdiv107"></a>’’එය අසා සතුටුව එකල්හි දිවි ඇතිතාක් මෙත් සිත් ඇත්තී (සිව්)පසයෙන් පස්මරුන් දිනූ බුදුරජුන්හට පරිවරණය කෙළෙමි.</p>
<p><a class="msdiv" id="msdiv108"></a>’’මැනවින් කරන ලද එම කර්‍මය කරණ කොට ගෙනද, චිත්තප්‍රණිධීන් කරණ කොට ගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියා (වෙමි.)</p>
<p><a class="msdiv" id="msdiv109"></a><a class="msdiv" id="msdiv110"></a>’’කථා කරන්නවුන් අතරින් ශ්‍රේෂ්ඨවූ, බ්‍රාහ්මණ වංශයෙහිවූ, මහත් යසස් ඇති, නම්න් කාශ්‍යප නම්වූ බුදුරජතෙම ලොව පහළවිය.</p>
<p><a class="msdiv" id="msdiv111"></a>’’එම රජුගේ ’සුධම්මා’ නම්න් ප්‍රකටවූ සවැනි දුව වීමි. උතුම්වූ බුදුරජාණන් වහන්සේගේ ධර්‍මය අසා පැවිද්ද රුචි කෙළෙමි.</p>
<p><a class="msdiv" id="msdiv112"></a>’’(පැවිදිවීම සඳහා) පිය (රජ) තෙම අපට නොඅනුදත්තේය. එකල්හි රාජ කන්‍යාවන්වූ, සුවසේ වැඩුණාවූ, බුදේ‍ධාපස්ථානයෙහි ඇලුනාවූ, ප්‍රමුදිතවූ (එම රජුගේ) දූවරුන් සත්දෙනෙකුවූ අපි ගිහිගෙහිදීම විසිදහසක් හවුරුදු කෞමාරී බ්‍රහ්මචර්‍ය්‍යයෙහි හැසුරුණෙමු.</p>
<p class="endsection">තතියං භාණවාරං.</p>
<p><a class="msdiv" id="msdiv113"></a><a class="msdiv" id="msdiv114"></a>’’(එම සත්දෙන පිළිවෙළින් අප බුදුන් කල) ඛෙමාවද, උප්පලවණ්ණාවද, පටාචාරාවද, එසේම මමද, කිසා ගෝතමීයද, ධම්මදින්නාවද, සත්වැනිවූ විශාඛාවද වේ.</p>
<p><a class="msdiv" id="msdiv115"></a><a class="msdiv" id="msdiv116"></a>’’මැනවින් කරණ ලද එම කර්‍මය කරණකොටගෙනද, චිත්ත ප්‍රණිධීන් කරණකොටගෙනද, මම මිනිස් සිරුර හැර තව්තිසා දෙව්ලොවට උත්පත්ති වශයෙන් ගියා (වෙමි.)</p>
<p><a class="msdiv" id="msdiv117"></a>’’දැන් මේ අන්තිම භවයෙහි උතුම්වූ ගිරිව්‍රජ පුරයෙහි සියළු සැප සම්පතින් සමෘද්ධවූ, පිරුණාවූ සිටු කුලයක උපන්නී,</p>
<p><a class="msdiv" id="msdiv118"></a>යම් කලෙක්හි රූපයෙන් හා ගුණයෙන් යුක්තවූවා, ප්‍රථම යෞවනයෙහි සිටියා(වූද) එකල්හි අනික් කුලයකට (විවාහකව) ගොස් සැපතින් යුක්තවූවා විසීමි.</p>
<p><a class="msdiv" id="msdiv119"></a>’’මාගේ මනා නුවණැති හිමි තෙමේ බුදුරජුන් වෙත එළඹ දම් දෙසුම් අසා අනාගාමී ඵලයට පැමිණියේය.</p>
<p><a class="msdiv" id="msdiv120"></a>’’එකල්හි (මම) ඔහු අනුදැන අනගාර්‍ය්‍ය නම්වු සසුනෙහි පැවිදිවීමි. නොබෝ කලකින්ම රහත්බවට පැමිණියෙමි.</p>
<p><a class="msdiv" id="msdiv121"></a>’’එකල්හි ඒ උපාසක තෙමේ මා වෙත එළඹ, ගැඹුරුවූ, සියුම්වූ ප්‍රශ්ණයක් විචාළේය. මම ඒ සියල්ල විසඳීමි එම ගුණයෙහි සතුටුවූ තථාගත තෙම, ’’මහණෙනි, මෙසේ දරව්. මෙබඳුවූ අනික් ධර්‍ම කථික භික්‍ෂුණියක් නොදකිමැ’’ යි මා එතදග්‍රස්ථානයෙහි තැබීය.</p>
<p><a class="msdiv" id="msdiv122"></a><a class="msdiv" id="msdiv123"></a>’’එම ගුණයෙහි සතුටුවූ තථාගත තෙම, ’’මහණෙනි, මෙසේ දරව්. ධම්මදින්නා තොමෝ යම් සේ ප්‍රාඥ නම් මෙබඳුවූ අනික් ධර්‍මකථික භික්‍ෂුණියක් නොදකිමැ’’ යි මා එතදග්‍රස්ථානයෙහි තැබූහ. මෙසේ මම නුවණැතිවූවා, බුදුරජුන් අනුකම්පා කරන ලද්දී (වීමි.)</p>
<p><a class="msdiv" id="msdiv124"></a>’’මා විසින් ශාස්තෘ තෙමේ ඇසුරු කරන ලදී. බුදුරජාණන් වහන්සේගේ සසුන කරන ලදී. මහත්වූ බර බහා තබන ලදී. භව තෘෂ්ණාව නසන ලදී.</p>
<p><a class="msdiv" id="msdiv125"></a>’’යමක් පිණිස ගිහිගෙන් නික්ම අනගාර්‍ය්‍ය නම්වූ සසුනෙහි පැවිදිවූවාද, මා විසින් සියළු සංයෝජනයන් ක්‍ෂය කිරීම නම්වූ පැමිණෙන ලද එම අර්‍ථය ඇත්තේද වෙයි.</p>
<p><a class="msdiv" id="msdiv126"></a>’’බුදුසසුන කරන්නීවූ (මම) ඎද්‍ධීන්හිද, දිව්‍ය ශ්‍රෝත ධාතු ඥානයෙහිද වශීවෙමි. පර සිත් දනිමි.</p>
<p><a class="msdiv" id="msdiv127"></a>’’පෙර විසූ කඳ පිළිවෙළ දනිමි. දිවැස පිරිසිදු කරන ලදි. සියළු ආශ්‍රවයන් ක්‍ෂය කොට අති නිර්‍මල වූවා, පිරිසිදුවූවාද වෙමි.</p>
<p><a class="msdiv" id="msdiv128"></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class="msdiv" id="msdiv129"></a>’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class="msdiv" id="msdiv130"></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p>මෙහි මේ අයුරින් ධම්මදින්නා භික්‍ෂුණීන් වහන්සේ මෙම ගාථාවන් වදාළ සේක.</p>
<p class="endsutta">ධම්මදින්නාථෙරියාපදානං තතියං.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
