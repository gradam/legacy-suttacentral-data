<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="dn14">
<article>
<div class="hgroup">
<p class="division">දීඝනිකායො</p>
<p class="vagga">මහාවග්ගපාළි</p>
<h1>14. මහාපදානසුත්තං</h1>
</div>
<p class="namo">නමො තස්ස භගවතො අරහතො සම්මාසම්බුද්ධස්ස</p>
<p><a class="si-par" id="si-par1"></a>මේ මාගේ ඇසීමය- එක් කලක භාග්‍යවතුන් වහන්සේ සැවැත් නුවර සමීපයෙහිවූ ජේතවනාරාමයෙහි වාසය කරති. එවිට පසුබත් කාලයෙහි පිණ්ඩපාතයෙන් හැරී අවුත් කරෙරි (ලුණුවරණ ගස්වලින් වටවූ) මණ්ඩපය අසල විවේක ගන්නා ශාලාවෙහි එක්ව උන්නාවූ රැස්වූ භික්‍ෂුන් අතරෙහි අතීත ආත්ම පිළිවෙළ මෙසේය. පෙර විසූ ආත්ම මෙසේයයි භාග්‍යවතුන් වහන්සේගේ පෙරවිසූ ආත්ම දන්නාවූ ඥානය පිළිබඳ ධාර්මික කථාවක් උපන්නේය</p>
<p><a class="si-par" id="si-par2"></a>භාග්‍යවතුන් වහන්සේ පිරිසිදුවූ මනුෂ්‍ය ඥානය ඉක්ම පැවැත්තාවූ දිව්‍ය කණින් ඒ භික්‍ෂුන්ගේ මේ කථාව ඇසුවෝය. එවිට භාග්‍යවතුන් වහන්සේ උන් ආසනයෙන් නැගිට කෙරෙරි මණ්ඩපය සමීපයෙහිවූ විවේක ගන්නා ශාලාවට පැමිණියෝය. පැමිණ පැණවූ ආසනයෙහි වැඩ උන්හ, වැඩහිඳ භාග්‍යවතුන් වහන්සේ ”මහණෙනි, මෙහි තෙපි දැන් කිනම් කථාවකින් යුක්තව උන්නහුද? තොපගේ කිනම් කථාවක් අතරතුර නතර කළහුදැයි” ඇසුවෝය</p>
<p>මෙසේ ඇසූ කල ඒ භික්‍ෂුහු භාග්‍යවතුන් වහන්සේට මේ කාරණය කීවෝය. ”ස්වාමීන් වහන්ස, අප අතරෙහි පෙර ආත්ම මෙසේයයි භාග්‍යවතුන් වහන්සේගේ ඉහත ආත්ම දැනගැනීමේ ඥානය පිළිබඳවූ ධාර්මික කථාවක් භාග්‍යවතුන් වහන්සේ ගැන උපන්නේය.”</p>
<p><a class="si-par" id="si-par3"></a>“මහණෙනි, තෙපි පෙර විසූ ආත්ම පිළිබඳවූ ධර්ම කථාවක් අසන්නට කිමෙක කැමැත්තහුදැයි” ඇසුවෝය.</p>
<p>“යම් හේතුවකින් භාග්‍යවතුන් වහන්සේ ඉහත ආත්ම පිළිබඳවූ ධර්ම කථාවක් දේශනා කරන්නේ නම්, භාග්‍යවතුන් වහන්සේ වෙතින් අසා භික්‍ෂුහු දරාගන්නාහුයයි” කීවෝය.</p>
<p><a class="si-par" id="si-par4"></a>මහණෙනි, අර්හත් සම්‍යක් සම්බුඬවූ විපස්සි බුදුරජාණන් වහන්සේ මෙයින් අනූඑක්වෙනි කල්පයෙහිද සිකී බුදුරජාණන් වහන්සේ මෙයින් තිස්එක්වෙනි කල්පයෙහිද වෙස්සභූ බුදුරජාණන් වහන්සේ ඒ තිස්එක්වෙනි කල්පයෙහිමද කකුසන්ධ බුදුරජාණන් වහන්සේ මේ මහාභද්‍ර කල්පයෙහිම ලොව පහළ වූවෝය. මහණෙනි, මේ මහාභද්‍ර කල්පයෙහිම අර්හත් සම්‍යක් සම්බුඬවූ කෝණාගමන කාශ්‍යප යන බුදුරජාණන් වහන්සේලා ලොව පහළ වූවෝය. මහණෙනි, මේ මහාභද්‍ර කල්පයෙහිම දැන් අර්හත් සම්‍යක් සම්බුඬවූ මම උපන්නෙමි”.</p>
<p>කල්ප පරිඡේද කථායි.</p>
<p><a class="si-par" id="si-par5"></a>“මහණෙනි, අර්හත් සම්‍යක් සම්බුඬවූ විපස්සී බුදුන් වහන්සේත් සිකී බුදුන් වහන්සේත් වෙස්සභූ බුදුන් වහන්සේත් ජාතියෙන් ක්‍ෂත්‍රිය වූවෝය. ක්‍ෂත්‍රිය කුලයෙහි උපන්නෝය. අර්හත් සම්‍යක් සම්බුඬවූ කකුසන්ධ බුදුන් වහන්සේත් කෝණාගමන බුදුන් වහන්සේත් කාශ්‍යප බුදුන් වහන්සේත්, ජාතියෙන් බ්‍රාහ්මණ වූවෝය. බ්‍රාහ්මණ කුලයෙහි උපන්නෝය. මහණෙනි, දැන් අර්හත් සම්‍යක් සම්බුඬවූ මම ක්‍ෂත්‍රිය වූයෙමි. ක්‍ෂත්‍රිය කුලයෙහි උපන්නෙමි.”</p>
<p>ජාති පරිච්ඡේද කථායි.</p>
<p><a class="si-par" id="si-par6"></a>“මහණෙනි, අර්හත් සම්‍යක් සම්බුඬවූ විපස්සී බුදුන් වහන්සේත් සිකී බුදුන් වහන්සේත් වෙස්සභූ බුදුන් වහන්සේත් ගොත්‍රයෙන් කොණ්ඩඤඤ නම් වූවෝය. අර්හත් සම්‍යක් සම්බුඬවූ කකුසන්ධ බුදුන් වහන්සේත් කෝණාගමන බුදුන් වහන්සේත් මහණෙනි, අර්හත් සම්‍යක් සම්බුඬවූ කාශ්‍යප බුදුන් වහන්සේත් ගෝත්‍රයෙන් කාශ්‍යප නම් වූවෝය. මහණෙනි, දැන් අර්හත් සම්‍යක් සම්බුඬවූ මම ගොත්‍රයෙන් ගෞතම නම් වූයෙමි.”</p>
<p>ගොත්‍ර පරිච්ඡේද කථායි.</p>
<p><a class="si-par" id="si-par7"></a>“මහණෙනි, අර්හත් සම්‍යක් සම්බුඬවූ විපස්සී භාග්‍යවතුන් වහන්සේට අසූදහසක් අවුරුදුද සිකී භාග්‍යවතුන් වහන්සේට සැත්තෑ දහසක් අවුරුදුද වෙස්සභූ භාග්‍යවතුන් වහන්සේට සැට දහසක් අවුරුදුද කකුසන්ධ භාග්‍යවතුන් වහන්සේට සතලිස් දහසක් අවුරුදුද කොණාගමන භාග්‍යවතුන් වහන්සේට තිස් දහසක්ද කාශ්‍යප භාග්‍යවතුන් වහන්සේට විසිදහසක් අවුරුදුද ආයුෂ ප්‍රමාණය විය. දැන් මට ආයුෂ ප්‍රමාණය ස්වල්ප කාලයක් වෙයි. යමෙක් වැඩි කලක් ජීවත්වේ නම් ඔහු අවුරුදු සියයකට අඩුකාලයක් හෝ වැඩි කාලයක් ජීවත්වෙයි.</p>
<p>ආයුෂ පරිච්ඡේද කථාවයි.</p>
<p><a class="si-par" id="si-par8"></a>“මහණෙනි, අර්හත්වූ සම්‍යක් සම්බුඬවූ විපස්සිවූ බුදුන් වහන්සේ පළොල් රුක මුලදීද, සිකී බුදුරජාණන් වහන්සේ ඇටඹ රුක් මුලදීද, වෙස්සභූ බුදුන් වහන්සේ සල් රුක මුලදීද, කකුසඳ බුදුන් වහන්සේ මහරි රුක් මුලදීද, කොණාගමන බුදුන් වහන්සේ දිඹුල් රුක් මුලදීද, කාශ්‍යප බුදුන් වහන්සේ නුගරුක් මුලදීද බුදුවූසේක. මහණෙනි, දැන් අර්හත් සම්‍යක් සම්බුඬවූ මම ඇසටු රුක් මුලදී බුදුවූයෙමි.”</p>
<p>බොධි පරිච්ඡේද කථායි.</p>
<p><a class="si-par" id="si-par9"></a>“මහණෙනි, විපස්සී භාග්‍යවතුන් වහන්සේට ඛණ්ඩය, තිස්සයද සිකී භාග්‍යවතුන් වහන්සේට අභීභූ, සම්භවද වෙස්සභූ භාග්‍යවතුන් වහන්සේට සොණය, උත්තරයද කකුසන්ධ භාග්‍යවතුන් වහන්සේට විරැරය, සංජීවයද කොණාගමන භාග්‍යවතුන් වහන්සේට භීය්‍යොසොය, උත්තරයද මහණෙනි, අර්හත් සම්‍යක් කාශ්‍යප භාග්‍යවතුන් වහන්සේට තිස්සය, භාරද්වාජයද යන අග්‍ර ශ්‍රාවකයෝ දෙදෙනෙක් වූවෝය. මහණෙනි, දැන් මට සාරිපුත්තය, මොග්ගල්ලානය යන අග්‍ර ශ්‍රාවකයෝ දෙදෙනෙක් වූවෝය.”</p>
<p>ශ්‍රාවක යුග පරිච්ඡේද කථායි.</p>
<p><a class="si-par" id="si-par10"></a>“මහණෙනි, විපස්සී, භාග්‍යවතුන් වහන්සේට ශ්‍රාවකයන්ගේ රැස්වීම් තුනක්ද සැට අට ලක්‍ෂයක් භික්‍ෂුන් ඇති එකක්ද භික්‍ෂුන් ලක්‍ෂයක් ඇති එකක්ද අසූ දහසක් භික්‍ෂුන් ඇති එක් ශ්‍රාවක රැස්වීමක් විය. සියල්ලන්ම රහත්වූ මේ ශ්‍රාවක රැස්වීම් තුණ වූහ. සිකී භාග්‍යවතුන් වහන්සේට ශ්‍රාවකයන්ගේ රැස්වීම් තුණක් වූහ. අර්හත් භික්‍ෂුන් ලක්‍ෂයක් ඇති එකක්ද අසූදහසක් ඇති එකක්ද තිස්හත් දහසක් ඇති එකක්ද විය. සියල්ලන්ම රහත්වූ භික්‍ෂුන්ගේ මේ රැස්වීම් තුණ වූහ.</p>
<p>“මහණෙනි, වෙස්සභූ භාග්‍යවතුන් වහන්සේට අසූ දහසක් භික්‍ෂුන් ඇති රැස්වීමක්ද සැත්තෑ දහසක් භික්‍ෂුන් ඇති එකක්ද සැට දහසක් භික්‍ෂුන් ඇති එකක්ද සියල්ලන්ම රහත්වූ මේ ශ්‍රාවක රැස්වීම් තුණ වුහ.</p>
<p>“මහණෙනි, කකුසන්ධ භාග්‍යවතුන් වහන්සේට සතළිස් දහසක් භික්‍ෂුන් ඇති සියල්ලන්ම රහත්වූ මේ එකම ශ්‍රාවක රැස්වීම වූයේය. කොණාගමන භාග්‍යවතුන් වහන්සෙට තිස්දහසක් භික්‍ෂුන් සියල්ලන්ම රහත්වූ මේ එකම රැස්වීම විය. කාශ්‍යප භාග්‍යවතුන් වහන්සේට විසිදහසක් ශ්‍රාවකයන් ඇති සියල්ලන්ම රහත්වූ මේ එකම ශ්‍රාවක රැස්වීම වූයේය. මහණෙනි, දැන් මට එක් දහස් දෙසිය පණසක් භික්‍ෂුන් ඇති එක් ශ්‍රාවක රැස්වීමක් වූයේය. මට සියල්ලන්ම රහත්වූ මේ එකම රැස්වීම වූයේය.”</p>
<p>ශ්‍රාවක රැස්වීම් පරිච්ඡේද කථායි.</p>
<p><a class="si-par" id="si-par11"></a>මහණෙනි, විපස්සී භාග්‍යවතුන් වහන්සේට අශොක නම් භික්‍ෂු කෙනෙක් උපස්ථායක වූයේය. සිකී භාග්‍යවතුන් වහන්සේට මෙධඞකරය, උපස්ථායක වූයේය. වෙස්සභූ භාග්‍යවතුන් වහන්සේට උපසන්තද උපස්ථායක, කකුසන්ධ භාග්‍යවතුන් වහන්සේට බුඬිජද උපස්ථායක, කොණාගමන භාග්‍යවතුන් වහන්සේට සොත්තිජද උපස්ථායක, කාශ්‍යප භාග්‍යවතුන් වහන්සේට සබ්බමිත්තද උපස්ථායක වූයේය. මහණෙනි, දැන් මට ආනන්ද උපස්ථායක වූයේය.</p>
<p>උපස්ථායක භික්‍ෂු පරිච්ඡේද කථායි.</p>
<p><a class="si-par" id="si-par12"></a>“මහණෙනි, අර්හත් සම්‍යක් සම්බුඬවූ විපස්සී භාග්‍යවතුන් වහන්සේට බන්ධුමාන රජ තෙම පියද බන්ධුමතී දේවිය මව්ද වූහ. ඒ රජුහට බන්ධුමතී නුවර රාජධානිය විය. සිකී භාග්‍යවතුන් වහන්සේට අරුණ රජ පියාද පභාවතී දේවිය මව්ද වූහ. ඒ රජුහට අරුණවතී නුවර රාජධානිය විය. වෙස්සභූ භාග්‍යවතුන් වහන්සේට සුප්පතීත රජ තෙම පියාද යසවතී දේවිය මව්ද වූහ. අනොපම නුවර රාජධානිය විය. කකුසන්ධ භාග්‍යවතුන් වහන්සේට අග්නිදත්ත බ්‍රාහ්මණ තෙම පියාද විශාඛා නම් බැමිණි තොමෝ මව්ද වූහ. මහණෙනි, ඒ කාලයේදී ඛෙම නම් රජෙක් වූයේය. ඛෙම රජුහට ඛෙමවතී නම් නුවරක් රාජධානිය විය. කොණාගමන භාග්‍යවතුන් වහන්සේට යඤ්ඤදත්ත නම් බ්‍රාහ්මණ තෙම පිය වූයේය. උත්තරා නම් බැමිණි තොමෝ මව් විය. ඒ කාලයෙහි සොභ නම් රජෙක් වූයේය. සොභ රජහට සොභවතී නම් නුවරක් රාජධානිය වූයේය.</p>
<p>කාශ්‍යප භාග්‍යවතුන් වහන්සේට බ්‍රහ්මදත්ත නම් බ්‍රාහ්මණ තෙම පියාද ධනවතී නම් බැමිණි තොමෝ මව්ද වූහ. මහණෙනි, ඒ කාලයෙහිදී කිකී නම් රජෙක් වූයේය. කිකී රජහට බරණැස් නම් නුවරක් රාජධානිය වූයේය. මහණෙනි, දැන් මට සුඞොදන රජ තෙම පිය වූයේය. මායා දේවි තොමෝ මව් විය. කපිලවත්ථූ නම් නගරයක් රාජධානිය විය.”</p>
<p>භාග්‍යවතුන් වහන්සේ මේ කරුණු කීවෝය. තථාගතයන් වහන්සේ පෙර ඇතිවූ ආත්ම භාවයන් සම්බන්ධවූ ධර්ම දේශනාව කර උන් ආසනයෙන් නැගිට වෙහෙරට වැඩියෝය.</p>
<p>මාතෘ පිතෘ පරිච්ඡේද කථායි.</p>
<p>භාග්‍යවතුන් වහන්සේ මේ කරුණු කීවෝය. තථාගතයන් වහන්සේ පෙර ඇතිවූ ආත්ම භාවයන් සම්බන්ධවූ ධර්ම දේශනාව කර උන් ආසනයෙන් නැගිට වෙහෙරට වැඩියෝය.</p>
<p>මාතෘ පිතෘ පරිච්ඡේද කථායි.</p>
<p><a class="si-par" id="si-par13"></a>එවිට භාග්‍යවතුන් වහන්සේ වැඩම කොට ගොස් නොබෝ වේලාවකින් ඒ භික්‍ෂුන් අතර මේ අතුරු කථාව පහළ විය.</p>
<p>“ආයුෂ්මතුනි, තථාගතයන් වහන්සේගේ මහත් සෘඬිමත් භාවය හා මහත් ආනුභාවය පුදුමයි. පෙර නොවූ දෙයකි. ශ්‍රාවක රැස්වීම් වශයෙන්ද සිහි කළෝය. කෙසේද? ඒ භාග්‍යවතුන් වහන්සේලා මෙවැනි ජාති ඇත්තෝ වූහයි කියාද, මෙවැනි නම් ඇත්තෝයයි කියාද මෙබඳු ගොත්‍ර ඇත්තෝයයි කියාද මෙබඳු සිල් ඇත්තෝයයි කියාද මාර්ගඵල සමාධි ආදී මෙවැනි සමාධි ඇත්තෝයයි කියාද මාර්ගඵල ප්‍රඥා ආදී මෙවැනි ප්‍රඥා ඇත්තෝයයි කියාද නිරොධ සමාපත්ති ආදී මෙවැනි විහරණ ඇත්තෝයයි කියාද මෙවැනි (විමුක්ති) මිදීම් ඇත්තෝයයි කියාද වෙත්.</p>
<p>“ඇවැත්නි, කිමෙක්ද? තථාගතයන් වහන්සේ යම් ඥානයක් මනාකොට අවබෝධ කිරීම හේතුකොට ගෙන ඒ ඥානය තථාගතයන් වහන්සේ විසින්ම අවබෝධ කරගන්නා ලද්දේද?</p>
<p>“නැතහොත් දේවතාවෝ තථාගතයන් වහන්සේට මේ කාරණය දැන්නුවාහුද? යම් කාරණයකින් තථාගතයන් වහන්සේ පිරිනිවන් පෑවාවූ කපා දැමූ සසර ප්‍රමාද කරන ධර්මයන් ඇත්තාවූ, කපා දමන ලද කුසලාකුසල කර්ම ඇති සංසාරය අවසාන කළ සියලු දුක් කෙළවර කළ අතීත බුදුවරයන් ජාති වශයෙනුත් සිහි කරති, නාම වශයෙනුත් සිහි කරති, ගොත්‍ර වශයෙනුත් සිහි කරති, ආයුෂ ප්‍රමාණ වශයෙනුත් සිහි කරති, ශ්‍රාවක දෙදෙනා වශයෙනුත් සිහි කරති, ශ්‍රාවක රැස්වීම් වශයෙනුත් සිහි කරති, කෙසේද? ඒ භාග්‍යවතුන් වහන්සේලා, මෙවැනි ජාති ඇත්තෝයයි කියාද, මෙවැනි නම් ඇත්තෝයයි කියාද, මෙබඳු ගොත්‍ර ඇත්තෝයයි කියාද, මෙබඳු සිල් ඇත්තෝයයි කියාද, මාර්ගඵල, සමාධි ආදී මෙවැනි සමාධි ඇත්තෝයයි කියාද, මාර්ගඵල, ප්‍රඥා ආදී මෙවැනි ප්‍රඥා ඇත්තෝයයි කියාද, නිරොධ සමාපත්ති ආදී මෙවැනි විහරණ ඇත්තෝයයි කියාද, පස් වැදෑරුම් (විමුක්ති) මිදීම් ඇත්තෝයයි කියාද වෙත්.” යන මේ අතුරු කථාව කොට නිමවිය.</p>
<p><a class="si-par" id="si-par14"></a>එවිට භාග්‍යවතුන් වහන්සේ සවස් වේලෙහි විවේකයෙන් නැගී සිට කරේරි මණ්ඩපය සමීපයේවූ විවේක ගන්නා ශාලාවට පැමිණ පණවන ලද ආසනයෙහි වැඩ උන්සේක. භාග්‍යවතුන් වහන්සේ වැඩහිඳ ඒ භික්‍ෂුන්ට කථා කළසේක. කථාකර, ”මහණෙනි, මෙහි තෙපි කිනම් කථාවකින් උන්නහුද තොපගේ කිනම් කථාවක් කොට නිම කළාහුදැයි” ඇසූසේක.</p>
<p>මෙසේ ඇසූ කල ඒ භික්‍ෂුහු භාග්‍යවතුන් වහන්සේට භික්‍ෂුන් අතර ඇතිවූ අතුරු කථාව කීවෝය.</p>
<p>“මහණෙනි, තථාගතයන් වහන්සේ විසින්ම මේ ඥානය අවබෝධ කරන ලද්දේය. යම් ඥානයක් අවබෝධ කිරීම හේතුකොට ගෙන තථාගතයන් වහන්සේ පිරිනිවන් පෑවාවූ කපා දැමූ සසර ප්‍රමාද කරන ධර්මයන් ඇති කපා දමන ලද කුශලාකුශල කර්ම ඇති සංසාරය අවසාන කළ සියලු දුක් කෙළවර කළ අතීත බුදුවරයන් ජාති වශයෙනුත් සිහි කරති. නාම වශයෙනුත් සිහි කරති, ගොත්‍ර වශයෙනුත් සිහි කරති, ආයුෂ ප්‍රමාණ වශයෙනුත් සිහි කරති. ශ්‍රාවක දෙදෙනා වශයෙනුත් සිහි කරති. ශ්‍රාවක රැස්වීම් වශයෙනුත් සිහි කරති. කෙසේද? ඒ භාග්‍යවතුන් වහන්සේලා මෙවැනි ජාති ඇත්තෝයයි කියාද, මෙවැනි නම් ඇත්තෝයයි කියාද, මෙබඳු ගොත්‍ර ඇත්තෝයයි කියාද, මෙබඳු සිල් ඇත්තෝයයි කියාද, මාර්ග ඵල සමාධි ආදී මෙවැනි සමාධි ඇත්තෝයයි කියාද, මාර්ග ඵල ප්‍රඥා ආදී මෙවැනි ප්‍රඥා ඇත්තෝයයි කියාද, නිරොධසමාපත්ති ආදී මෙවැනි විහරණ ඇත්තෝයයි කියාද මෙවැනි පස් වැදෑරුම් මිදීම් ඇත්තෝයයි කියාද වෙත්.</p>
<p>“දේවතාවෝද තථාගතයන් වහන්සේට මේ කාරණය දැන්නුවාහුය.</p>
<p>“මහණෙනි, තොපි බොහෝ සෙයින්ම පෙර විසීම් පිළිබඳවූ ධර්ම කථාවක් ඇසීමට කැමති නොවන්නහුදැයි” ඇසුවෝය.</p>
<p>“පින්වතුන් වහන්ස, එසේ යහපතැයි” ඒ භික්‍ෂුහු භාග්‍යවතුන් වහන්සේට උත්තර දුන්නෝය. භාග්‍යවතුන් වහන්සේ මීට ඉහතින් දේශනා කළ පරිදි විපස්සි භාග්‍යවතුන් වහන්සේ ගැන කරුණු දක්වා දේශනා කළහ.</p>
</article>
<aside id="metaarea">
<p><span class="author">A.P. de Soyza</span> edition.</p>
<p>Text digitized by metta.lk. Unicode conversion and corrections by Janaka of http://www.pitaka.lk/.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
