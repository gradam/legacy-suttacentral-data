<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="mn150">
<article>
<div class="hgroup">
<p class="division">මජ්ඣිම නිකාය</p>
<h1>150 ඉන්ද්‍රිය භාවනා සූත්‍රය</h1>
</div>
<p><a class="si-vp453"></a>මා විසින් මෙසේ අසන ලදී. එක් කලෙක භාග්‍යවතුන් වහන්සේ කජඬගල නම් නියම්ගම සමීපයෙහි වූ මුවෙලු වෙනෙහි (මුඛෙලු නම් එක් වෘක්ෂ විශේෂයෙකි. ඒ මුවෙලු රුකින් ගැවසීගත් මහ වන ලැහැබෙක) වැඩවසන සේක.</p>
<p>ඉක්බිති “පාරුසිය” නම් බමුණාගේ අතවැසි වූ “උත්තර” නම් මානවකතෙම භාග්‍යවතුන් වහන්සේ යම් තැනෙක්හි ද, එතැනට එළැඹියේ ය. එළඹ, භාග්‍යවතුන් වහන්සේ සමග සතුටු විය. සතුටු විය යුතු වූ සිහි කටයුතු වූ කථාව කොට නිවමා එකත්පසෙක හුන්නේ ය. එකත්පස් ව උන්නා වූ පාරාසරිය බ්‍රාහ්මණයාගේ අතවැසි වූ උත්තර නම් මානවකයාට භාග්‍යවතුන් වහන්සේ මේ කාරණය වදාළ සේක. “උත්තර, පාරාසරිය බ්‍රාහ්මණ තෙමේ ශ්‍රාවකයන්ට ඉන්ද්‍රිය භාවනාව දේශනා කෙරේදැයි” ඇසූ හ. “ගෞතමයන් වහන්ස, පාරාසරිය, බමුණු තෙමේ ශ්‍රාවකයන්ට ඉන්ද්‍රිය භාවනාව දේශනා කෙරේයයි” (කීය)</p>
<p>“උත්තරය, ඒ කෙසේ වනාහී පාරාසරිය බුමුණු තෙමේ ශ්‍රාවකයන්ට ඉන්ද්‍රිය භාවනාව දේශනා කෙරේදැයි” වදාළ සේක. “භවත් ගෞතමයන් වහන්ස, මේ ලෝකයෙහි ඇසින් රූපය නොබලයි. කණින් ශබ්දය නොඅසයි. භවත් ගෞතමය් වහන්ස, මෙසේ පාරාසරිය බමුණුතෙමේ ශ්‍රාවකයන්ට ඉන්ද්‍රිය භාවනාව දේශනා කෙරේ” (යයි කීය)</p>
<p>“උත්තරය, පාරාසරිය බමුණාගේ වචනය යම් ප්‍රකාරයකින් වේද, එසේ ඇති කල්හි වනාහි අන්ධ තෙ‍ම වඩන ලද ඉඳුරන් ඇත්තෙක් වන්නේ ය. බිහිරා වඩන ලද ඉඳුරන් ඇත්තෙක් වන්නේ ය. ඒ එසේමැයි, අන්ධ තෙමේ රූප නොදනී. බිහිරා හඬ නොඅසායයි” (වදාළ සේක)</p>
<p>මෙසේ වදාළ කල්හි පාරාසරිය බමුණාගේ අතවැසි වූ උත්තර මානවක තෙමේ නිහඬ බවට පැමිණියේ තේජස් රහිත බවට පැමිණියේ කරබා ගත්තේ යට හෙලා වූ මුව ඇත්තේ සිතිවිලි සිතමින් වැටහීම නැත්තෙක් ව හුන්නේ ය.</p>
<p>ඉක්බිති භාග්‍යවතුන් වහන්සේ පාරාසරිය බමුණගේ අතවැසි වූ, නිශ්ශබ්ද වූ, තේජස් නැති බවට පැමිණියා වූ, කරබාගත් මුහුණ පහත් කරගෙන කල්පනා කරන්නා වූ, කරුණු නොවැටහෙන්නා වූ උත්තර මානවකයා දැක, ආයුෂ්මත් ආනන්ද ස්ථිවිරයන්ට කථා කළ සේක. ආනන්දය, පාරාසරිය බමුණා ශ්‍රාවකයන්ට ඉඳුරන් වැඩීම අන් ආකාරයකින් කියයි. ආර්ය විනයෙහි නිරුත්තර වූ ඉන්ද්‍රිය භාවනාව අන් ආකාරයකින් වේ යයි (වදාළ සේක)</p>
<p>“යම් හෙයකින් භාග්‍යවතුන් වහන්සේ ආර්ය විනයෙහි නිරුත්තර වූ ඉන්ද්‍රිය භාවනාව දේශනා කරන්නේ නම් භාග්‍යවතුන් වහන්ස, මේ එයට කල් වන්නේ ය. සුගතයන් වහන්ස, මේ එයට කල් වන්නේ ය. භාග්‍යවතුන් වහන්සේගෙන් අසා භික්ෂූහු දරන්නාහු යයි” (කීය)</p>
<p>“එසේ වී නම් ආනන්දය, අසව මනාකොට මෙනෙහි කරව. කියන්නෙමි.” යි වදාළේ ය. “එසේය, වහන්සැ” යි ආයුෂ්මත් ආනන්ද ස්ථිවිරයන් වහන්සේ භාග්‍යවත්හට උත්තර දුන්හ. භාග්‍යවතුන් වහන්සේ මෙසේ වදාළ සේක.</p>
<p><a class="si-vp454"></a>“ආනන්දය, කෙසේ වනාහී ආර්ය විනයෙහි නිරුත්තර වූ ඉන්ද්‍රිය භාවනාව වේද යත්? ආනන්දය, මේ ශාසනයෙහි මහණහට ඇසින් රූප දැක ඇලීම උපදියි ද, කිපීම උපදියි ද, සිත ඇලීම් හා කිපීම් උපදියි ද, හෙතෙම මෙසේ මට ලෝභය උපන්නේ ය. ද්වේශය උපන්නේ ය. ලෝභය හා ද්වේශය උපන්නේ ය. එය වනාහී ප්‍රත්‍යයන් විසින් කරන ලද්දේ ය. ඕළාරිකය, හේතුවෙන් උපන්නේය. යම් මේ විදර්ශනෝපේක්ෂාවක් වේද, එය ශාන්තය. ප්‍රණීත යයි දනී ද, ඔහුට උපන් ඒ ලෝභ සිත ද, උපන් කෝප සිත ද, ලෝභ සිත හා කෝප සිත ද, නිරුද්ධ වෙයි. විදර්ශනා උපේක්ෂාව මනාවපිහිටයි. ආනන්දය, යම් සේ වනාහි පිරිසිදු ඇස් ඇති පුරුෂයෙක් ඇස්පිය අරින්නේ ද, ඇස් ඇර පියන්නේ ද, ආනන්දය, එපරිද්දෙන්ම යම් කිසිවෙකුට මෙසේ වහා, මෙසේ ඉක්මනින්, මෙසේ පහසුවෙන් උපන් ලෝභ සිත ද, උපන් කෝප සිත ද, උපන් ලෝභ සහ කෝප සිත ද නිරුද්ධ වෙයි. විදර්ශනාපේක්ෂාව මනාව සිටී. ආනන්දය, ආර්ය්‍යවිනයෙහි මෙය ඇසින් දත යුතු වූ රෑපාරම්මණයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p><a class="si-vp455"></a>“නැවත ද, ආනන්දයෙනි, භික්ෂුවට කණින් (ශ්‍රෝත විඥානයෙන්) ශබ්ද අසා මනාප සිත ද උපදී. අමනාප සිත ද උපදී. මනාප අමනාප සිත ද උපදී. හෙතෙම මෙසේ දනී ද, මට මේ ලෝභ සහගත සිත උපන්නේ ය. ද්වේශ සහගත සිත උපන්නේ ය. එය ද වනාහී හේතුවෙන් හටගත් ඕළාරිකාරම්මණය නිසා උපන්නේ ය. යම් මේ (විදර්ශනා) උපේක්ෂාවක් වේද, මෝතොමෝ ශාන්ත වන්නී ය. මෝ තොමෝ ප්‍රණීත වන්නීය. ඔහුගේ උපන් ඒ මනාප සිත ද, උපන් අමනාප සිත ද, උපන් මනාප-අමනාප සිත ද නැති වෙයි. විදර්ශනෝපේක්ෂාව මනාව සිටී යයි ආනන්දයෙනි, යම් සේ වනාහී ශක්තිමත් පුරුෂයෙක් අසුර ගසන්නේ ද, එපරිද්දෙන්ම ආනන්දයෙනි, යම් කිසිවෙකුට මෙසේ වහා මෙසේ ඉක්මනින් මෙසේ පහසුවෙන් උපන් මනාප වූ සිත ද, උපන් අමනාප වූ සිත ද උපන් මනාප අමනාප සිත ද, නිරුද්ධ වෙයි. විදර්ශනෝපේක්ෂාව මනාව සිටී ද, ආනන්දය, මෙය ආර්ය්‍ය විනයෙහි කණින් දත යුතු වූ ශබ්දයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p><a class="si-vp456"></a>“නැවත ද ආනන්දයෙනි, මහණහට ඝ්‍රාණවිඥානයෙන් (නැහැයෙන්) ගඳ ආඝ්‍රාණයකොට මනාප සිත ද උපදී අමනාප සිත ද උපදී. මනාප-අමනාප සිත ද උපදී. හෙතෙම මෙසේ දනී. මට මේ ලෝභ සහගත සිත උපන්නේය. ද්වේශ සහගත සිත උපන්නේ ය. එය ද වනාහි හේතුවෙන් හටගත් ඕළාරිකාරම්මණය නිසා උපන්නේ ය. යම් මේ (විදර්ශනා) උපේක්ෂාවක් වේ ද, මෝතොමෝ ශාන්ත වන්නී ය, මෝතොමෝ ප්‍රණීත වන්නී ය. ඔහුගේ උපන් ඒ මනාප සිත ද, උපන් අමනාප සිත ද, උපන් මනාප අමනාප සිත ද නැතිවෙයි. විදර්ශනෝපේක්ෂාව මනාව සිටී. ආනන්දයෙනි, යම් සේ වනාහී මදක් නැඹුරු වූ නෙලුම් කොළයෙකැ වැටෙන්නා වූ දිය බින්දු නොසිටිද්ද, එපරිද්දෙන් ම ආනන්දයෙනි යම් කිසිවෙකුට මෙසේ වහා, මෙසේ ඉක්මනින්, මෙසේ පහසුවෙන්, උපන් මනාප සිත ද, උපන් අමනාප සිත ද, උපන් මනාප-අමනාප සිත ද නැති වෙයි ද, විදර්ශනෝපේක්ෂාව මනාව සිටී ද, ආනන්දයෙනි, මෙය ආර්ය විනයෙහි නාසයෙන් දත යුතු වූ ගන්ධයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p><a class="si-vp457"></a>“නැවත ද ආනන්දයෙනි, භික්ෂුහට ජිහ්වා විඥානයෙන් (දිවෙන්) රස විඳගෙන මනාප සිත උපදී. අමනාප සිත ද උපදී. මනාප-අමනාප සිත ද උපදී. හෙතෙම මෙසේ දනී. මට මේ ලෝභ සහගත සිත උපන්නේය. ද්වේශ සහගත සිත උපන්නේ ය. එය ද වනාහි හේතුවෙන් හටගත් ඕළාරිකාරම්මණය නිසා උපන්නේ ය. යම් මේ (විදර්ශනා) උපේක්ෂාවක් වේ ද, මෝතොමෝ ශාන්ත වන්නී ය, මෝතොමෝ ප්‍රණීත වන්නී ය. ඔහුගේ උපන් ඒ මනාප සිත ද, උපන් අමනාප සිත ද, උපන් මනාප අමනාප සිත ද නැතිවෙයි. විදර්ශනා උපේක්ෂාව මනාව පිහිටයි. ආනන්දයෙනි, යම් සේ ශක්තිය ඇති පුරුෂයෙක් දිවග කෙළ පිඬක් එකතුකොට පහසුවෙන් කෙළ ගසන්නේ ද, එපරිද්දෙන් ම ආනන්දය, යම් කිසිවෙකුට මෙසේ වහා, මෙසේ ඉක්මනින්, මෙසේ පහසුවෙන්, උපන් මනාප සිත ද, උපන් අමනාප සිත ද, උපන් මනාප-අමනාප සිත ද නැති වෙයි. විදර්ශනෝපේක්ෂාව මනාව පිහිටයි ද, ආනන්දය, මෙය ආර්ය විනයෙහි දිවෙන් දත යුතු වූ රසයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p><a class="si-vp458"></a>“නැවත ද ආනන්දය, මහණහට කයින් පහස ස්පර්ශ කොට මනාප වූ සිත උපදී. අමනාප වූ සිත ද උපදී. මනාප-අමනාප සිත ද උපදී. හෙතෙම මෙසේ දනී. මට මේ ලෝභ සහගත සිත උපන්නේය. ද්වේශ සහගත සිත උපන්නේ ය. එය ද වනාහි හේතුවෙන් හටගත් ඕළාරිකාරම්මණය නිසා උපන්නේ ය. යම් මේ (විදර්ශනා) උපේක්ෂාවක් වේ ද, මෝතොමෝ ශාන්ත වන්නී ය, මෝතොමෝ ප්‍රණීත වන්නී ය. ඔහුගේ උපන් ඒ මනාප සිත ද, උපන් අමනාප සිත ද, උපන් මනාප අමනාප සිත ද නැතිවෙයි. විදර්ශනෝපේක්ෂා මනාව පිහිටයි. ආනන්දය, යම් සේ වනාහී බලවත් පුරුෂයෙක් හැකුළූ අත හෝ දිගහරින්නේ ද, දික්කළ අතර හෝ වක් කරන්නේ ද, එපරිද්දෙන් ම ආනන්දය, යම් කිසිවෙකුට මෙසේ වහා, මෙසේ ඉක්මනින්, මෙසේ පහසුවෙන්, උපන් මනාප සිත ද, උපන් අමනාප සිත ද, උපන් මනාප-අමනාප සිත ද නැති වෙයි ද, විදර්‍ශනෝපේක්ෂාව මනාව සිටී ද, ආනන්දය, මෙය ආර්‍ය විනයෙහි කයින් දත යුතු වූ ස්පර්‍ශයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p><a class="si-vp459"></a>“නැවත ද ආනන්දය, මහණහට මනසින් ධර්මාරම්මණයන් දැන මනාප වූ සිත උපදී. අමනාප වූ සිත ද උපදී. මනාප-අමනාප සිත ද උපදී. හෙතෙම මෙසේ දනී. මට මේ ලෝභ සහගත සිත උපන්නේය. ද්වේශ සහගත සිත උපන්නේ ය. එය ද වනාහි හේතුවෙන් හටගත් ඕළාරිකාරම්මණය නිසා උපන්නේ ය. යම් මේ (විදර්ශනා) උපේක්ෂාවක් වේ ද, මෝතොමෝ ශාන්ත වන්නී ය, මෝතොමෝ ප්‍රණීත වන්නී ය. ඔහුගේ උපන් ඒ මනාප සිත ද, උපන් අමනාප සිත ද, උපන් මනාප අමනාප සිත ද නැතිවෙයි. විදර්ශනෝපේක්ෂාව මනාව සිටී. ආනන්දයෙනි, යම් සේ වනාහී ශක්ති ඇති පිරිමියෙක් දවස මුළුල්ලෙහි තැවුණු යකඩ තැටියක දිය බින්දු දෙකක් හෝ තුනක් හෝ හෙලන්නේ ද, ආනන්දයෙනි, ඒ දිය බින්දු වැටීම හෙමිහිටය. එතකුදු වූවත් වහාම ඒ දිය බිංදු හාත්පස ක්ෂය වීමට වැනසීමට යන්නේ ද, එපරිද්දෙන් ම ආනන්දය, යම් කිසිවෙකුට මෙසේ වහා, මෙසේ ඉක්මනින්, මෙසේ පහසුවෙන්, උපන් මනාප සිත ද, උපන් අමනාප සිත ද, උපන් මනාප-අමනාප සිත ද, නැති වෙයි ද, විදර්ශනෝපේක්ෂාව මනාව සිටී ද, ආනන්දයෙනි, මෙය ආර්ය විනයෙහි සිතින් දත යුතු වූ, ධර්මාරම්මණයන්හි නිරුත්තර වූ ඉන්ද්‍රිය භාවනාව යයි කියනු ලැබේ.</p>
<p>“ආනන්දයෙනි, මෙසේ වනාහී ආර්යවිනයෙහි නිරුත්තර වූ ඉන්ද්‍රිය භාවනාව වේ” (යයි වදාළ සේක)</p>
<p><a class="si-vp460"></a>“නැවත ද ආනන්දය, කෙසේ නම් ශෛක්ෂ තෙමේ ප්‍රතිපදාවෙන් යුක්ත වේද? ආනන්දය, මේ ශාසනයෙහි මහණහට ඇසින් රූප දැක මනාප සිත ද උපදී, අමනාප සිත ද උපදී. මනාප අමනාප සිත ද උපදී. හෙතෙම උපන් ඒ මනාප සිත කරණ කොට ද, උපන් අමනාප සිත කරණ කොට ද, උපන් මනාප අමනාප සිත කරණකොට ද හැකිලෙයි. ලජ්ජා වෙයි. පිළිකුල් කෙරෙයි. කණින් ශබ්ද අසා මනාප සිත ද උපදී. අමනාප සිත ද උපදී. මනාප-අමනාප සිත ද උපදී. හෙතෙම උපන් ඒ මනාප සිත කරණ කොට, අපන් අමනාප සිත කරණකොට ද, උපන් මනාප-අමනාප සිත කරණකොටද හැකිලෙයි, ලජ්ජා වෙයි, පිළිකුල් කෙරෙයි. නාසයෙන් ගඳ ආඝ්‍රාණය කොට මනාප සිත ද උපදී, අමනාප සිත ද උපදී. මනාප අමනාප සිත ද උපදී. හෙතෙම උපන් ඒ මනාප සිත කරන කොට ද, උපන් අමනාප සිත කරණ කොට ද, උපන් මනාප අමනාප සිත කරණකොට ද හැකිලෙයි. ලැජ්ජා වෙයි. පිළිකුල් කෙරෙයි. දිවෙන් රස ආස්වාදනය කොට (විඳ) මනාප සිත ද උපදී, අමනාප සිත ද උපදී. මනාප අමනාප සිත ද උපදී. හෙතෙම උපන් ඒ මනාප සිත කරන කොට ද, උපන් අමනාප සිත කරණ කොට ද, උපන් මනාප අමනාප සිත කරණකොට ද හැකිලෙයි. ලැජ්ජා වෙයි. පිළිකුල් කෙරෙයි. කයින් ප්‍රෂ්ටව්‍යය ස්පර්ශකොට මනාප සිත ද උපදී, අමනාප සිත ද උපදී. මනාප අමනාප සිත ද උපදී. හෙතෙම උපන් ඒ මනාප සිත කරන කොට ද, උපන් අමනාප සිත කරණ කොට ද, උපන් මනාප අමනාප සිත කරණකොට ද හැකිලෙයි. ලැජ්ජා වෙයි. පිළිකුල් කෙරෙයි. සිතින් ධර්මාරම්මණය දැන මනාප සිත ද උපදී, අමනාප සිත ද උපදී. මනාප අමනාප සිත ද උපදී. හෙතෙම උපන් ඒ මනාප සිත කරන කොට ද, උපන් අමනාප සිත කරණ කොට ද, උපන් මනාප අමනාප සිත කරණකොට ද හැකිලෙයි. ලැජ්ජා වෙයි. පිළිකුල් කෙරෙයි. ආනන්දය, මෙසේ වනාහී ශෛක්ෂ තෙමේ පිළිපැදීමෙන් යුක්ත වේ.</p>
<p><a class="si-vp461"></a>“ආනන්දය, කෙසේ නම් ආර්යතෙමේ වැඩුණු ඉඳුරන් ඇත්තේ වේ ද, ආනන්දය; මේ ශාසනයෙහි මහණහට ඇසින් රූප දැක මනාප සිත උපදී ද, අමනාප වූ සිත උපදී ද, මනාප අමනාපවූ සිත ද උපදී. ඉඳින් පිළිකුල් අරමුණෙහි ‘අප්‍රතිකූල සංඥාව ඇත්තෙක්ව වසන්නෙමි’ යි කැමැති වේ ද, එහි අප්‍රතිකූල සංඥාව ඇත්තෙක්ව වාසය කෙරේ. ඉඳින් පිළිකුල් නොවූ අරමුණෙහි ‘පිළිකුලය යන හැඟීම ඇත්තෙක්ව වසන්නෙමි’යි කැමැති වේද, එහි පිළිකුලය යන හැඟීම ඇත්තෙක්ව වාසය කෙරේ. ‘ඉඳින් පිළිකුල් අරමුණෙහි ද නොපිළිකුල් අරමුණෙහි ද, නොපිළිකුල්ය යන සංඥාව ඇත්තෙක්ව වසන්නෙමි’යි කැමැති වේ ද, එහි අප්‍රතිකූල සංඥාව ඇත්තෙක්ව වසයි. ‘ඉඳින් නොපිළිකුල් අරමුණෙහිද පිළිකුල් අරමුණෙහි ද පිළිකුල් සංඥාව ඇත්තෙක් ව වසන්නෙමි’යි කැමැති වේද, එහි පිළිකුලය යන සංඥාව ඇත්තෙක්ව වසයි. ‘ඉදින් පිළිකුල් අරමුණෙහි ද, නොපිළිකුල් අරමුණෙහි ද (පිළිකුලය නොපිළිකුලය යන) ඒ සංඥා දෙකම හැර සිහි ඇත්තෙක් ව, යහපත් ප්‍රඥා ඇත්තෙක් ව, උපේක්ෂා ඇත්තෙක් ව (මැදහත්ව) වසන්නෙමි’යි කැමැති වේ ද, සිහියෙන් යුක්ත ව නුවණින් යුක්ත ව, මැදහත් ව වාසය‍ කෙරේ.</p>
<p><a class="si-vp462"></a>“නැවත ද ආනන්දය, කණින් ශබ්ද අසා, නාසයෙන් ආඝ්‍රාණය කොට, දිවෙන් රස විඳ, කයින් ස්පර්ශකොට, සිතින් ධර්මයන් දැක, මනාප සිත උපදී ද, අමනාප සිත උපදී ද, මනාප අමනාප සිත උපදීද, ඉඳින් පිළිකුල් අරමුණෙහි නොපිළිකුල්ය යන සංඥාව ඇත්තෙක්ව වසන්නෙමි’ යි කැමැති වේ ද, එහි නොපිළිකුල්ය යන සංඥාව ඇතිව වාසය කෙරෙයි. ඉඳින් නොපිළිකුල් අරමුණෙහි පිළිකුලය යන සංඥාව ඇත්තෙක්ව වසන්නෙමි’යි කැමැති වේද, එහි පිළිකුලය යන සංඥා ඇතිව වාසය කෙරෙයි. ‘ඉඳින් පිළිකුල් අරමුණෙහි ද නොපිළිකුල් අරමුණෙහි ද, නොපිළිකුල්ය යන සංඥාව ඇත්තෙක්ව වසන්නෙමි’යි කැමැති වේ ද, එහි නොපිළිකුල්ය යන සංඥා ඇතිව වසයි. ‘ඉඳින් නොපිළිකුල් අරමුණෙහිද පිළිකුල් අරමුණෙහි ද පිළිකුල්ය යන සංඥා ඇතිව වසන්නෙමි’යි කැමැති වේද, එහි පිළිකුලය යන සංඥා ඇතිව වසයි. ‘ඉඳින් පිළිකුල් අරමුණෙහි ද, නොපිළිකුල් අරමුණෙහි ද ඒ පිළිකුල් නොපිළිකුල් දෙක ද හැර සිහි නුවණින් යුක්තව, උපේක්ෂා ඇත්තෙක් ව වසන්නෙමි’යි කැමැති වේ ද, එහි සිහි නුවණින් යෙදී මැදහත්ව වසයි. ආනන්දය මෙසේ වනාහී ආර්ය තෙමේ වඩන ලද ඉඳුරන් ඇත්තේ වේ. සිහියෙන් යුක්ත ව නුවණින් යුක්ත ව, මැදහත් ව වාසය කෙරේ.</p>
<p><a class="si-vp463"></a>“ආනන්දයෙනි, මෙසේ වනාහී මා විසින් ආර්ය විනයෙහි නිරුත්තර වූ, ඉන්ද්‍රිය භාවනාව දේශනා කරන ලදී. ශෛක්ෂ ප්‍රතිපදාව ඇති පුද්ගලයා දේශනා කරන ලද්දේ ය. වඩන ලද ඉන්ද්‍රියයන් ඇති ආර්ය තෙමේ දේශනා කරන ලද්දේ ය. ආනන්දයෙනි, ශ්‍රාවකයනට හිතෛෂී වූ අනුකම්පා කරන්නා වූ ශාස්තෲන් විසින් අනුකම්පා පිණිස යමක් කටයුතු ද, එය මා විසින් තොපට කරන ලදී. ආනන්දය, ඒ වෘක්ෂ මූලයෝ වෙති. ඒ සූන්‍යාගාරයෝ වෙති. ආනන්දය, භාවිත කරව්. පමා වූවෝ නොවව්. පසුව විපිළිසර වූවෝ නොවව්. මේ තොපට අපගේ අනුශාසනයයි”</p>
<p>භාග්‍යවතුන් වහන්සේ මෙසේ වදාළ සේක. සතුටු සිතැති ආයුෂ්මත් ආනන්ද ස්ථිවිර තෙමේ භාග්‍යවතුන් වහන්සේගේ වචනය සතුටින් පිළිගත්තේ ය.</p>
<p class="end">දශවැනි ඉන්ද්‍රිය භාවනා සූත්‍රය නිමි</p>
</article>
<aside id="metaarea">
<p><span class="author">A.P. de Soyza</span> edition.</p>
<p>Text digitized by metta.lk. Unicode conversion and corrections by Janaka of http://www.pitaka.lk/.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
