<!DOCTYPE html>
<html>
<head>
<meta author="A.P. de Soyza">
<title></title>
</head>
<body>
<div id="text" lang="si">
<section class="sutta" id="mn148">
<article>
<div class="hgroup">
<p class="division">මජ්ඣිම නිකාය</p>
<p class="vagga">5. සළායතනවග්ගො</p>
<h1>148 නගරවින්දෙය්‍ය සූත්‍රය</h1>
</div>
<p><a class="si-vp434"></a>මා විසින් මෙසේ අසන ලදී. එක් කලෙක භාග්‍යවතුන් වහන්සේ මහත්වූ භික්‍ෂුසංඝයා සමග කෙසොල් දනව්වේ චාරිකාවෙහි හැසිරෙනු ලබන්නේ, නගරවින්දෙය්‍ය නම් වූ කොසොල් රටවැස්සන්ගේ බමුණු ගම යම් තැනෙක්හි ද එහි වැඩමවූසේක. නගරවින්දෙය්‍යක නම් බ්‍රාහ්මණ ගෘහපතීහු වනාහි, ශාක්‍යපුත්‍රවූ ශාක්‍ය කුලයෙන් පැවිදිවූ ශ්‍රමණ භවත් ගෞතම තෙමේ මහත් වු භික්‍ෂු සංඝයා සමග කොසොල් දනව්වේ චාරිකාවෙහි හැසිරෙනු ලබන්නේ නගරවින්දෙය්‍ය නම් බමුණු ගමට පැමිණියේ ය.</p>
<p>ඒ භවත් ගෞතමයන් වහන්සේ මෙබඳුවු යහපත් කීර්ති ශබ්දයක් පැන නැංගේය. ඒ භාග්‍යවතුන්වහන්සේ මේ කාරණයෙනුදු අර්‍හත් නම් වූයේය. ඒ භාග්‍යවතුන්වහන්සේ මේ කාරණයෙනුදු සම්‍යක් සම්බුද්ධ නම් වූයේය. අෂ්ට විද්‍යා පසළොස් චරණ ධර්‍මයන්ගෙන් යුක්ත හෙයින් විද්‍යාචරණ සම්පන්න වනසේක. යහපත් ගති ඇති හෙයින් ලෝකවිදු නම් වන සේක. තමන් වහන්සේට වඩා උසස් කෙනෙක් නැති හෙයින් නිරුත්තර නම් වන සේක. දමනය නොකොට හැකි පුරුෂයන් දමනය කරණ හෙයින් පුරිදම්ම සාරථී නම් වන සේක. දෙවි මිනිසුන්ට අනුශාසනා කරණ හෙයින් ශාස්තෘ නම් වන සේක. දෙවි මිනිසුන්ට අනුශාසනා කරණ හෙයින් ශාස්තෘ නම් වනසේක. චතුරාර්‍ය්‍ය සත්‍ය ධර්‍මය අවබෝධ කළ හෙයින් බුද්ධ නම් වනසේක. ඒ භාග්‍යවතුන් වහන්සේ දෙවියන් සහිතවූ ද, මාරයා සහිතවූ ද, බ්‍රහ්මයා සහිතවූ ද, ශ්‍රමණ බ්‍රාහ්මණයන් සහිතවූ ද, දෙවිමිනිසුන් සහිතවූ ද, ඒ ලෝකය තමන්වහන්සේ විසින් විශේෂ ප්‍රඥාවෙන් දැන ප්‍රත්‍යක්‍ෂකොට ප්‍රකාශ කරන්නේය.</p>
<p>ඒ භාග්‍යවතුන් වහන්සේ මුල යහපත්වූ ද, මැද යහපත්වූ ද, කෙළවර යහපත්වූ ද, අර්ථ සහිතවූ, ව්‍යඤ්ජන සහිතවූ, හාත්පස සම්පූර්‍ණවූ ධර්‍මය දේශනා කරන්නේය. පිරිසිදු වු බ්‍රහ්මචර්‍ය්‍යාව ප්‍රකාශ කරන්නේය. එබඳුවූ රහතුන්ගේ දැකීම යහපත් වන්නේය’ කියායි.</p>
<p>එකල්හි වනාහි නගරවින්දෙය්‍යක නම් බ්‍රාහ්මණ ගෘහපතීහු භාග්‍යවතුන් වහන්සේ යම් තැනෙක්හි ද, එහි එළඹුණාහුය. එළඹී, ඇතැම් කෙනෙක් භාග්‍යවතුන් වහන්සේට වැඳ එකත්පසක හුන්නාහුය. ඇතැම් කෙනෙක් භාග්‍යවතුන් වහන්සේ හා සතුටු වූවාහුය. සතුටු විය යුතුවු, සිහි එලවිය යුතුවු කථාව කොට නිමවා එකත්පසෙක හුන්නාහුය. ඇතැම් කෙනෙක් භාග්‍යවතුන් වහන්සේගේ සමීපයෙහි නාම ගොත්‍රයන් හඟවා එකත්පසක හුන්නාහුය. ඇතැම් කෙනෙක් නිශ්ශබ්දව එකත්පසෙක හුන්නාහුය.</p>
<p>එකත්පසෙක හුන්නාවූ නගරවින්දෙය්‍යක නම් බ්‍රාහ්මණ ගෘහපතීන්ට භාග්‍යවතුන් වහන්සේ මෙය වදාළ සේක.</p>
<p><a class="si-vp435"></a>“ගෘහපතියෙනි, ඉදින් තොප අතින් අන්‍ය තීර්ථක පරිබ්‍රාජකයෝ, ‘ ගෘහපතියෙන් කෙබඳුවූ ශ්‍රමණ බ්‍රාහ්මණයෝ සත්කාර නොකට යුත්තාහුද, ගරුකාර නොකට යුත්තාහුද, බුහුමන් නොකට යුත්තාහුද, නොපිදිය යුත්තාහුදැ’යි මෙසේ විචාරන ලද්දාහු තොපි ඒ අන්‍ය පරිබ්‍රාජකයන්ට මෙසේ ප්‍රකාශ කරන්නාහුය. යම් ඒ ශ්‍රමණ බ්‍රාහ්මණ කෙනෙක් ඇසින් දතයුතුවූ රූපාරම්මණයන්හි පහ නොකළ රාගය ඇත්තාහුද, පහ නොකළ මෝහය ඇත්තාහුද, පහ නොකළ ද්වේශය ඇත්තාහුද, ඇතුළත නොසන්සුන් සිත් ඇත්තාහුද, කයින්ද, මනසින්ද, වචනයෙන්ද, කලින් කල යහපත්වූද, අයහපත්වූද පැවතුමෙන් හැසිරෙත්ද මෙබඳුවූ ශ්‍රමණ බ්‍රාහ්මණයෝ සත්කාර නොකට යුත්තාහ. ගරුකාර නොකට යුත්තාහුය. නොපිදිය යුත්තාහුය.</p>
<p>ඊට කාරණා කවරේද? අපිදු වනාහි ඇසින් දතයුතුවූ රූපාරම්මණයන් කෙරෙහි පහනොකරණ ලද රාග ඇත්තාහුය. පහනොකරණ ලද ද්වේෂ ඇත්තාහුය. පහනොකරණ ලද මෝහ ඇත්තාහුය. ඇතුලත නොසන්සුන් සිත් ඇත්තාහු කයින්ද, වචනයෙන්ද, මනසින්ද, කලින් කල සමවිෂම චර්‍ය්‍යාවන්ගේ වශයෙන් හැසිරෙන්නෙමු. ඒ අපගේ මේ සම චර්‍ය්‍යාවශයෙන් හැසිරීමද මත්තෙහි නොදක්නවුන්ගේය. එහෙයින් පින්වත්වූ ඒ ශ්‍රමණ බ්‍රාහ්මණයෝ සත්කාර නොකට යුත්තාහ. බුහුමන් නොකට යුත්තාහුය. නොපිදිය යුත්තාහුය.යම් ඒ ශ්‍රමණ බ්‍රාහ්මණ කෙනෙක් හ්‍රෙතෘවිඥෙය ශබ්දාරම්මනයන් කෙරෙහිද, ජීව්හා විඥෙය රසාරම්මනයන් කෙරෙහිද, කායවිඥෙය ස්පර්‍ශආරම්මණයන් කෙරෙහිද, සිතින් දැන ගතයුතු ධර්‍මරාම්මණයන් කෙරෙහිද පහනොකරණලද රාග ඇත්තහු, පහනොකරණලද මොහ ඇත්තහු, පහනොකරණලද ද්වේෂ ඇත්තාහු, ඇතුළත නොසන්සුන් සිත් ඇත්තාහු කයින්ද, වචනයෙන්ද, සිතින්ද, කලින් කල යම් විෂමයන්ගේ වශයෙන් හැසිරෙත්ද, එබඳුවූ ශුමණ බ්‍රාහ්මණයෝ සත්කාර නොකළ යුත්තාහුය, ගරු නොකට යුත්තාහුය, බුහුමන් නොකට යුත්තාහුය, නොපිදිය යුත්තාහුය. ඊට කාරණා කවරේද අපිදු වනාහි ඇසින් දතයුතුවූ ධර්‍මාරම්මණයන්හි පහනොකරණ ලද රාග ඇත්තාහුය. පහනොකරණ ලද ද්වේෂ ඇත්තාහුය. පහනොකරණ ලද මෝහ ඇත්තාහුය. ඇතුලත නොසන්සුන් සිත් ඇත්තාහු කයින්ද, වචනයෙන්ද, මනසින්ද, කලින් කල සමව්ෂම චර්‍ය්‍යාවන්ගේ වශයෙන් හැසිරෙන්නෙමු. ඒ අපගේ මේ සමව්ෂම චර්‍ය්‍යාවශයෙන් හැසිරීමද මත්තෙහි නොදක්නවුන්ගේය. එහෙයින් පින්වත්වූ ඒ මහණ බමුණෝ සත්කාර නොකට යුත්තාහ. ගරු නොකට යුත්තාහුය. බුහුමන් නොකට යුත්තාහුය. නොපිදිය යුත්තාහුයි. ගෘහපතියෙනි, මෙසේ අසන ලද්දාවූ තොපි ඒ අන්‍ය තීර්ථක පරිබ්‍රාජකයන්ට මෙසේ ප්‍රකාශ කරන්නාහුය.</p>
<p><a class="si-vp436"></a>“ ගෘහපතියෙනි, ඉදින් වනාහි තොපගෙන් අන්‍ය තීර්ථක පරිබ්‍රාජකයෝ මෙසේ අසන්නාහුද, ගෘහපතියෙනි කෙබඳුවූ ශ්‍රමණ බ්‍රාහ්මණයෝ සත්කාර කටයුත්තාහුද, ගරු කටයුත්තාහුද, බුහුමන් කටයුත්තාහුද, පිදිය යුත්තාහුද කියායි. ගෘහපතියෙනි, මෙසේ අසන ලද්දාහු තොපි ඒ ඒ අන්‍ය තීර්ථක පරිබ්‍රාජකයන්ට මෙසේ ප්‍රකාශ කරන්නාහුය. යම් ඒ බමුණු කෙනෙක් ඇසින් දතයුතු රූපාරම්මණයන් කෙරෙහි පහවූ රා ඇත්තාහු, පහවූ ද්වේෂ ඇත්තාහු, පහවු මෝහ ඇත්තාහු, ඇතුළත සන්සුන් සිත් ඇත්තාහු කයින් වචසින් මනසින් සමචරියා වශයෙන් හැසිරෙද්ද, මෙබඳු ශමණ බ්‍රාහ්මණයෝ සත්කාර කටයුත්තාහුය, ගරු කටයුත්තාහුය, බුහුමන් කටයුත්තාහුය, පිදිය යුත්තාහුය. ඊට හේතු කවරේද? අපි වනාහි ඇසින් දතයුතුවු රූපාරම්මණයන් කෙරෙහි පහ නොවූ රාග ඇත්තාහු, පහ නොවු ද්වේෂ ඇත්තාහු, පහ නොවූ මෝහ ඇත්තාහු, ඇතුළත නොසන්සුන් සිත් ඇත්තාහු කයින් වචසින් මනසින් සමචරියා වශයෙන් හැසිරෙන්නෙමු. ඒ අපගේ මේ සමචරියා වශයෙන් හැසිරීමද, මතු බලන්නවුන්ගේය. එහෙයින් ඒ පින්වත්වූ ශ්‍රමණ බ්‍රාහ්මණයෝ සත්කාර කටයුත්තාහුය, ගරු කටයුත්තාහුය, බුහුමන් කටයුත්තාහුය, පිදිය යුත්තාහුය. යම් මේ ශ්‍රමණ බ්‍රාහ්මණ කෙනෙක් කණින් දතයුතුවූ ශබ්දාරම්මනයන්‍හිද, නාසයෙන් දතයුතුවූ රසාරම්මනයන්හිද, කයින් දතයුතුවූ ශබ්දාරම්මණයන්හිද, කයින් දතයුතුවූ ධම්මාරම්මණයන්හිද, කයින් දතයුතුවූ ඵොට්ඨබ්බාරම්මණයන්හිද, සිතින් දතයුතුවූ ධම්මාරම්මණයන්හිද පහවූ රාග ඇත්තාහු, පහවු ද්වේෂ ඇත්තාහු, පහවූ මෝහ ඇත්තාහු, ඇතුළත නොසන්සුන් සිත් ඇත්තාහු කයින් වචසින් මනසින් සම හැසිරීමෙන් හැසිරෙත්ද, මෙබඳුවූ ශ්‍රමණ බ්‍රාහ්මණයෝ සත්කාර කටයුත්තාහුය, ගරු කටයුත්තාහුය, බුහුමන් කටයුත්තාහුය, පිදිය යුත්තාහුය. ඊට හේතු කවරේද? අපි වනාහි ඇසින් දතයුතුවු රූපාරම්මණයන් කෙරෙහි පහ නොවූ රාග ඇත්තාහු, පහ නොවු ද්වේෂ ඇත්තාහු, පහ නොවූ මෝහ ඇත්තාහු, ඇතුළත නොසන්සුන් සිත් ඇත්තාහු කයින් වචසින් මනසින් සම විසම වශයෙන් හැසිරෙන්නෙමු. ඒ අපගේ සමචරියා හැසිරීමද, මතු බලන්නවුන්ගේය. එහෙයින් පින්වත්වූ ඒ ශ්‍රමණ බ්‍රාහ්මණයෝ සත්කාර කටයුත්තාහුය, ගරු කටයුත්තාහුය, බුහුමන් කටයුත්තාහුය, පිදිය යුත්තාහුයි. ගෘහපතියෙනි, මෙසේ විචාරණ ලද්දාහු තොපි ඒ අන්‍යතීර්ථක පරිබ්‍රාජකයන්ට මෙසේ ප්‍රකාශ කරන්නාහුය.</p>
<p><a class="si-vp437"></a>“ගෘහපතියෙනි, ඉදින් වනාහි අන්‍යතීර්ථක පරිබ්‍රාජකයෝ තොප අතින් මෙසේ විචාරන්නාහුද, ආයුෂ්මත්නි, යම් හෙයකින් තොපි මෙසේ කියන්නාහුද, ඒකාන්තයෙන් ඒ ආයුෂ්මත්හු, පහවු රාග ඇත්තෝහු වෙත්, රාගය දුරු කිරීම පිණිස පිළිපන්නාහු හෝ වෙත්. පහකරණ ලද ද්වේෂ ඇත්තාහු හෝ වෙත්, ද්වේෂය නැතිකිරීම පිණිස පිළිපන්නාහු හෝ වෙත්. පහකරණලද මෝහය ඇත්තාහු හෝ වෙත්, මෝහය දුරු කිරීම පිණිස පිළිපන්නාහු හෝ වෙත්. ඒ ආයුෂ්මත් වරුන්ගේ වනාහි කවර ආකාරයක් වන්නාහුද. කවර වංශයක් වන්නාහුද කියායි. ගෘහපතියෙනි, මෙසේ අසන ලද්දාහු තොපි ඒ අන්‍ය තීර්ථක පරිබ්‍රාජකයන්ට මෙසේ ප්‍රකාශ කරන්නාහුය. එපරිද්දෙන් වනාහි ඒ ආයුෂ්මත්හු වනයෙහි ග්‍රාමාන්තය ඉක්මවා වනගතවූ ග්‍රාමාන්ත සේනාසනයන් සෙවනය කරත්. යම්බඳු රූපයන් දැක දැක ඇලෙන්නාහුද, එහි එබඳුවූ ඇසින් දතයුතුවූ රූපයෝ නැත්තාහුමය. යම් බඳුවූ ශබ්දයන් අසා අසා ආශාවෙන් සිත් අලවන්නාහුද, එහි එබඳුවූ කනින් දතයුතුවූ ශබ්දයෝ නැත්තාහුමය. යම් සුවඳක් ආඝ්‍රාණය කොට සිත් අලවන්නාහුද, එබඳුවූ නාසයෙන් දතයුතුවු සුගන්ධයෝ එහි නැත්තාහුමය. යම් රසයක් විඳ විඳ සිත් අලවන්නාහුද, එබඳුවූ දිවෙන් දතයුතුවූ රසයෝ එහි නැත්තාහුමය. යම් ස්පර්‍ශයක් ස්පර්‍ශයෝ එහි නැත්තාහුමය. ඇවැත්නි, මේ ආකාර ඇත්තාහුමය. මේ වංශ ඇත්තාහුමය. මේ වංශ ඇත්තාහුමය. ආයුෂ්මත්නි, යම් හෙයකින් අපි මෙසේ කියන්නෙමුද, ඒකාන්තයෙන් ඒ ආයුෂමත්හු පහ කරණලද රාග ඇත්තෝ හෝ රාගය දුරු කිරීම පිණිස පිළිපන්නේ හෝ පහකරණලද ද්වේෂය ඇත්තේ හෝ ද්වේෂය දුරු කිරීම පිණිස පිලිපන්නේ හෝ පහකරණලද ද්වේෂය ඇත්තේ හෝ පහකරණ ලද මෝහය ඇත්තේ හෝ මෝහය දුරුකිරීම පිණිස පිළිපන්නෝ වෙත්යයි, ගෘහපතියෙනි, මෙසේ අසන ලද්දාහු තොපි අන්‍ය තීර්ථක පරිබ්‍රාජකයන්ට මෙසේ කියන්නාහුයයි වදාළේය.</p>
<p>මෙසේ වදාළ කල්හි නගර වින්දෙය්‍යක නම් බ්‍රාහ්මණ ගෘහපතීහු භාග්‍යවතුන් වහන්සේට මෙසේ සැළකලාහුය. භවත් ගෞතමයන් වහන්ස, ඉතා යහපත, ඉතා යහපත භවත් ගෞතමයන් වහන්ස, යටිකුරු කරණලද්දක් උඩුකුරු කරන්නේ හෝ වසන ලද්දක් විවෘත කරන්නේ හෝ මංමුලාවූවෙක්හට මග කියන්නේ හෝ අන්ධකාරයෙහි ඇස් ඇත්තෝ රූප දකිත්වායි, තෙල් පහනක් දරන්නේ හෝ යම් සේද, එපරිද්දෙන්ම භවත් ගෞතමයන් වහන්සේ විසින් නොයෙක් ආකාරයෙන් ධර්‍මය තෙමේ ප්‍රකාශ කර වදාරණ ලද්දේය. ඒ අපි භාග්‍යවත් ගෞතමයන් වහන්සේද, ධර්‍මයද, භික්‍ෂු සංඝායාද, සරණ කොට යන්නෙමු. භවත් ගෞතමයන් වහන්සේ අද පටන් දිවි හිමියෙන් සරණ ගියාවූ අපි උපාසකයන් කොට දරණ සේක්වායි” යනුයි.</p>
<p class="end">නගරවින්දෙය්‍ය සූත්‍රය නිමි.</p>
</article>
<aside id="metaarea">
<p><span class="author">A.P. de Soyza</span> edition.</p>
<p>Text digitized by metta.lk. Unicode conversion and corrections by Janaka of http://www.pitaka.lk/.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
