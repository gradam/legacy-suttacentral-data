<!DOCTYPE html>
<html>
<head>
<meta charset="UTF-8">
<meta author="Ben Arasu">
<title></title>
</head>
<body>
<div id="text" lang="ta">
<section class="sutta" id="sn12.1-2">
<article>
<div class="hgroup">
<p class="division" lang="pi">Saṃyutta Nikāya 12</p>
<p class="subdivision">படச்ச சமுப்பாத விபங்க சூத்திரம்</p>
<h1>1–2. சார்பிற்றோற்றம் (சார்பில் தோற்றம்) சூத்திரப் பகுப்பாய்வு</h1>
</div>
<p>சாவத்தியில் தங்கியிருந்தபோது.."துறவிகளே நான் உங்களுக்குச் சார்பில் தோற்றம் பற்றிய கோட்பாட்டினைப் பகுப்பாய்ந்து கூறுகிறேன்.</p>
<p>"சார்பில் தோற்றம் என்றால் என்ன?</p>
<blockquote class="gatha"><p>பேதைமை சார்வாகச் செய்கை வரும். <br>
செய்கை சார்வாக உணர்ச்சி உண்டாகிறது.<br>
உணர்ச்சி சார்வாக வருவது அருவுரு ஆகும். <br>
அருவுரு சார்வாக வருவது வாயிலாகும். <br>
வாயில் சார்வாக வருவது ஊறாகும். <br>
ஊறு சார்ந்து நுகர்ச்சியாகும். <br>
நுகர்ச்சி சார்ந்து வேட்கை யாகும். <br>
வேட்கை சார்ந்து பற்றாகும். <br>
பற்றில் தோன்றும் பவம்/கருமத் தொகுதி. <br>
கருமத் தொகுதி காரணமாக <br>
வருமே ஏனை வழிமுறைத் தோற்றம். <br>
தோற்றஞ் சார்பின் மூப்புப் பிணி சாக்காடு <br>
அவலம் (துன்பம்) அரற்றுக் (புலம்புதல்) கவலை <br>
கையாறெனத் (கையாறு - செயலறுகை, helplessness) <br>
தவலில் துன்பந் தலைவரும். (மணிமேகலை 30)<br>
இவ்வாறு எல்லாத் துக்கமும் தோன்றுகிறது."</p></blockquote>
<p>"மூப்பு (aging), மரணம் (death) என்றால் என்ன?</p>
<p>வயோதிகம், முதுமைத் தளர்ச்சி, நரை மயிர், தோல் சுருக்கம், வாழ்வுச் சக்தி குறைதல், திறமைகளின் தளர்ச்சி - இவற்றை ஜீவன்கள் அணுபவிக்கும் போது அது மூப்பு எனப்படும். மரணமுறுந்தன்மை, மறைந்து போதல், உடைந்து போதல், இறத்தல், கால முடிவு, கந்தங்களின் சிதறல், வாழ்வுத் திறமைகளின் குறுக்கீடு, உடல் வீசப்படுதல்: இவை எல்லாம் ஜீவன்கள் மரணிப்பதைக் குறிக்கும்.</p>
<p>"பிறப்பென்றால் (தோற்றம், Jati – Birth) என்ன?</p>
<p>பிறப்பெடுத்தல், தோன்றுதல், இறங்குதல், கந்தங்கள் வெளிப்படுதல், புலன்களைப் பெறுதல்: இதுவே பிறப்பு என்பது.</p>
<p>"பவம் (Bhava – Becoming) என்றால் என்ன?</p>
<p>மூன்றுவிதமான பவங்கள் (பிறப்பு, ஆகுதல்) உண்டு. அவை அருவம் (formless), உருவம் (form), காமம் (sensual) என்பன. இவையே பவம் எனப்படும்.</p>
<p>"பற்றியிருத்தல்/தாங்கியிருத்தல் (Upadana – Clinging) என்றால் என்ன?</p>
<p>நான்கு வகையான பற்றுக்கள் உண்டு. அவை: புலன் இன்பங்கள் மீது பற்று, காட்சி/கருத்து மீது பற்று, ஒழுக்கங்கள்/பயிற்சி மீது பற்று மற்றும் சாரமிருப்பதாக உள்ள கருத்தின் மீது பற்று. இவையே பற்றென்பது.</p>
<p>"வேட்கை (Tanha – Craving) என்றால் என்ன?</p>
<p>ஆறுவகை வேட்கைகள் உண்டு. அவை: உருவங்கள் மீதுள்ள வேட்கை, சப்தங்கள் மீதுள்ள வேட்கை, வாசனையின் மீதுள்ள வேட்கை, சுவையின் மீதுள்ள வேட்கை, ஸ்பரிசம் மீதுள்ள வேட்கை, கருத்துக்கள் மீதுள்ள வேட்கை. இவையே வேட்கை எனப்படும்.</p>
<p>"நுகர்வு (Vedana – Feelings) என்றால் என்ன?</p>
<p>இவை ஆறும் நுகர்வு வகைகள்:</p>
<p>கண்ணின் தொடர்பினால் உண்டான நுகர்வு, காதின் தொடர்பினால் உண்டான நுகர்வு, மூக்கின் தொடர்பினால் உண்டான நுகர்வு, நாக்கின் தொடர்பினால் உண்டான நுகர்வு, உடலின் தொடர்பினால் உண்டான நுகர்வு, சித்தத் தொடர்பினால் உண்டான நுகர்வு. இவையே நுகர்வு எனப்படும்.</p>
<p>ஊறு (Phassa – Contact) என்றால் என்ன?</p>
<p>ஊறு ஆறு வகைகள் ஆகும்: கண்ணினால் உண்டாகும் ஊறு, காதினால் உண்டாகும் ஊறு, மூக்கினால் உண்டாகும் ஊறு, நாக்கினால் உண்டாகும் ஊறு, உடலினால் உண்டாகும் ஊறு, சித்தத்தினால் உண்டாகும் ஊறு. இவையே ஊறு என்பதாகும்.</p>
<p>"வாயில் (Salayatana – Six sense bases) என்றால் என்ன?</p>
<p>ஆறு வகையான வாயில்கள் உண்டு. அவை: கண் வழியான வாயில், காது வழியான வாயில், மூக்கு வழியான வாயில், நாக்கு வழியான வாயில், உடல் வழியான வாயில் மற்றும் சித்தம் வழியான வாயில். இவையே ஆறு வகையான வாயில்களாகும்.</p>
<p>"அருவுரு (nama-rupa – mind and matter) என்றால் என்ன?</p>
<p>நுகர்வு, கருத்து, நோக்கம், தொடர்பு மற்றும் கவனம். இவையே நாமம். நான்கு பூதங்களும், அவற்றைச் சார்ந்துள்ள உருவமுமே ரூபம் என்பது. இந்த நாமமும் ரூபமுமே நாம - ரூபம் அல்லது அருவுரு எனப்படும்.</p>
<p>"உணர்வு (viññana – rebirth consciousness) என்றால் என்ன?</p>
<p>ஆறுவகை உணர்வுகள் உள்ளன: கண்-உணர்வு, காது-உணர்வு, மூக்கு-உணர்வு, நாக்கு-உணர்வு, உடல்-உணர்வு, சித்த-உணர்வு. இவையே உணர்வுகளாகும்.</p>
<p>"செய்கை (கட்டுமானங்கள், Sankhara – Kammic formations) என்றால் என்ன?</p>
<p>மூன்று விதமான செய்கைகள் உண்டு: உடல் செய்கை, மொழிச் செய்கை மற்றும் மனச் செய்கை. இவையே செய்கைகளாம்.</p>
<p>"பேதமை (Avijja – Ignorance) என்றால் என்ன?</p>
<p>துக்கம் பற்றித் தெரியாமல் இருப்பது. அது தோன்றக் காரணத்தையும், அதன் முடிவையும், முடிவுக்கு எடுத்துச் செல்லும் மார்க்கத்தைப் பற்றியும் தெரியாமல் இருப்பது. இதுவே பேதமை.</p>
<blockquote class="gatha"><p>"பேதமை மீளச் செய்கை மீளும், <br>
செய்கை மீள உணர்ச்சி மீளும், <br>
உணர்ச்சி மீள அருவுரு மீளும், <br>
அருவுரு மீள வாயில் மீளும், <br>
வாயில் மீள ஊறு மீளும், <br>
ஊறு மீள நுகர்ச்சி மீளும், <br>
நுகர்ச்சி மீள வேட்கை மீளும், <br>
வேட்கை மீளப் பற்று மீளும், <br>
பற்று மீளக் கருமத் தொகுதி மீளும், <br>
கருமத் தொகுதி மீளத் தோற்றம் மீளும், <br>
தோற்றம் மீளப் பிறப்பு மீளும், <br>
பிறப்புப் பிணி மூப்புச் சாக்கா டவலம் <br>
அரற்றுக் கவலை, கையா றென்றிக் <br>
கடையில் துன்பம் எல்லாம் மீளும். (மணிமேகலை 30)<br>
இவ்வாறு எல்லாத் துக்கங்களும் மறைந்து விடும்.</p></blockquote>
</article>
<aside id="metaarea">
<p>Translated by: <span class="author">Ben Arasu</span></p>
<p>Used with the kind permission of the translator.</p>
<p>Original translations taken from the translator's website: <a href="http://bautham.net/suttas">http://bautham.net/suttas</a>.</p>
<p>Translated from <a href="http://www.accesstoinsight.org/">http://www.accesstoinsight.org/</a> by Thanissaro Bhikkhu.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>