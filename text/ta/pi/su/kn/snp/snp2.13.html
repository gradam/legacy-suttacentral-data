<!DOCTYPE html>
<html>
<head>
<meta charset="UTF-8">
<meta author="நவாலியூர் சோ. நடராசன்">
<title></title>
</head>
<body>
<div id="text" lang="ta">
<section class="sutta" id="snp2.13">
<article>
<div class="hgroup">
<p class="division" lang="pi">சுத்த நிபாதம் 2.13</p>
<h1>சம்மாபரிப்பாஜனிய சூத்திரம்—பிழையற்ற நாடோடி வாழ்க்கை</h1>
</div>
<blockquote class="gatha">
<p><span class="speaker">கேள்வி:</span><br>பெரும் மெய்ஞ்ஞானம் கொண்ட முனிவர், வெள்ளத்தைத் தாண்டியவர்<br>அக்கரை சேர்ந்தவர், அமைதியானவர், சமநிலையில் இருப்பவர்,<br>வீட்டைத் துறந்தவர்,<br>புலன் இன்பங்களை நீக்கியவர், அவரிடம் கேட்கிறேன்:<br>ஒரு பிக்கு உலகில் சரியான முறையில் எவ்வாறு வீட்டைத் துறந்து வாழ்வது?</p>
<p><span class="speaker">புத்தர்:</span><br>சகுனங்கள், அதிர்ஷ்டம், கனவு, மற்றைய நிமித்தங்களில்<br>உள்ள நம்பிக்கையைத் துறந்தவர்களும்,<br>நல்ல காலம், நலம் தரும் செயல் என்பன போன்ற நச்சுக் கருத்துக்களைக்<br>கைவிட்டவர்களும்<br>உலகில் சரியான முறையில் வீட்டைத் துறந்து வாழ்பவராவார்.</p>
<p>புலன் இன்பங்களை—இவ்வுலகிலும்<br>தேவலோகத்திலும் – விரட்டக் கூடிய பிக்கு<br>தோற்றத்திற்கு (பவம் எடுப்பதற்கு) அப்பால் சென்றவர், அறத்தை நன்கு தெரிந்தவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>கோபத்தையும், பேராசையையும் கைவிட்ட ஒரு பிக்கு,<br>அவதூறு பேசாதவர்,<br>விருப்பு, வெறுப்பு இல்லாதவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>இன்பத்தையும், துன்பத்தையும் கைவிட்டவர்<br>பற்றில்லாதவர், எதையும் சார்ந்து நில்லாதவர்,<br>தளைகளுக்கான காரணங்களிடமிருந்து முழுமையாக விடுபட்டவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>மனக் கிளர்ச்சியின் பயனற்ற தன்மையை அறிந்து<br>உணர்ச்சியைத் தூண்டும் வேட்கையை விலக்கி, யாதொருவர் ஆதரவில் வாழாமலும்,<br>பிறரால் வழிநடத்தப் படாமலும் இருப்பவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>பேச்சிலும், மனத்திலும், செயலிலும் மற்றவரை எதிர்க்காமல்<br>அறத்தின் முழுமையை நன்கு தெரிந்தவர்,<br>நிப்பாண நிலையை அடைய விரும்புபவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>“அவன் என்னைப் போற்றுகிறான்,” என்று அகந்தை கொள்ளாத பிக்கு,<br>தான் தூற்றப் பட்டாலும் எதிர்த்துத் தூற்றாதவர்,<br>மற்றவர் தரும் உணவைக் கண்டு குதூகலம் அடையாதவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>அவாவும், தோற்றமும் (பவமும்) விட்டுவிட்ட பிக்கு,<br>மற்றவரைத் துன்புறுத்துவதையும் அடிமைப் படுத்துவதையும் தவிர்ப்பவர்,<br>ஐயங்களைக் கடந்தவர், (பேராசை என்ற) அம்பை நீக்கியவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>தனக்கு ஏற்றது எது என்பதை அறிந்த பிக்கு,<br>உலகில் எவருக்கும் தீமை செய்யாதவர்,<br>உள்ளது உள்ளபடி அறத்தை அறிந்தவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>மறைந்திருக்கும் தீயமனப்போக்குகள் யாதும் இல்லாதவர்,<br>தீமையின் வேர்களை முழுமையாகப் பிடுங்கியெறிந்தவர்,<br>ஆசைகளைக் களைந்ததால் அவற்றிலிருந்து விடுபட்டவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>மாசுகளை அழித்து அகந்தையைக் கைவிட்டவர்<br>காம இச்சைகளைக் கடந்தவர், அடக்கமானவர்,<br>கரையேறியவர் (நற்கதி சேர்ந்தவர்), இடுக்கணழியாதவர் (சமநிலையான மனம் கொண்டவர்)—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>தன்னம்பிக்கையுடையவர், கற்றவர், (நிப்பாணத்துக்கு எடுத்துச் செல்லும்) மார்க்கத்தைக் கண்டவர்,<br>மெய்ஞ்ஞானம் உடையவர், பிரிவுகளுக்கு மத்தியில் எப்பிரிவையும் சாராமல் விலகி நிற்பவர்,<br>ஆசையையும், வெறுப்பையும், கெட்ட எண்ணங்களையும் கைவிட்டவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>வெற்றி கொண்டவர்—தூய்மையானவர், தீமையின் திரையை அகற்றியவர்,<br>அறத்தில் நன்கு ஒழுகியவர், அக்கரையை அடைந்தவர், உறுதியானவர்<br>காரணகாரியத் தொடர்பில் உண்டாவனவற்றின் (அதாவது கன்மச் செயல்களின்) முடிவை அறிந்தவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>மெய்ஞ்ஞானத்தைத் தூய்மைப் படுத்தி,<br>கடந்த காலம் வருங்காலம் பற்றிய ஆணவ எண்ணங்களை விட்டவர்,<br>புலன் ஆசைகளிலிருந்து முழுமையாக விடுபட்டவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p>வாய்மையை அறிந்தவர், அறத்தை<br>முழுதும் உள்வாங்கியவர்,<br>மாசுகளின் அழிவைத் தெளிவாக அறிந்தவர், அனைத்துப் பற்றுகளையும் விட்டவர்—<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
<p><span class="speaker">கேள்வி கேட்டவர்:</span><br>ஆம், பகவரே, நீங்கள் சொல்வதுபோல<br>இவ்வாறு வாழும் பிக்கு அடக்கமானவராகி<br>எல்லாத் தளைகளையும் உடைத்தவராகிறார்.<br>அப்படிப்பட்டவர் உலகில் சரியான முறையில் வீட்டைத் துறந்து வாழ்பவராவார்.</p>
</blockquote>
</article>
<aside id="metaarea">
<p>Translated by: <span class="author">நவாலியூர் சோ. நடராசன்</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: லாரண்ஸ் கந்திபாலோ மில்ஸ்</p>
<p>Translated from the Pali by: Laurence Khantipalo Mills</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
