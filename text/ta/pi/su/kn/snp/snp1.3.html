<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp1.3">
<article>
<div class="hgroup">
<p class="division" lang="pi">சுத்த நிபாதம் 1.3</p>
<h1>கக்கவிஸான சூத்திரம்: ஒரு காண்டாமிருகம்</h1>
</div>
<blockquote class="gatha">
<p>எல்லா உயிர்களிடத்தும்<br>வன்முறையைக் கைவிட்டு,<br>எந்த ஓர் உயிருக்கும் தீமை செய்யாத நீங்கள்,<br>உங்கள் மக்களுக்குத் தீமை செய்ய மாட்டீர்களல்லவா,<br>பின் தோழனுக்கு மட்டும் ஏன்?<br>தனித்து நடமாடு<br>காண்டாமிருகத்தைப் போல.</p>
<p>அனைவரிடமும் கூடிப்பழகுகிற ஒருவனை<br>வசீகரிக்கக் கவர்ச்சிப் பொருட்கள் பல உள்ளன;<br>அந்த கவர்ச்சியினால் வருவதே, இந்தத் துன்பம்.<br>கவர்ச்சியின் குறைபாட்டைக் கவனித்து,<br>தனித்து நடமாடு<br>காண்டாமிருகத்தைப் போல.</p>
<p>நண்பருக்கும், தோழருக்கும்<br>உள்ள பாசப்பிணைப்பில்<br>சிக்கிய மனம்,<br>உண்மையான நோக்கத்தை<br>அலட்சியப் படுத்துகிறது.<br>இந்த பாசத்தில் உள்ள<br>அபாயத்தைக் கண்டு,<br>தனித்து நடமாடு<br>காண்டாமிருகத்தைப் போல.</p>
<p>பரந்து வளரும் மூங்கில் காட்டில்<br>மூங்கில் பின்னி இருப்பதைப் போன்றதே,<br>தனது மக்கள் மீதும் துணைவர் மீதும்<br>உள்ள கவலை.<br>மூங்கில் தளிர், சிக்கலில்<br>சிக்காமல் இருப்பது போல,<br>தனித்து நடமாடு<br>காண்டாமிருகத்தைப் போல.</p>
<p>வனத்தில் வாழும் மான்,<br>கட்டுப்படாமல் திரிந்து,<br>நினைத்தபோதெல்லாம் தீனி தேடிச் செல்கிறது:<br>அறிவாளி, சுதந்திரத்தை மதிப்பவன்,<br>தனித்து நடமாடுகிறான்<br>காண்டாமிருகத்தைப் போல.</p>
<p>தோழர்கள் மத்தியில்<br>—வீட்டில் இருப்பினும் சரி,<br>வெளியில் நடமாடினும் சரி—<br>அவர்கள் வேண்டுகோள்களுக்கு<br>நீங்கள் இரையாவீர்கள்.<br>சுதந்திரத்தை மதித்து<br>தனித்து நடமாடு<br>காண்டாமிருகத்தைப் போல.</p>
<p>தோழர்கள் மத்தியில்<br>விளையாட்டும் நேசமும் உள்ளது,<br>மக்கள் மீதான அளப்பரிய பாசமும் உள்ளது,<br>நெருங்கியவர்களை விட்டுப்<br>பிரிவதை நினைத்தாலே<br>வெறுப்புத் தோன்றுகிறது,<br>தனித்து நடமாடு<br>காண்டாமிருகத்தைப் போல.</p>
<p>நான்கு திசைகளிலிருந்தும்<br>எதிர்ப்பு இல்லாமல்,<br>கிடைப்பதைக் கொண்டு<br>திருப்தி அடைந்து,<br>பிரச்சனைகளைப் பீதியடையாமல்<br>தாங்கிக் கொண்டு,<br>தனித்து நடமாடு<br>காண்டாமிருகத்தைப் போல.</p>
<p>அனைவரையும் திருப்திப் படுத்துவது கடினம்,<br>சிலர் துறவறம் பூண்டவர்<br>மற்றவர் இல்லறத்தார்.<br>மற்றவர் மக்களான இவர்களுக்காகக்<br>கவலைப் படுவதைக் கைவிட்டுத்<br>தனித்து நடமாடு<br>காண்டாமிருகத்தைப் போல.</p>
<p>இல்லறத்தார் அடையாளங்களைக் களைந்து [தலைமுடி தாடி போன்றவற்றை]<br>இலைகள் உதிர்ந்த<br>மந்தாரை மரம் போன்று,<br>விவேகம் உள்ளவன்,<br>இல்லறப் பிணைப்புகளை அறுத்துத்<br>தனித்து நடமாடுகிறான்<br>காண்டாமிருகத்தைப் போல.</p>
<p>விவேகமான தோழன் கிடைத்தால்,<br>கூடப் பயணம் செய்பவர், சரியாக வாழ்பவன்,<br>மெய்ஞ்ஞானம் உள்ளவன் கிடைத்தால்,<br>எல்லா அபாயங்களையும் கடந்து<br>அவனோடு செல்லுங்கள், மனத்திருப்தியோடு,<br>கடைப்பிடியோடு (கவனத்தோடு).</p>
<p>விவேகமான தோழன் கிடைக்காவிட்டால்,<br>கூட பயணம் செய்பவன், சரியாக வாழ்பவன்,<br>மெய்ஞானம் உள்ளவன் கிடைக்காவிட்டால்,<br>தனித்து நடமாடுங்கள்<br>தன் இராஜ்ஜியத்தை விட்டுக் கொடுத்த மன்னனைப்போல,<br>மாதங்க வனத்தில் தன் கூட்டத்தை விட்டுச்சென்ற<br>யானையைப் போல.</p>
<p>நாங்கள் தோழமையைப் பாராட்டுகிறோம்<br>—ஆம்!<br>சமமான தோழர்களை அல்லது மேலானவர்களை<br>நண்பராகத் தேர்ந்தெடுக்க வேண்டும்.<br>அப்படிபட்டோர் கிடைக்கவில்லையென்றால்,<br>குறையில்லாமல் வாழ்ந்து,<br>தனித்து நடமாடு<br>காண்டாமிருகத்தைப் போல.</p>
<p>பொற்கொல்லனால் நுட்பமாகச் செய்யப்பட்ட<br>ஒளிவீசும் தங்கக் கடகங்கள்<br>ஒவ்வொரு கையிலும் இரண்டிரண்டு,<br>கிலுங்கிக்கொண்டும் மோதிக்கொண்டும்<br>உள்ளதைப் பார்த்து<br>தனித்து நடமாடு<br>காண்டாமிருகத்தைப் போல.</p>
<p><span class="speaker">இவ்வாறு நினைத்தபடி:</span><br>“அது போலவே<br>இன்னொருவருடன் கூடி வாழ்ந்தால்,<br>விதண்டைப் பேச்சும், நிந்தனைப் பேச்சும் இருக்கும்.”<br>இந்த வரப்போகும் ஆபத்தை உணர்ந்து<br>தனித்து நடமாடு<br>காண்டாமிருகத்தைப் போல.</p>
<p>புலன் இன்பங்கள்<br>அழகியதாகவும், தேன்சுவை கொண்டதாகவும், கவர்ச்சியுடையதாகவும்<br>இருந்து மனத்தைப் பல வடிவங்களிலும் மயக்கி விடுவதால்—<br>இந்தப் புலன் இன்பங்களின்<br>குறைபாடுகளைக் கவனித்துத்<br>தனித்து நடமாடு<br>காண்டாமிருகத்தைப் போல.</p>
<p>“பேரிடர், வீக்கம், இடையூறு,<br>நோய், ஓர் அம்பு, எனக்கு ஆபத்து.”<br>இவ்வாறு புலன் இன்பங்களின்<br>ஆபத்தைக் கவனித்துத்<br>தனித்து நடமாடு<br>காண்டாமிருகத்தைப் போல.</p>
<p>குளிரும் வெப்பமும், பசியும் தாகமும்,<br>காற்றும் கதிரவனும், உண்ணிகளும் அறவைகளும்:<br>இவற்றை எல்லாம் பொருட்படுத்தித்<br>தனித்து நடமாடு<br>காண்டாமிருகத்தைப் போல.</p>
<p>பிரமாண்டமான தோள்களுடைய<br>ஒரு பெரும் வெள்ளை யானை<br>அதன் கூட்டத்தைத் துறந்து எப்படிக்<br>காட்டுப்பகுதிகளில் தான் விரும்பும் இடத்தில் வாழ்கிறதோ, அதே போலத்<br>தனித்து நடமாடு<br>காண்டாமிருகத்தைப் போல.</p>
<p>“கூட்டத்தில் பெரு மகிழ்ச்சி காண்பவன்<br>ஒரு போதும் தற்காலிக விடுதலையைக்<br>கூடத் தொட முடியாது.”<br>சூரிய வம்சத்து உறவினன்<br>இவ்வாறு கூறியதை நினைவில் வைத்துத்<br>தனித்து நடமாடு<br>காண்டாமிருகத்தைப் போல.</p>
<p>கருத்து திரிபுகளை எல்லாம் கடந்து சென்று,<br>சிறந்த வழியை அடைந்து,<br>மார்க்கத்தைப் பெற்று,</p>
<p><span class="speaker">இவ்வாறு அறிந்து:</span><br>“பிறர் வழிகாட்டாமல்,<br>எனக்குள் அறிவு எழுந்துள்ளது,”<br>தனித்து நடமாடு<br>காண்டாமிருகத்தைப் போல.</p>
<p>அவா இல்லாமல், வஞ்சனை இல்லாமல்,<br>தாகம் இல்லாமல், கபடம் இல்லாமல்—<br>மயக்கமும் குறைபாடுகளும்<br>அடித்துச் செல்லப்பட்டன—<br>உலகத்தால் ஈர்க்கப்படாமல்,<br>எவ்வுலகத்தாலும் ஈர்க்கப்படாமல்,<br>தனித்து நடமாடு<br>காண்டாமிருகத்தைப் போல.</p>
<p>தீய தோழனைத் தவிர்<br>நோக்கத்தைக் கைவிட்டவன்,<br>தவறான பாதையில் செல்லத் துடிப்பவன்,<br>அக்கறை இல்லாத பேராசை கொண்டவனை<br>நண்பனாகக் கொள்ளாதே.<br>தனித்து நடமாடு<br>காண்டாமிருகத்தைப் போல.</p>
<p>கற்றவனோடு சேர்ந்து கொள்<br>அவன் அறத்தைக் காப்பவன்<br>சிறந்த கூர்மையான அறிவு உடைய நண்பன்.<br>பொருள் தெரிந்து கொண்டு<br>குழப்பத்தை அடக்கு, [பின்]<br>தனித்து நடமாடு<br>காண்டாமிருகத்தைப் போல.</p>
<p>ஏக்கத்திலிருந்து விடுபட்டு, உலக விளையாட்டிலும் அல்லது<br>காதலிலும் அல்லது புலன் இன்பங்களிலும் இன்பம் காணாமல்,<br>அலங்காரம் செய்துகொள்வதைத் தவிர்த்து,<br>உண்மையை பேசித்<br>தனித்து நடமாடு<br>காண்டாமிருகத்தைப் போல.</p>
<p>மக்களை, துணையை,<br>தந்தையை, தாயை,<br>செல்வத்தை, தானிய மணியை, உறவை,<br>புலன் இன்பங்களை எல்லாம்<br>முழுமையாகத் துறந்து,<br>தனித்து நடமாடு<br>காண்டாமிருகத்தைப் போல.</p>
<p>“இது ஒரு கட்டு, இரையுள்ள தூண்டில்.<br>இங்கு இன்பம் குறைவு,<br>கொஞ்சமும் திருப்தி இல்லை,<br>துக்கமும் துன்பமுமே அதிகம்.”<br>இதை அறிந்து, எச்சரிக்கையோடு இருந்து<br>தனித்து நடமாடு<br>காண்டாமிருகத்தைப் போல.</p>
<p>கட்டும் சங்கிலிகளை உடைத்தெரிந்து,<br>வலையில் சிக்கிய மீன் வலையைக்<br>கிழிக்க முயல்வதுபோல,<br>எரிந்துபோன கட்டையில்<br>மீண்டும் நெருப்புப் பற்றாதது போலத்<br>தனித்து நடமாடு<br>காண்டாமிருகத்தைப் போல.</p>
<p>கண்களைக் கீழ்நோக்கி,<br>கண்ட இடத்தில் அலைய விடாமல்,<br>புலன்களைக் கவனித்தவாறு,<br>பாதுகாக்கப்பட்ட மனத்துடன்,<br>காமத்தோடு கசியாமல்—எரியாமல்—<br>தனித்து நடமாடு<br>காண்டாமிருகத்தைப் போல.</p>
<p>இல்லறத்தார் அடையாளங்களைக் களைந்து [இல்லறத்தார் அணியும் ஆடைகள்]<br>இலைகள் உதிர்ந்த<br>முருக்கு மரம் போன்று,<br>காவி ஆடை அணிந்து<br>துறவறம் பூண்டு,<br>தனித்து நடமாடு<br>காண்டாமிருகத்தைப் போல.</p>
<p>சுவைக்கு ஆசைப்படாமல், அதேசமயம் அக்கறையின்றியுமிராமல்,<br>வீடு வீடாக உணவு கேட்டு,<br>எந்தக் குடும்பத்தோடும் மனம் பற்றுக் கொள்ளாமல்,<br>தனித்து நடமாடு<br>காண்டாமிருகத்தைப் போல.</p>
<p>தெளிவுக்குத் தடங்கலாக<br>உள்ளவற்றை உதறிவிட்டு<br>மாசுகளையெல்லாம் களைந்தெறிந்து—அனைத்தையும்—<br>எதையும் சார்ந்திராமல்,<br>வெறுப்பை வெட்டியெறிந்து,<br>கவர்ச்சிப் பொருட்களைக் கைவிட்டுத்<br>தனித்து நடமாடு<br>காண்டாமிருகத்தைப் போல.</p>
<p>இன்ப துன்பத்துக்கு விடைகொடுத்து,<br>முன்பு மகிழ்ச்சி துக்கங்களுக்கு விடைகொடுத்ததைப்போல,<br>தூய மனநிதானத்தை அடைந்து,<br>அமைதி பெற்று<br>தனித்து நடமாடு<br>காண்டாமிருகத்தைப் போல.</p>
<p>விடாப்பிடியாகத் தொடர்வதை ஊக்குவித்து<br>மேலான நோக்கத்தை அடைவதற்கு<br>மனம் அலுக்காமல்,<br>நடத்தையில் சோம்பலின்றி,<br>முயற்சியில் கண்டிப்புடன்,<br>உறுதியும் சக்தியும் தோன்றத்<br>தனித்து நடமாடு<br>காண்டாமிருகத்தைப் போல.</p>
<p>தனிமை, ஈடுபாடு ஆகியவற்றை<br>மறந்து விடாமல்<br>தொடர்ந்து அறநெறியில் வாழ்ந்து<br>அறவழி நடந்து,<br>பவத்தோற்றங்களின் ஆபத்தை<br>அறிந்து கொண்டு<br>தனித்து நடமாடு<br>காண்டாமிருகத்தைப் போல.</p>
<p>வேட்கையை முடிக்கும் ஒரே நோக்கத்தோடு,<br>விவேகத்துடன், கற்று, கடைப்பிடித்து,<br>குழப்பமடையாமல், உறுதியாக<br>—அறத்தைக் கவனித்து—முயன்று<br>தனித்து நடமாடு<br>காண்டாமிருகத்தைப் போல.</p>
<p>எதற்கும் அதிர்ச்சி அடையாமல், சத்தங்களைக் கேட்ட சிங்கத்தைப்போல<br>எதற்கும் பிடிபடாமல், வலையில் சிக்காத காற்றைப்போல,<br>கறைபடாமல், [சேற்று] நீரில் உள்ள தாமரையைப்போலத்<br>தனித்து நடமாடு<br>காண்டாமிருகத்தைப் போல.</p>
<p>மிருகங்களின் ராஜா—சிங்கம்—உறுதியாக, பலமான நீண்ட பற்களுடன்,<br>எல்லா விலங்குகளையும் வெற்றிகொண்டு வாழ்கிறது,<br>அது போலப் பயிற்சி செய்து வெற்றிகொண்டு,<br>தனித்து நடமாடு<br>காண்டாமிருகத்தைப் போல.</p>
<p>சரியான நேரத்தில்,<br>மைத்திரி,<br>கருணை,<br>முதிதை,<br>நிதானம் ஆகியவற்றுடன்<br>உலகால் தடுக்கப்படாமல்,<br>எந்த உலகாலும் தடுக்கப்படாமல்,<br>தனித்து நடமாடு<br>காண்டாமிருகத்தைப் போல.</p>
<p>அவாவை,<br>வெறுப்பை,<br>அறியாமையை விட்டு விட்டதால்<br>கட்டிய சங்கிலிகளை நொறுக்கி விட்டதால்;<br>வாழ்வின் முடிவிலும் கலங்காமல்<br>தனித்து நடமாடு<br>காண்டாமிருகத்தைப் போல.</p>
<p>மக்கள் தொடர்வதும், சேர்வதும்<br>காரணத்தோடு தான்.<br>காரணம் இல்லாமல் இக்காலத்தில் நட்பு கொள்வோர் மிகச்சிலரே.<br>தங்கள் தேவைகளை அடையத் தந்திரமாக <br>நடந்து கொள்வார்கள், தூய்மையற்றோர். [எனவே]<br>தனித்து நடமாடு<br>காண்டாமிருகத்தைப் போல.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
