<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp1.9">
<article>
<div class="hgroup">
<p class="division" lang="pi">சுத்த நிபாதம் 1.9</p>
<h1>ஹேமவத சூத்திரம்</h1>
</div>
<blockquote class="gatha">
<p><span class="speaker">சாதாகிரா:</span><br>இன்று சந்திர மாதத்துப் பதினைந்தாம் நாள்—<br>உபோசதா—புண்ணிய இரவு வந்துள்ளது;<br>ஆசிரியர் கோதமரிடம் செல்வோம்,<br>அவர் பெரும்புகழ் படைத்தவர்.</p>
<p><span class="speaker">ஹேமவத:</span><br>அப்படிப்பட்டவரின் மனம்<br>எல்லோரிடத்தும் நட்புணர்வோடு இருக்குமா?<br>இன்பமான செயல்களின் மீது உள்ள அவரது எண்ணங்களும்<br>இன்பமற்றவற்றின் மீது உள்ள எண்ணங்களும் கட்டுப்பாட்டில் உள்ளனவா?</p>
<p><span class="speaker">சாதாகிரா:</span><br>ஆம், அவர் எல்லோரிடத்திலும்<br>நல்லெண்ணம் வைத்திருப்பவர்.<br>இன்பமான செயல்களின் மீது உள்ள அவரது எண்ணங்களும்<br>இன்பமற்றவற்றின் மீது உள்ள எண்ணங்களும் கட்டுப்பாட்டில் உள்ளன.</p>
<p><span class="speaker">ஹேமவத:</span><br>அவர் திருடாமல் இருப்பவரா?<br>உயிரினங்களிடம் அடக்கத்துடன் பழகுபவரா?<br>சோம்பலிடத்திலிருந்து தூரமானவரா?<br>ஆழ்ந்த தியான நிலைகளை அலட்சியம் செய்பவரா?</p>
<p><span class="speaker">சாதாகிரா:</span><br>அவர் திருடாமல் இருப்பவர்.<br>உயிரினங்களிடம் அடக்கத்துடன் பழகுபவர்.<br>சோம்பலுக்கும் அவருக்கும் வெகுதூரம்.<br>அவர் ஆழ்ந்த தியான நிலைகளை என்றும் அலட்சியம் செய்வதில்லை.</p>
<p><span class="speaker">ஹேமவத:</span><br>அவர் பொய் பேசாதவரா?<br>அவர் கடுமையான வன்முறை வார்த்தைகளைப் பேசுபவரா?<br>அல்லது புறங்கூறும் பேச்சு உடையவரா?<br>விதண்டைப் பேச்சு உள்ளவரா?</p>
<p><span class="speaker">சாதாகிரா:</span><br>அவர் பொய் பேசாதவர்.<br>அவர் கடுமையான வன்முறை வார்த்தைகளைப் பேசாதவர்.<br>அவர் புறங்கூறும் பேச்சு உடையவரல்ல,<br>ஆனால் பயன்தரும் மெய்ஞ்ஞானப் பேச்சு பேசுபவர்.</p>
<p><span class="speaker">ஹேமவத:</span><br>அவர் அவா உள்ளவரா, விருப்பம் போல நடந்து கொள்பவரா,<br>மனத்துள் பற்றுக் கொண்டவரா?<br>அறியாமையை வென்றவரா?<br>எல்லாப் பொருட்களின் இயல்புகளை அறிந்தவரா?</p>
<p><span class="speaker">சாதாகிரா:</span><br>அவர் அவா கொண்டவரல்ல. விருப்பம் போல நடந்து கொள்பவருமல்ல.<br>மனத்துள் பற்றுக் கொண்டவரல்ல.<br>அறியாமையை வென்றவர்.<br>எல்லாப் பொருட்களின் இயல்புகளையும் அறிந்தவர்.</p>
<p><span class="speaker">ஹேமவத:</span><br>அவர் உண்மை அறிவை அடைந்தவரா?<br>அவர் நடத்தை சரியானதா, தூய்மையானதா?<br>அவருக்குப் புலன் ஆசைகள் தீர்ந்தனவா?<br>மறுபிறப்பெடுக்க மாட்டாரா?</p>
<p><span class="speaker">சாதாகிரா:</span><br>ஆம், அவர் உண்மை அறிவை அடைந்தவர்.<br>அவர் நடத்தை சரியானது, தூய்மையானது.<br>புலன் ஆசைகளை வென்றவர்.<br>அவர் மறுபிறப்பெடுக்க மாட்டார்.</p>
<p><span class="speaker">ஹேமவத:</span><br>முனிவரின் மனம் தேர்ந்தது.<br>அவர் செய்கையும், பேச்சும் சிறந்தது.<br>வாய்மையை அறிந்தவர்.<br>நடத்தையில் சிறந்தவர்—<br>கோதமரைச் சென்று பார்ப்பது நல்லது.</p>
<p>மானைப்போலக் கால் உடையவர், மெல்லியவர்,<br>மெய்ஞ்ஞானம் உடையவர்,<br>பேராசை இல்லாதவர்,<br>மிதமான உணவு அருந்துபவர்,<br>வனத்தில் வாழும் முனி அவர், தனியாகத் தியானிப்பவர்—<br>கோதமரைச் சென்று பார்ப்போம் வா.</p>
<p>சிங்கத்தைப் போல மாமனிதர் தனியாக வாழ்கிறார்,<br>எல்லா இன்பங்களிடையே அவர் எதையும் எதிர்பார்ப்பதில்லை,<br>அவர் அருகில் சென்று அவரிடம் கேட்போம்<br>மரணத்தினிடமிருந்து தப்புவது எப்படி என்று?</p>
<p><span class="speaker">இருவரும்:</span><br>தன்மத்தை மொழிந்தவரே,<br>அதை விளக்குபவரே,<br>வாய்மையை அறிந்தவரே<br>பயமும் வெறுப்பும் இல்லாதவரே<br>நாங்கள் இருவரும் கோதமரைக் கேட்கிறோம்—</p>
<p><span class="speaker">ஹேமவத:</span><br>உலகம் எதனோடு தோன்றுவது?<br>எதனோடு இணைந்திருக்கும்?<br>உலகம் எதனோடு பற்றுக் கொள்கிறது?<br>எதனால் துக்கப்படுகிறது?</p>
<p><span class="speaker">புத்தர்:</span><br>உலகம் ஆறோடு தோன்றுகிறது.<br>ஆறோடு சேர்கிறது.<br>ஆறோடு பற்றுக் கொள்கிறது.<br>எனவே ஆறோடு நோய்வாய்ப் படுகிறது.</p>
<p><span class="speaker">ஹேமவத:</span><br>பற்றுக்கொள்வது—அது என்ன<br>உலகம் நோய்வாய்படுவது?<br>இதை பற்றிக் கேட்கிறோம்,<br>தயவு செய்து கூறுங்கள்:<br>துக்கத்திடமிருந்து விடுபடுவது எப்படி?</p>
<p><span class="speaker">புத்தர்:</span><br>ஐந்து புலன் இன்பங்கள் போதிக்கப் படுகின்றன<br>மனத்தையும் சேர்த்து ஆறு புலன்கள்,<br>இவற்றுக்குள்ள ஆசையைக் கைவிட்டு<br>துக்கத்திடமிருந்து விடுதலை பெறலாம்.</p>
<p>இது தான் உலகத்தின் விடுதலையாம்,<br>உள்ளபடி சொல்லிவிட்டேன்.<br>இதை மட்டுமே சொல்வேன்<br>இவ்வாறு துக்கத்திடமிருந்து விடுபடலாம்.</p>
<p><span class="speaker">ஹேமவத:</span><br>இங்கு யார் வெள்ளத்தைக் கடப்பது,<br>யார் கடலைத் தாண்டுவது,<br>நிற்கவோ, தாங்கவோ இடமில்லை<br>ஆழ் கடலில் மூழ்காமல் இருப்பது யார்?</p>
<p><span class="speaker">புத்தர்:</span><br>எப்போதும் ஒழுக்கமுள்ளவன்<br>மெய்ஞ்ஞானத்துடன், மன ஒருக்கத்துடன் (ஒருமைப்பாட்டுடன்),<br>உள் நோக்கிய மனத்துடன், நற்கடைப்பிடியுடன்<br>தாண்டிச் செல்லக் கடினமான வெள்ளத்தையும் தாண்டுகிறான்.</p>
<p>புலன் ஆசைகள் மேல் உள்ள எண்ணங்களிடமிருந்து விடுபட்டு,<br>எல்லாக் கட்டுகளையும் களைந்து,<br>தோன்றவேண்டும் என்ற விருப்பத்தை அறுத்தவன்—<br>அவனே ஆழ்கடலில் மூழ்காதவன்.</p>
<p><span class="speaker">ஹேமவத:</span><br>ஆழமான ஞானம் உடைய முனிவரைப் பாராய்,<br>நுட்பமாக வாய்மையைத் தெரிந்தவர்,<br>புலன் இன்பங்களின்மேல் பற்றில்லாதவர், எல்லாவிதத்திலும் விடுவிக்கப் பட்டவர்.<br>தேவர்கள் பாதையில் நடப்பவர்!</p>
<p>புகழ் பெற்ற முனிவரைப் பாராய்<br>நுட்பமான வாய்மையைத் தெரிந்தவர், மெய்ஞ்ஞானம் வளர்ப்பவர்<br>புலன்களுக்குக் கட்டுபடாத ஞானி<br>எல்லாம் அறிந்தவர்,<br>மேன்மையான பாதையில் நடப்பவர்!</p>
<p>நல்ல பார்வையைப் பார்த்தோம் நாங்கள் இன்று,<br>நல்ல விடியல் எங்களுக்கு, நல்ல எழுச்சி:<br>விழிப்புற்றவரைப் பார்த்தோம்,<br>அவர் வெள்ளத்தைத் தாண்டி ஆசைகளை அறுத்தவர்.</p>
<p>இங்குள்ள ஆயிரம் யாக்ஷைகளும்<br>பெரும் சக்திகளும் புகழும் கொண்டவர்கள்,<br>எல்லோரும் உங்களிடத்தில் அடைக்கலம் புகுகிறோம்—<br>நீங்களே தன்னிகரில்லா ஆசிரியர் எங்களுக்கு!</p>
<p><span class="speaker">இருவரும்:</span><br>கிராமம் கிராமமாக நாங்கள் நடமாடுவோம்,<br>மலை மலையாகச் சென்று அவரைப் போற்றி<br>முழுமையாக விழிப்புற்ற அவரைப் போற்றுவோம், அத்தோடு<br>சிறப்பாக மொழியப் பட்டுள்ள தம்மத்தையும் போற்றுவோம்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: லாரண்ஸ் கந்திபாலோ மில்ஸ்</p>
<p>Translated from the Pali by: Laurence Khantipalo Mills</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
