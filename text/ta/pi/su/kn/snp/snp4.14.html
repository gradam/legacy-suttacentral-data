<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.14">
<article>
<div class="hgroup">
<p class="division" lang="pi">சுத்த நிபாதம் 4.14</p>
<h1>துவத்தக்க சூத்திரம் – விரைவுப் பிரசங்கம்</h1>
</div>
<blockquote class="gatha">
<p><span class="speaker">கேள்வி:</span><br>சூரியவம்சத்தவரை, சிறந்த தலைவரை,<br>தனிமைபற்றியும் அமைதி நிலை பற்றியும் கேட்கிறேன்.<br>எவ்வாறு நோக்குவதால் ஒரு துறவி உலகில் அவாவிலிருந்து விடுபட்டு<br>எதனோடும் பற்றில்லாமல் இருக்கிறார்?</p>
<p><span class="speaker">புத்தர்:</span><br>மனத்தை ஆட்டிப்படைக்கும் ‘நான் உள்ளேன்’ என்ற கருத்தை<br>ஒரு முனிவர் முழுமையாகக் கைவிட வேண்டும்.<br>எப்போதும் கவனத்துடன், தன்னுள் தோன்றும் விருப்பங்களை<br>அழித்துவிடத் தன்னைப் பயில்விக்க வேண்டும்.</p>
<p>எந்தச் சமயக் கோட்பாடுகளை அவர் தெரிந்திருந்தாலும்,<br>அது தான் பின்பற்றும் கோட்பாடுகளாக இருந்தாலும் சரி, மற்றவருடையதாக இருந்தாலும் சரி,<br>அவை தன்னைப் பிடிவாதம் கொண்டவராக ஆக்க விட்டுவிடக் கூடாது.<br>திறமையானவர் இதனை ‘அமைதி’ என்று கூறுவதில்லை.</p>
<p>எச்செயலைப் பொருத்ததாக இருந்தாலும் தான் மேலானவன், தாழ்ந்தவன், சமமானவன்<br>என்று ஒருபோதும் கருதக் கூடாது.<br>பலவித அனுபவங்களால் பாதிக்கப் பட்டாலும்<br>ஆணவ எண்ணங்களுக்கு இடம் கொடுக்கக் கூடாது.</p>
<p>ஒரு துறவி அமைதியைத் தனக்குள் காண வேண்டும்.<br>புறத்தில் அமைதியை எதிர்பார்க்கக் கூடாது.<br>தன்னுள் அமைதி கண்டவர்<br>எதனோடும் பற்றுக் கொள்ளாததால்<br>கைவிட அவரிடம் என்ன இருக்கப் போகிறது?</p>
<p>ஆழ் கடலில் அலைகளில்லை.<br>ஏற்றம், இறக்கம் (கடலின் பெருக்கும், வற்றும்) இல்லை.<br>அது போலத் துறவியிடமும் காம ஓட்டம் (ஆசை தோன்றி மறைந்து பின் மீண்டும் தோன்றுவது) இருக்கக் கூடாது.<br>எதிலும் அகம்பாவம் இருக்கக் கூடாது.</p>
<p><span class="speaker">கேள்வி:</span><br>முனிவர், வாய்மையைக் கண்டவர், ஆபத்து நீங்கியதைப் பற்றிப் பிரகடனஞ் செய்துள்ளவர்.<br>இப்போது போற்றுதற்குரிய ஐயா,<br>பயிலும் மார்க்கத்தைப் பற்றிக் கூறுங்கள்.<br>துறவற ஒழுக்கத்தைப்பற்றியும்<br>சமாதி நிலையைப்பற்றியும் கூறுங்கள்.</p>
<p><span class="speaker">புத்தர்:</span><br>கண்களை அலைபாய விடக்கூடாது.<br>விதண்டைப் பேச்சுக்கு செவி மடுக்கக் கூடாது.<br>சுவைகளுக்குப் பேராசைப்படக் கூடாது.<br>உலகில் எதனையும் “என்னுடையது” என்று கொள்ளக் கூடாது.</p>
<p>எத்தகைய பாதிப்பு தனக்கு ஏற்பட்டாலும்<br>அதன்காரணமாகப் புலம்பக் கூடாது.<br>தொடர்ந்து தோன்ற வேண்டும் என்ற ஆசை இருக்கக் கூடாது.<br>ஆபத்தின் மத்தியில் நடுங்கக் கூடாது.</p>
<p>தனக்குக் கொடுக்கப்பட்டது, அது உணவோ, சிற்றுண்டியோ, பானமோ துணிமணிகளோ<br>எதுவாக இருந்தாலும் சேமித்து வைக்கக் கூடாது.<br>எதுவும் தரப்படவில்லையென்றாலும் அதற்காக வருந்தக் கூடாது.</p>
<p>தியானம் செய்யவேண்டும், நினைத்தபடி நடந்து கொள்ளக் கூடாது.<br>கவலை கொள்வதைத் தவிர்க்க வேண்டும்.<br>சோம்பலுடன் இருக்கக் கூடாது.<br>குறைந்த ஓசையுள்ள இருப்பிடத்தில் வாழ வேண்டும்.</p>
<p>நீண்ட நேரம் தூங்கக் கூடாது.<br>விழிப்புடன் இருக்கவும், கடும்முயற்சி செய்யவும் தன்னை அர்ப்பணித்துக் கொள்ள வேண்டும்.<br>சோம்பல், பித்தலாட்டம், மனக்களிப்பு (வேடிக்கை), பலவிதமான கொண்டாட்டங்கள்,<br>பாலியல் சம்பந்தமான செயல்கள் மற்றும் இது போன்றவற்றைத் தவிர்க்க வேண்டும்.</p>
<p>என்னுடைய சீடர்கள்<br>சூனிய வித்தைகளில் ஈடுபடக் கூடாது.<br>கனவுகளை ஆராய்வது, அதிர்ஷ்டம் பார்ப்பது, சோதிட சாஸ்திரம் பார்ப்பது, விலங்கு ஓசைகளை வியாக்கியானம் செய்வது,<br>குழந்தை இல்லாதவருக்குச் சிகிச்சை செய்வது, வைத்தியம் பார்ப்பது ஆகியவற்றைச் செய்யக் கூடாது.</p>
<p>துறவி ஒருவர் பழிச்சொல்லுக்கு அஞ்சக் கூடாது<br>புகழப்படும் போது அகம்பாவம் கொள்ளக் கூடாது.<br>பேராசை, சுயநலம், கோபம், கோள்மூட்டுதல் ஆகியவற்றை விரட்டிவிட வேண்டும்.</p>
<p>ஒரு துறவி வணிகத்தில் ஈடுபடக் கூடாது.<br>எக்காரணத்தைக் கொண்டும் எவரையும் மோசம் செய்யக் கூடாது<br>கிராமங்களில் சுற்றித் திரிந்து வீண் பொழுது போக்கக் கூடாது.<br>பயனை எதிர்பார்த்து மக்களுடன் வீண் பேச்சில் ஈடுபடக் கூடாது.</p>
<p>ஒரு துறவி தற்பெருமையடித்துக் கொள்ளக் கூடாது.<br>வஞ்சக வார்த்தைகளைப் பேசக் கூடாது.<br>ஆணவத்தோடு நடந்து கொள்ளக் கூடாது.<br>சச்சரவான பேச்சைப் பேசக் கூடாது.</p>
<p>பொய் சொல்லுமாறு தூண்டப்படக் கூடாது.<br>வேண்டுமென்றே துரோகம் செய்யக் கூடாது.<br>மற்றவரின் இழிவான வாழ்வையோ, அறிவையோ,<br>ஒழுக்க விதிகளையோ, பயிற்சிகளையோ வெறுக்கக் கூடாது.</p>
<p>துறவிகளோ, பொதுமக்களோ அதிகம் பேசி எரிச்சலுண்டாக்கினால்<br>பதிலுக்கு அவர்களைக் கடிந்து பேசக் கூடாது.<br>ஏனென்றால் அமைதியானவர் யாரையும் எதிர்த்துச் செயற்படுவதில்லை.</p>
<p>புத்தரின் போதனைகளைத் தெரிந்தவர்,<br>அக்கறையான துறவி, அதனை ஆராய்ந்துணர்ந்து அதன்படி பயிற்சி செய்ய வேண்டும்.<br>தான் என்ற மாயையைக் கைவிடுவதே அமைதி என்றறிந்து கொள்ள வேண்டும்.<br>கோதமரின் போதனைகளைக் கடைப்பிடிப்பதில் கவனக்குறைவாக இருக்கக் கூடாது.</p>
<p>வெல்லப்படாதவர், வெற்றி கொண்டவர், தனது மெய்ஞ்ஞானத்தால்<br>வாய்மையைத் தானே அறிந்தவர் அவர், பிறர் சொல்லக் கேட்டபடியால் அல்ல.<br>எனவே அந்த உன்னதமானவரின் போதனைகளில் அக்கறையுடையவர்<br>அவரை உதாரணமாகக் கொண்டு அதன்படி நடந்து தொடர்ந்து (போதனைகளை) போற்ற வேண்டும்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
