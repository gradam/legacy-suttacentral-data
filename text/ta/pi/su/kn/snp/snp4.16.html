<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.16">
<article>
<div class="hgroup">
<p class="division" lang="pi">சுத்த நிபாதம் 4.16</p>
<h1>சாரிபுத்திரர் சூத்திரம்: சாரிபுத்திரருடன்</h1>
</div>
<blockquote class="gatha">
<p><span class="speaker">போற்றுதற்குரிய சாரிபுத்திரர்:</span><br>துசித லோகத்திலிருந்து வந்திருக்கும்<br>அருமையாக மொழியும் ஆசானை<br>இதுவரை நான் கேட்டதும் இல்லை, கண்டதும் இல்லை.</p>
<p>தேவரும் உள்ள உலகத்தில்<br>இந்த முனிவர் தோன்றியுள்ளார்.<br>இருட்டை நீக்கிய அவர்<br>தானே பேரின்பத்தைத் தனியாகக் கண்டவர்.</p>
<p>அப்படிப்பட்ட புத்தரிடம்,<br>சிக்கலில்லாத அவர்,<br>நல்ல புண்புகளைக் கொண்ட அவர்,<br>நேர்மையானவர்,<br>சீடர்களுடன் வந்திருக்கும் அவரிடம்<br>கட்டுள்ள பலரின் சார்பாக நான் ஒரு கேள்வி கேட்க வந்துள்ளேன்.</p>
<p>உலகை நிராகரித்த துறவி,<br>தனிமையான இடங்களை நாடுபவர்—<br>மர அடிவாரம், சுடுகாடு, மலைக்குகை—<br>அல்லது துயிலும் பல இடங்கள்:<br>அவரது அமைதியான இருப்பிடத்தில்<br>அவர் நடுங்கத் தேவையில்லாத பயங்கர விஷயங்கள் எவை?</p>
<p>இதுவரை போகாத இடங்களுக்குப் போகும் துறவி,<br>அவருடைய தனிமையான இருப்பிடத்தில்<br>எத்துனை துன்பங்களைப் பொறுத்துக் கொள்வது?</p>
<p>அவரது பேச்சு எப்படிப்பட்டதாக இருக்க வேண்டும்?<br>அவரது நடத்தை எப்படிப்பட்டதாக இருக்க வேண்டும்?<br>ஊக்கமுள்ள அவரது ஒழுக்கமும் பயிற்சியும் எப்படிப்பட்டதாக இருக்க வேண்டும்?</p>
<p>நிதானமானவர், விவேகமானவர், அக்கறையுள்ளவர்,<br>எந்தப் பயிற்சி செய்து தனது உள்ளக் கறைகளை நீக்குவார்?<br>—உருக்கிய வெள்ளியிலிருந்து அசுத்தங்களை நீக்கும் தட்டார் போல.</p>
<p><span class="speaker">புத்தர்:</span><br>நான் அறிந்துள்ளவன் என்பதால்,<br>தனிமையான இடங்களில் வாழும்,<br>வாய்மைக்கு நிகராக விழிப்புற விரும்பும்<br>உலகை நிராகரித்த ஒருவருக்கு, எது வசதியானதாக இருக்கும் என்பதை விளக்குகிறேன்.</p>
<p>திடமான துறவி,<br>கவனமுள்ள துறவி,<br>கட்டுப்பாடான வாழ்க்கை வாழ்பவர்,<br>இந்த ஐந்துக்குப் பயப்படத் தேவையில்லை:<br>குதிரைஈக்கள், கொசுக்கள், பாம்புகள்,<br>மனிதர், விலங்குகளுக்கிடையே நடைபெறும் பரஸ்பர நடவடிக்கைகள்.</p>
<p>பிற சமயங்களைப் பின்பற்றுவோருக்குப் பயப்படத் தேவையில்லை—<br>அவற்றின் தீமைகளைக் கண்ட பின்பும்—<br>அவர் நன்மை தருவனவற்றையே நாடுபவராதலால், மற்ற துன்பங்களையும் பொறுத்துக் கொள்வார்.</p>
<p>நோயையும், பசியையும், குளிரையும்,<br>தாங்க முடியாத வெப்பத்தையும்,<br>அவர் பொறுத்துக் கொள்ள வேண்டும்.</p>
<p>வீடு துறந்தவர்,<br>பல வழிகளிலும் பாதிக்கப் பட்டாலும்,<br>உறுதியுடன் பயிற்சியில் ஈடுபட்டு<br>முயற்சி செய்ய வேண்டும்</p>
<p>அவர் திருடக் கூடாது.<br>பொய் பேசக் கூடாது.<br>பயம் உள்ளவரையும், பயமற்றவரையும்<br>தனது அன்பால் நிறைவிக்க வேண்டும்.</p>
<p>தனது மனம் சஞ்சலமுற்றிருப்பதை அறிந்தால்<br>அதனை இந்த எண்ணத்துடன் நீக்க வேண்டும்:<br>“இது இருளின் ஒரு அம்சம்.”</p>
<p>கோபமும், அகந்தையும் (திமிர்) தன்னை ஆட்கொள்ள விடக்கூடாது;<br>அவற்றை அகற்றி வாழ வேண்டும்.<br>பின் தனக்கு அன்புக்குரியவர், அன்புக்குரியவரல்லாதவர்<br>என்ற எண்ணங்களைக்<br>கட்டுப் படுத்திக் கொள்ளலாம்.</p>
<p>விவேகத்தை மதித்து,<br>நல்வினையால் மகிழ்ந்து,<br>தனது கஷ்டங்களை வெற்றி கொள்ள வேண்டும்.<br>திருப்தியில்லா மனோபாவத்தை தனது தனிமையான இருப்பிடத்தில் வெற்றி கொள்ள வேண்டும்.<br>நான்கு புலம்பல்களை விட்டுவிட வேண்டும்:</p>
<p>“நான் என்ன சாப்பிடுவேன்?”<br>“நான் எங்கு சாப்பிடுவேன்?”<br>“நான் வசதியில்லாமல் தூங்கினேன்!”<br>“இன்றிரவு எங்கு தூங்குவேன்?”</p>
<p>பயிற்சியில் ஈடுபட்டுள்ளோர்,<br>வீடில்லாமல் அலைவோர்,<br>இப்படிபட்ட எண்ணங்களிடமிருந்து மீள வேண்டும்.</p>
<p>உணவும் துணிமணிகளும் சரியான நேரத்தில் கொடுக்கப்படும் போது<br>எவ்வளவு கிடைத்தால் போதுமானது என்பதைத் தெரிந்திருக்க வேண்டும்.<br>இந்த விஷயத்தில் சுய கட்டுப்பாட்டோடு இருந்து, கிராமங்களில் அக்கறையோடு நடந்து கொள்ள வேண்டும்.<br>தான் நிந்திக்கப்பட்டாலும் ஆத்திர வார்த்தைகளைக் கூறக் கூடாது.</p>
<p>கண்களை கட்டுப்பாட்டில் வைத்திருக்க வேண்டும்.<br>நினைத்த இடங்களில் அலையக் கூடாது.<br>ஆழ்தியான நிலைகள் பெற, பயிற்சி செய்து,<br>விழிப்புடன் இருக்க வேண்டும்.<br>சமமான மனநிலையையும், நிதானத்தையும் பெறப் பயிற்சி செய்ய வேண்டும்.<br>சந்தேகப்படுவதையும் கவலைப்படுவதையும் தவிர்க்க கற்றுக் கொள்ள வேண்டும்.</p>
<p>குறைகூறப்பட்டால், கவனமாகக் கேட்டு, அதனை வரவேற்க வேண்டும்.<br>தனது சக புனித வாழ்வை மேற்கொண்டுள்ளவர்களிடம்<br>எந்த விரோத உணர்வு இருந்தாலும் அதனைத் துண்டித்து விட வேண்டும்.<br>திறமையாகவும், தக்க நேரத்திலும் பேச வேண்டும்.<br>வம்பளக்கும் பேச்சும், அது சம்பந்தமான விவகாரங்களையும் நினைக்கக் கூடாது.</p>
<p>மேலும் மனிதருள் உள்ள ஐந்து கறைகளை<br>நீக்கக் கவனமாகப் பயிற்சி செய்ய வேண்டும்:<br>உருவங்களுகான, ஓசைகளுக்கான, சுவைகளுக்கான, நுகர்ச்சிகளுக்கான, பரிசங்களுக்கான<br>காம உணர்வை வெற்றி கொள்ள வேண்டும்.</p>
<p>கவனத்துடன்,<br>சிறப்பாக விடுவிக்கப்பட்ட உள்ளத்துடன்,<br>ஒரு துறவி இவற்றுக்கான ஏக்கத்தை நீக்க வேண்டும்.</p>
<p>புத்தரின் போதனைகளைத் தக்க நேரத்தில் மனதில் நினைவு கூர்ந்து,<br>சரியான சூழ்நிலைகளில்<br>நிதானமான மனத்துடன்<br>இருட்டிற்கு முடிவு கட்ட வேண்டும்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
