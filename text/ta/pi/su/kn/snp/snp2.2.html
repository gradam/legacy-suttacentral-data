<!DOCTYPE html>
<html>
<head>
<meta charset="UTF-8">
<meta author="நவாலியூர் சோ. நடராசன்">
<title></title>
</head>
<body>
<div id="text" lang="ta">
<section class="sutta" id="snp2.2">
<article>
<div class="hgroup">
<p class="division" lang="pi">சுத்த நிபாதம் 2.2</p>
<h1>ஆமகந்த சூத்திரம்: உணவும் “துர்நாற்றத்தின்”—உண்மையான பொருளும்</h1>
</div>
<blockquote class="gatha">
<p><span class="speaker">கேள்வி:</span><br>காட்டுத் தினையும், தானியமும், பயறும்<br>இளம் தழைகளும், கிழங்குகளும், காட்டுப் பழங்களும்—<br>நேர்மையாகப் பெற்ற இவற்றை ஒழுக்கம் உள்ளோர் உண்கின்றனர்,<br>அவர்கள் புலன் இன்பங்களுக்காகப் பொய் சொல்வதில்லை.</p>
<p>நீங்கள் மற்றவர் தரும் நன்கு தயாரிக்கப்பட்ட<br>சமைக்கப்பட்ட அரிசி சாதமும், மற்ற<br>சுவையான உணவையும் அருந்துகின்றீர்கள்.<br>ஆனால் ஓ கஸ்ஸப்பரே! துர்நாற்றத்தையும் [அழுகும் மாமிசத்தையும்] உண்கின்றீர்.</p>
<p>“துர்நாற்றம் எனதல்ல,” என்று<br>ஓ பிரம்மனின் உறவினனே நீங்கள் சொல்லலாம்,<br>நன்றாகத் தயாரிக்கப்பட்ட அரிசி சாதமும்<br>கோழிக் கறியும் உண்ணும்போது;<br>ஆனால், ஓ கஸ்ஸப்பரே! இதன் பொருள் என்ன?<br>உங்கள் உணவின் துர்நாற்றம் [தூய்மையற்ற தன்மை] எது போன்றது?</p>
<p><span class="speaker">பதில்:</span><br>கொலை புரிவது, சித்தரவதை செய்வது, ஏன் உருக்குலைப்பதும் கூட,<br>கட்டிவைத்து, திருடி, பொய் பேசி, ஏமாற்றுவது;<br>பித்தலாட்டம், கள்ள உறவு, திருட்டு வழிகளை ஆராய்வது:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>அளவற்ற ஆசைகளும் இன்பங்களையும் வேண்டுவோர்<br>சுவைக்கு ஆசைப்படுவோர், தூய்மையற்ற செயல் புரிவோர்<br>எல்லாம் சூனியமென்று வாதிப்போர், சமத்துவமற்றவர், பயில்விக்கக் கஷ்டமானோர்:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>முரட்டுத்தனமுடையவராய், இரக்கமற்றவராய் இருப்பது,<br>ஒருவரைக் காணாதபோது பழியுரைப்பது, ஒருவரின் நண்பர்களுக்குத் துன்பம் விளைவிப்பது,<br>கல்நெஞ்சுடையவராய் இருப்பது, அகந்தையுடனும், பேராசையுடனும் இருப்பது:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>கோபப்படுவோர், முரண் பிடிப்போர், விரோதம் உடையோர், போலி மமதை கொண்டோர்,<br>ஏமாற்றுவோர், பொறாமைப் படுவோர், தற்பெருமையும் கூட உள்ளவர்,<br>அதீத ஆணவம், தீயவரோடு பழகுதல்:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>நெறிகெட்ட நடத்தையும், வாங்கிய கடனைத் திருப்பித் தராததும்,<br>வஞ்சனை செய்வதும், மக்களிடையே பிளவை உண்டாக்குவதும், தொழில் முறையில் ஏமாற்றுவதும்—<br>உலகில் தீய செயல் செய்யும் துச்சமான மனிதர்:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>மற்ற உயிரினங்களிடம் கட்டுப்பாடில்லாமல் நடந்து கொள்வது,<br>மற்றவர் பொருளை எடுத்துக் கொள்வது, தீங்கு செய்வது,<br>ஒழுக்கக் கேட்டோடு, குரூரமாக, கொடுமையாக, மரியாதையில்லாமல் நடப்பது:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>பேராசையோடு அல்லது வெறுப்போடு மற்றவரைத் தாக்குவது,<br>தீச்செயல் செய்வதற்கே மனம் நாடுவது,<br>மரணத்தின் பின் இருட்டான இடம் செல்கின்றனர்;<br>அவர்கள் கீழான [நரகத்தில்] மறுபிறப்பெடுப்பார்:<br>இவையே ஒருவரைத் தூய்மையற்றவராக்குகிறது. புலால் உண்பதால் ஒருவர் ஒழுக்கங்கெட்டவராவதில்லை.</p>
<p>மீனை, மாமிசத்தை உண்பதால் அல்ல, அம்மணமாகச் செல்வதால் அல்ல,<br>தலைமுடியைப் பிய்த்துக் கொள்வதால் அல்ல,<br>தலைமுடியை வளர்த்துச்<br>சடைத் தலையராவதால் அல்ல,<br>எரிக்கப்பட்ட பிணத்தின் சாம்பலைப் பூசிக் கொள்வதால் அல்ல,<br>கரடுமுரடான தோலாடைகளை [புலித் தோல் போன்று] அணிவதால் அல்ல,<br>யாகங்கள் செய்வதால் அல்ல,<br>சாவற்ற நிலையை அடைவதற்குக் கடுந்தவம் செய்வதால் அல்ல,<br>மந்திரங்கள் சொல்வதாலோ, காணிக்கை செலுத்துவதாலோ அல்ல,<br>பூசை, ஹோமம், காலத்துக்கேற்ற [பண்டிகை சமயங்களில்] சமயச்சடங்குகள் செய்வதால் அல்ல<br>சந்தேகங்கள் கொண்ட ஓர் உயிர் தூய்மை அடைவது.</p>
<p>புலன்களைப் பாதுகாத்து, நற்கடைப்பிடியுடன் [கவனத்துடன்] இருந்து,<br>அறத்தில் உறுதியுடன், நேர்மையோடு வாழ்ந்து<br>பற்றுகளுக்கு அப்பாற்சென்று, துக்கங்களை விட்டொழித்த மேன்மையானவர்,<br>பார்த்ததையும் கேட்டதையும் கண்டு கறைபடியமாட்டார்.</p>
<p><span class="speaker">விவரிப்பவர்:</span><br>அந்த வேதம் தெரிந்தவருக்கு, மந்திரங்களில் தேர்ந்தவருக்கு [கேள்வி கேட்டவருக்கு]<br>திரும்பத் திரும்ப இனிமையான செய்யுள் வடிவில் இந்தத் தலைப்பைப் [யார் தூய்மையானவர் என்ற]<br>போதித்துத் தெளிவாக்கினார்.<br>மாசில்லாத, பற்றில்லாத தொடர்வதற்குக் கஷ்டமான அவர்—தூய்மையானவர்.</p>
<p>தூய்மையான, துக்கங்களை ஒழித்த<br>[கஸ்ஸப்ப] புத்தர் நன்றாக விளக்கியதைக் கேட்டவர்<br>பணிவான உள்ளத்தோடு ததாகதரின் பாதங்களை வணங்கி<br>தன்னை அங்கேயே துறவற வாழ்க்கையில் [சங்கத்தில்] அனுமதிக்கக் கேட்டுக் கொண்டார்.</p>
</blockquote>
</article>
<aside id="metaarea">
<p>Translated by: <span class="author">நவாலியூர் சோ. நடராசன்</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: லாரண்ஸ் கந்திபாலோ மில்ஸ்</p>
<p>Translated from the Pali by: Laurence Khantipalo Mills</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
