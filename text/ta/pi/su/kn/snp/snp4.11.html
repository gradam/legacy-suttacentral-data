<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.11">
<article>
<div class="hgroup">
<p class="division" lang="pi">சுத்த நிபாதம் 4.11</p>
<h1>கலஹவிவாத சூத்திரம்: சண்டை சச்சரவுகள்</h1>
</div>
<blockquote class="gatha">
<p><span class="speaker">கேள்வி:</span><br>எங்கிருந்து சண்டை சச்சரவுகள்,<br>புலம்பல், துயரம் ஆகியவை உருவாகின்றன?<br>அவற்றோடு சுயநலம், தற்பெருமை, திமிர், கோட்சொற்கள் ஆகியவையும் சேர்ந்து—<br>எங்கிருந்து தோன்றுகின்றன?<br>தயவுகூர்ந்து எங்களுக்குத் கூறுங்கள்.</p>
<p><span class="speaker">புத்தர்:</span><br>நமது விருப்பத்துக்குரியவற்றிலிருந்தே<br>சண்டை சச்சரவுகள் தோன்றுகின்றன.<br>புலம்பல், துயரம் போன்றவையும்<br>அங்கிருந்தே தோன்றுகின்றன.<br>அவற்றோடு தோன்றுபவை சுயநலம், தற்பெருமை, திமிர், கோட்சொற்கள் ஆகியவை.<br>சண்டை சச்சரவுகள் சுயநலத்தோடு இணைந்துள்ளன. சச்சரவிலிருந்து தோன்றுவது பழிச்சொல்.</p>
<p><span class="speaker">கேள்வி:</span><br>உலகில் அன்பும், பேராசையும் எழக் காரணம் என்ன?<br>மறுமைக்கான எதிர்பார்ப்பும், நம்பிக்கைக்குமான ஆதாரம் என்ன?</p>
<p><span class="speaker">புத்தர்:</span><br>ஏக்கம் தான் உலகில் அன்புக்கும், பேராசைக்குமான காரணம்.<br>மறுமைக்கான எதிர்பார்ப்பும்,<br>நம்பிக்கைக்குமான ஆதாரமும் அதுவே.</p>
<p><span class="speaker">கேள்வி:</span><br>ஏக்கத்துகான காரணம் என்ன?<br>நிலையான கருத்துக்கள் எங்கிருந்து தோன்றின?<br>துறவி (புத்தர்) குறிப்பிடும் கோபம், பொய்மை, குழப்பம் போன்ற மற்ற<br>பண்புகள் எங்கிருந்து தோன்றின?</p>
<p><span class="speaker">புத்தர்:</span><br>உலகில் ஏக்கம் உண்டாகக் காரணம்<br>‘இது இன்பம், அது துன்பம்’ என்ற இருமை இருப்பதினால் தான்.<br>இந்த இருமை இருக்கும்போது<br>கோபம், பொய்மை, குழப்பம் போன்றவையும் தோன்றுகின்றன.</p>
<p>உருவங்கள் தோன்றுவதையும்,<br>மறைவதையும் காணும்போது<br>நிலையான கருத்துக்கள் ஏற்படுகின்றன.</p>
<p>குழப்பமான நிலையில் உள்ளவர்<br>அறிவு மார்க்கத்தில் பயில வேண்டும்.<br>நன்கு அறிந்த பின்னரே துறவி<br>இவற்றைப்பற்றிப் பேசுகிறார்.</p>
<p><span class="speaker">கேள்வி:</span><br>இன்பமும், துன்பமும் தோன்றக் காரணம் என்ன?<br>எது இல்லாத போது இவை மறைகின்றன?<br>தோன்றுவதற்கும், தோன்றாததற்கும்<br>காரணம் என்ன என்று எங்களுக்குத் தெரியப்படுத்துங்கள்.</p>
<p><span class="speaker">புத்தர்:</span><br>புலன் தொடர்பே, இன்ப துன்பங்களுக்குக் காரணம்.<br>புலன் தொடர்பு இல்லாவிடின் இன்ப துன்பங்களும் இருக்காது.<br>தோன்றுவதும் தோன்றாததும்—<br>அவற்றிற்கான காரணமும் புலன் தொடர்பே.</p>
<p><span class="speaker">கேள்வி:</span><br>புலன் தொடர்பின் காரணம் என்ன?<br>வேட்கை (பற்றுள்ளம்) எதிலிருந்து உண்டாகிறது?<br>எது இல்லாவிட்டால், வேட்கையும் இருக்காது?<br>எது மறைந்த பின் புலன் தொடர்புகள் தொடர்வதை நிறுத்தும்?</p>
<p><span class="speaker">புத்தர்:</span><br>புலன் தொடர்பு அரு-உரு (அருவம்—மனம், உருவம்—உடல்) சம்பந்தப்பட்டது.<br>ஆசையே வேட்கையின் ஆதாரம்.<br>ஆசை இல்லாமல் வேட்கையும் இல்லை.<br>உடல் பூதங்கள் மறைந்தபின் (மறுபிறப்பில்லா விட்டால்) புலன் தொடர்பும் தொடர்வதை நிறுத்தும்.</p>
<p><span class="speaker">கேள்வி:</span><br>எங்கு சேர்ந்தபின் ஒருவரது உடல் பூதங்கள் மறையும்?<br>இன்பமும் துன்பமும் எப்போது மறையும்?<br>எனக்குத் தெரிவியுங்கள்.<br>என் உள்ளம் இவற்றின் மறைவைத் தெரிந்து கொள்ளத் துடிக்கிறது.</p>
<p><span class="speaker">புத்தர்:</span><br>‘நான்’ என்ற கருத்து இல்லாதவர் (நிப்பாண நிலையை அடைந்தவர்),<br>தெளிந்தநிலையில் இருப்பவர்;<br>தெரிநிலை அழிக்கப்பட்டவராக அல்ல:<br>இந்த நிலைக்கு வந்தபின் அவர் பூதங்கள் மறைகின்றன (பிறப்பறுக்கிறார்).<br>‘நான்’ என்ற கருத்தே மனத்தின் ஆவேசத்திற்கான ஆதாரம்.</p>
<p><span class="speaker">கேள்வி:</span><br>நாங்கள் கேட்டதை விளக்கிக் கூறினீர்கள்.<br>மற்றொரு கேள்வியும் நாங்கள் கேட்க விரும்புகிறோம், தயவு கூர்ந்து பதிலளிக்கவும்!</p>
<p>இவையே உச்ச நிலை (முகடு) என்று சான்றோர் கூறுகின்றனரா?<br>உள்ளத் தூய்மையை இந்த உலகிலேயே<br>காண முடியுமா?<br>அல்லது சான்றோர் இதனைப் பூவுலகம் அல்லாத பிற இடத்தில் காண முடியும் என்கின்றனரா?</p>
<p><span class="speaker">புத்தர்:</span><br>சில சான்றோர் இதுவே உச்ச நிலை என்கின்றனர்,<br>உள்ளத் தூய்மையை இந்த உலகிலேயே<br>காண முடியும் என்றும் கூறுகின்றனர்.<br>ஆனால் நிபுணர்கள் என்று சொல்லிக் கொள்ளும் வேறு சிலர், (ஐந்து) கந்தங்களின் முடிவின் பிறகே காண முடியும் என்கின்றனர்.</p>
<p>ஆராயும் முனிவர், நிபுணர் என்று தங்களைச் சொல்லிக் கொள்பவர்கள் கட்டுப்பட்டிருப்பதை உணர்வார்.<br>எதனோடு அவர்கள் கட்டுப்பட்டுள்ளனர் என்பதையும் அறிவார்.<br>இதனை அறிந்த, விடுவிக்கப்பட்ட அவர் சர்ச்சை செய்வதில்லை.<br>ஞானி எந்தத் தோற்றத்துக்கும் திரும்பி வருவதில்லை.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
