<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.9">
<article>
<div class="hgroup">
<p class="division" lang="pi">சுத்த நிபாதம் 4.9</p>
<h1>மகந்திய சூத்திரம் – மகந்தியருக்கு</h1>
</div>
<p>மகந்தியர் தன் மகளை மணம் புரிந்து கொள்ளுமாறு புத்தரை வேண்டுகிறார். புத்தரின் பதில்:</p>
<blockquote class="gatha">
<p>(மாரனின் மூன்று புதல்விகளான) தன்ஹா, அராதி, ராகா ஆகியோரைப்<br>(திருப்தியின்மை, வேட்கை மற்றும் அவா) பார்த்த பின்பும்<br>உடல் உறவு கொள்ளும் ஆசை தோன்ற வில்லை. அப்படியிருக்க சிறுநீரும், மலமும் கொண்ட இதனை நான் ஏன் விரும்பவேண்டும்?<br>இதனை என் கால்களால் தொடுவதற்கும்<br>எனக்கு விருப்பமில்லை.</p>
<p><span class="speaker">மகந்தியர்:</span><br>பல மன்னர்களும் மணக்க ஆசைப்படும்<br>இந்த இரத்தினக்கல் போன்ற பெண்ணை வேண்டாமென்றால்,<br>எந்த நோக்கத்திற்காக, ஒழுக்கத்திற்காக, பயிற்சிக்காக, வாழ்க்கைக்காக,எதை அடைய நீங்கள் பிரகடனம் செய்கின்றீர்கள்?</p>
<p><span class="speaker">புத்தர்:</span><br>ஏற்றுக்கொண்டே ஆகவேண்டும்<br>என்ற கோட்பாடுகளுக்காக நான்<br>‘இதனைப் பிரகடனம் செய்கின்றேன்’<br>என்று கூறவில்லை.<br>ஆனால் கோட்பாடுகளை ஆராய்ந்து, அவற்றோடு பற்றில்லாமல் தேடுகையில்<br>மன அமைதியைக் காண்கின்றேன்.</p>
<p><span class="speaker">மகந்தியர்:</span><br>முனிவரே, கற்பனைக் கருத்துக்களைப் பற்றி,<br>பற்றில்லாமல் பேசுகின்றீர்கள்.<br>இந்த ‘மன அமைதி’ :<br>அப்படியென்றால் என்ன?<br>அது ஒரு ஞானியால்<br>எவ்வாறு விளக்கப்படுகிறது?</p>
<p><span class="speaker">புத்தர்:</span><br>ஒருவர் கொண்டுள்ள<br>கருத்து,<br>படிப்பு,<br>அறிவு,<br>பின்பற்றும் விதி அல்லது<br>செய்யும் பயிற்சியை வைத்து<br>அவர் தூய்மையைப் பற்றிக்<br>கூற முடியாது என்று<br>ஞானி கூறுகிறார்.<br>அதே சமயம் ஒருவர்<br>கருத்து இல்லாமல்,<br>படிப்பில்லாமல்,<br>அறிவில்லாமல்,<br>விதிகளைப் பின்பற்றாமல் அல்லது<br>பயிற்சி செய்யாமல்<br>தூய்மையைப் பெற முடியாது.<br>இவற்றை விட்டு விட்டு,<br>பற்றில்லாமல், அமைதியாக,<br>தனியாக ஒருவர்<br>பிறப்பெடுக்க ஏங்குவதில்லை.</p>
<p><span class="speaker">மகந்தியர்:</span><br>ஒருவர் கொண்டுள்ள<br>கருத்து,<br>படிப்பு,<br>அறிவு,<br>பின்பற்றும் விதி அல்லது<br>செய்யும் பயிற்சி ஆகியவை<br>அவர் தூய்மையைக் குறிப்பதில்லை<br>என்று ஞானி கூறுகிறார்.<br>அதே சமயம் ஒருவர்<br>கருத்து இல்லாமல்,<br>படிப்பில்லாமல்,<br>அறிவில்லாமல்,<br>விதிகளைப் பின்பற்றாமல் அல்லது<br>பயிற்சி செய்யாமல்<br>தூய்மையைப் பெற முடியாது<br>என்றும் ஞானி கூறுகிறார்.<br>அப்படியானால் இந்தப் போதனை குழப்பமாகத் தோன்றுகிறதே?<br>ஏனென்றால் கருத்தைக் கொண்டு<br>—கருத்தின் வழியாக—<br>ஒருவர் தூய்மை பெறுவதாகச் சிலர் கூறுகின்றனரே?</p>
<p><span class="speaker">புத்தர்:</span><br>ஏதோ ஒரு கருத்தை மனத்தில்<br>நினைத்துக் கொண்டு<br>கேள்விகள் கேட்கின்றீர்.<br>குழப்பம் நீர் புரிந்து கொண்டதில் தான்<br>உள்ளது.<br>[நான் சொல்வதன்] சாரத்தை<br>நீர் சிறிதும் புரிந்து கொள்ளவில்லை.<br>எனவே போதனை குழப்பமானதென<br>நினைக்கின்றீர்.</p>
<p>ஒருவர் மற்றவருக்குத் தான் சமமானவர், அல்லது மேன்மையானவர், அல்லது தாழ்ந்தவர்<br>என்ற கருதிக் கொண்டால் அந்தக் கருத்தின் காரணமாக மற்றவரோடு அவருக்குச் சிக்கல் உண்டாகும்.<br>ஆனால் இதுபோன்ற எண்ணங்களால் பாதிக்கப் படாதவர் சமமானவர், மேன்மையானவர், தாழ்ந்தவர் என்று யாரையும் கருதுவதில்லை.</p>
<p>எந்தக் கருத்தை ஒரு பிராமணன்<br>“இது உண்மை” அல்லது “இது பொய்மை” என்பார்?<br>யாருடன் வாதிடுவார்?<br>மற்றவரோடு ஒப்பிடுகையில் தான் ‘சமம்’ அல்லது ‘சமமற்றவன்’<br>என்று கருதாத ஒருவர் யாரோடு சர்ச்சைக்குச் செல்வார்?</p>
<p>வீடு துறந்து சுதந்திரமாகச்<br>சமூகத்தில் வாழும் முனிவர்<br>கிராமங்களில் யாருடனும்<br>நெருங்கிப் பழகுவதில்லை.<br>புலன் ஆசைகளைக் கைவிட்டவர்,<br>ஏக்கங்களைக் கைவிட்டவர்<br>மக்களோடு கலகம் விளைவிக்கும்<br>விவாதங்கள் நடத்த மாட்டார்.</p>
<p>தவிர்க்க வேண்டிய செயல்களை ஒதுக்கி வாழும் ஒரு மாமனிதர்,<br>அவற்றை எடுக்கவும் கூடாது; அவற்றுக்காக வாதிடவும் கூடாது.</p>
<p>சேற்றிலும், நீரிலும் இருக்கும் தாமரை<br>கறைபடியாமல் இருப்பது போல<br>முனிவர்,<br>—அமைதியை விளக்குபவர்—<br>பேராசை இல்லாமல்,<br>புலன் இன்பங்களாலும்,<br>உலக நிகழ்ச்சிகளாலும்<br>கறைபடியாதவர்.</p>
<p>வாய்மையைக் கண்டவர்<br>தனது கருத்துக்களாலும் எண்ணங்களாலும் அகம்பாவம் கொள்வதில்லை.<br>ஏனென்றால் அவற்றைத் தனது என்று<br>அவர் நினைப்பதில்லை.<br>அப்படிப்பட்டவரை அவர் ஒழுகும் விதிகளையும், பயிற்சியினையும்மதம் சார்ந்த அறிவோடு<br>வைத்து மதிக்கக் கூடாது.<br>அவர் வேட்கையினால்<br>ஈர்க்கப் படுவதில்லை.</p>
<p>மனக்குறிப்புகளோடு பற்றில்லாதவருக்கு<br>எந்தக் கட்டும் இல்லை;<br>விவேகத்தினால் விடுவிக்கப்பட்டவருக்கு<br>மயக்கம் இல்லை.<br>மனக்குறிப்புகளோடும், கருத்துக்களோடும்<br>பற்றுக் கொண்டோர்<br>உலகில் போகும் இடமெல்லாம்<br>சண்டையிட்டுக் கொண்டே வாழ்கின்றனர்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
