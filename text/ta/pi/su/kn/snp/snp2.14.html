<!DOCTYPE html>
<html>
<head>
<meta charset="UTF-8">
<meta author="நவாலியூர் சோ. நடராசன்">
<title></title>
</head>
<body>
<div id="text" lang="ta">
<section class="sutta" id="snp2.14">
<article>
<div class="hgroup">
<p class="division" lang="pi">சுத்த நிபாதம் 2.14</p>
<h1>தம்மிக்க சூத்திரம்—தம்மிக்கவிற்கு—செவிமடுத்துக் கேட்பவர் நடத்தை</h1>
</div>
<p>இவ்வாறு நான் கேள்வியுற்றேன்.</p>
<p>ஒரு சமயம் புத்தபகவான் சாவத்தியிலுள்ள ஜேதவனத்தில், அநாத பிண்டிகர் ஆசிரமத்தில் எழுந்தருளியிருந்தார். அங்கு வந்த உபாசகர் தம்மிக்கரும், ஐநூறு உபாசகர்களும் பகவரை வணங்கி ஒருபுறமாக அமர்ந்தனர். பின் உபாசகர் தம்மிக்க பகவரிடம் பா வடிவில் இவ்வாறு கேட்டார்.</p>
<blockquote class="gatha">
<p><span class="speaker">தம்மிக்கர்:</span><br>மேன்மையான மெய்ஞ்ஞானம் கொண்ட கோதமரைக் கேட்கிறேன்:<br>எந்த வழியில் நடந்து கொள்வது செவிமடுத்துக் கேட்பவருக்கு (சீடருக்கு) நல்லது<br>இல்லறத்தைத் துறந்து துறவியாவதா?<br>அல்லது இல்லறவாழ்வு வாழ்ந்து உபாசகராக இருப்பதா?</p>
<p>இந்த உலகத்தில் தோன்றியவர்களையும், தேவர்களையும்,<br>இறுதி வீடுபேற்றையும் நீங்கள் தெளிவாக அறிவீர்கள்.<br>இந்த ஆழமான அறிவை வேறு எவரோடும் ஒப்பிட முடியாது,<br>ஏனென்றால், அவர்கள் சொல்வது போல நீங்கள் மேன்மையான புத்தர்.</p>
<p>எல்லா அறிவையும் எட்டியவர் நீங்கள், உயிர்கள் மேல் உள்ள கருணையின் காரணமாக<br>அறத்தைத் தெளிவாக விளக்கியுள்ளீர்கள்,<br>(அறியாமையின்) திரையை விளக்கியவர் நீங்கள், அனைத்தையும் காணும் கண் உடையவர்,<br>தூய்மையான நீங்கள் உலகுக்கு ஒளியேற்றியுள்ளீர்கள்.</p>
<p>பின் நீங்கள் வெற்றிபெற்றவர் என்று கேள்விப் பட்டு<br>இராவணன் என்ற பெயர் கொண்ட நாகர் வந்தார்,<br>உங்களிடம் தனிமையில் பேசியபின் மிக மகிழ்ந்து<br>“அருமையிலும் அருமை!” என்று பாராட்டிவிட்டுத் திருப்தியுடன் புறப்பட்டார்.</p>
<p>பின் வேஸாவன, குவேரா போன்ற<br>மன்னர்களும் உங்களிடம் அறம் சம்பந்தமான கேள்விகளைக் கேட்க வந்தனர்.<br>ஓ ஞானியே, நீங்கள் கேட்கப் பட்ட வினாக்களுக்கு உரிய பதிலளித்தீர்.<br>அதைச் செவிமடுத்து அவர்களும் மகிழ்ச்சியுடன் புறப்பட்டனர்.</p>
<p>இந்தச் சித்தாந்தம் பேசும் சமயவாதிகள்<br>ஆஜிவகர்களும், நிகந்தகர்களும் உங்களோடு வாதிட்டும்<br>ஞானத்தில் உங்களை வெல்ல முடியவில்லை,<br>நின்று கொண்டிருப்பவர் வேகமாக ஓடுபவரை மீற முடியாதது போல.</p>
<p>பின் பிராமணர்களும் உங்களோடு வாதிட்டனர்—<br>சில அறிஞர்களும் அவர்கள் மத்தியில் இருந்தனர்;<br>மற்றவர்கள் தற்பெருமை கொண்டு விவாதஞ் செய்வோர்:<br>அவர்களும் விளக்கம் கேட்க உங்களையே நாடினர்.</p>
<p>இந்த அறம் பேரின்பமூட்டுவது, ஆழமானது,<br>உங்களால் நன்கு போதிக்கப்பட்டது.<br>ஓ! பிராகாசமானவரே, நாங்கள் கேட்கக் காத்துக் கொண்டிருக்கின்றோம்,<br>எங்கள் வினாக்களுக்குப் பதில் கூறுங்கள், சிறந்த புத்தரே.</p>
<p>இங்கு அமர்ந்திருக்கும் பிக்குகளும்,<br>கேட்க விரும்பும் உபாசகர்களும்,<br>கறைபடியாத உங்கள் வார்த்தைகளால் அறத்தைக் கேட்கட்டும், தேவர்கள்<br>வாசவரின் நன்கு மொழியப்பட்ட வார்த்தைகளைக் கேட்டது போல.</p>
<p><span class="speaker">புத்தர்:</span><br>கேளுங்கள் பிக்குகளே! பிக்குகளுக்கான நடத்தையைப் பற்றிக் கூறுகிறேன்—<br>திட்டவட்டமான அறத்தைக் கேளுங்கள்—நினைவில் வைத்திருந்து அறிவுடையோர்<br>அதன் பலனை அறிந்து துறவு பூண்டவருக்கான<br>சுபாவத்துடன் அதன் படி ஒழுகுங்கள்.</p>
<p>ஒரு பிக்கு தடைசெய்யப்பட்ட நேரங்களில் உணவுக்காக அலைந்து கொண்டிருக்கக் கூடாது<br>சரியான நேரங்களிலேயே யாசிக்க (உணவு பிச்சை கேட்க) நகர்வழி செல்ல வேண்டும்;<br>தவிர்க்க வேண்டிய நேரத்தில் சென்றால் தவறு செய்யத் தூண்டப் படலாம்.<br>எனவே விழிப்புற்றோர் தவறான நேரங்களில் செல்வதில்லை.</p>
<p>காட்சிகளும், ஒலிகளும், சுவைகளும், நுகர்வுகளும், ஸ்பரிசங்களும் கூட—<br>இவை மனிதருக்குப் போதை தருவன,<br>இந்தப் பற்றுகளை விட்டபின்<br>சரியான நேரத்தில் காலை உணவு கேட்கச் செல்ல வேண்டும்.</p>
<p>சரியான நேரத்தில் உணவு பெற்ற பிக்கு<br>தானாகத் திரும்பி வந்து, தனியாக அமர்ந்து,<br>மனத்தில் பிரதிபலித்தவாறு, அமைதியுடன்<br>புறப்பொருட்களால் கவனம் திசை திரும்பாதவாறு உணவு உண்ண வேண்டும்.</p>
<p>மற்ற செவிகொடுத்துக் கேட்பவருடன் (பௌத்த சீடருடன்) பேச நேர்ந்தால்,<br>அது மற்ற பிக்குகளாகவோ வேறு யாராக இருப்பினும்,<br>உன்னதமான அறத்தைப் பற்றியே பேசவேண்டும்,<br>பிறரை இகழவோ, குறை கூறவோ கூடாது.</p>
<p>சிலர் சர்ச்சையைத் தோற்று வித்து வார்த்தைப் போர் நடத்துவார்கள்,<br>ஆனால் நாம் அதைப் போற்றுவதில்லை. அறிவிலிகள் இப்படிப்பட்ட பேச்சுக்களோடு<br>பற்றுக் கொள்வதால் அதனால் உண்டாகும்<br>மனவெழுச்சி அவர்களை இழுத்துக் கொண்டு செல்கிறது.</p>
<p>உண்மையான மெய்ஞ்ஞானம் உள்ள சீடர்<br>பகவரால் போதிக்கப்பட்ட அறத்தைக் கேட்ட பின்:<br>கொடுக்கப்பட்ட உணவையும், உட்காரும் இடத்தையும், உறங்கும் இடத்தையும்,<br>நீரையும் அக்கறையுடன் பயன்படுத்த வேண்டும். ஆடைகளையும் கவனமாகத் துவைக்க வேண்டும்.</p>
<p>எனவே ஒரு பிக்கு யாசித்த உணவுடனும்,<br>உட்காரவும்,படுக்கவும் உள்ள குடிலுடனும்,<br>ஆடைகளைத் துவைக்கும் நீரோடும்<br>தாமரை இலைமீது நீர்த்துளி ஒட்டாதது போல கறைபடியாமலும்,</p>
<p>நான் இப்போது இல்லற மக்களுக்கான விதிமுறைகளைக் கூறுகிறேன்,<br>இதன் படி ஒழுகினால் அவர்கள் ஒழுக்கமானவராவார்கள்.<br>ஏனென்றால் பொருட்செல்வம் உள்ள ஒருவர்<br>ஒரு பிக்கு பயிலும் பயிற்சியை மேற்கொள்ள முடியாது.</p>
<p>உயிர்களைக் கொல்லாதீர்கள். அவற்றை கொல்வதற்குக் காரணமாகவும் இருக்காதீர்கள்,<br>உயிர்க்கொலை செய்வதைப் போற்றாதீர்கள்,<br>எந்த உயிரையும்—அது பலவீனமாக இருப்பினும்<br>அல்லது பலமுள்ளதாக இருப்பினும்—துன்புறுத்தாதீர்கள்.</p>
<p>மற்றவருடையது என்று தெரிந்த பின்—எதுவானாலும், எங்கும்—<br>கொடுக்கப் படாதவற்றைத் திருடாதீர்கள்.<br>அப்படித் திருடவும் மற்றவரைத் தூண்டாதீர்கள்,<br>திருடுதலைப் போற்றாதீர்கள்—இந்தக் கொடுக்கப் படாதவை எதனையும்</p>
<p><br>எரியும் நிலக்கரித் துண்டுகள் கொண்ட குழியைத் தவிர்ப்பது போல,<br>அறிவுள்ளவர் பிரமச்சரிய வாழ்வு வாழட்டும்;<br>அப்படிப் பிரமச்சரிய வாழ்வை மேற்கொள்ள முடியா விட்டால்<br>மற்றவர் துணையோடு எல்லை தாண்டி தவறான பாலியல் உறவுகள் கொள்ள வேண்டாம்.</p>
<p>ஒரு அரச சபையிலும், தொழிலாளர்கள் சங்கத்திலும் அல்லது<br>ஒருவருக்கொருவர் பேசிக்கொள்ளும் போதும், பொய் பேச வேண்டாம்,<br>மற்றவரைப் பொய் பேச வற்புறுத்தவும் வேண்டாம்,<br>எல்லாவிதப் பொய்களையும் தவிர்க்க வேண்டும்.</p>
<p>இந்த அறத்தைப் பயில்கின்ற இல்லறத்தார்<br>ஒருபோதும் போதை தரும் பானங்களை அருந்த வேண்டாம்.<br>மற்றவரை மது அருந்தக் கட்டாயப் படுத்த வேண்டாம், அருந்தியவரைப் போற்ற வேண்டாம்.<br>ஏனென்றால் போதை மனத்தைக் குழப்பிவிடும்.</p>
<p>மது அருந்தியமையால் முட்டாள்கள் பல தீமைகளைச் செய்கின்றனர்,<br>விவேகமற்று மற்றவரையும் அக்கறையின்றிச் செயல்படச் செய்கின்றனர்.<br>எனவே இல்லறத்தார் மனத்தைக் கெடுக்கும் இத்தகாத செய்கையைத் தவிர்க்க வேண்டும்,<br>ஆனால் குழம்பிய மனத்தையும் பொருட்படுத்தாமல் முட்டாள்கள் குதூகலமடைகின்றனர்.</p>
<p><br>உயிர் கொலை செய்யாதே, கொடுக்காததை எடுக்காதே,<br>பொய் பேசாதே, போதைக்கு அடிமையாகாதே,<br>பாலியல் உறவைத் தவிர்த்து பிரமச்சரிய வாழ்வை மேற்கொள்,<br>தவறான நேரத்தில் உணவு யாசிக்கச் செல்லாதே, இரவில் உண்ணாதே.</p>
<p>ஆபரணங்களை அணியாதே, நறுமணப் பொருட்களைப் பயன்படுத்தாதே,<br>தரையைப் படுக்கையாக்கு அல்லது ஒரு பாயில் படு:<br>இதுவே உபோசத தினங்களில் எடுக்கும் எட்டு நேர்த்திக்கடன்கள்<br>இவை துக்க முடிவுக்குச் சென்ற புத்தர் போதித்த அறிவுரை.</p>
<p>உள்ளத்தில் பக்தியுடன் அந்த உபோசதர்கள்<br>பதினான்காம், பதினைந்தாம், எட்டாம் நாட்களிலும், மற்றும்<br>நிலவின் அரை மாதச் சிறப்பு நாட்களிலும்<br>இந்த எட்டு ஒழுக்கங்களை முழுமையாகக் கடைப்பிடிக்க வேண்டும்.</p>
<p>பக்தியுள்ளம் கொண்ட உபோசதம் கடைபிடித்த அந்த அறிவாளி,<br>மறுநாள் அதிகாலை,<br>—அவர்களால் முடிந்த—உணவையும் பானங்களையும்<br>பிக்கு சங்கத்திற்கு வழங்கி அச்செயலால் ஆனந்தப் படட்டும்.</p>
<p>அறம்கூறும் வழியில் தாயையும் தந்தையையும் தாங்கி நிற்க வேண்டும்,<br>வணிகர்கள் தங்கள் தொழிலை நேர்மையோடு செய்ய வேண்டும்,<br>இந்த இல்லறமக்களுக்கான விதிமுறையை ஊக்கத்துடன் கடைப்பிடிக்க வேண்டும்—<br>பின் அவர்கள் அந்தச் சுயமாகப் பிராகாசிக்கும் தேவர்களிடம் வந்து சேர்வார்கள்.</p>
</blockquote>
</article>
<aside id="metaarea">
<p>Translated by: <span class="author">நவாலியூர் சோ. நடராசன்</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: லாரண்ஸ் கந்திபாலோ மில்ஸ்</p>
<p>Translated from the Pali by: Laurence Khantipalo Mills</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
