<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.10">
<article>
<div class="hgroup">
<p class="division" lang="pi">சுத்த நிபாதம் 4.10</p>
<h1>புராபேத சூத்திரம்—உடல் சிதைவுக்கு முன்னர்</h1>
</div>
<blockquote class="gatha">
<p><span class="speaker">கேள்வி:</span><br>எப்படிப்பட்ட நற்காட்சியோடு,<br>எத்தகைய பண்புகள் கொண்டவர்<br>அமைதியானவர் எனப்படுகிறார்?<br>கோதமரே, அந்த மாமனிதரைப் பற்றிக் கூறுங்கள்.</p>
<p><span class="speaker">புத்தர்:</span><br>உடலின் சிதைவுக்கு முன்னர் ஆசைகளிடமிருந்து விடுபட்டவர்,<br>கடந்தகாலத்தோடு பிணைக்கப்படாதவர்,<br>நிகழ்காலத்தில் தயாராக இருப்பவர்,<br>எதிர் காலத்துக்கு ஏங்காதவர்;</p>
<p>கோபப்படாதவர்,<br>பயப்படாதவர்,<br>பெருமிதப் பேச்சில்லாதவர், எரிச்சலடையாதவர்,<br>மெய்ஞ்ஞானமுள்ள அறிவுரை தருபவர்,<br>அமைதியானவர்,<br>அடக்கத்துடன் பேசும் முனிவர்;</p>
<p>எதிர் காலத்தோடு பற்றுக் கொள்ளாதவர்,<br>இறந்த காலத்தை நினைத்து ஏங்காதவர்,<br>புலன் தொடர்புகளின் மத்தியிலும் தனிமையைக் காண்பவர்<br>நிலையான கருத்துகளால் நெறிப்படுத்தப்படாதவர்;</p>
<p>அடங்கியவர்,<br>வஞ்சனை இல்லாதவர்,<br>பொருளாசையும், பேராசையும் இல்லாதவர்,<br>மரியாதை இல்லாதவராக இல்லாமல்,<br>வெறுக்கத்தக்கவராக இல்லாமல்,<br>கோள் மூட்டிப் பேசாதவர்;</p>
<p>இன்ப உணர்ச்சிகளை நாடாதவர்,<br>அகந்தை இல்லாதவர், மென்மையானவர், நுட்பமான அறிவுடையவர்,<br>கேள்விச்செவியனாக (கேள்வியுற்றதையெல்லாம் நம்புவோன்) இல்லாதவர்,<br>எதனாலும் வெறுப்படையாதவர்;</p>
<p>பொருள் சேர்க்கும் எண்ணத்தோடு பயிற்சியை மேற்கொள்ளாதவர்,<br>எதுவும் பெறவில்லயென்றாலும் கலங்காதவர்,<br>விருப்பங்களினால் தடைப்படாதவர்,<br>வாய்ச் சுவைக்கு பேராசைப் படாதவர்;</p>
<p>சமமான மனநிலையுடையவர்,<br>எப்போதும் அக்கறையுடையவர்,<br>இந்த உலகில், தான் சமமானவர், மேன்மையானவர், தாழ்மையானவர்<br>என்ற கருத்துக்கள் இல்லாதவர்,<br>தற்பெருமை கொள்ளாதவர்;</p>
<p>எதனோடும் பிணைத்துக் கொள்ளாதவர்,<br>வாய்மையை அறிந்ததனால் கட்டு இல்லாதவர்;<br>தோன்றவும் (பவம்) தோன்றாமலிருக்கவும் விருப்பமில்லாதவர்:</p>
<p>இப்படிப்பட்டவரையே நான் அமைதியானவர் என்பேன்.<br>அவர் புலன் இன்பங்களுக்கு அக்கறை காட்டுவதில்லை.<br>அவருள் சுமை ஏதும் இல்லை;<br>அவர் பற்றுகள் இல்லாதவர்.</p>
<p>மக்களோ, மந்தையோ, காடு, நிலம், சொத்தோ அவருக்கு இல்லை.<br>அவருக்குப் பற்றுக் கொள்ள எதுவும் இல்லை,<br>கைவிடவும் எதுவும் இல்லை.</p>
<p>சாதாரண மக்கள்,<br>சன்னியாசிகள் அல்லது சமயம் சார்ந்தவர் பேசக்கூடியவற்றில்<br>அவருக்கு அக்கறை இல்லை.<br>அதனால் அவர்களது சர்ச்சைகளினால் அவர் பாதிக்கப் படுவதில்லை.</p>
<p>பேராசையிடத்திலிருந்தும், சுயநலத்திலிருந்தும்<br>விடுபட்ட முனிவர்,<br>தன்னைப் பற்றிப் பேசும்போது,<br>தான், மேன்மையானவர், சமமானவர் அல்லது தாழ்ந்தவர் என்று குறிப்பிடுவதில்லை.<br>காலச் செயற்றொடருக்குத் திரும்பாதவர்;<br>காலம் என்ற கருத்திலிருந்து விடுபட்டவர்.</p>
<p>உலகில் எதனையும் ‘தனது’ என்று கருதாதவர்.<br>இல்லாததனால் (கிடைக்காததனால்) அதற்காக வருந்தாதவர்.<br>கண்மூடித்தனமாகத் சமயப் போதனைகளைத் தொடராதவர்.<br>அவரே உண்மையான அமைதியுடையவர்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
