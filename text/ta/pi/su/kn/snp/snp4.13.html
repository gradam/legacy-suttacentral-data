<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp4.13">
<article>
<div class="hgroup">
<p class="division" lang="pi">சுத்த நிபாதம் 4.13</p>
<h1>மஹா வியுஹ சூத்திரம்—அகன்ற முட்டுச்சந்து</h1>
</div>
<blockquote class="gatha">
<p><span class="speaker">கேள்வி:</span><br>சர்ச்சை செய்வோர், ஏகாந்தவாதி<br>சொல்வது “இது மட்டுமே வாய்மை”<br>பழிக்கப்படுவது மட்டுமே அவர்களது அனுபவமா?<br>அவர்கள் எப்போதும் புகழப்படுவதே இல்லையா?</p>
<p><span class="speaker">புத்தர்:</span><br>அவர்கள் பெறுவது அற்பப் பாராட்டு மட்டுமே.<br>அவர்கள் திருப்தியுறுமளவு புகழப்படுவதில்லை.<br>சர்ச்சை செய்வதால் இரண்டு பலன்கள் மட்டுமே கிடைக்கும்: பாராட்டும், பழிச்சொல்லும்.<br>இதைக் கண்டு சர்ச்சை செய்வதைத் தவிர்க்க வேண்டும்.<br>சண்டையிடாமல் இருப்பதே அமைதிக்கான அடிப்படையாகும்.</p>
<p>அறிவாளி சாதாரண, அன்றாடக் கருத்துகளில் ஈடுபடுவதில்லை.<br>பற்றற்றிருப்பவர் எதற்காகத் தன்னை அதில் ஈடுபடுத்திக் கொள்ள வேண்டும்?<br>பார்த்தது கேட்டதையெல்லாம் அவர் விரும்புவதில்லை.</p>
<p>ஒழுக்கமான நடத்தையே சிறந்த பயிற்சியெனக் கருதுபவர்கள்,<br>தன்னடக்கமே ஒழுக்கத்திற்கு இன்றியமையாதது என்பார்கள்.<br>அப்படிப்பட்ட பயிற்சியை மேற்கொண்டவர், அதனைத் தொடர உறுதி செய்து கொள்கின்றனர்.<br>அவர்கள் நினைப்பது:<br>“நாம் இதை மட்டுமே பயிற்சி செய்தால் போதும். பின் தூய்மையடைந்து விடுவோம்”<br>இப்படி நிபுணர் என்று தங்களைக் கருதிக் கொள்பவர்கள் மேலும் தோற்றம் (பவம்) எடுக்க வழியமைத்துக் கொள்கின்றனர்.</p>
<p>ஆனால் இப்படிப்பட்டவர்கள் ஒழுக்கம் தவறினால் அல்லது பயிற்சியில் தடுமாறினால்<br>நடத்தை தவறியதற்காக மனச்சஞ்சலம் கொள்கின்றனர்.<br>வீட்டிலிருந்து வெகு தொலைவில் வாழும் (எப்போது வீடு திரும்புவோம் என்று ஏங்கும்)<br>வர்த்தகரைப் போல, தூய்மைக்கு ஏங்குகின்றனர்,.</p>
<p>ஆனால் ஒழுக்கத்தோடும், பயிற்சிகளோடும்<br>அவர் நடத்தை—அது பிழையானதோ, பிழையற்றதோ எதுவாக இருந்தாலும்—<br>பற்றில்லாமல் இருப்பவர், தூய்மைக்கும், களங்கத்துக்கும் ஏங்காமல் கருணையோடும், அமைதியோடும் வாழ்கிறார்,<br>அந்த அமைதியின்மேல் வேட்கையில்லாமல். (அந்த அமைதி வேண்டும் என்ற தாகம் இல்லாமல்).</p>
<p>தவப் பயற்சிகளோடும், உடலை வருத்தும் பயிற்சிகளோடும்,<br>பார்த்தவை, கேட்டவை, அறிந்தவைகளோடும் பற்றுக் கொண்டு<br>தோன்றுவதற்கான (பவம் எடுக்கும்) விருப்பத்தைக் கைவிடாமலே<br>உரத்த குரலில் தூய்மையைப் பற்றிப் பேசுகின்றனர்.</p>
<p>ஏக்கம் உடையவர் பற்றுக் கொண்டிருக்கின்றார்.<br>உளதாதல் பற்றிய அவரது இட்டுக் கட்டிய கருத்துக்கள்<br>அவருக்குக் கவலையும், நடுக்கமும் உண்டாக்குகிறது.<br>ஆனால் இறப்பும் மறுபிறப்பும் இல்லாதவர்<br>ஏன் கவலைப்பட வேண்டும்? ஏன் நடுங்க வேண்டும்?<br>அவர்கள் பற்றுகொள்வதற்கு (எதற்கும் ஏங்காததால்) என்ன இருக்கிறது?</p>
<p><span class="speaker">கேள்வி:</span><br>சிலர் “மேன்மையானது” என்று கூறும் சமயக் கோட்பாடுகளைப் பிறர் “இழித்தக்கது” என்கின்றனர்.<br>வல்லுனர் என்று சொல்லிக் கொள்ளும் இவர்கள் கூறுவதில் எது உண்மை?</p>
<p><span class="speaker">புத்தர்:</span><br>அவர்கள் ஒவ்வொருவரும் தங்கள் சமயக் கோட்பாடுகளே சிறந்ததெனக் கூறுகின்றனர்.<br>மற்றவர் கூறுவதை இழிந்ததென ஒதுக்குகின்றனர்.<br>இவ்வாறு வாதம் செய்வோர் சர்ச்சை செய்கின்றனர்:<br>ஒவ்வொருவரும் தங்கள் கருத்தே உண்மை என்கின்றனர்.</p>
<p>எதிர்வாதம் செய்வோர் குறை கூறுவதால் ஒரு சமயக் கோட்பாடு இழிதக்கதாகி விட்டால்<br>போதனை எதற்கும் சிறப்பு இருக்காது,<br>ஏனென்றால் ஒவ்வொருவரும் தங்கள் நம்பிக்கைகளில் உறுதியாய் இருந்து கொண்டே<br>மற்றவர் கோட்பாடுகளைக் குறை கூறுகின்றனர்.</p>
<p>தங்கள் மார்க்கத்தைப் புகழ்ந்தவாறு<br>தங்கள் போதனைகளை வழிபடுவது உண்மையானால் பின்<br>எல்லாக் கோட்பாடுகளும் உண்மையானவையாகவே இருக்கும்—<br>ஏனென்றால் தூய்மை தனிப்பட்ட முறையில் (ஒவ்வொரு சமயத்தவர்க்கும்)<br>அவர்களுடைய தாகவே இருக்கும்.</p>
<p>இப்படிப்பட்ட ‘தன் வழியே சிறிந்த வழி, ஒரே வழி’ என்ற<br>சமய போதனைகளைப் பொருத்தவரை ஒரு பிராமணன் அவற்றைப் பின் தொடர்வதில்லை.<br>எனவே அவர் சர்ச்சைகளுக்கு அப்பால் சென்றவராகிறார்.<br>ஒரு சமயக் கோட்பாடு மட்டுமே சிறந்ததென அவர் கருதுவதில்லை.</p>
<p><span class="speaker">சிலர் கூறுவது:</span><br>“நான் அறிவேன். எனக்கு தெரிகிறது. நடப்பது இப்படித்தான்:<br>சிலரின் தூய்மை அவர்கள் கருத்துக்கு ஒப்ப உள்ளது.”</p>
<p>ஆனால் அப்படியே அவர் எதையோ கண்டிருந்தாலும், அதனால் அவருக்கு என்ன பயன்?<br>அவர் வெகு தூரம் சென்று விட்டவர்.<br>தூய்மை வேறொருவரைச் சம்பந்தப் பட்டதென்றோ, அல்லது வேறொன்றைச் சம்பந்தப்பட்டதென்றோ பேசுகின்றார்.</p>
<p>ஒருவர் பார்க்கும் போது அரு-உருவை (அருவம் – மனம், உருவம்—உடல்) மட்டுமே காண்கிறார்.<br>பார்த்தபின் அவர் அதை மட்டுமே அறிவார்.<br>அவர் சிறிது பார்த்திருந்தாலும் பெருமளவு பார்த்திருந்தாலும்,<br>திறமையானோர் தூய்மை அதைச் சார்ந்து மட்டுமே இருப்பதாகக் கூறுவதில்லை.</p>
<p>வளையாத கருத்துடையவரை எளிதில் கட்டுப் படுத்த முடியாது.<br>அவர் உருவாக்கிய கருத்துக்களைக் கண்மூடித்தனமாகப் பின்பற்றுகிறார்.<br>அவர் பற்றுக் கொண்டதையே புனிதமாகக் கருதுகிறார்.<br>அதையே அவர் தூய்மையென்கிறார்.<br>அதில் அவர் உண்மையைக் காண்கிறார்.</p>
<p>பிராமணன் கண்மூடித்தனமாக கருத்துக்களோடு பற்றுக் கொள்வதில்லை.<br>ஏன், அறிவோடும் பற்றுக் கொள்வதில்லை.<br>மற்றவர் பற்றுக் கொள்ளும் சாதாரணக் கருத்துக்களை அறிந்தவராதலால்<br>அவர் அக்கருத்துக்களின் மேல் அக்கறை செலுத்துவதில்லை<br>“அது அவரது கருத்து,” என்று நினைக்கின்றார்.</p>
<p>உலகோடு உள்ள கட்டுகளை அவிழ்த்தவராதலால்,<br>முனிவர் சர்ச்சை எழும்போது எந்த ஒருசாராரோடும் சேர்வதில்லை.<br>அமைதியில்லாதவர் மத்தியிலும், அவர் அமைதியுடைவராக உள்ளார்.<br>சம மனநிலையோடு இருப்பதால், மற்றவர் பற்றுக் கொள்ளும் விஷயங்களில் அவர் பற்றுக் கொள்வதில்லை.</p>
<p>பழைய மாசுகளை விட்டவராக,<br>புதியவற்றை ஏற்காமல்,<br>ஏக்கங்களால் ஆளப்படாமல் இருக்கிறார்.<br>தன் கோட்பாடு மட்டுமே உண்மை என்று முரண்படுவதில்லை.<br>கருத்துக்களோடு சார்ந்திராமல் சுதந்திரமாக இருக்கிறார்.<br>அவர் விவேகம் உள்ளவர்.<br>உலகோடு வேட்கை கொள்வதில்லை.<br>தன்னைத் தானே நிந்தித்துக் கொள்வதில்லை.</p>
<p>பார்த்தது, கேட்டது, அறிந்தது -அனைத்தின் மத்தியிலும் அமைதியாக இருக்கிறார்.<br>அவர் சுமையை இறக்கி விட்டவர்.<br>முனிவர் முழுமையாக விடுதலை பெற்றவர்.<br>உலகவாழ்க்கையோடு தன்னை அடக்கிக் கொள்வதுமில்லை, அதற்கு ஏங்குவதும் இல்லை.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
