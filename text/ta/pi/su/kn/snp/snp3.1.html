<!DOCTYPE html>
<html>
<head>
<meta charset="UTF-8">
<meta author="நவாலியூர் சோ. நடராசன்">
<title></title>
</head>
<body>
<div id="text" lang="ta">
<section class="sutta" id="snp3.1">
<article>
<div class="hgroup">
<p class="division" lang="pi">சுத்த நிபாதம் 3.1</p>
<h1>பபஜ்ஜ சூத்திரம்—துறவு மேற்கொள்வது</h1>
</div>
<blockquote class="gatha">
<p>நான் துறவு மேற்கொள்வது பற்றி விவரிக்கிறேன்.<br>அவர், நற்காட்சி பெற்றவர் (பகவர்) எவ்வாறு துறவு மேற்கொண்டார் என்பதையும்,<br>துறவு மேற்கொள்ள என்ன விளக்கம் தந்தார் என்பதைப் பற்றியும் கூறுகிறேன்.<br>“இல்லற வாழ்வு நெரிசலானது,<br>குப்பைக்கூடம்.<br>துறவு மேற்கொள்வது<br>திறந்த வெளி.”<br>இதை அறிந்து அவர் துறவறம் பூண்டார்.</p>
<p>வீடு துறந்தபின்,<br>உடலால் தீவினைகளைத் தவிர்த்தார்.<br>தவறான பேச்சைக் கைவிட்டார்.<br>வாழ்வைத் தூய்மையாக்கிக் கொண்டார்.<br>பின் அவர், புத்தர், இராஜகிருஹம் நோக்கிச் சென்றார்.<br>மகத மக்களின் மலைக்கோட்டை அது.<br>அங்கு சென்று யாசித்து அலைந்தார்,<br>பல மேன்மையான அறிகுறிகளைக் கொண்டவராக.</p>
<p>பிம்பிசார மன்னன் அரண்மனையில் நின்றவாறு, அவரைப் பார்த்தார்.<br>பூரணமான உடல் அறிகுறிகளைப் பார்த்து:<br>“இவரைப் பாருங்கள், ஐயா.<br>என்ன அழகு, கம்பீரம், தூய்மை!<br>சிறந்த சுபாவம்!<br>கண்கள் கீழ் நோக்கியிருக்க, கடைப்பிடியுடன்,<br>ஒரு கலப்பையின் நீளத்திற்கு மட்டுமே முன் நோக்குகிறார்.<br>கீழ் குடியிற்பிறந்தவர் போலத் தெரியவில்லை:<br>அரண்மனைத் தூதர்களை உடனே அனுப்பி<br>அந்தத் துறவி எங்கு செல்கின்றார் என்று பார்த்து வரச் சொல்லுங்கள்.”</p>
<p>அவர்கள்—அனுப்பப்பட்ட தூதுவர்கள்—<br>அவரைப் பின் தொடர்ந்தனர்.<br>“எங்கு செல்வார் இந்தத் துறவி?<br>அவர் இருப்பிடம் எங்குள்ளதோ?”<br>அவர் வீடுவீடாக யாசித்துச் சென்றார்—<br>நல்ல கட்டுப்பாட்டோடு, புலன் கதவுகள் அடக்கப்பட்டு,<br>கடைப்பிடியுடன், விழிப்புடன்—<br>அவர் பிச்சா பாத்திரம் விரைவில் நிரம்பியது.<br>பின் அவர், அந்த முனிவர், யாசித்து முடிந்தவுடன்<br>நகரைவிட்டு நடந்தார் பாண்டவ மலைநோக்கி.<br>“அங்கு தான் அவர் இருப்பிடம் இருக்கும்.”<br>அவர் இருப்பிடம் சென்றதை அறிந்தவுடன்,<br>மூன்று தூதர்கள் அங்கேயே உட்கார்ந்தனர்,<br>ஒருவன் அரசனிடம் செய்தி கூறத் திரும்பினான்.<br>“அரசே! அந்தத் துறவி,<br>பாண்டவ மலை ஓரத்தில்,<br>ஒரு புலியைப்போல, ஒரு காளையைப்போல,<br>மலைப் பிளவில் உள்ள சிங்கத்தைப்போல அமர்ந்திருக்கிறார்.”</p>
<p>தூதுவனின் செய்தி கேட்ட<br>வீர ஆரிய மன்னன்<br>அரச வாகனத்தில்<br>நேரடியாகப் பாண்டவ மலைக்குச் சென்றார்.<br>வாகனம் செல்லக்கூடிய தூரத்திற்கு வாகனத்தில் சென்று பின் இறங்கி<br>நடக்கத் துவங்கினார்.<br>சென்றபின் அமர்ந்து<br>நலம் விசாரணைப் பரிமாற்றம்<br>செய்த பின்னர் அரசர்:<br>“நீர் இளையவர், இளமையுடையவர்,<br>கம்பீரமும், ஆரிய வீரனின்<br>தோற்றமும் கொண்டுள்ளீர்.<br>யானைப்படை அணிவகுப்புடன்<br>உள்ள சேனையின் தலைமையில்<br>நீர் நிற்பது மாட்சிமையுடையதாக இருக்கும்.<br>உங்களுக்கு நான் செல்வம் தருகிறேன்: அனுபவியுங்கள்<br>உங்கள் பிறப்பு பற்றிக் கேட்கிறேன்: எனக்குத் தெரியப்படுத்துங்கள்.”</p>
<p>“அரசே, அதோ நேர் எதிரில்<br>இமயமலை அடிவாரத்தில்<br>செல்வமும், வலிமையும் கொண்ட<br>கோசளர்கள் குடியிருக்கும்<br>நாடு உள்ளது:<br>சூரியவம்சத்தவன் நான்,<br>சாக்கிய குலத்தில் பிறந்தவன்.<br>அந்த வம்சாவழியிலிருந்து வீடு துறந்துள்ளேன்,<br>ஆனால் சிற்றின்பங்களை நாடி அல்ல.<br>சிற்றின்பங்களின் ஆபத்தை உணர்ந்து,<br>—துறவறத்தைப் பாதுகாப்பாகக் கருதி—<br>நான் முயற்சி செய்ய முடிவெடுத்துள்ளேன்.<br>அதை நினைத்து என் உள்ளம் குதுகலப்படுகிறது.”</p>
</blockquote>
</article>
<aside id="metaarea">
<p>Translated by: <span class="author">நவாலியூர் சோ. நடராசன்</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
