<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp5.7">
<article>
<div class="hgroup">
<p class="division" lang="pi">சுத்த நிபாதம் 5.7</p>
<h1>உபாசிவ-மாணவ-பூச்சா: உபாசிவரின் கேள்விகள்</h1>
</div>
<blockquote class="gatha">
<p><span class="speaker">உபாசிவர்:</span><br>தனிமையில், சாக்கியரே,<br>எதனையும் நம்பி இராமல்,<br>என்னால் பெரும் வெள்ளத்தைத்<br>தாண்டிச் செல்ல முடியாது.<br>கூறுங்கள், எல்லாம் அறிந்த அறிவாற்றலுள்ளவரே<br>(எல்லாக் கோணங்களிலிருந்தும் அனைத்தையும் பார்ப்பவரே),<br>நம்பிக்கையுடன்<br>எதன் ஆதரவோடு வெள்ளத்தைக் கடப்பது?</p>
<p><span class="speaker">புத்தர்:</span><br>மனத்தை இன்மையில் கவனம் செலுத்தி,<br>எதையும் நம்பியிராமல்,<br>புலன் இன்பங்களைக் கைவிட்டு,<br>பேச்சைத் தவிர்த்து,<br>வேட்கையின் முடிவை<br>இரவும் பகலுமாகக் கவனித்து<br>வெள்ளத்தைக் கடந்து செல்.</p>
<p><span class="speaker">உபாசிவர்:</span><br>புலன் இன்பங்களிடமிருந்து விடுபட்டவர்,<br>இன்மையைச் சார்ந்திருந்து,<br>மற்றதை எல்லாம் விட்டு விட்டு,<br>மனக்குறிப்புகளிடமிருந்து விடுபடுகிறார்:<br>ஆனால் அப்படி விடுபட்டவராகத் தொடர்ந்து இருப்பாரா?<br>(அல்லது மீண்டும் மனக்குறிப்புகளில் சிக்கிக் கொள்வாரா?)</p>
<p><span class="speaker">புத்தர்:</span><br>புலன் இன்பங்களுக்கான அவாவிடமிருந்து<br>விடுபட்டவர்<br>இன்மையைச் சார்ந்திருந்து,<br>மற்றதை எல்லாம் விட்டு விட்டு,<br>மனக்குறிப்புகளிடமிருந்து விடுபடுகிறார்:<br>அப்படி விடுபட்டவராக அவர் தொடர்ந்து இருப்பார்.</p>
<p><span class="speaker">உபாசிவர்:</span><br>எல்லாம் அறிந்த அறிவாற்றலுள்ளவரே,<br>(மனக்குறிப்புகளிடமிருந்து விடுபட்டாராக) பல ஆண்டுகள் பாதிக்கப்படாமல் அங்கேயே இருந்தால்<br>அவர் குளுமை பெற்று (காமம், வெறுப்பு, மயக்கம் என்ற தீயை அணைத்தவராக)<br>விடுதலை பெறுவாரா?<br>அவர் உணர்வு அப்படி இருக்குமா?</p>
<p><span class="speaker">புத்தர்:</span><br>சுழன்றடிக்கும் காற்றால்,<br>எரியும் தீ அணையும் போது<br>அணைந்த தீ எங்கு போயிற்று<br>என்பதைக் கூற முடியாது,<br>அது போல, மனக்குறிப்புகள் இல்லாத முனிவர்<br>நிப்பாண நிலையை அடைகிறார்.<br>அந்த நிலையை விரித்துக் கூற முடியாது<br>(அவரைப் பற்றி வேறு எதையும் தெரிந்து கொள்ள முடியாது).</p>
<p><span class="speaker">உபாசிவர்:</span><br>முடிவை எட்டிய ஒருவர்:<br>அவர் மறைந்துவிட்டாரா,<br>அல்லது தோன்றுவதில்லையா,<br>அல்லது என்றென்றும்<br>துன்பத்திலிருந்து விடுபட்டவராக இருக்கின்றாரா?<br>முனிவரே தயவுகூர்ந்து எனக்குத் தெரிவியுங்கள்<br>ஏனென்றால் இதை நீங்கள் அறிந்துள்ளீர்கள்.</p>
<p><span class="speaker">புத்தர்:</span><br>முடிவை எட்டியவரை எவராலும்,<br>எப்படியும் நிர்ணயிக்க, அளவிட<br>முடியாது. அவரை வர்ணிக்கும் வார்த்தைகளும் இல்லை.<br>அவர் தோன்றுவதில்லை என்றும் கூறமுடியாது.<br>அனைத்தையும் துறந்தவரைப்<br>(நிப்பாண நிலையை அடைந்தவரை)<br>பற்றிப் பேசும் வழிகளும் ஏதும் இல்லை.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
