<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp3.8">
<article>
<div class="hgroup">
<p class="division" lang="pi">சுத்த நிபாதம் 3.8</p>
<h1>சல்ல சூத்திரம்—அம்பு</h1>
</div>
<blockquote class="gatha">
<p>குறிப்பிடப் படவில்லை,<br>தெரியவும் இல்லை<br>—பூவுலக வாழ்க்கையின் காலம்—<br>வாழ்க்கை கடுமையானது,<br>குறுகியது,<br>துன்பத்தோடு கட்டுப்பட்டது.<br>பிறந்தவர் எவரும்<br>மரணத்தைத் தவிர்ப்பதென்பது<br>இயலாத காரியம்.<br>முதுமை அடைந்தபின்<br>இருப்பது மரணம்.<br>இதுவே உயிரினங்களின்<br>இயற்கைக் குணம்.</p>
<p>பழுத்த பழங்களுக்கு உள்ள ஆபத்து<br>அவை விழக்கூடும் என்பதே.<br>அதுபோலவே பிறந்தபின் மனிதர்களுக்குத் தொடர்ந்து உள்ள ஆபத்து அவர்களின் மரணம் தான்.</p>
<p>குயவரின் மண்பாண்டங்கள்<br>பெரியவையும், சிறியவையும்<br>நெருப்பில் இடப்பட்டவையும் இடப்படாதவையும்<br>எல்லாம் ஒரு நாள் உடைந்துபோய் விடும்.<br>அது போலவே உயிரும்<br>மரணத்தை நோக்கிப் பயணிக்கிறது.</p>
<p>இளையவரும், முதியவரும்,<br>அறிவுள்ளவரும், அறிவிலியும்,<br>பணக்காரரும், ஏழையும்<br>அனைவரும்<br>மரணத்தின் பிடியிலிருந்து<br>தப்புவதில்லை.</p>
<p>மரணத்திடம் சிக்கியவர்,<br>மறுமைக்குச் சென்றவர்<br>தந்தையாலும் மகனைப்<br>பாதுகாக்க முடியாது<br>உறவினரும் உறவினனைப்<br>பிடித்து வைக்க முடியாது.</p>
<p>பார்!<br>உறவினர் அழுது புலம்பிப்<br>பார்த்துக் கொண்டிருக்கும்போதே<br>இறக்க வேண்டியவர்கள்<br>ஒவ்வொருவராக<br>இழுத்துச் செல்லப் படுகின்றனர்—<br>அடிமாடுகள் கசாப்புக் கிடங்குக்கு<br>இட்டுச் செல்லப் படுவதுபோல.</p>
<p>இப்படித்தான் உலகம்<br>மூப்போடும் சாக்காட்டோடும்<br>துன்பப் படுகிறது.<br>எனவே விவேகம் உள்ளவர் துயரப்படுவதில்லை<br>உலகியல்பை அறிந்தவர் என்பதால்.</p>
<p>“வந்த வழியும் தெரியாமல்,<br>போகும் வழியும் புரியாமல்,<br>இருமுனையிலும் நடப்பது தெரியாதோர்<br>வீணாகப் புலம்புகின்றனர்.”</p>
<p>புலம்புவதால்<br>—குழம்பிய நிலையில் தமக்குத் தாமே சேதம் விளைவித்துக் கொண்டு—<br>எதேனும் பயன் இருந்தால்<br>விவேகமுள்ளவரும் புலம்புவார்கள்.<br>ஆனால் புலம்பலுடனும் துயரத்துடனும் கிடைப்பதல்ல<br>அறிந்ததனால் வரும் அமைதி.<br>இவற்றால் மேலும் துயரமே உண்டாகும்.<br>உடலுக்கும் கேடு உண்டாகும்.<br>உடல் மெலிந்து, வெளிறி<br>தங்களுக்குத் தாங்களே<br>கேடு உண்டாக்கிக் கொள்கின்றனர்.<br>இதுவல்ல, இறந்தவரைப்<br>பாதுகாக்கும் வழி.<br>புலம்புவதால் பயன் ஏதும் இல்லை.</p>
<p>துயரத்தை விடாமையால், மாந்தர்<br>மென்மேலும் துயரப் படுகின்றனர்.<br>காலம் முடிந்து விட்டவரை எண்ணிப் புலம்புவதால்<br>மேலும் துக்கத்தின் பிடியில்<br>சிக்கித் தவிக்கின்றனர்.</p>
<p>மற்றவர் அனுபவிக்கும்<br>வினைக்கேற்ற பயனைப் பாருங்கள்!<br>மரணத்தின் பிடியில் இருப்போர்<br>நடுக்கம் கொள்கின்றனர்.</p>
<p>ஆனால் அதை எப்படிக்<br>கற்பனை செய்திருந்தாலும்<br>அதன் அனுபவம் அதனினும்<br>மாறுபட்டதாகவே உள்ளது.<br>இப்படிப்பட்ட ஏமாற்றமே உள்ளது.<br>உலகின் இயற்கைக் குணத்தைப் பாருங்கள்!</p>
<p>நூறாண்டுகாலம்—ஏன் அதற்கு மேலும் கூட—வாழ்ந்தவரும்<br>இறுதியில் தன் உறவினரைப் பிரிந்து தான் வாழ்வைவிட வேண்டும்.<br>ஆகவே அருகரின் (ஞானியின்)<br>போதனையைக் கேட்டு,<br>புலம்புவதை அடக்கி<br>காலத்தை முடித்த இறந்தவரைக் கண்டு,<br>[இவ்வாறு நினை]<br>“என்னால் அவரை உயிர்ப்பிக்க முடியாது.”</p>
<p>எரியும் வீட்டைத் தண்ணீர் கொண்டு அணைப்பது போல, அறிவாளி—<br>விவேகத்துடன்,<br>திறமையுடன்,<br>மெய்ஞ்ஞானத்துடன்—<br>தோன்றிய துயரத்தை ஊதித் தள்ளுகிறார்,<br>காற்றில் இலவம் பஞ்சு பறப்பதைப்போல.</p>
<p>உண்மையான மகிழ்ச்சியைத் தேடுவோர்,<br>முதலில் தன்னுள் தைத்திருக்கும் அம்பைப் பிடுங்க வேண்டும்:<br>உங்களது புலம்பல்,<br>ஏக்கம் மற்றும்<br>துக்கம்.</p>
<p>அம்பைப் பிடிங்கிய பின்,<br>தனிமையில் (பற்றில்லாமல்)<br>மன அமைதியை அடைவார்;<br>பின் எல்லாத் துக்கத்தையும் கடந்தபின்<br>அவர் துக்கம் இல்லாமல்<br>கட்டவிழ்ந்த நிலை (நிப்பாண நிலை) அடைகிறார்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
