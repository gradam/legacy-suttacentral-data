<!DOCTYPE html>
<html>
<head>
<meta charset="UTF-8">
<meta author="நவாலியூர் சோ. நடராசன்">
<title></title>
</head>
<body>
<div id="text" lang="ta">
<section class="sutta" id="snp4.12">
<article>
<div class="hgroup">
<p class="division" lang="pi">சுத்த நிபாதம் 4.12</p>
<h1>சுள வியுஹ சூத்திரம் – குறுகிய முட்டுச்சந்து</h1>
</div>
<blockquote class="gatha">
<p><span class="speaker">கேள்வி:</span><br>தங்கள் கருத்துக்களை மட்டுமே ஆதரிப்பவர்<br>சர்ச்சை செய்வோர், (பலதரப்பட்ட கருத்துடைய) வல்லோர்கள் சொல்வது:<br>“இதை அறிந்தவர் வாய்மையை அறிவார்கள்.<br>இதை நிராகரிப்பவர் முழுமையடையாதார்.”</p>
<p>இவ்வாறு வாதம் செய்வோர் சர்ச்சை செய்கின்றனர்:<br>“என்னிடம் எதிர்வாதம் செய்பவர் ஒரு முட்டாள். அவர் ஓர் நிபுணர் அல்ல.”<br>அவர்கள் அனைவருமே தங்களை நிபுணர் என்று கூறிக் கொள்கின்றபடியால்,<br>யார் சொல்வதை உண்மை என்று ஏற்றுக் கொள்வது?</p>
<p><span class="speaker">புத்தர்:</span><br>எதிர்வாதம் செய்வோரின் சமய போதனைகளை நிராகரிப்பதால்<br>அவர் ஒரு “முட்டாள்”, தாழ்ந்த மெய்ஞ்ஞானம் உடையவர் என்றால்,<br>தங்கள் கருத்துக்கள் மட்டுமே மேன்மையானது என்போர் அனைவருமே<br>தாழ்ந்த நுண்ணறிவு கொண்ட முட்டாள்கள் தான்.</p>
<p>ஆனால் ஒவ்வொருவரும் தங்கள் கோட்பாடுகளினால் முற்றாகத்<br>தூய்மை பெற்று விட்டால்,<br>முழுமையான ஞானம் அடைந்து விட்டால்,<br>வல்லவர், அறிவாளி ஆகிவிட்டால்<br>பின் எவருமே தாழ்ந்த நுண்ணறிவு கொண்டவரில்லை.<br>ஏனென்றால் அனைவரும் தங்கள் தங்கள் கோட்பாடுகளில் திறமை படைத்தவர்கள் ஆவார்கள்.</p>
<p>நான் கண்டிப்பாக “இது தான் எனது கோட்பாடு. எனது கோட்பாடு தான் வாய்மை”<br>என்று சொல்வதில்லை—முட்டாள்கள் ஒருவருக்கொருவர் சொல்லிக் கொள்வது போல.<br>அவர்கள் ஒவ்வொருவரும் தங்கள் கோட்பாடே வாய்மை என்கின்றனர்.<br>எனவே எதிர் வாதம் செய்வோரை “முட்டாள்கள்” என்கின்றனர்.</p>
<p><span class="speaker">கேள்வி:</span><br>சிலர் யதார்த்தம், வாய்மை என்று வர்ணிப்பதை,<br>வேறு சிலர் வீறாப்பு, பொய்மை என்கின்றனர்.<br>இவ்வாறு வாதம் செய்வோர் சர்ச்சை செய்கின்றனர்:<br>துறவிகள் அனைவரும் ஏன் ஒன்றுபோலச் சொல்வதில்லை?</p>
<p><span class="speaker">புத்தர்:</span><br>வாய்மை என்பது ஒன்றுதான்.<br>மனிதர் தேட வேறு வாய்மை எதுவும் இல்லை.<br>துறவிகள் அவரவர்கள் புரிந்து கொண்டபடி மாறுபட்ட ‘வாய்மைகளைப்’ போதிக்கின்றனர்.<br>அதனாலேயே அவர்கள் ஒரே மாதிரி பேசுவதில்லை.</p>
<p><span class="speaker">கேள்வி:</span><br>தங்களைத் தாங்களே வல்லுனர் என்று கூறிக் கொண்டு சர்ச்சை செய்யும் இவர்கள்,<br>ஏன் வெவ்வேறு வாய்மைகளைப் பற்றிப் பேசுகின்றனர்?<br>அவர்கள் பல வேறுபட்ட வாய்மைகளைச் சந்தித்தவர்களா அல்லது<br>அவரவர் ஊகித்துக் கொண்டவற்றைப் பற்றிப் பேசுகின்றனரா?</p>
<p><span class="speaker">புத்தர்:</span><br>அப்படிப்பட்ட (பல வாய்மைகள் உள்ளன என்ற) கருத்து உலவுவதைத் தவிர<br>வேறு பட்ட வாய்மைகள் உலகில் இல்லை.<br>ஆனால் விதண்டை பேசும் இந்த நிபுணர் என்று தங்களைக் கூறிக் கொள்வோர்,<br>கருத்துகளைப் பொருத்தவரை நிலைபெற்ற இருமை (துவைதம்—duality)<br>இருப்பதாகக் கூறுகின்றனர்: அதாவது வாய்மை மற்றும் பொய்மை.</p>
<p>பார்த்தது, கேட்டது, அறிந்தனவற்றோடும்,<br>ஒழுக்க விதிகளோடும், பயிற்சியோடும் பற்றுக் கொண்டவர்,<br>மற்றவரை அவமதிக்கிறார்.<br>தனது கோட்பாடுகள் வழி மட்டுமே நடப்பவர்,<br>தன்னோடு தானே மகிழ்ந்தவராகக் கூறுவது:<br>“என்னிடம் எதிர்வாதம் செய்பவர் ஒரு முட்டாள்; அவர் ஒரு வல்லுனர் அல்ல.”</p>
<p>எதிர்வாதம் செய்வோரை முட்டாள் என்று கூறக் காரணமாக இருப்பதே<br>தன்னைத் தானே வல்லுனர் என்று கூறவும் காரணமாகிறது.<br>எந்த அளவு தன்னைத் தானே வல்லுனர் என்று கூறிக் கொள்கிறாரோ,<br>அதே அளவு மற்றவர்கள் தங்களை வல்லுனர் என்று கூறுவதையும் இழிவு படுத்துகிறார்.</p>
<p>தன்னைத் தானே மிகுதியாக மதிப்பிட்டுக் கொண்டபடியால் தான் முழுமையானவர் என்று நம்புகிறார்.<br>தற்பெருமையென்ற போதையில்,<br>தான் ஒரு ஞானி என்று கருதுகிறார்.<br>தன் மனத்தில் தனக்கே ‘குரு’ பட்டம் சூட்டிக் கொள்கிறார்.<br>தனது கருத்துக்களையும் அதே போல முழுமையானவை என்று கருதுகிறார்.</p>
<p>மற்றவர் சொன்ன வார்த்தையின் காரணமாக ஒருவர் தாழ்ந்தவர் ஆவாரென்றால்,<br>அந்த ‘மற்றவரும்’ கீழான மெய்ஞ்ஞானம் கொண்டாவராகிறார்.<br>ஆனால் தனது மதிப்பீட்டில் ஒருவர் அறிவாளியாகவும், மெய்ஞ்ஞானம் உடையவராகவும் ஆகிவிட்டால்<br>துறவிகளுள் எவருமே முட்டாளாக இருக்கமாட்டார்கள்.</p>
<p>“இதைத் தவிர மாற்றுக் கோட்பாடுகளைப் பிரகடனஞ் செய்வோர்,<br>தூய்மையை விட்டு விலகியவர், அவர்கள் முழுமையானவர்கள் அல்ல.”<br>மற்ற பிரிவினர் ஒவ்வொருவரும் இதனையே கூறுகின்றனர்<br>ஏனென்றால் அவர்கள் ஒவ்வொருவரும் தங்கள் கருத்துக்கள் மேல்<br>உள்ள பற்றின் காரணமாக உக்கிரம் கொள்கின்றனர்.</p>
<p>“இங்கு மட்டுமே தூய்மை” என்கின்றனர்,<br>மற்ற சமயங்களில் தூய்மையாக உள்ள தன்மை இல்லை என்கின்றனர்.<br>இவ்வாறு மற்ற பிரிவினர் தங்களுக்குள் முரண்படுகின்றனர்.<br>இவ்வாறு தங்கள் தங்கள் மார்க்கத்தோடு மட்டும் பிணைந்து கொள்கின்றனர்.</p>
<p>தங்கள் மார்க்கம் மட்டுமே சிறந்தது என்று கூறுவதால்,<br>எதிர்வாதம் செய்வோரை எப்படி முட்டாள் என்று கருதுவது?<br>இன்னொருவர் தூய்மையற்ற மாற்றுப் போதனைகளைக் கடைப்பிடிக்கிறார் என்று கூறி,<br>அதன் காரணமாக அவரை முட்டாள் என்று சொல்வதால்,<br>அவர் தனக்குத் தானே பிரச்சனைகளை வளர்த்துக் கொள்கிறார்.</p>
<p>தனது கருத்துக்களோடு உறுதியானவராகவும்<br>தான் நிர்ணயிக்கும் அளவுகோளின்படி மற்றவரைக் கணிப்பதாலும்,<br>அவர் மென்மேலும் உலகில் பிரச்சனைகளில் சிக்கிக் கொள்கிறார்.<br>ஆனால் அனைத்து நிலையான கருத்துக்களையும் கைவிட்டவர்,<br>மேலும் புதிய பிரச்சனைகளை உருவாக்குவதில்லை.</p>
</blockquote>
</article>
<aside id="metaarea">
<p>Translated by: <span class="author">நவாலியூர் சோ. நடராசன்</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: பாந்தே வரதா</p>
<p>Translated from the Pali by: Bhante Varada</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
