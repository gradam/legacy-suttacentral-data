<!DOCTYPE html>
<html>
<head>
<meta charset="UTF-8">
<meta author="பா. இ. அரசு">
<title></title>
</head>
<body>
<div id="text" lang="ta">
<section class="sutta" id="snp3.2">
<article>
<div class="hgroup">
<p class="division" lang="pi">சுத்த நிபாதம் 3.2</p>
<h1>பதான சூத்திரம்: முயற்சி</h1>
</div>
<blockquote class="gatha">
<p>எனக்கு—<br>ஊக்கத்தோடு முயன்று<br>நெரஞ்ஜரா நதியோரம்,<br>இடையறாது முயற்சி செய்து<br>ஆழ்ந்த தியானத்தில் இருப்பது<br>நுகத்தடியிலிருந்து விடுபடவே.</p>
<p>மாரன் வந்து,<br>கருணை நிறைந்த வார்த்தைகளைக் கூறுகிறான்:<br>“நீ வெளிறிப்போன முகத்தோடும் மெலிந்தும் தோன்றுகிறாய்.<br>மரணம் உன் அருகில் உள்ளது.<br>சாவு உன்னில் ஆயிரம்<br>பாகங்களைக் கொண்டுள்ளது.<br>ஒரு பாகம் மட்டுமே<br>உனது வாழ்வு.<br>வாழ வழி தேடு, நல்லவனே!<br>வாழ்வது மேலானது.<br>உயிரோடு இருந்தால்<br>பல புண்ணியச் செயல்கள்<br>செய்யலாம்.<br>புனித வாழ்க்கை மேற்கொண்டு<br>அக்கினித் தியாகம் செய்தால்<br>பல புண்ணியங்களைக் குவிக்கலாம்.<br>இப்படி முயற்சி செய்து என்ன பயன்?<br>முயற்சி எடுக்க வேண்டிய பாதையைத் தொடர்வது கடினம்—<br>செய்வது கடினம்,<br>விடாப்பிடியோடு முயற்சி செய்வதும் கடினம்.</p>
<p>இவ்வார்த்தைகளைச் சொன்ன பிறகு,<br>மாரன் விழிப்புற்றவரின் அருகில் நின்றான்.<br>இவ்வாறு பேசிய மாரனிடம்,<br>பகவர் இதைச் சொன்னார்:</p>
<p>“விவேகமற்றவரின் சொந்தமே,<br>தீயவனே,<br>இங்கு எதற்கு வந்தாயோ:<br>புண்ணியம் வேண்டியவருக்கே<br>மாரனது அறிவுரை தேவையாக உள்ளது.</p>
<p>என்னிடம் திட நம்பிக்கை,<br>துறவறம் (எளிமை),<br>விடாப் பற்று,<br>விவேகம் ஆகியவை உள்ளன.<br>நான் இவ்வளவு உறுதியுடன்<br>இருக்கும்போது<br>ஏன்<br>(இன்பம் தேடி) வாழச்சொல்கிறாய்?<br>இந்த வீசும் காற்று<br>ஆற்று வெள்ளத்தையும்<br>வரண்டு போகச் செய்து விடும்.<br>பின் ஏன் நான் உறுதியாக இருக்க<br>எனது உதிரம் காய்ந்து போகக் கூடாது?<br>எனது உதிரம் காய<br>ஈரலும் கோழையும் காய்ந்து விடும்.<br>தசைகளும் வீணாக,<br>மனம் தெளிவாகிறது;<br>கடைப்பிடி, விவேகம்,<br>ஒருக்கம் மேலும்<br>உறுதி பெறுகின்றன.<br>இவ்வாறு இருந்து<br>மேலான நுகர்ச்சியை அடைகிறேன்.<br>புலன் இன்பங்கள் மீது மனம்<br>கவனம் செலுத்துவதில்லை.<br>பார்:<br>ஓர் உயிரின்<br>தூய்மையை!</p>
<p>சிற்றின்ப ஆசைகளே உனது முதற் படை.<br>திருப்தியின்மை உனது இரண்டாம் படை.<br>உனது மூன்றாம் படை பசியும், தாகமும்.<br>நான்காவது பற்று.<br>ஐந்தாம் படை சோம்பலும், தூக்கமும்.<br>ஆறாவது படை பயங்கரவாதம்.<br>உனது ஏழாம் படை உறுதியின்மை.<br>கபடமும் பிடிவாதமும் உனது எட்டாம் படை.<br>செல்வம், காணிக்கை, புகழ், அந்தஸ்து—<br>எல்லாம் தவறான வழியில் பெற்றது,<br>தன்னைத் தானே புகழ்ந்து<br>மற்றவரை இகழ்வது.</p>
<p>மாரனே, இவையே உனது படை<br>இருண்ட உள்ளம் கொண்டவனின் அதிரடிப்படை.<br>(உன் படைகளை) ஒரு கோழையால் தோற்கடிக்க முடியாது,<br>ஆனால் தோற்கடிப்பவன்<br>பேரின்பம் பெறுகிறான்.<br>நான் நாணல் புல் வைத்திருக்கின்றேனா?<br>எனது உயிர் மீது துப்புகிறேன்.<br>போரில் தோற்றுவிட்டால், உயிர் வாழ்வதை விட<br>மாண்டு போவதே மேலானது.</p>
<p>சில பிராமணர்களும், சன்னியாசிகளும்<br>சரணடைந்து விட்டார்கள். அவர்கள் பின்பு காணப் படுவதில்லை.<br>அவர்களுக்குச் சரியாகப் பயிற்சி செய்வோரின்<br>மார்க்கம் தெரியவில்லை.</p>
<p>மாரன் தன் குதிரைமீது அமர்ந்திருக்க,<br>நாற்புறமும் அவனது கொடிபடையைக்<br>கண்டும்—<br>நான் போருக்குச் செல்கிறேன்.<br>அவன் படைகள் என்னை என் இடத்தை விட்டு<br>நகர்த்திவிடக் கூடாது (என்பதே என் விருப்பம்).<br>தேவர்களும் உள்ள இந்த உலகினால்<br>தோற்கடிக்க முடியாத உனது படையை<br>நான் மெய்ஞ்ஞானம் கொண்டு<br>தகர்த்து விடுவேன்—<br>நெருப்பில் சுடப்படாத மட்பாண்டத்தை<br>ஒரு கல்லால் உடைப்பது போல.</p>
<p>மன உறுதியுடன்<br>நற்கடைப்பிடியோடு,<br>நான் நாடு நாடாகச் சென்று<br>பல சீடர்களைப் பயில்விப்பேன்.<br>அவர்கள்—விவேகத்துடன், உறுதியுடன்<br>என் சொற்படி—<br>உனது குறிக்கோளுக்கு மாறாக,<br>சேர வேண்டிய இடம் சேர்வார்கள்—<br>அது துயரற்ற இடம்.”</p>
<p><span class="speaker">மாரன்:</span><br>“ஏழு ஆண்டுகளாகப் பகவரின்<br>பாதச் சுவடுகளைத் தொடர்ந்து வந்தேன்,<br>ஆனால் மகிமையும், சுய-விழிப்பும் உள்ள<br>உங்களைத் தடுமாற வைக்க முடியவில்லை.<br>கொழுப்பு நிறத்தில் இருந்த<br>கல்லை ஒரு காகம் சுற்றிச் சுற்றி வந்தது<br>—‘ஓ, இது மென்மையான தின்பண்டமோ?<br>சுவையானதாகவும் இருக்குமோ?’ என்று நினைத்து—<br>ஆனால் தின்பதற்கு ஒன்றும் கிடைக்கவில்லை அதற்கு.<br>காகமும் சென்று விட்டது.<br>(இறைச்சி என்று நினைத்து) கல்லைக் கொத்திய காகத்தைப் போல<br>நான் கோதமரை அசைக்க முடியாமல் களைப்படைந்து விட்டேன்.’</p>
<p>பெரும் துயரம் கொண்ட மாரன்<br>கையிலிருந்த யாழ் தவறிக் கீழே விழுந்தது.<br>பின், நம்பிக்கையற்றவனாக அங்கிருந்து அவன்<br>மறைந்து விட்டான்.</p>
</blockquote>
</article>
<aside id="metaarea">
<p>Translated by: <span class="author">பா. இ. அரசு</span></p>
<p>Original translations taken from the website: <a href="http://bautham.net/suttas/sn" target="_blank">http://bautham.net/suttas/sn</a>.</p>
<p>பாலி மொழியிலிருந்து ஆங்கிலத்தில் மொழிபெயர்த்தவர்: தணிசாரோ பிக்கு</p>
<p>Translated from the Pali by: Thanissaro Bhikkhu</p>
<p>தமிழில் / Tamil Translation:    பா. இ. அரசு    P. I. Arasu  Toronto, Canada</p>
<p>பிழை திருத்தம் / Proof Reading:    திரு. பா. கா. இளங்கோ. எம். ஏ.,  ஈரோடு    Mr.  P. K. Ilango M. A.,   Erode</p>
<p>பதிப்புரிமை:  தமிழ் மொழிபெயர்ப்பும்  மேற்கூறிய நிபந்தனைகளுக்குக் கட்டுப் பட்டது. இலவச வினியோகம் மட்டுமே.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>
