<!DOCTYPE html>
<html>
<head>
<meta charset="UTF-8">
<meta author="">
<title></title>
</head>
<body>
<div id="text" lang="ta">
<section class="sutta" id="1" data-uid="dhp">
<article>
<div class="hgroup">
<h1>தம்மபதம்</h1>
</div>
<h2>இரட்டைச் செய்யுட்கள்</h2>
<p>1. மனிதரை மனோதர்மமே உருவாக்குகின்றது; சிந்தனைகளே அதன் அடிப்படை; சிந்தனைகளாலேயே அது ஆக்கப்படுகின்றது. மனிதன் தீய எண்ணத்தோடு பேசினாலும், செயல்புரிந்தாலும்,வண்டிச் சக்கரம் மாட்டைத் தொடர்ந்து செல்வதுபோல், துக்கம் அவனைத் தொடர்ந்து செல்லும்.</p>
<p>2. மனிதனை மனோதர்மமே உருவாக்குகின்றது; சிந்தனைகளே அதன் அடிப்படை; சிந்தனைகளாலேயே அது ஆக்கப்படுகின்றது. மனிதன் நல்லெண்ணத்துடன் பேசினாலும் செயல்புரிந்தாலும், நிழல்தொடர்ந்து செல்வதுபோல், இன்பம் அவனைத் தொடர்ந்து செல்லும்.</p>
<p>3. 'என்னை நிந்தித்தான், என்னை அடித்தான்,என்னை வென்றான். என்னைக் கொள்ளையிட்டான்'-இத்தகைய எண்ணங்களை உடையாரிடம் துவேஷம் நீங்காது நிலைத்திருக்கும்.</p>
<p>4. 'என்னை நிந்தித்தான், என்னை அடித்தான்,என்னை வென்றான், என்னைக் கொள்ளையிட்டான்'-இத்தகைய எண்ணங்கள் இல்லாதாரிடம் துவேஷம் நில்லாது நீங்கும்.</p>
<p>5. இவ்வுலகில் எக்காலத்தும் பகைமை பகைமையால் தணிவதில்லை; பகைமை அன்பினாலேயே தணியும். இதுவே பண்டை அறநெறி.</p>
<p>6. 'நமக்கும் இங்கே முடிவுண்டு' என்பதைச் சிலர் அறிவதில்லை! ஆனால் அறிந்தவர்களுடைய பிணக்குகள் உடனே தீர்ந்துவிடும்.</p>
<p>7. புலன்களை அடக்காமல், உணவில் நிதானமில்லாமல், மடிமையில் ஆழ்ந்து, வீரியம் குறைந்து, இன்பங்களுக்காகவே வாழ்ந்து வருவோனை, வலியற்ற மரத்தைக் காற்று வீழ்த்துவதுபோல, மாரன் முறியடிக்கிறான்.</p>
<p>8. புலனடக்கத்தோடு, நிதான உணர்வுடனும், நல்லறத்திலே நாட்டத்துடனும், நிறைந்த வீரியத்துடனும் இன்பங்களை எதிர்பாராமல் வாழ்ந்து வருவோனை, பாறைகள் நிறைந்த மலையைச்சூறாவளி அசைக்க முடியாதது போல மாரன் வெல்லமுடியாது.</p>
<p>9. மனமாசுகள் நீங்காமல், எவன் அடக்கமும் உண்மையும் இல்லாதவனோ, அவன் சீவர உடைக்கு அருகனல்லன்.</p>
<p>10. மனமாசுகள் நீங்கி, எவன் சகல சீலங்களிலும் நிலைத்து நின்று, அடக்கமும் உண்மையும் உள்ளவனோ, அவனே சீவர உடைக்கு உரியவன்.</p>
<p>11. பொய்யில் மெய்யைக் கற்பனை செய்துகொண்டு, மெய்யில் பொய்யைக் காணும் மருளுடையார் மெய்ப்பொருளை ஒருபோதும் அடைவதில்லை; அவர்கள் வெறும் ஆசைகளைத் தொடர்ந்து அலைவார்கள்.</p>
<p>12. மெய்யை மெய்யாகவும், பொய்யைப் பொய்யாகவும் காணும் தெளிவுடையார், மெய்ப்பொருளை அடைவார்கள். அவர்களே மெய்யான வேட்கையுடையவர்கள்.</p>
<p>13. கூரை செம்மையாக வேயப்படாத வீட்டினுள் மழை நீர் பாய்வதுபோல் நன்னெறிப் பயிற்சியில்லாத மனத்தினுள் ஆசைகள் புகுந்துவிடுகின்றன.</p>
<p>14. கூரை செம்மையாக வேயப்படாத வீட்டினுள் மழை நீர் இறங்காததுபோல், நன்னெறிப் பயிற்சியுள்ள மனத்தினுள் ஆசைகள் நுழைய முடியா.</p>
<p>15. தீய கருமத்தைச் செய்தவன் உலக வாழ்வில் வருந்துகிறான். மறுமையிலும் வருந்துகிறான்; இரண்டிலும் அவனுக்குத் துயரமே. தானே செய்த தீய கருமத்தின் விளைவைக் கண்டு இவன் வருந்திப் புலம்புகிறான்.</p>
<p>16. நற்கருமத்தைச் செய்தவன் உலக வாழ்வில் இன்பமடைகிறான், மறுமையிலும் இன்பமுறுகிறான்; இரண்டிலும் அவனுக்கு இன்பமே. தான் செய்த நற்கருமத்தின் விளைவைக் கண்டு அவன் மகிழ்ந்து இன்பமடைகிறான்.</p>
<p>17. தீய கருமத்தைச் செய்தவன் உலக வாழ்வில் வருந்துகிறான், மறுமையிலும் வருந்துகிறான்; இரண்டிலும் அவனுக்குத் துயரமே. 'நான் செய்த பாவம்!' என்று அவன் வருந்துகிறான். நரகத்திலும் அவன் அதிகமாய் வேதனைப்படுகிறான்.</p>
<p>18. நற்கருமத்தைச் செய்தவன் உலக வாழ்வில்இன்பமடைகிறான், மறுமையிலும் இன்பமுறுகிறான்; இரண்டிலும் அவனுக்கு இன்பமே. 'நான் செய்த புண்ணியம்!' என்று அவன் இன்பமடைகிறான்.பேரின்ப வீட்டிலும் அவன் மேலும் அதிகமாய்இன்புறுகிறான்.</p>
<p>19. சாத்திரங்கள் அனைத்தையும் கற்று ஒப்பித்தாலும், வாழ்க்கையில் அவற்றின்படி நடக்காதவன், ஊரார் பசுக்களை கணக்கிட்டு எண்ணும் ஆயனைப் போன்றவன். சமய வாழ்வில் சமணன்அடைய வேண்டிய பயனை அவன் பெற முடியாது.</p>
<p>20. சாத்திரங்கள் சிலவற்றையே கற்றவனாயினும் வாழ்க்கையில் அவற்றின்படி நடப்பவனாயும்,ஆசை, துவேசம், மோகம் முதலியவற்றைக் களைந்து, மெய்யறிவும், தெளிந்த சித்தமும் பெற்று, இவ்வுலகிலும் பரத்திலும் உலக ஆசைகளிலிருந்து நீங்கப் பெற்றவனாயும் உள்ளவனே சமணன் அடையவேண்டிய பயனைப் பெறுவான்.</p>
<h2>கருத்துடைமை</h2>
<p>21. கருத்துடைமையே நித்தியமான நிருவாண மோட்சத்திற்கு வழி; மடிமையே மரணத்திற்கு வழி. கருத்துடையார் இறப்பதில்லை; மடிமையுடையார் இருக்கும்போதே இறப்பவராவர்.</p>
<p>22. கருத்துடைமையின் நன்மையைத் தெளிவாக உணர்ந்த அறிவாளர்கள் அதிலே களிப்படைகின்றனர். ஆன்றோர் காட்டிய நெறியில் ஆனந்தமடைகின்றனர்.</p>
<p>23. அறிவாளர்கள் எப்போதும் தீவிர முயற்சியுடனும், தளராத உறுதியுடனும், தியானத்துடனும்,மகோன்னதமான விடுதலைப்பேறும் ஆனந்தமுமாகிய நிருவாணத்தை அடைகின்றனர்.</p>
<p>24. கருத்துடைய ஒருவன், விழிப்படைந்து, நினைவு குன்றாமல், நற்கருமங்களைச் செய்து கொண்டும், ஆலோசனையுடன் வினை புரிந்துகொண்டும், தன்னடக்கத்தோடு தருமத்தை அநுசரித்து வாழ்ந்தால், அவன் புகழ் ஓங்கி வளரும்.</p>
<p>25. அறிஞன் விழிப்படைந்து, கருத்துடனும், நிதானத்துடனும், அடக்கத்துடனும், ஒழுக்கத்துடனும், வெள்ளத்தால் சேதமடையாத ஒரு தீவைப்போல் தன்னைப் பலப்படுத்திக் கொள்கிறான்..</p>
<p>26. அறிவில்லாத மூடர்கள் மடிமையுள் வீழ்கின்றனர்; அறிஞன் கருத்துடைமையைத் தனது முதன்மையான அருந்தனமாகப் பாதுகாக்கிறான்.</p>
<p>27. மடிமையுள் விழவேண்டாம். காமத்தோடு புலன்களின் இன்பங்களில் புகவேண்டாம். கருத்தோடு தியானம் செய்பவன் எல்லையற்ற இன்பத்தை அடைவான்.</p>
<p>28. அறிவாளி, விடாமுயற்சியால் மடிமையை விரட்டிவிட்டு, ஞானமாகிய கோபுரத்தில் ஏறிச் சோகமற்ற நிலையில் இருந்து கொண்டு, கீழே சோகத்தில் ஆழ்ந்துள்ள மக்களைக் காண்கிறான். மலைமேலிருந்து கீழே சமவெளியைப் பார்ப்பதுபோல், அவன் மற்றையோரைப் பார்க்கிறான்.</p>
<p>29. அறிவாளி, மடிமையில் ஆழ்ந்தவர் நடுவே முயற்சியுடையோனாகவும், உறங்குவோர் நடுவே விழிப்புள்ளவனாகவும் இருப்பான்; பந்தயக் குதிரை வாடகைக் குதிரையைப் பிந்தவிட்டு விட்டு முன்னேறிப் பாய்வது போல், அவன் மற்ற யாவர்க்கும் முன்னால் செல்கிறான்.</p>
<p>30. மகவான் கருத்துடைமையால் தேவர்களின் அதிபதியாகி உயர்ந்தான். மக்கள் கருத்தில்லாமையைப் போற்றிப் புகழ்கின்றனர்; கருத்தில்லாமை எப்பொழுதும் இகழப்படுகிறது.</p>
<p>31. மடிமையைக் கண்டு அஞ்சி, கருத்துடைமையில் களிப்படையும் பிக்கு, உள்ளத்தைப் பிணிக்கும் சிறிய, பெரிய தளைகளை யெல்லாம் அனலைப் போல் எரித்துக்கொண்டு செல்கிறான்.</p>
<p>32. மடிமையைக் கண்டு அஞ்சிக் கருத்துடைமையில் களிப்படையும் கண்டு, அஞ்சிக் கருத்துடைமையில் நிருவாண மோட்சத்தின் அருகில் இருப்பவன்.
<h2>சிந்தனை</h2>
<p>33. காப்பதற்கும், அடக்குதற்கும் அரிதான சபல சித்தத்தை அறிவாளி, வேடன் தன் அம்பை நிமிர்த்துவது போல, நோக்குகிறான்.</p>
<p>34. தண்ணீரிலிருந்து வெளியே தரையில் எடுத்தெறியப்பட்ட மீன் துடிப்பதுபோல், (ஆசை காட்டும் தீய) மாரனின் பிடியிலிருந்து தப்புவதற்காக நமது சித்தம் துடிக்கின்றது.</p>
<p>35. அடக்குவதற்கு அரிதாயும், துடிப்புள்ளதாயும், தன் போக்குப்படி திரிவதாயுமுள்ள சித்தத்தை அடக்குதல் நல்லது; அடக்கியாளப்பெற்ற சித்தம் சுக மளிக்கும்.</p>
<p>36. அறிவதற்கு அரிதாயும், மிக நுணுக்கமானதாயும், தன் போக்குப்படி திரிவதாயுமுள்ள சித்தத்தை அறிஞன் காத்துவர வேண்டும்; காக்கப் பெற்ற சித்தம் சுகமளிக்கும்.</p>
<p>37. நெடுந்தூரம் தனியே சஞ்சரிப்பதாயும், உருவமற்ற தாயும் இதயக்குகையுள் அமர்ந்துள்ள சித்தத்தை அடக்கியாள்பவர் மாரன் பிடியிலிருந்து விடுபட்டவராவர்.</p>
<p>38. நிலையில்லாத சித்தத்தையுடையவரும், உண்மையான தருமத்தை அறியாதவரும், மனத்தின் சாந்தி குழம்பியவரும் பூரண ஞானத்தைப் பெற முடியாது.</p>
<p></p>
<p>39. எவனுடைய சிந்தை (குற்றங்களால்) கலக்கமடையாமல் இருக்கிறதோ, எவனுடைய சிந்தை குழப்பமற்றுள்ளதோ, எவன் புண்ணியம், பாவம் (இரண்டையும்) பற்றிச் சிந்திப்பதில்லையோ, எவன் விழிப்புடன் உள்ளானோ, அவனுக்கு அச்சமில்லை.</p>
<p>40. உடல் மட்கலம்போல் (உடைவதாக) உள்ளதை அறிந்து ஒருவன் தன் சித்தத்தைக் கோட்டைபோல் அரண் செய்து, அறிவு என்னும் ஆயுதத்தால் மாரனை எதிர்த்துத் தாக்க வேண்டும்; வென்ற பின்னும் அவனிடம் கவனமாயிருந்து வென்றதைக் காக்கவேண்டும்.</p>
<p>41. அந்தோ; வெகு சீக்கிரத்தில், எரிந்து பயனற்றுப் போன சுள்ளிபோல் இந்த உடல் உணர்ச்சியற்று, வெறுக்கப்பட்டுத் தரைமீது கிடக்கும்!</p>
<p>42. பகைவன் பகைவனுக்குச் செய்யும் தீமையைப் பார்க்கினும், நிந்திப்பவன் எதிரிக்குச் செய்யும் தீமையைப் பார்க்கினும், தவறான வழியில் திரும்பிய சித்தம் அதிகக் கேடு விளைவிக்கும்.</p>
<p>43. தாயும், தந்தையும், சுற்றத்தாரும் நமக்குச் செய்யும் உதவியைப் பார்க்கினும், நல்ல வழியில் திரும்பிய சித்தம் அதிக உதவியளிக்கும்.</p>
<h2>புஷ்பங்கள்</h2>
<p>44. இந்த உலகத்தையும், தேவர்களுடைய எமலோகத்தையும் வெற்றி கொள்பவர் யார்? (பூந்தோட்டத்திலே) பழக்கமுள்ளவன் நல்ல மலர்களைக் கண்டுபிடிப்பது போல், தெளிவாக விளக்கியுள்ள தரும மார்க்கத்தைக் கண்டு பிடிப்பவர் யார்?</p>
<p>45. இந்த உலகத்தையும், தேவர்களுடைய எமலோகத்தையும் பயிற்சியுள்ள சீடன் வெற்றி கொள்வான்.பழக்கமுள்ளவன் நல்ல மலர்களைக் கண்டுபிடிப்பது போல், தெளிவாக விளக்கியுள்ள தரும மார்க்கத்தைப் பயிற்சியுள்ள சீடன் கண்டு பிடிப்பான்.</p>
<p>46. நீரில் குமிழி போலவும், கானல் நீர் போலவும் உள்ள இந்த உடலின் தன்மையை உணர்ந்து கொண்டு,அவன் மாரனின் மலர் அம்புகளை அழித்து விட்டு, எமராஜனின் கண்ணுக்குப் புலனாகாத இடத்திற்குப் போய்விடுவான்.</p>
<p>47. உறக்கத்தில் ஆழ்ந்துள்ள கிராமத்தைப் பெரு வெள்ளம் அடித்துக்கொண்டு போகிறது; அது போல் மனிதன் (வாழ்க்கையில் இன்பங்களாகிய) மலர்களைப் பறித்துக்கொண்டு அதிலே ஈடுபட்டுக்கொண்டிருக்கும் போதே மரணம் அவனை அடித்துக் கொண்டு போய்விடுகிறது.</p>
<p></p>
<p>48. மனிதன் (இன்ப) மலர்களைப் பறித்துக் கொண்டிருக் கும்போது, அவன் தன் இன்பங்களில் திருப்தியடையுமுன், மனம் கலக்க முற்றிருக்கும் போதே, மரணம் அவனை வென்றுவிடுகிறது.</p>
<p>49. மலரிலிருந்து தேன் சேர்க்கும் தேனீ, மலருக்குச் சேதமில்லாமல், அதன் வண்ணமும் மணமும் சிதை யாமல், தேனை மட்டும் கொண்டு செல்வது போலவே, முனிவன் கிராமத்தில் நடமாடவேண்டும்.</p>
<p>50. முனிவன் தன் குறைகளையும், தான் செய்யத் தவறியவைகளையும் சிந்தித்துப் பார்க்கவேண்டும்; பிறருடைய குறைகளையும், பாவச்செயல்களையும்அவன் கவனிக்க வேண்டாம்.</p>
<p>51. செய்கையில் காட்டாமல் ஒருவன் வாயால் மட்டும் மதுரமாகப் பேசுதல், அழகும் நிறமும் அமைந்த புஷ்பம் வாசனையற்றிருப்பதுபோல், பயனற்றதாகும்.</p>
<p>52. சொல்லிய வண்ணம் செயல்புரியும் ஒருவனுடைய மதுரமான பேச்சு, அழகும் நிறமும் அமைந்த புஷ்பம் வாசனையும் பெற்றிருப்பது போல், பயனளிப்பதாகும்.</p>
<p>53. புஷ்பக் குவியலிலிருந்து பலவித மாலைகள் தொடுக் கப்படுவது போல், அநித்தியமான மனிதனும் இந்தப் பிறவியில் பலவித நற்கருமங்களைச் செய்யமுடியும்.</p>
<p>54. புஷ்பத்தின் வாசனை காற்றை எதிர்த்து வீசாது;சந்தனம், தகரம், மல்லிகை முதலிய (எல்லா) மலர் களின் மணமும் அப்படித்தான். ஆனால் நன்மக் களின் (புகழ்) மணம் காற்றையும் எதிர்த்து வீசு கிறது. நல்ல மனிதனின் புகழ்மணம் நாலு திசை யிலும் பரவி நிற்கிறது.</p>
<p>55. சந்தனம், தகரம், தாமரை, ஜவந்தி ஆகிய புஷ்ப வகைகளின் நறுமணம் நற்குணத்தின் நறுமணத் திற்கு ஈடாகாது.</p>
<p>56. தகரம் அல்லது சந்தனத்தின் வாசனை அற்ப மானது; நற்குணமுடையவர்களின் உத்தமமான உயர் மணம் தேவர்களிடத்தும் சென்றுவீசுகிறது.</p>
<p>57. இத்தகைய சீலங்களுடையவர்களாய், விழிப்புடன் கருத்தோடு வாழ்பவர்களாய், பூர்ண ஞானத்தால் பொலிவுற்று விளங்குவோர்களிடம் செல்ல மாரனுக்குவழி தெரியாது.</p>
<p>58. வழியிலே கொட்டிய குப்பைக்குவியலிலிருந்து மனத்திற்கினிய மணத்துடன் தாமரை மலர்கிறது.</p>
<p>59. அதுபோலவே, குப்பை போலுள்ள குருட்டு மக்களி டையே மெய்ஞ்ஞானச் சுடரான புத்தரின் சீடன்தனது ஞானத்தால் ஒளி வீசி விளங்குகின்றான்.</p>
<h2>பேதை</h2>
<p></p>
<p>60. விழித்திருப்பவனுக்கு இரவு நெடிதாகும்; களைத்திருப்பவனுக்கு வழி நெடுந்தூரமாகும்; நல்லறத்தை அறியாத மூடருக்கு (ஜனன-மரணமாகிய) ஸம்ஸாரத்தொடர் எல்லையற்றதாகும்.</p>
<p>61. (ஸம்ஸார) யாத்திரையில், ஒருவன், தனக்குநிகரான அல்லது மேலான நண்பன் துணைக்குக் கிடைக்காவிட்டால், தன்னந்தனியே தொடர்ந்து செல்வானாக;மூடனுடைய துணை உதவியாகாது.</p>
<p>62. 'என் பிள்ளைகள், என் செல்வம்' என்ற சிந்தனையால் மூடன் துயரப்படுகிறான். அவனே அவனுக்குச் சொந்தமில்லை! பிள்ளைகளும் தனமும் எப்படிச்சொந்தமாகும்?</p>
<p>63. பேதை தன் மடமையை உணர்ந்தால், அந்த அளவுக்கு அவன் அறிவுள்ளவன்; தன்னைப் பண்டிதனாக எண்ணிக்கொள்ளும் பேதை முழுமூடனே யாவான்.</p>
<p>64. அகப்பை குழம்பின் சுவையை அறியாது; அது போல் வாழ்நாள் முழுவதும் பேதை ஞானியோடுபழகி வந்தாலும், தருமத்தை அவன் அறிவதில்லை.</p>
<p>65. நாக்கு குழம்பின் சுவை அறிகிறது; அதுபோல்கருத்துள்ளவன் சிறிது நேரம் ஞானியோடு பழகினாலும், அவன் தருமத்தின் இயல்பைத் தெரிந்து கொள்கிறான்..</p>
<p>66. புல்லறிவுள்ள மூடர்கள் தாமே தமக்குப் பகைவர்; அவர்கள் பாவ கருமங்களைச் செய்து கொண்டு திரிகின்றனர்; அவை கசப்பான (துன்பக்) கனிகளையேஅளிக்கின்றன.</p>
<p>67. எந்தக் கருமத்தைச் செய்தால் பின்னால் மனம்நோகுமோ, எதன் பயனை அழுதுகொண்டே அனுபவிக்க வேண்டியிருக்குமோ, அது நற்செயல் ஆகாது.</p>
<p>68. எந்தக் காரியத்தைச் செய்தால் பின்னால் மனம் இன்பமடையுமோ, எதன் பயனை உள்ளக்களிப் போடு அநுபவிக்க வேண்டியிருக்குமோ, அதுவேநற்செயல்.</p>
<p>69. பாவம் பழுத்துப் பயனளிக்காத வரையில் மூடன் அதைத் தேன் என்று விரும்புகிறான்; ஆனால் அது பழுத்துப் பயனளிக்கையில் அவன் (ஆறாத்) துயரை அடைகிறான்.</p>
<p>70. மாதக்கணக்காக மூடன் தர்ப்பைப் புல்லின் முனையினால் (துளித்துளியாக) உணவெடுத்து உண்டுவந்தாலும், தருமத்தை நன்கு அறிந்தவர்களின் பதினாறில் ஒருபகுதிக்குக்கூட அவன் ஈடாகமாட் டான்.</p>
<p>71. புதிதாய்க் கறந்த பால்போலே, பாவச்செயல் உடனே புளிப்பாக மாறுவதில்லை; நீறுபூத்த நெருப்பைப் போல் கனன்றுகொண்டேயிருந்து அது மூடனைத் தொடர்கிறது.</p>
<p>72. (பாவகருமத்தின் தன்மையை) மூடன் அறியும்போது அவ்வறிவு அவனுக்கு நன்மையாயில்லாத தோடு அவனுக்கு இருக்கிற இன்பத்தையும் அழித்து.அவன் தலையையும் பிளக்கிறது.</p>
<p>73. மூடனான பிக்கு போலியான புகழை விரும்புகிறான்; பிக்குகளிடையே முதன்மையாயிருக்கவும் பௌத்த மடங்களில் தலைமையாயிருக்கவும் இல்லறத்தார் தன்னை வணங்கவேண்டுமென்றும் விரும்புகிறான்.</p>
<p>74. மூடன், ' இல்வாழ்வாரும் துறவிகளும் இது என்னால் செய்யப்பெற்றது என்று நினைக்கட்டும். நல்லவை, தீயவை, ஆகிய காரியங்களில் அவர்கள் என்விருப்பப்படியே நடந்து வரட்டும்' என்று விரும்புகிறான். எனவே அவனுடைய இச்சையும் இறுமாப்பும் அதிகமாகின்றன.</p>
<p>75. செல்வத்தை அடையும் வழி வேறு, நிருவாணத்தைஅடையும் வழி வேறு. புத்தருடைய சீடனான பிக்கு, அதை அறிந்துகொண்டு, மக்களுடைய மரியாதையை விரும்பாமல், விவேகத்தை நாடி உழைத்து வரவேண்டும்.</p>
<h2>ஞானி</h2>
<p>76. குற்றங்களைக் கண்டித்து, விலக்க வேண்டியவைகளை விலக்கக்கூடிய ஞானியைக் கண்டால்ஒருவன், அந்த ஞானி புதையல் பொக்கிஷங்களுக்கு வழிகாட்டுவோன் என்று கருதி, அவரைப் பின்பற்ற வேண்டும். அத்தகைய மனிதரைப் பின்பற்றுவதால் நன்மையே தவிர தீமையில்லை.</p>
<p>77. அவர் கண்டிப்பார், அறிவு புகட்டுவார், தீயோரிடமிருந்து விலக்குவார். நல்லோர் அவரை நேசிப்பர். தீயோரே வெறுப்பர்.</p>
<p>78. தீயோருடன் சேரவேண்டாம்; இழிந்தவருடன் இணக்கம் வேண்டாம்; ஒழுக்கமுள்ளவரோடு உற வாடுக; சான்றோர் தொடர்பை மேற்கொள்க.</p>
<p>79. தருமத்தைப் பருகுவோன். மேலோர் அறிவுறுத்திய தருமத்தில் அவன் எப்போதும் இன்புற்றுக்கொண் டிருக்கிறான்.</p>
<p>80. நீரை நெறிப்படுத்திச்செலுத்துவர் சிற்பக்கலைஞர்; அம்பை நேராக நிமிர்த்துவர் வில்லாளிகள்; மரத்தில் (சித்திரங்கள்) பொறிப்பார்கள் தச்சர்கள்; தம்மைத் தாமே அடக்கியாள்வர் அறிஞர்.</p>
<p>81. நிலையான பாறை புயல் காற்றுக்கும் அசையாம லிருப்பது போல், ஞானிகள் புகழ்ச்சிக்கும், இகழ்ச் சிக்கும் அசைவதில்லை.</p>
<p>82. தரும உபதேசங்களைக் கேட்டறிந்த ஞானிகள் ஆழமாயும் தெளிவாயும், அமைதியாயுமுள்ள ஏரி யைப் போல், சாந்தியடைகிறார்கள்.</p>
<p>83. நன்மக்கள் எதிலும் பற்றுக் கொள்வதில்லை; இன்பங்களை விரும்பி இரைச்சல் போடுவதில்லை. சுகமோ துக்கமோ வந்தால், ஞானிகள் எழுச்சியடைவதுமில்லை; அயர்வு கொள்வதுமில்லை.</p>
<p>84. தனக்காகவோ மற்றவர்க்காகவோ, புத்திர ஆசை, பொருளாசை, இராஜ்ய ஆசை (பிரபுத்துவத்தில் நாட்டம்) ஆகிய ஆசைகளில்லாமல், அதரும வழி களில் இன்பவாழ்வை அடைய விரும்பாமல் வாழ்பவன் ஒழுக்கமுள்ள உரவோனாயும், ஞானியாயும், அறநெறிச் செல்வனாயும் இருப்பவன்.</p>
<p>85. மனிதர்களில் மிகச் சிலரே (நிருவாண மோட்சமாகிய) அக்கரையை அடைகின்றனர்; மற்றவர் எல்லோரும் (ஜனன-மரண ஸம்ஸாரமாகிய) இக்கரையிலேயேஉழன்று திரிகின்றனர்.</p>
<p>86. தரும உபதேசத்தைக்கேட்டு, அதன்படி நடப்போர் மறு கரையை அடைவர்-கடத்தற்கு அருமையான எமலோகத்தையும் கடந்து செல்வர்.</p>
<p>87. ஞானி இருள் வழியை நீக்கி ஒளியின் நெறியில் செல்வானாக, வீட்டை விட்டு விரும்புவதற்கு அரிய விவேகத்தை நாடித் துறவு வாழ்க்கையின் ஏகாந்த இன்பத்தில் அவன் திளைப்பானாக.</p>
<p>88. காமிய இன்பங்களைக் கைவிட்டு, எதையும் தனதென்று கொள்ளாமல், ஞானி மனமாசுகளைஅகற்ற வேண்டும்; அந்நிலையில் அவன் ஆனந்தமடைவான்.</p>
<p>89. ஞானத்திற்கு உரிய (ஏழு) அங்கங்களில் சித்தத்தை நிலைநிறுத்தி, எதிலும் பற்றுவைக்காமல், ஆசைகளை அடக்கி வென்று எவர்கள் மாசற்ற ஒளிமயமாய்த் திகழ்கிறார்களோ, அவர்கள் இந்த உலகி லேயே நிருவாண மோட்சத்தை அடைகிறார்கள்.</p>
<h2>முனிவர்</h2>
<p>90. (ஸம்ஸார) யாத்திரையை முடித்துக் கொண்டவ னுக்கு, துக்கத்திலிருந்து நீங்கியவனுக்கு, பற்றுக்கள் அனைத்தையும் அறுத்து விடுதலை பெற்றவனுக்கு, எல்லா விலங்குகளையும் உடைத்தெறிந்தவனுக்குத்துன்பம் என்பதில்லை.</p>
<p>91. கருத்துடையவர்கள் இடைவிடாத முயற்சியுடைய வர்கள். அவர்கள் ஒரேயிடத்தில் ஓய்ந்து கிடப்ப தில்லை! நீர் நிலையை விட்டுப் பறந்து செல்லும்அன்னங்களைப்போல், அவர்கள் இல்வாழ்வை விட்டுப் போகின்றனர்.</p>
<p>92. வானத்தில் பறக்கும் பறவைகளின் சுவடுகளைக்காண முடியாது; அதுபோல் சேமித்து வைத்த செல்வங்கள் இல்லாமல், அறிவுக்குப் பொருத்தமானஆகாரம் அருந்தி, பந்தங்களற்ற பரிபூர்ண விடு தலையான நிருவாணம் ஒன்றையே இலட்சிமாய்க்கொண்டவர்களுடைய வழியைப் புரிந்து கொள்ளுவதும் அரிதாகும்.</p>
<p>93. வானத்தில் பறக்கும் பறவைகளின் சுவடுகளைக் காண முடியாது; அதுபோல், ஆஸவங்களை அவித்துப் பந்தங்களற்ற பரிபூரண விடுதலையான நிருவாணத்திலேயே நாட்டமுள்ளவருடைய வழி யைப் புரிந்து கொள்ளுவதும் அரிதாகும்.</p>
<p>94. தேர்ப்பாகன் குதிரைகளை அடக்கிப் பழக்கியிருப் பது போலே, இந்திரியங்களை அடக்கி, அகங் காரத்தை அகற்றி, ஆசையாகிய கறைகளில்லா திருப்பவனைக் கண்டு தேவர்களும் பொறாமைப்படுவார்கள்.</p>
<p>95. பூமியைப் போன்ற பொறுமையுடனும், வீட்டு நிலைபோன்ற உறுதியுடனும், சேறில்லாமல் தெளிந்தநீர் நிலை போன்ற தூய்மையுடையவனுக்குப் பிறப்பு மில்லை; இறப்புமில்லை.</p>
<p>96. உண்மையான ஞானத்தின் மூலம் விடுதலை பெற்றவனுடைய மனம் சாந்தியாயிருக்கும்; சொல் சாந்தி யாயிருக்கும்; செயலும்சாந்தியாயிருக்கும்.</p>
<p>97. இன்ப துன்பங்களில் அலட்சிய முடையவனாயும்செயல்கள் ஒடுங்கிய பிறவா நிலையாகிய நிருவாண நிலையை அறிந்தவனாயும், பந்தங்கள் அனைத்தை யும் அறுத்துக்கொண்டவனாயும்; (நன்மை தீமை களுக்குரிய) எல்லாச் சந்தர்ப்பங்களுக்கும் முடிவுகட்டியவனாயும், ஆசைகள் யாவையும் அகற்றிய வனாயுமுள்ள ஒருவனே உத்தம புருஷன்.</p>
<p>98. அருகத்துக்கள் (முனிவர்கள்) எங்கே வசிக்கிறார் களோ, அது நாடாயினும், காடாயினும், பள்ளமாயினும், மேட்டு நிலமாயினும், அதுவே இரமணீயமான இடம்.</p>
<p>99. ஆரண்யங்கள் இரமணீயமானவை; ஜனங்கள்எங்கே இன்புறுவதில்லையோ அங்கே விரக்தியடைந்தவர்கள் இன்புறுகிறார்கள்; ஏனெனில் அவர்கள் காமியங்களை நாடுவதில்லை.</p>
<h2>ஆயிரம்</h2>
<p>100. அர்த்தமற்ற பதங்களைத் தொகுத்த நூறு பாடல்கள் ஒப்பிப்பதைப் பார்க்கினும், பொருளுள்ள ஒரேபாசுரம் மேலானது; அதைக் கேட்டதும் ஒருவன் உபசாந்தி அடைகிறான்.</p>
<p>101. ஒருவன் ஆயிரம் பேர் கொண்ட ஆயிரம் படைகளை வெற்றி கொள்கிறான்; மற்றொருவன் தன்னைத்தானே அடக்கி வெல்கிறான்; இவர்களுள் தன்னை வென்றவனே வெற்றி வீரருள் முதன்மையானவன்.</p>
<p>102. மற்றவர்களை வெல்வதைப் பார்க்கினும், ஒருவன் தன்னைப் பண்படுத்திக் கொண்டு, எப்போதும் புலனடக்கத்தைப் பயிற்சி செய்து, தன்னைத்தானே வெல்வது மேலானது.</p>
<p>103. அத்தகைய ஒருவனுடைய வெற்றியைத் தேவரோ, கந்தர்வரோ, பிரம்மாவின் துணைபெற்ற மாரனோ தோல்வியாக்க முடியாது.</p>
<p>104. மாதந்தோறும் ஆயிரம் யாகங்களாக நூறு வருடம் யாகம் செய்பவன் தம்மைத் தாமே அடக்கிக்கொண்ட ஒருவரை ஒரு கணம் வணங்குதல் அந்த நூறு வருட வேள்வியை விட மேலானது.</p>
<p>105. வனத்தில் நூறு வருட வேள்வித் தீயைவணங்கி வந்தவன், தம்மைத் தாமே அடக்கிக் கொண்ட ஒருவரை ஒரு கணம் வணங்குதல் அந்த நூறு வருடப் பூசனையை விட மேலானது.</p>
<p>106. புண்ணியம் பெறுவதற்காக ஒருவன் ஒரு வருடத்தில் எத்தனை வேள்விகள் செய்தாலும், அவை அனைத்தும் உத்தம ஞானி ஒருவரை வணங்குவதில் நாலில் ஓரு பகுதிக்கு ஈடாகாது.</p>
<p>107. வயது முதிர்ந்த பெரியோரை விடாமல் வணங்கி மரியாதை செய்து வருவோனுக்கு ஆயுள், அழகு. இன்பம், வலிமை ஆகிய நான்கு பயன்களும், அதிகரிக்கும்.</p>
<p>108. தீயொழுக்கத்துடன் அடக்கமில்லாமல் ஒருவன் நூறுவருடம் வாழ்வதைக்காட்டிலும், நல்லொழுக்கத்துடன் தியானம் செய்து வரும் ஒருவன் ஒரு நாள் வாழ்வதே மேலானது.</p>
<p>109. அறியாமையுடன் அடக்கமில்லாமல் நூறு வருடம் ஒருவன் வாழ்வதைக் காட்டிலும், ஞானத்தோடு தியானம் புரிந்துவரும் ஒருவன் ஒருநாள் வாழ்வதே மேலானது.</p>
<p>110. ஒருவன் சோம்பலுடன் பலவீனமாக நூறு வருடம் வாழ்வதைக் காட்டிலும், வீரியத்தோடு ஒருவன் முயற்சி செய்து ஒரு நாள் வாழ்வதே மேலானது.</p>
<p>111. (பிறப்பு, இறப்பாகிய) ஆரம்பத்தையும், முடிவையும் அறியாமல் ஒருவன் நூறு வருடம் வாழ்வதைக் காட்டிலும், அவற்றை அறிந்த ஒருவன் ஒரு நாள் வாழ்வதே மேலானது.</p>
<p>112. (சாவேயில்லாத) அமுத நிலையாகிய முக்தியைப் பற்றி அறியாமல் ஒருவன் நூறு வருடம் வாழ்வதைக் காட்டினும், அந்த அமுத நிலையை அறிந்து ஒருவன் ஓருநாள் வாழ்வதே மேலானது.</p>
<p>113. உத்தம தருமத்தை அறியாமல் ஒருவன் நூறு வருடம் வாழ்வதைக் காட்டிலும், ஒருவன் உத்தம தருமத்தை அறிந்து ஒருநாள் வாழ்வதே மேலானது.</p>
<h2>தீயொழுக்கம்</h2>
<p>114. நல்லதை விரைவாக நாடவேண்டும்; பாவத்திலிருந்து சித்தத்தை விலக்கவேண்டும்; புண்ணிய கருமத்தைச் செய்வதில் தாமதித்தால், மனம் பாவத்தில் திளைக்க ஆரம்பித்து விடும்.</p>
<p>115. மனிதன் பாவத்தைச் செய்துவிட்டால், அதையே திரும்பத் திரும்பச் செய்யாதிருப்பானாக. அவன் அதில் திளைத்திருக்க வேண்டாம்; பாவ மூட்டை மிகவும் துக்ககரமானது.</p>
<p>116. மனிதன் புண்ணியத்தைச் செய்வானாக. அவன் அதில் திளைத்திருக்கட்டும். புண்ணிய மூட்டை மிகவும் இன்பகரமானது.</p>
<p>117. பாவம் பயனளிக்க ஆரம்பிக்காதவரை இன்பமாய்த்தான் தோன்றும்; ஆனால் பயனைக் கொடுக்கும்போது, பாவி தன் பாவத்தை உணர்கிறான்.</p>
<p>118. நல்லவனும் தன் புண்ணியம் பயனளிக்க ஆரம்பிக்காதவரை துன்பத்தையே காண்கிறான். ஆனால் பயனைக் கொடுக்கும்போது, அவன் நன்மையையே உணர்கிறான்.</p>
<p>119. 'என் பக்கம் அண்டாது' என்று பாவத்தை இலேசாக எண்ணவேண்டாம். துளித்துளியாக விழும் தண்ணீராலேயே குடம் நிரம்பிவிடும். பேதை கொஞ்சம் கொஞ்சமாகப் பாவத்தைச் சேர்த்தாலும், அவன் பாவத்தால் நிரம்பி விடுகிறான்.</p>
<p>120. 'என் பக்கம் அண்டாது' என்று புண்ணியத்தை இலேசாக எண்ண வேண்டாம். துளித்துளியாக விழும் தண்ணீராலேயே குடம் நிரம்பிவிடும்.ஞானி கொஞ்சம் கொஞ்சமாகப் புண்ணியத்தைச் சேர்த்தாலும் அவன் புண்ணியத்தால் நிரம்பி விடுகிறான்.</p>
<p>121. போதிய வழித்துணையில்லாத வணிகன் மிகுந்த பொருளுடன் பயமுள்ள பாதையிலே செல்லமாட்டான்; வாழ்வில் ஆசையுள்ளவன் விஷத்தை விரும்பமாட்டான்; இவர்களைப்போலவே, ஞானிபாவச் செயல்களை விலக்கவேண்டும்.</p>
<p>122. கையில் புண்ணில்லாதவன் விஷத்தைக் கையால் தொடலாம்; புண்ணில்லாதவனை விஷம் பாதிப்பதில்லை. தீய காரியத்தைச் செய்யாதவனைப் பாவம் பாதிக்காது.</p>
<p>123. நிரபராதியான ஓருவனுக்கு எவன் தீங்கு செய்தாலும், பாவமற்ற பரிசுத்தமான ஒருவனுக்கு எவன் தீங்கு செய்தாலும், காற்றுக்கு எதிராகத் தூவிய மண் மேலேயே வந்து சாடுவது போல், அந்த மூடனைப் பாவம் பற்றிக்கொள்கிறது.</p>
<p>124. சிலர் கருக்குழியை அடைந்து (மறுபடி) பிறக்கிறார்கள்; பாவ கருமத்தைச் செய்தவர்கள் நிரயத்தை அடைகிறார்கள்; நற்கருமத்தைச் செய்தவர்கள் சுவர்க்கத்தை அடைகிறார்கள்;ஆஸவங்களை ஒழித்த பற்றற்றவர்கள் பரிநிருவாணத்தை அடைகிறார்கள்.</p>
<p>125. மனிதன் தன் பாவ கருமத்தின் பிடியிலிருந்து தப்பவே முடியாது; தப்பித்துக் கொள்ளும் இடம் பரந்த வானிலும் இல்லை, ஆழ்ந்த கடலிலும் இல்லை. மலையின் குகைகளிலும் இல்லை.</p>
<p>126. மனிதன் மரணத்தின் பிடியிலிருந்து தப்பவே முடியாது; தப்பித்துக்கொள்ளும் இடம் பரந்த வானிலும் இல்லை, ஆழ்ந்த கடலிலும் இல்லை.மலையின் குகைகளிலும் இல்லை.</p>
<h2>தண்டனை</h2>
<p>127. தண்டனைக்கு எல்லோரும் நடுங்குகின்றனர்.மரணத்திற்கு எல்லோரும் அஞ்சுகின்றனர். மற்ற உயிர்களையும் தன்னைப்போல எண்ணி ஒருவன் கொல்லவுங் கூடாது. கொலைக்கு உடன்படவுங்கூடாது.</p>
<p>128. தண்டனைக்கு எல்லோரும் நடுங்குகின்றனர்.வாழ்வில் எல்லோருக்கும் பிரியமிருக்கின்றது. மற்ற உயிர்களையும் தன்னைப்போல் எண்ணி ஒருவன் கொல்லவுங் கூடாது. கொலைக்கு உடன்படவுங் கூடாது.</p>
<p>129. இன்பமாக வாழ விரும்பும் உயிர்களை ஒருவன் தன் சுகத்தை நாடித் தண்டித்துத் துன்புறுத்தினால், மரணத்திற்குப் பின் அவன் நலமடைவதில்லை.</p>
<p>130. ஒருவன் தன் சுகத்தை நாடி, தன்னைப்போலவே இன்பத்தை நாடும் ஏனைய உயிர்களைத் தண்டித்துத் துன்புறுத்தாமலிருந்தால், மரணத்திற்குப் பின் அவன் நலம் பெறுவான்.</p>
<p>131. எவரிடத்தும் கடுஞ்சொல் பேசாதே. அதே முறையில் மற்றவர்களும் பதிலுரைப்பார்கள். கோபமான பேச்சு துக்கமளிப்பதால், பதில் பேச்சு உன்னைத் தாக்கும்.</p>
<p>132. உடைந்து போன மணி ஓசையற்றிருப்பது போல்,உன்னை நீ அடக்கிக் கொண்டு அமைதியாயிருந்தால், நீ நிருவாணத்தை அடைந்தவனாவாய்.ஏனெனில், நீ கலக்கம் நீங்கிச் செயலற்ற நிலையிலிருக்கிறாய்.</p>
<p>133. ஆயன் தன் கழியால் பசுக்களைப் புல்வெளிக்கு ஓட்டிச் செல்வது போல், மூப்பும், சாக்காடும் மக்களின் ஆயுளை ஓட்டுகின்றன.</p>
<p>134. மூடன் பாவமான கருமங்களை அறியாமல் செய்கிறான். ஆனால் தீய மனிதன் தீயால் எரிக்கப்படுவது போல், தன் கருமங்களாலேயே வேகிறான்.</p>
<p>135. தண்டிக்கத் தகாதவர்களையும், குற்றமற்ற நல்லவர்களையும் தண்டித்துத் துயரப்படுத்துவோன்(பின் கண்ட) இந்தப் பத்து நிலைகளில் ஒன்றை அடைவான்;</p>
<p>136. வேதனை, நஷ்டம், உடலில் சேதம், பெருநோய்கள், சித்தப்பிரமை,</p>
<p>137. அரச தண்டனை, பயங்கரமான குற்றச்சாட்டு,பந்துக்களை இழத்தல், பொருள் அழிவு.</p>
<p>138. அல்லது, அவன் வீடுகளில் இடிவிழுந்து எரித்தல்,மேலும், உடல் அழிந்த பின்னர் அந்த மூடன்நிரயம் புகுவான்.</p>
<p>139. மெய்ப்பொருளை உணராமல் அய்யத்தில் உழல்வோனை எதுவும் புனிதமாக்கி விடாது; ஆடையின்றி அலைதல், சடைத்தலை, புழுதியால்(உடல்) மாசடைதல், உபவாசம், வெறுந்தரையில் கிடத்தல், நீறு பூசுதல், அசைவில்லாமல் அமர்ந்திருத்தல் ஆகிய எதுவும் புனிதமாக்கி விடாது.</p>
<p>140. ஒருவன் அலங்காரமான உடை அணிந்திருந்தாலும், அவன் தெளிந்த சிந்தையுடையவனாயும்,அமைதியானவனாயும். (பௌத்த தரும) நியமத்தில் நிற்பவனாயும், பிரமசாரியாயும், எல்லா உயிர்களிடத்திலும் (ஹிம்சை) உணர்ச்சி நீங்கியவனாயும் இருந்தால், அவனே பிராமணன்,அவனே சமணன்; அவனே பிக்கு.</p>
<p>141. நன்கு பழக்கப் பெற்ற குதிரைக்குச் சவுக்கு அவசியமில்லை; அதுபோல் தன்னைப் பிறர் குறை கூறாதபடி பழிக்கு அஞ்சும் நாணமுள்ள மனிதன் இவ்வுலகில் இருக்கிறானா?</p>
<p>142. நன்கு பழக்கப்பட்ட குதிரை, சவுக்கு மேலே பட்டதும் (வேகமாக ஓடுவது போல்) சிரத்தையுடனும், தீவிர முயற்சியுடனும் இருப்பாயாக.நம்பிக்கையாலும், நற்சீலங்களாலும், வீரியத்தாலும், தியானத்தாலும், தருமத்தை ஆராய்ந்த நிச்சயத்தாலும், ஞானம், ஒழுக்கம், கருத் துடைமை ஆகியவற்றில் நிறைவு பெற்று (உலகவாழ்வான) இந்தத் துக்கத்தை ஒதுக்கிவிடமுடியும்.</p>
<p>143. நீரை நெறிப்படுத்திச் செலுத்துவர் சிற்பக்கலைஞர்; அம்பை நேராக நிமிர்த்துவர் வில்லாளிகள்; மரத்தில் (சித்திரங்கள்) பொளிப்பார்கள் தச்சர்கள்; தம்மைத்தாமே அடக்கியாள்வர் நல்லோர்.</p>
<h2>முதுமை</h2>
<p>144. இந்த உலகம் எப்பொழுதும் எரிந்துகொண்டேயிருக்கையில், இங்கே என்ன சிரிப்பு? இங்கே என்ன களியாட்டம்? இருளால் மூடப்பட்டிருக்கும் நீங்கள் ஏன் ஒளியைத் தேடுவதில்லை?</p>
<p>145. இந்த உடலாகிய வர்ணம் தீட்டிய பொம்மையைப்பார்! இது புண்கள் நிறைந்தது, (எலும்புகளாலும் சதையாலும்,) ஒன்றாகக் கோர்த்து வைக்கப்பட்டது. நோய்க்கு இடமானது, பல எண்ணங்கள் நிறைந்துள்ளது, ஆனால் நிலையில்லாதது!</p>
<p>146. இந்த உடல் நலிந்து தேய்வது, இது நோய்களின் கூடு, மிகவும் நொய்மையானது. இந்த அசுத்தக் குவியல் உடைந்து சிதறிப்போகும்; வாழ்வின் முடிவு சாவுதான்.</p>
<p>147. சரத்காலத்தில் காற்றில் பறக்கும் சுரைக்கொடி போன்ற இந்த வெள்ளை எலும்புகளைப் பார்ப்பவனுக்கு என்ன இன்பம் இருக்கிறது?</p>
<p>148. அஸ்திகளைக் கொண்டு ஒரு மாளிகை கட்டி ஊனும் உதிரமும் கலந்த சாந்து பூசப்பட்டிருக்கிறது; இதிலே வசிக்கின்றன முதுமையும், மரணமும், கர்வமும், கபடமும்.</p>
<p>149. அரசர்களுடைய அழகிய தேர்களும் அழிவடைகின்றன. அவ்வாறே உடலும் மூப்படைந்து அழியும்.ஆனால் நல்லோரின் தருமம் மட்டும்ஒரு போதும் முதுமையடைந்து பழுதாவதில்லை.இவ்வாறு நல்லவர் நல்லவர்களுக்கு உபதேசம் செய்கின்றனர்.</p>
<p>150. கல்வியில்லாதவன் மாடுபோல் முதிர்ந்து வளர்கிறான்; அவனுடைய ஊன்தான் பெருகுகிறது, ஆனால் அறிவு வளர்வதில்லை.</p>
<p>151. பலவிதமான பிறவிகளை நான் எடுத்தாயிற்று- இந்த (உடலாகிய) குடிலைக் கட்டியவனை நான் இரவும் பகலும் தேடியும் காணவில்லை. மீண்டும் மீண்டும் பிறப்பது துக்கமாகவேயுள்ளது.</p>
<p>152. குடிலைக் கட்டிய கொற்றனே இப்போது உன்னைக் கண்டுகொண்டேன்! குடிலை மறுபடி நீகட்ட முடியாது. உன்னுடைய உத்திரங்கள் எல்லாம் உடைந்துவிட்டன. குடிலின் முகடும் குலைந்து விட்டது. என் சித்தம் நிருவாணப் பேற்றில் இலயித்து விட்டது; (அதனால்) ஆசைகள் அவிந்தொழிந்து விட்டன!.</p>
<p>153. இளமையிலே பிரம்மசரியத்தைப் பேணாதவரும்,செல்வத்தைத் தேடிக்கொள்ளாதவரும், மீன்களில்லாத குளத்தில் இரை தேடிக் காத்திருக்கும் கிழக் கொக்குப் போலத் தவிப்பார்கள்.</p>
<p>154. இளமையிலேயே பிரம்மசரியத்தைப் பேணாதவரும், செல்வத்தைத் தேடிக்கொள்ளாதவரும்,உளுத்துப்போன விற்களைப்போல், பழமையை எண்ணி எண்ணிப் பரிதவிப்பார்கள்.</p>
<h2>ஆன்மா</h2>
<p>155. ஒருவன் தன்னைத்தான் நேசிப்பானாகில், அவன் தன்னையே கவனமாய்க் காத்து வரவேண்டும்.இரவில் மூன்று யாமங்களில் ஒன்றிலாயினும் ஞானிவிழிப்புடன் கவனமாயிருப்பானாக.</p>
<p>156. ஒவ்வொரு மனிதனும் முதலில் தான் நன்னெறியில் நிலைபெறவேண்டும்; பிறகுதான் மற்றவர்களுக்குப் போதிக்க வேண்டும். இத்தகைய ஞானி கிலேசமடைவதில்லை.</p>
<p>157. மற்றவர்களுக்தப் போதிக்கிறபடி ஒருவன்தன்னைப் பண்படுத்திக் கொள்ளட்டும். தன்னை நன்கு அடக்கியாண்ட பிறகு, பிறரை அடக்கியாள முடியும். ஏனெனில் தன்னை அடக்கிக் கொள்வதே கடினமான காரியம்.</p>
<p>158. ஒருவன் தானே தனக்குத் தலைவன். வேறு யார் தலைவனாயிருக்க முடியும்? தன்னை நன்கு அடக்கி வைத்துக் கொண்டால், ஒருவன் பெறு தற்கரிய தலைவனைப் பெற்றவனாவான்.</p>
<p>159. மூடனுடைய பாவம் அவனிடமே பிறந்தது,அவனே படைத்தது. வயிரம் மற்ற மணிகளை அறுப்பதுபோல், அவன் செய்த பாவமே அவனை அழித்து விடும்.</p>
<p>160. மாலுவக் கொடி கடம்ப மரத்தைச் சுற்றிப் படர்ந்து மரத்தையே அமுக்கி விடுவது போல், ஒருவனுடைய தீவினையே அவனை அமுக்கிவிடுகிறது;பகைவர் செய்ய விரும்பும் தீமையை அவன் தானாகவே செய்து கொள்கிறான்.</p>
<p>161. தீமை பயக்கும் தீவினைகளைச் செய்தல் எளிது;நன்மை பயக்கும் நல்வினையைச் செய்தலே மிகவும் கஷ்டமாகும்.</p>
<p>162. முனிவர்களும், மேலோர்களும், தரும வழியில் நடப்பவர்களும் போதிப்பதை மடமையுள்ள மனிதன் புறக்கணித்து விட்டுத் தீய நெறியில் செல்கின்றான்; (அதனால்) கட்டகப்புல் (தன் கனியாலே தன்னை அழித்துக் கொள்வது) போல்,தன்னையே அழிக்கும் கனியை-வினைப்பயனை- அடைகிறான்.</p>
<p>163. ஒருவன் தானாகவே பாவம் செய்கிறான், தானே தனக்குக் கேடு தேடுகிறான். ஒருவன் தானாகவே பாவத்தை விலக்குகிறான். தானே தன்னைப் புனிதமாக்குகிறான். சுத்தமும் அசுத்தமும் அவன் செயலே; எவனும் பிறனைப் புனிதமாக்குவதில்லை.</p>
<p>164. எவ்வளவு உயர்ந்ததாயினும் பிறருடைய கடமைக்காக எவனும் தன் கடமையைக் கைவிடலாகாது; தன் கடமையைக் கண்டறிந்த பின்பு, அவன் அதையே நன்றாக ஆற்றி வருவானாக.</p>
<h2>உலகம்</h2>
<p>165. அதருமத்தில் செல்ல வேண்டாம்; அசட்டையாக வாழ வேண்டாம். தவறான கொள்கையைக் கைக்கொள்ள வேண்டாம். உலகத்தின் (பற்றோடு)உறவு கொள்ள வேண்டாம்.</p>
<p>166. விழித்தெழுக! கருத்தில்லாமல் இருக்கவேண்டாம் தரும ஒழுக்கத்தைக் கடைப்பிடி. தரும வழியில் நடப்பவனுக்கு இகத்திலும் சுகம். பரத்திலும் சுகம்.</p>
<p>167. தரும ஒழுக்கத்தில் நடப்பாயாக, தீயொழுக்கத்தில் செல்லவேண்டாம், தரும வழியில் நடப்பவனுக்கு இகத்திலும் சுகம், பரத்திலும் சுகம்.</p>
<p>168. வையகத்தை நீர்க் குமிழியாகவும், கானல் நீராகவும் காண்பவனை எமதர்மன் கண்டுகொள்ள முடியாது.</p>
<p>169. இந்த உலகம் அரசனுடைய அலங்கரிக்கப் பெற்றதேர் போல் ஜொலிப்பதை வந்து பார்! பேதைகள் இதிலே ஆழ்ந்து விடுகிறார்கள். ஞானிகளுக்கு இதிலே பற்றில்லை.</p>
<p>170. முன்னால் சிந்தனையற்றிருந்து, பின்னால் விழிப்படைந்து தெளிந்தவன், மேகத்திலிருந்து விடு பட்ட சந்திரனைப் போல் இந்த உலகை ஒளிபெறச் செய்கிறான்.</p>
<p>171. பாவத்தை நல்வினையால் மறைக்கும் ஒருவன் மேகத்திலிருந்து விடுபட்ட சந்திரனைப்போல், இந்த உலகை ஒளிபெறச் செய்கிறான்.</p>
<p>172. இருளே இவ்வுலகின் இயற்கை; இங்கு சிலரே(விழி பெற்று) உண்மையைக் காண முடியும்.வலையிலிருந்து தப்பிய பறவைகள் போல, சிலரேசுவர்க்கம் செல்கின்றனர்.</p>
<p>173. அன்னங்கள் கதிரவன் வழியில் செல்கின்றன;அவை தங்களுடைய அற்புத ஆற்றலால் ஆகாயவழியே செல்கின்றன. மாரனையும் அவன் படைகளையும் வென்ற ஞானிகள் (அவ்வாறே) இந்த உலகை விட்டு வெளியே செல்கிறார்கள்.</p>
<p>174. ஒப்பற்ற தருமத்தைக் கைவிட்டுப் பொய்யே பேசியும், பரலோகத்தைப் பரிகசித்தும் வருவோன் செய்யத் தகாத பாவம் எதுவுமில்லை.</p>
<p>175. கருமிகளே தேவர் உலகை நண்ணுவதில்லை மூடர்களே ஈகையைப் போற்றுவதில்லை. ஆனால் ஞானி ஈகையில் இன்புற்று,(அதனால்) மறு உலகிலும் சுகமடைகிறான்.</p>
<p>176. பாருலகை ஒரு குடைக்கீழ் ஆள்வதைப் பார்க்கினும் சுவர்க்கம் புகுவதைப் பார்க்கினும், எல்லா உலகங்களின் மீதும் ஆதிக்கியம் செலுத்துவதைப் பார்க்கினும் உயர்வானது சோதாபத்திப்1 பயன்அடைவது.</p>
<h2>புத்தர்</h2>
<p>177. எவரும் வெல்ல முடியாத வெற்றியை அடைந்தவர் புத்தர்; இந்த உலகில் எவரும் அணுக முடியாத வெற்றியை அடைந்தவர் புத்தர். அவர் எல்லையற்ற உணர்வுடையார்; (பிறப்பும் இறப்பு மாகிய) பாதையற்றவர். அத்தகைய புத்தரை எந்த வழியில் இழுத்துச் செல்ல முடியும்?</p>
<p>178. வலை போன்றதும், விஷம் போன்றதுமான ஆசைத்தளை, எதனாலும் வழி தவறாத புத்தரை- எல்லையற்ற உணர்வுள்ளவரை-(பிறப்பும் இறப்பு மாகிய) பாதையற்றவரை-எந்த வழியில் இழுத்துச் செல்ல முடியும்?</p>
<p>179. கருத்தோடு தியானத்தில் ஆழ்ந்தவராயும், பற்றற்ற விடுதலையில் திளைப்பவராயுமுள்ள மெய்யறிவு பெற்றவரைக் கண்டு தேவர்களும் பொறாமைப்படுகிறார்கள்.</p>
<blockquote class="gatha"><p>180. அரிது அரிது மானிடராய்ப் பிறத்தல்; <br>
அரிது அரிது மானிட வாழ்க்கை; <br>
அரிது அரிது நல்லறம் கேட்டால்; <br>
அரிது அரிது புத்தநிலை அடைதல்.</p></blockquote>
<p>181. சகல பாவங்களையும் நீக்குதல், நற்கருமங்களைக் கடைப்பிடித்தல், உள்ளத்தைச் சுத்தம் செய்தல்-இதுதான் புத்தருடைய உபதேசம்.</p>
<p>182. 'நெடுங்காலம் துன்பத்தைத் தாங்கும் பொறு மையே முதன்மையான தவம்; நிகரற்ற உயர்ந்தபதவி நிருவாணமே' என்று புத்தர்கள் கூறுகின்றனர். பிறரைத் துன்புறுத்துவோன் முனிவன் அல்லன்; பிறரை இகழ்பவன் துறவி அல்லன்</p>
<p>183. நிந்தனையை ஒழித்தல், பிறரை வருத்தாமலிருத்தல், அறத்திற்கு அடங்கியிருத்தல், நிதான உணவு,ஏகாந்தமாயிருந்து உயர்ந்த சிந்தனைகளில் ஒருமைப் பட்டிருத்தல்-இதுவே புத்தருடைய உப தேசம்.</p>
<p>184. பொற்காசுகளை மழையாகப் பொழிந்தாலும்,ஆசைகள் அடங்காமற் பெருகும். ஆசைகளின்படி அனுபவித்தல் அற்ப இன்பம் என்றும், பின்விளைவு துக்கம் என்றும் அறிந்தவன் ஞானியாவான்.</p>
<p>185. பூரண ஞானம் பெற்ற புத்தருடைய சீடன் ஆசைகள் அனைத்தையும் அழிப்பதிலேயே இன்புறு வான்; வானுலக இன்பங்கள் கூட அவனுக்கு உவப்பானவை அல்ல.</p>
<p>186. பயங்கொண்ட மனிதர்கள் மலைகளையும், வனங்களையும், புனிதமான மரங்களையும், புண்ணியத் தலங்களையும் புகலிடமாகக் கொள்கிறார்கள்.</p>
<p>187. இந்த அடைக்கலம் நல்ல பாதுகாப்பு அல்ல.இந்த அடைக்கலத்தால் மனிதன் வேதனைகளிலிருந்து விடுதலை பெறுவதில்லை.</p>
<p>188. ஆனால் புத்தரையும், சங்கத்தையும், கருமத்தையும் சரணமடைதலில் நான்கு உன்னத உண்மை களைத் தெரிந்த ஞானத்தால் தேர்ந்து கொள்கிறான்.</p>
<p>189. துக்கம், துக்க காரணம், துக்க நிவாரணம், துக்கநிவாரண மார்க்கமாகிய அஷ்டாங்க மார்க்கம்1.</p>
<p>190. இதுவே பாதுகாப்பான புகலிடம்; இதுவே தலைசிறந்த சரணம். இந்த அடைக்கலத்தை அடைந்த பிறகு, மனிதன் எல்லா வேதனைகளிலிருந்தும் விடுபடுகிறான்.</p>
<p>191. மக்களிலே திலகமான உத்தம புருடர் (புத்தர்)தோன்றுதல் துர்லபம். அவர் கண்ட இடங்களில் பிறப்பவர் அல்லர். அத்தகைய பரம ஞானி எங்கே பிறந்தாலும் அந்தக் குலம் விளக்கமடைகிறது.</p>
<p>192. புத்தர்களின் தோற்றம் நன்மையளிக்கும்; அவர்களின் தரும உபதேசம் நன்மையளிக்கும்;பௌத்த சங்கத்தில் சேர்தல் நன்மையளிக்கும்;சங்கத்தில் சேர்ந்தவர்களின் தவமும் நன்மையளிக்கும்.</p>
<p>193. தீமைகளையெல்லாம் வென்று, துக்க வெள்ளத்தைத் தாண்டிக் கரையேறிய வணங்கத்தக்க புத்தரையோ, அவர் அடியார்களையோ வணங்குவோன்.</p>
<p>194. நிருவாண நிலைபெற்று, எதற்கும் அஞ்சாது(காற்றைப்போல்) சஞ்சரிக்கும் முத்தர்களை வணங்குவோன்-அடையும் புண்ணியத்தை எவரும் அளவிட முடியாது.</p>
<h2>களிப்பு</h2>
<p>195. பகை கொள்ளும் மனிதரிடையே பகையில்லாது நாம் இன்பமாக வாழ்கிறோம்; பகைக்கும் மனிதரிடையே நாம் பகையின்றித் திரிகிறோம்.</p>
<p>196. துயர்களால் வருந்துவோர் நடுவே துயரின்றி நாம் இன்பமாக வாழ்கிறோம்; துயரப்படுவோர் நடுவே நாம் துயரின்றித் திரிகிறோம்.</p>
<p>197. கவலையால் நலிந்தவரிடையே நாம் கவலையின்றி இன்பமாய் வாழ்கிறோம்; கவலைப்படுவோர் நடுவே நாம் கவலையின்றித் திரிகிறோம்.</p>
<p>198. எமது என்று எதுவுமில்லாத நாம் இன்பமாக வாழ்கிறோம்; தேசு மிகுந்த தேவர்களைப் போல் நாம்இன்பத்தைப் பருகிக்கொண்டே வாழ்வோம்.</p>
<p>199. வெற்றி வெறுப்பை வளர்க்கும்; தோல்வியுற்றார் துக்கத்தில் வாழ்பவர். வெற்றியும் தோல்வியும் விரும்பாதவன் சுகமும் சாந்தியும் பெறுகிறான்.</p>
<p>200. ஆசைகளுக்கு நிகரான அனல் வேறில்லை;துவேஷத்திற்கு நிகரான நோய் வேறில்லை;உடலோடு வாழ்வதற்கு நிகரான துயர் வேறில்லை;சாந்திக்கு மேலான சந்தோஷமும் வேறில்லை.</p>
<blockquote class="gatha"><p>201. பேராசையே பரம ரோகம்; <br>
ஐம்புல ஆசைகள் பரமரோகம்; <br>
இதை உண்மையாக உணர்ந்தவனுக்கு <br>
நிருவாணமே பரம சுகம்.</p></blockquote>
<blockquote class="gatha"><p>202. ஆரோக்யகே பரம லாபம்; <br>
திருப்தியே பரமதனம்; <br>
விசுவாசமே பரம பந்து; <br>
நிருவாணமே பரம சுகம்.</p></blockquote>
<p>203. ஏகாந்தத்தின் இன்பத்தையும், அமைதியின் இன்பத்தையும் நுகர்ந்த பிறகு, ஒருவன் தர்மத்தின் இன்பத்தைப் பருகும்போது, பயமும் பாவமும் விலகுகின்றன.</p>
<p>204. நல்லாரைக் காண்பது நன்று; அவரோடு இணங்கியிருப்பது எப்போதும் இன்பம். மூடர்களைப் பாராமலேயிருப்பவன் எப்போதும் இன்பமாயிருப்பான்.</p>
<p>205. மூடனுடன் குலாவுவோன் நெடுங்காலம் துன்புறுவான். மூடரோடு குலாவுதல் பகைவருடன் பழகுவதைப் போல, எப்போதும் துக்கந்தான். அறிவாளரின் இணக்கம் சுற்றத்தாரோடு பழகுவதைப் போல் இன்பமே பயக்கும்.</p>
<p>206. ஆதலால் நட்சத்திர மண்டலத்தின் வழியைச் சந்திரன் பின்பற்றுவது போல, ஞானியாயும்,பேரறிவாளனாயும், கல்விமானாயும், பொறுமையுடையோனாயும், கடமை உணர்ந்தோனாயும்,மேலோனாயும் உள்ள மகானையே ஒருவன் பின்பற்ற வேண்டும்.</p>
<h2>இன்பம்</h2>
<p>207. தியானத்தில் நிலைபெற்று நிற்காமல், உலக பாசங்களில் ஆழ்ந்து, தன் நன்மையையும் கைவிட்டு,இன்பத் தோட்டத்திலே இருப்பவன், தியானத்தில் ஆழ்ந்து முயற்சியோடு இருக்கும் யோகியைக் கண்டு பொறாமைப்படுவான்.</p>
<p>208. இன்பமயமானதையோ துன்பமானதையோ எவனும் பற்றிக் கொண்டிருக்கவேண்டாம். இன்பமானதைக் காணாமையும் துக்கம், துன்பமானதைக் காண்பதும் துக்கமே.</p>
<p>209. ஆதலால், எதிலும் ஆசை வேண்டாம். ஆசைப்பட்ட பொருளை இழத்தல் துன்பம். ஆசையும்,வெறுப்பும் அற்றவனுக்கு விலங்குகள் இல்லை.</p>
<blockquote class="gatha"><p>210. ஆசைப்பட்டதிலிருந்து சோகம் தோன்றுகிறது; <br>
ஆசைப்பட்டதிலிருந்து அச்சம் தோன்றுகிறது; <br>
ஆசையற்றவனுக்குச் சோகமில்லை;- <br>
பயம்தான் ஏது?</p></blockquote>
<blockquote class="gatha"><p>211. பிரோமையிலிருந்து சோகம் தோன்றுகிறது;<br>
பிரேமையிலிருந்து அச்சம் தோன்றுகிறது; <br>
பிரேமையற்றவனுக்குச் சோகமில்லை;- <br>
பயம்தான் ஏது?</p></blockquote>
<blockquote class="gatha"><p>212. போகத்திலிருந்து சோகம் தோன்றுகிறது; <br>
போகத்திலிருந்து அச்சம் தோன்றுகிறது; <br>
போகத்தை விட்டவனுக்குச் சோகமில்லை;- <br>
பயம்தான் ஏது?</p></blockquote>
<blockquote class="gatha"><p>213. காமத்திலிருந்து சோகம் தோன்றுகிறது; <br>
காமத்திலிருந்து அச்சம் தோன்றுகிறது; <br>
காமத்தைக் கடந்தவனுக்குச் சோகமில்லை;- <br>
பயம்தான் ஏது?</p></blockquote>
<blockquote class="gatha"><p>214. பேராசையிலிருந்து சோகம் தோன்றுகிறது; <br>
பேராசையிலிருந்து பயம் தோன்றுகிறது; <br>
பேராசையற்றவனுக்குச் சோகமில்லை; <br>
பயம்தான் ஏது?</p></blockquote>
<p>215. சீலங்கள் நிறைந்து மெய்யறிவு பெற்றவனை,அறத்தில் நிலைபெற்றவனை, வாய்மையாளனை,தன் கருமத்திலேயே நாட்டமுள்ளவனை உலகம் அன்போடு அரவணைத்துக் கொள்கிறது.</p>
<p>216. வர்ணனைக்கு எட்டாத நிருவாணப் பேற்றில் நாட்டங்கொண்டவன், உள்ளத்தில் நிறைவுகொண்டவன், காமங்களைக் கடந்த மனமுள்ளவன்,-அவனே ஓடும் ஆற்றை எடுத்துச் செல்வோன் என்று கூறப்படுவான்.</p>
<p>217. தூரதேசத்தில் நெடுங்காலம் சென்றிருந்தவன் சேமமாகத் திரும்பி வருகையில் சுற்றத்தாரும்,நண்பர்களும்,அன்பர்களும் அவனைக் களிப்போடு வரவேற்று உபசரி்ப்பார்கள்.</p>
<p>218. அவ்வாறே, புண்ணியம் செய்தவன் இவ்வுலகைவிட்டு மறு உலகம் செல்லும்போது, அவன் செய்தபுண்ணியங்கள் (முன்னதாக அங்கே சென்று),சுற்றத்தார் அன்பன் திரும்பி வருகையில் வரவேற்பது போல, அவனை அங்கே வரவேற்கின்றன.</p>
<h2>கோபம்</h2>
<p>219. கோபத்தை விடு, செருக்கைக் கைவிடு, உலகப்பற்றுக்கள் அனைத்தையும் ஒழி. நாம-உருவங்களில் தொடர்பற்றவனுக்கு, எதையும் 'எனது' என்று கொள்ளாதவனுக்குத் துக்கங்கள் ஏற்படுவதில்லை.</p>
<p>220. வழிதவறிச் செல்லும் இரதம் போலப் பொங்கிவரும் கோபத்தை அடக்கியாள்பவனையே நான்சரியான சாரதி என்று சொல்வேன்; மற்றையோர் கடிவாளக் கயிற்றைக் (கையில்) வைத்திருப்பவர்களே.</p>
<blockquote class="gatha"><p>221. வெகுளியை விநயத்தால் வெல்லவேண்டும்; <br>
நீமையை நன்மையால் வெல்லவேண்டும்; <br>
கருமியை ஈகையால் வெல்லவேண்டும்; <br>
பொய்யனை மெய்யால் வெல்லவேண்டும்.</p></blockquote>
<p>222. சத்தியமே பேசு, வெகுளிக்குப் பணியவேண்டாம்,யாசிப்பவர்க்கு இயன்றதைக் கொடு-இந்த மூன்றுவழிகளாலும் ஒருவன் தேவர்களுடைய சந்நிதியைநிச்சயம் அடையலாம்.</p>
<p>223. முனிவர்கள் அஹிம்சையோடு இருப்பவர்கள்,எப்போதும் உடலைக் கட்டுக்குள் வைத்திருப்பவர்கள். அவர்கள் நிலையான இடத்தை அடைவார்கள்; அடைந்த பின்பு அவர்கள் வருந்துவதில்லை.</p>
<p>224. எப்போதும் விழிப்புடன் இருப்பவர்கள், அல்லும்பகலும் படித்தறிந்தவர்கள்; நிருவாண நாட்டத்திலேயிருப்பவர்கள்-அவர்களுடைய ஆஸவங்கள்அற்றொழியும்.</p>
<p>225. 'மௌனமாயிருப்பவனையும் நிந்திக்கிறார்கள்;அதிகம் பேசுவோனையும் நிந்திக்கிறார்கள்! மிதமாய்ப் பேசுவோனையும் நிந்திக்கிறார்கள்-'ஓஅதலா!' இது இன்று தோன்றியதன்று; இது ஒரு பழங்காலத்து மொழி. நிந்திக்கப்படாதார் எவருமே உலகில் இல்லை.</p>
<p>226. முற்றிலும் நிந்திக்கப்பட்டவனும், முற்றிலும் புகழப்பட்டவனும் ஒருகாலும் இருந்ததில்லை,இருக்கப் போவதுமில்லை, இப்போதுமில்லை.</p>
<p>227. விவரம் தெரிந்த பெரியோர் நாள்தோறும் கவனித்து வந்து எவனைக் குற்றமற்றவன்,மேதாவி என்றும், தியானமும், சீலமும் நிரம்பியவன் என்றும் புகழ்கிறார்களோ, அவனை-</p>
<p>228. சாம்பூநதப் பொன்னாற் செய்த நாணயம்போன்ற அவனை-நிந்திக்கக்கூடிய தகுதியுடையவர் யார்? தேவர்களே அவனைப் புகழ்கின்றனர்;பிரம்மாவாலும் அவன் புகழப்படுகிறான்.</p>
<p>229. உடம்பின் எரிச்சலை அடக்கிக் காக்கவும்,உடலை அடக்கி வைக்கப் பழகவேண்டும். தீயஒழுக்கத்தை ஒழித்து, நல்ல ஒழுக்கத்தைப் பேணிவரவும்.</p>
<p>230. வாக்கினால் வரும் கோபத்தை அடக்கிக் காக்கவும், நா அடக்கத்தில் பழகவேண்டும். வாக்கினால் உண்டாகும் தீமையை ஒழித்து, நல்ல ஒழுக்கத்தைப் பேணி வரவும்.</p>
<p>231. மனத்தில் வரும் கோபத்தை அடக்கிக் காக்கவும்,மன அடக்கத்தில் பழக வேண்டும். மனத்தில்உண்டாகும் தீமையை ஒழித்து, நல்ல ஒழுக்கத்தைப் பேணி வரவும்.</p>
<p>232. உடலை அடக்கி, நாவை அடக்கி, மனத்தையும் அடக்கியுள்ள ஞானிகளே உண்மையான நல்லடக்கமுள்ளவர்கள்.</p>
<h2>குற்றம்</h2>
<p>233. இப்போதும் நீ உலர்ந்த சருகுபோல் ஆகிவிட்டாய்;எமதூதர்கள் உன் அண்டையில் வந்திருக்கின்றனர். நீயும் பிரிவதற்கான வாயிலில் (வந்து) நிற்கிறாய், ஆனால், நீயே செல்லும் வழிக்கு வேண்டிய உணவு எதுவும் தயாரிக்கவில்லை.</p>
<p>234. நீ (அடைக்கலம் புகுவதற்கான) ஒரு தீவை தயாரித்துக்கொள்; விரைவாக முயற்சி செய்; அறிஞனாக இரு. உன் மலங்கள் துடைக்கப்பட்டுப் பாவங்கள் நீங்கியதும் நீ மேலோர் தங்கும் சுவர்க்கத்தை அடைவாய்.</p>
<p>235. உன் வாழ்க்கை முடியப் போகிறது. எமன் சந்நிதிக்கு நீ வந்துவிட்டாய். வழியிலே தங்கும் இடமும் வேறில்லை. நீயோ செல்லும் வழிக்கு வேண்டிய உணவு எதுவும் தயாரிக்கவில்லை.</p>
<p>236. நீ (அடைக்கலம் புகுவதற்கான) ஒரு தீவைத் தயாரித்துக் கொள்; விரைவாக முயற்சி செய்; அறிஞனாக இரு. உன் மலங்கள் துடைக்கப்பட்டுப் பாவங்கள் நீங்கியதும், மறுபடி பிறப்பும் மூப்பும் உனக்கில்லை.</p>
<p>237. தட்டார் வெள்ளியின் அசுத்தங்களைப் போக்குதல் போல, மேதாவியானவன் தன் மாசுகளைக் கொஞ்சங் கொஞ்சமாக, முறையாக, அவ்வப்போது நீக்கி வரட்டும்.</p>
<p>238. இரும்பிலிருந்து துரு தோன்றினும், அதை அது அரித்து விடுகிறது; அதுபோலவே (அற நெறி)பிறழ்ந்தவனை அவனுடைய கருமங்களே தீய கதியில் கொண்டு சேர்க்கின்றன.</p>
<p>239. மந்திரத்தின் குறை பாராயணம் செய்யாமை;வீட்டின் குறை பழுது பாராமை;அழகின் குறை சிரத்தையின்மை;காவலாளியின் குறை கவனக்குறைவு.</p>
<p>240. பெண்ணுக்கு இழுக்கு தீயநடை; கொடையாளிக்கு இழுக்கு கருமித்தனம்; தீச்செயல் யாவும் இம்மை யிலும், மறுமையிலும் இழுக்குடையவை.</p>
<p>241. மலங்களில் எல்லாம் பெரியதோர் மலம் உண்டு- அறியாமையே முதன்மையான மலம். பிக்குக்களே! அந்த மலத்தையும் ஒழித்துவிட்டு மாசற்றவராக விளங்குவீர்!</p>
<p>242. வெட்கமின்றிக் காகம் போல் துணிவுடையவனுக்கும், வம்பு வளர்ப்பவனுக்கும். புறங்கூறுவோனுக்கும், முரடனுக்கும், தூர்த்தனுக்கும் வாழ்க்கை எளிதாகவேயிருக்கிறது.</p>
<p>243. ஆனால், நாணமுள்ளவனுக்கும், நன்னெறியில் நாட்டமுள்ளவனுக்கும், சுயநல மற்றவனுக்கும்,அகங்கார மற்றவனுக்கும், தூயோனுக்கும் வாழ்க்கை கஷ்டமாகவேயிருக்கிறது.</p>
<p>244. உயிர்க்கொலை செய்வோனும், பொய் பேசுவோனும், பிறர் பொருள்களைப் பறிப்போனும், பிறர்மனை நண்ணுவோனும்,</p>
<p>245. வெறி கொடுக்கும் மது வகைகளைப் பருகுவோனும் இவ்வுலகிலேயே தம் வேர்களைத் தாமே கல்லியெறிகிறார்கள்.</p>
<p>246. ஏ மானிட, இதை அறிந்து கொள்! பாவத்தை எளிதில் அடக்க முடியாது. பேராசையும் தீயொழுக்கமும் உன்னைத் தீராத துக்கத்தில் அழுத்தாமலிருக்கட்டும்.</p>
<p>247. மக்கள் தங்கள் தகுதிக்கும், தரும சிந்தனைக்கும் தக்கபடி தானம் செய்கின்றனர். பிறருக்கு உண்ண உணவும், குடிக்கப் பாணமும் அளிப்பதைக் கண்டு பொறாமைப்படுவோர் பகலிலோ, இரவிலோ மன அமைதி பெறுவதில்லை.</p>
<p>248. இந்தப் பொறாமை உணர்ச்சியை அழித்தவன்- வேரோடு அழித்தவனே-பகலும், இரவும் அமைதி பெறுவான்.</p>
<p>249. காமவெறி போன்ற அனல் வேறில்லை; துவேஷத்தைப்போல் பற்றிக்கொள்ளும் முதலை வேறில்லை. (தெளிவின்றி) மயங்குதலைப் போன்ற வலைவேறில்லை; ஆசைகளைப்போல் (அடித்துக் கொண்டு போகும்) ஆறு வேறில்லை.</p>
<p>250. பிறர் குறையைக் காண்பது எளிது; ஆனால் தன் குற்றத்தை அறிதலே அரிது; மற்றவர் குறைகளை ஒருவன் பதரைத் தூற்றுவது போல் தூற்றிவிடுகிறான். ஆனால், சூதாட்டத்தில் கரவட முள்ளவன் காய்களை மறைப்பது போல், தன் குறைகளை மட்டும் மறைத்துக் கொள்கிறான்.</p>
<p>251. பிறர் குறைகளிலேயே நோட்டமுள்ளவன், எப்போதும் புறங்கூறிக் கொண்டேயிருப்பவன், தன் குற்றங்களை வளர விடுகிறான்; அவன் தன் ஆஸவங்களை அழித்தல் கடினமாகி விடும்.</p>
<p>252. ஆகாய வீதியிலே பாதை கிடையாது. அதுபோல் சமணனின் ஒழுக்கம் (அகத்திலன்றிப்) புறத்திலேயில்லை. மக்களோ உலகப் பற்றில் இன்புறுகின்றனர். உலகப்பற்று இல்லாதவர் ததாகரே.</p>
<p>253. ஆகாய வீதியிலே பாதை கிடையாது. அதுபோல் சமணனின் ஒழுக்கம் (அகத்திலன்றிப்) புறத்திலேயில்லை. பிரபஞ்சத்திலே நிலையானது எதுவுமில்லை; புத்தர்களுக்கோ நிலையற்றது எதுவுமில்லை.</p>
<h2>சான்றோர்</h2>
<p>254. பலாத்காரத்தால் தன் காரியத்தை முடிப்பவன் நீதிமான் ஆகான். நன்மை தின்மை இரண்டையும் சீர் தூக்கி முடிவு செய்பவனே ஞானி.</p>
<p>255. நீதியான அஹிம்சை நெறியிலே மற்றவர்களுக்கு வழிகாட்டுவோனே தருமத்தைக் காப்பவன்,மேதாவி, நீதிமான் எனப்படுவான்.</p>
<p>256. அதிகமாய்ப் பேசுவதால் மட்டும் ஒருவன் அறிஞனாகிவிட மாட்டான். வெறுப்பும் அச்சமும் இல்லாமலே உபசாந்தியோடு இருப்பவனே அறிஞன் என்று கருதப்படுவான்.</p>
<p>257. அதிகமாய்ப் பேசுவதால் மட்டும் ஒருவன் அறத்தை ஆதரிப்பவனாகிவிடமாட்டான் (அறவிதிகளைச்) சிறிதளவே அறிந்தவனாயினும்,ஒருவன் தன் வாழ்வில் (மன, மொழி, மெய் ஆகிய)உடலால் அறத்தை உணர்ந்து, தருமம் தவறாமல் நடந்தால், அவனே அறத்தை ஆதரிப்பவன்.</p>
<p>258. தலை நரைத்திப்பதால் மட்டும் ஒருவன் தேர னாகி விடமாட்டான். அவன் வயது முதிர்ந்திருக்கலாம். ஆனால் பயனில்லாமல் வளர்ந்து வயோதிகமடைந்தவன் என்றே சொல்லப்படுவான்.</p>
<p>259. எவனிடம் சத்தியம், தருமம். அஹிம்சை, நிதானம் புலனடக்கம் முதலிய பண்புகள் நிலைத்திருக்கின்றனவோ, எவன் மலங்கள் நீங்கிப் புத்திமானாயிருக்கிறானோ, அவனே தேரன் எனப்படுவான்.</p>
<p>260. பொறாமையும், பேராசையும், தீயொழுக்கமும் உள்ளவன், பேச்சாலோ உடல் அழகாலோ மட்டும் நல்லவனாகிவிட மாட்டான்.</p>
<p>261. எவன் இவைகளையெல்லாம் அழித்துவிட்டானோ வேரொடு பறித்து எறிந்துவிட்டானோ, எவன் குற்றமற்ற மேதாவியோ, அவனே உண்மையான அழகுடையவன்.</p>
<p>262. புலனடக்கம் இல்லாமல் பொய் சொல்லித் திரியும் ஒருவன், தலையை முண்டிதம் செய்து கொள்வதால் முனிவனாகிவிட மாட்டான். இச்சைகளுக்கும் பேராசைக்கும் அடிமைப்பட்டிருக்கும் ஒருவன் முனிவனாயிருப்பது எங்ஙனம்?</p>
<p>263. பாவ உணர்ச்சிகள் சிறியவையாயினும், பெரியவையாயினும், அவைகளை எப்போதும் அடக்கியாள்பவனே முனிவன் எனப்படுவான். ஏனெனில், அவனே தீமை அனைத்தையும் அவித்தவன்.</p>
<p>264. மற்றவர்களிடம் பிச்சை ஏற்பதால் மட்டும் ஒருவன் பிக்கு ஆகிவிடமாட்டான். தருமம் அனைத்தையும் மேற்கொள்பவனே பிக்கு, ஒருபகுதியை மட்டும் மேற்கொள்பவன் பிக்கு ஆகான்.</p>
<p>265. எவன் நன்மைக்கும் தீமைக்கும் அப்பாற்பட்டு,பிரம்மசரியத்தைக் கைக்கொண்டு, கருத்தோடு உலகிலே சஞ்சரிக்கிறானோ, அவனே பிக்கு எனப்படுவான்.</p>
<p>266. அறிவில்லாது மூடனாயிருக்கும் ஒருவன் மௌனத்தினால் மட்டும் முனிவனாகிவிட மாட்டான்;ஆனால் தராசு பிடித்து நிறுத்துப் பார்த்து நன்மையை மட்டும் மேற்கொண்டு,</p>
<p>267. தீமையை விலக்கும் ஒருவனே முனிவனாவான்;அந்தக் காரணத்தாலேயே அவன் முனிவன். இந்த உலகில் இரண்டு பக்கத்திலுள்ளதையும் எடை போட்டுப் பார்ப்பவனே முனிவன்.</p>
<p>268. உயிர்ப் பிராணிகளை ஹிம்சை செய்வதால். ஒருவன் உயர்ந்தவனாக மாட்டான்; உயிர்ப் பிராணிகளைத் துன்புறுத்தாததாலேயே அவன் உயர்ந்தவன் எனப்படுவான்.</p>
<p>269. கட்டுப்பாடான ஒழுக்கத்தாலும், திடசங்கற்பத்தாலும், அதிகக் கல்வியறிவாலும், சமாதி நிலையாலும், ஏகாந்தமாய் வசிப்பதாலும் மட்டுமே.-</p>
<p>270. உலகத்தார் அடைவதற்கு அரிய நிருவாண இன்பத்தை நான் அடைந்துவிட முடியாது. ஓ பிக்கு! ஆஸவங்களை அழிக்கும் வரை திருப்தியுடன் அயர்ந்திருக்கலாகாது.!</p>
<h2>மார்க்கம்</h2>
<p>271. மார்க்கங்களில் அஷ்டாங்க மார்க்கமே சிறந்தது.வாய்மைகளில் நான்கு வாய்மைகளே சிறந்தவை;சீலங்களில் வைராக்கியமே சிறந்தது; மக்களில் ஞானக்கண் உடையவனே சிறந்தவன்.</p>
<p>272. இதுதான் மார்க்கம், அறிவைப் புனிதமாக்க வேறு வழியில்லை. இதையே பின்பற்றுக; மாரனைவெல்ல இதுவே ஏற்றது.</p>
<p>273. இந்த மார்க்கத்தில் சென்றால், உன் துக்கங்கள் தொலையும். சதையில் தைத்துள்ள முட்களை(துன்பங்களை) நீக்கும் வழியை அறிந்ததும், நான் இந்த மார்க்கத்தை உபதேசிக்க நேர்ந்தது.</p>
<p>274. நீயே தான் முயற்சி செய்ய வேண்டும். ததாகதர் உபதேசம் மட்டுமே செய்வர். இந்த மார்க்கத்தில் இறங்கி, தியானத்தில் ஆழ்ந்தவர்களுக்கு மாரனுடைய பந்தங்கள் விலகும்</p>
<p>275. 'படைக்கப் பெற்ற யாவும் அநித்யம்-நிலையற்றவை'. இதை அறிவால் உணர்ந்தவன் துக்கத்தில் அழுங்குவதில்லை; இதுவே விசுத்தி மார்க்கம்.</p>
<p>276. 'படைக்கப் பெற்ற யாவும் துக்கமானவை' இதை அறிவால் உணர்ந்தவன் துக்கத்தில் அழுங்குவதில்லை; இதுவே விசுத்தி மார்க்கம்.</p>
<p>277. படைக்கப் பெற்ற யாவும் அநாத்மம் .்- இதை அறிவால் உணர்ந்தவன் துக்கத்தில் அழுங்குவதில்லை, இதுவே விசுத்தி மார்க்கம்.</p>
<p>278. எவன் உரிய வேளையில் விழித்து எழாமலுள்ளானோ, எவன் பலமுள்ள வாலிபனாயிருந்தும்,சோம்பரில் ஆழ்ந்து கருத்திலும் சிந்தனையிலும் உறுதியற்றுள்ளானோ, அந்த மந்த புத்தியுள்ள சோம்பேறி ஞான மார்க்கத்தை அடையமுடியாது.</p>
<p>279. ஒருவன் தன் நாவைக் காத்து, மனத்தை அடக்கி உடலால் தீமை எதையும் செய்யாது இருப்பானாக.செயல்புரிவதற்கு ஏற்பட்ட இந்த மூன்று வழிகளையும் பரிசுத்தமாக வைத்திருப்பவன் பெரியோர் அருளிய நன்னெறியை அடைவான்.</p>
<p>280. தியானத்திலிருந்து ஞானம் உதயமாகிறது; தியான மில்லாவிடில் ஞானம் குறைகிறது; ஆக்கமும்,கேடும் வரக்கூடிய இந்த இரு வழிகளையும் அறிந்து, அறிவு பெருகும் வழியை மனிதன் மேற்கொள்வானாக.</p>
<p>281. ஓ பிக்குகளே! ஒரு மரத்தை மட்டும் வெட்டினால் போதாது, ஆசைக் காட்டையே அரிந்து தள்ளுங்கள்! ஆசைக் காட்டிலிருந்தே அபாயம் வருகிறது. காட்டையும், புதர்களையும் வெட்டி வீழ்த்திய பிறகு நீங்கள் விடுதலை பெறுவீர்கள்.</p>
<p>282. ஆடவன் பெண்களிடம் கொள்ளும் காம ஆசை எதுவரை அழிக்கப்படாமல் அணுவளவேனும் இருக்கிறதோ, அதுவரை, பால்குடி மறவாத பசுங்கன்று தன் தாயிடம் ஒட்டிக் கொள்வது போல்,அவன் மனம் (வாழ்வைப்) பற்றிக் கொண்டேயிருக்கும்.</p>
<p>283. சரத்காலத்தில் தோன்றும் குமுத புஷ்பத்தைக் கையால் பறித்தெடுப்பது போல், ஆன்மநேயத்தை அறுத்தெறிக. புத்தர் போதித்த நிருவாண முக்திக்குரிய சாந்தி மார்க்கத்தைப் போற்றி நடக்கவும்.</p>
<p>284. மூடனாயிருப்பவன், 'கார் காலத்தில் இங்கே வசிப்பேன்!' என்றும், 'குளிர் காலத்திலும், கோடை காலத்திலும அங்கே வசிப்பேன்!' என்றும் கருதுகிறான்; (இடையிலே வரக்கூடிய மரணம் என்ற)இடையூற்றைப் பற்றி அவன் எண்ணுவதில்லை.</p>
<p>285. (மக்கள்) உறங்கிக் கொண்டிருக்கையில் பெருவெள்ளம் வந்து கிராமத்தையே அடித்துக்கொண்டு போய்விடுகிறது; அதுபோல், தன்மக்கள் பசுக்கள் முதலிய செல்வங்களில் மகிழ்ந்து மயக்கத்திலுள்ள மனிதனை எமன் வந்து அடித்துக் கொண்டு போகிறான்.</p>
<p>286. எமனால் பிடிக்கப்பட்ட ஒருவனை அவன் பெற்றமக்கள் காக்க முடியாது; தந்தையும் தமர்களும் காக்க முடியாது; உற்றாரை நம்பியும் பயனில்லை.</p>
<p>287. இதன் உண்மையை உணர்ந்து, நற்குணமுள்ள ஞானி நிருவாண முக்திக்குரிய வழியிலேயுள்ள தடைகளை உடனே நீக்கிக் கொள்ளட்டும்.</p>
<h2>பலவகை</h2>
<p>288. அற்ப சுகத்தை இழப்பதால் பெரிய இன்பத்தைக் காணலாம் எனின், ஞானி அற்ப சுகத்தைக் கைவிட்டு பெரிய இன்பத்தை நாடுவானாக.</p>
<p>289. பிறரைத் துன்புறுத்தித் தான் இன்பமடைய விரும்புவோன், துவேஷத் தளைகளில் சிக்குண்டு, துவேஷத்திலிருந்து விடுபடுவதில்லை.</p>
<p>290. செய்யத் தக்கதைக் கைவிட்டு, தகாததைச் செய்தால் கட்டுக்கடங்காத அத்தகைய கருத்தற்றவர்களின் ஆஸவங்கள் வளர்ந்துகொண்டேயிருக்கும்.</p>
<p>291. எவர்கள் உடலின் இயல்பை உணர்ந்து மனத்தில் எப்போதும் கவனமாயிருந்து, செய்யத் தகாதவைகளை விலக்கி, செய்யத் தக்கவைகளையே செய்து வருகிறார்களோ,அத்தகைய கருத்துடைய அறிவாளரின் ஆஸவங்கள் அழிந்தொழிகின்றன.</p>
<p>292. உண்மையான பிராமணன் ஒருவன், தன் தாயையும், தந்தையையும், க்ஷத்திரிய மன்னர் இருவரையும் கொன்றிருந்த போதிலும், குடிகளோடு ஓர் இராஜ்யத்தையே அழித்திருந்த போதிலும், அவன் பாவமற்றவனாவான்.</p>
<p>293. உண்மையான பிராமணன் ஓருவன் தன் தாயையும், தந்தையையும், குருமார்களாகிய க்ஷத்திரியமன்னர் இருவரையும், ஐந்தாவதாக ஓரு வேதியனையும் கொன்றிருந்த போதிலும், அவன் பாவமற்றவனாவான்.</p>
<p>294. கௌதமருடைய சீடர்கள் எப்போதும் கருத்துடன் விழிப்பாயிருக்கிறார்கள்; இரவும் பகலும் எப்போதும் அவர்களுடைய சிந்தனையெல்லாம் புத்தரைப் பற்றியவையே.</p>
<p>295. கௌதமருடைய சீடர்கள் எப்போதும் கருத்துடன் விழிப்பாயிருக்கிறார்கள்; இரவும், பகலும் எப்போதும் அவர்களுடைய சிந்தனையெல்லாம் பௌத்த தருமத்தைப் பற்றியவையே.</p>
<p>
<p>296. கௌதமருடைய சீடர்கள் எப்போதும் கருத்துடன் விழிப்பாயிருக்கிறார்கள்; இரவும், பகலும் எப்போதும் அவர்களுடைய சிந்தனையெல்லாம் பௌத்த சங்கத்தைப் பற்றியவையே.</p>
<p>297. கௌதமருடைய சீடர்கள் எப்போதும் கருத்துடன் விழிப்பாயிருக்கிறார்கள், இரவும், பகலும் அவர்களுடைய சிந்தனையெல்லாம் உடலின் தன்மையைப் பற்றியவையே.</p>
<p>298. கௌதமரின் சீடர்கள் எப்போதும் கருத்துடன் விழிப்பாயிருக்கிறார்கள்; இரவும், பகலும் எப்போதும் அவர்கள் மனம் அஹிம்சையைப் பற்றியே சிந்தித்திருக்கும்.</p>
<p>299. கௌதமரின் சீடர்கள் எப்போதும் கருத்துடன் விழிப்பாயிருக்கிறார்கள்; இரவும், பகலும் எப்போதும் அவர்கள் மனம் தியானத்திலேயே திளைத்திருக்கும்.</p>
<p>300. உலக வாழ்வை விட்டுத் துறவியாதல் கஷ்டம்;அவ்வாழ்வை அநுபவிப்பதும் கஷ்டம்.இல்லறந் தானாக வீட்டிலிருந்து வாழ்வதும் கஷ்டம்.ஆதலால் எவனும் நாடோடியாகத் திரிய வேண்டாம்; எவனும் துன்பத்தில் விழவும் வேண்டாம்.</p>
<p>301. சிரத்தையும், குணமும், புகழும், செல்வமும் பொருந்தியவன் எந்தெந்த இடத்தில் தங்கியிருந்தாலும் அங்கங்கே போற்றப்படுகிறான்.</p>
<p>302. நல்லோர், இமய மலையைப் போல், நெடுந்தூரத்திலிருந்தே பிரகாசிக்கின்றனர்; ஆனால் தீயோர் இரவின் இருளூடு எய்த அம்புகளைப் போல் கண்ணுக்கே புலனாவதில்லை.</p>
<p>303. ஓருவன் தனியே அமர்ந்து, தனியே உறங்கி,தனியே வாழ்ந்து, மடிமையை ஒழித்துத் தானே தன்னை அடக்கி வைத்துக்கொண்டால், ஆசைகளற்ற நிலையில் அவன் இன்பம் பெறுவான்.</p>
<h2>நரகம்</h2>
<p>304. உண்மையாயில்லாததைப் புனைந்துரைப்பவன் நரகத்தை அடைகிறான்; ஒன்றைச் செய்துவிட்டு,'அதை நான் செய்யவில்லை' என்போனும் அப்படியே அடைகிறான். மரணத்திற்குப் பின் மறுமையில் இருவரும் நிகராகி, நரகம் என்ற ஒரே இடத்தை அடைகின்றனர்.</p>
<p>305. காஷாய ஆடை தரித்தவர்களிலும் தம்மை அடக்கிக் கொள்ளாமல் பாவ கருமங்களைச் செய்வோர் பலர் இருக்கின்றனர்; இத்தகையோர் தங்கள் பாவச் செயல்களால் நரகத்தை அடைகின்றனர்.</p>
<p>306. புலனடக்கமில்லாத தீயொழுக்கமுள்ளவன் நாட்டு மக்கள் (அளிக்கும்) உணவை உண்பதைக் காட்டினும், அனல் வடிவமான பழுக்கக் காய்ந்த இரும்பு உருண்டையை முழுங்குவதே நலமாம்.</p>
<p>307. மற்றொருவனுடைய தாரத்தை இச்சிக்கும் பேதை நான்கு விதமான பயன்களை அடைவான்;பாவம், அமைதியான உறக்கமின்மை, மூன்றாவதாகப் பழி, நான்காவதாக நரகம்.</p>
<p>308. பாபம் ஏற்படுகிறது; அத்துடன் பாவிகளுக்குரிய தீய கதியும் அடைய வேண்டும்; அஞ்சி நடுங்கும் ஒருத்தியுடன் ஒருவன் அஞ்சிக்கொண்டே துய்க் கும் இன்பம் மிகவும் அற்பமானது; அரசனும் கடுமையான தண்டனை விதிக்கிறான். ஆதலால் எந்த மனிதனும் பிறன் மனைவியை விரும்பலாகாது.</p>
<p>315. அஞ்சவேண்டாத கருமங்களுக்கு அஞ்சியும்,அஞ்ச வேண்டியவைகளுக்கு அஞ்சாமலும் இருக்கும் மனிதர் தவறான கொள்கைகளைப் பின்பற்றித் தீய கதியை அடைகின்றனர்.</p>
<p>316. பாவமில்லாத இடத்தில் பாவத்தையும், பாவமுள்ள இடத்தில் பாவமின்மையையும் காண்கிறவர்கள் தவறான கொள்கைகளைப் பின்பற்றித் தீயகதியை அடைகின்றனர்.</p>
<p>317. பாவத்தைப் பாவமாகவும், பாவமின்மையைப் பாவமற்றதாகவும் காண்பவர்கள், சத்தியமான கொள்கைகளைப் பின்பற்றி நற்கதியை அடைகின்றனர்.</p>
<h2>யானை</h2>
<p>318. யுத்தத்தில் யானை வில்லிலிருந்து தெறித்து வரும் அம்புகளைத் தாங்குவது போல, நான் பிறர் உரைக்கும் நிந்தை மொழிகளைத் தாங்கிக் கொள் வேன்; ஏனெனில் பெரும்பாலான ஜனங்கள் பண்பற்றவர்களாகவே இருக்கின்றனர்.</p>
<p>319. பழகிய யானையையே போருக்கு அழைத்துச் செல்வர்; பழகிய யானை மீதே அரசர் அமர்ந்து செல்வர். மக்களிலும் நல்வழியில் பழகியவனே,நிந்தை மொழிகளைப் பொறுத்துக் கொள்வோனே சிறந்தவன்.</p>
<p>320. கோவேறு கழுதைகளும், சிந்து நாட்டு உயர்ந்த சாதிக் குதிரைகளும், பெரிய போர் யானைகளும் பழக்கிய பின்னால் சிறந்தவைகளாம். ஆனால் தன்னைத் தானே அடக்கியாள்பவன் இவை அனைத்திலும் சிறந்தவன்.</p>
<p>321. ஏனெனில் இந்தப் பிராணிகள் உதவியால் எந்த மனிதனும் எவரும் சென்றறியாத நிருவாண நாட்டுக்குச் செல்ல முடியாது; மனப் பயிற்சியுள்ள மனிதன் புலனடக்கமுள்ள தன் இயல்பையே வாகனமாய்க் கொண்டு அந்த நாட்டை அடைகிறான்.</p>
<p>322. தனபாலகன் என்ற பெயருள்ள யானையானது மத நீர் பொழியும் காலத்தில் அடக்கமுடியாத தாகிறது.கட்டிவைத்தால், அது ஒரு கவளம்(உணவு) கூட உண்ணாது.அதன் நினைவெல்லாம் யானைகள் வசிக்கும் வனத்திலேயே இருக்கும்.</p>
<p>323. மலத்தைத் தின்று வரும் பெரும் பன்றியைப்போல்,ஒருவன் உடல் கொழுத்துப் பெருந்தீனியில்பற்றுள்ளவனாகி, நீங்காத சோம்பலிலும், நித்திரை யிலும் ஆழ்ந்து, படுக்கையிலே புரண்டுகொண்டிருந்தால், அந்த அறிவிலி திரும்பத் திரும்பப் பிறவியெடுக்க நேருகிறது.</p>
<p>324. முற்காலத்தில் எனது மனம் தன் விருப்பம் போல்சுற்றித் திரிந்து கொண்டிருந்தது.யானை மதம்கொள்ளும்போது பாகன் அங்குசத்தால் அதனை அடக்குவதுபோல, இப்போது என் மனத்தைநான் அடக்கியாள்வேன்.</p>
<p>325. கருத்தில்லாமல் இருக்கவேண்டாம்; மனத்தில் சிந்தனைகளை அடக்கிக் காக்கவும், சேற்றில் விழுந்த யானையைக் கரையேற்றுவது போலத்தீய வழியிலிருந்து உன்னை மீட்டுக் கொள்க.</p>
<p>326. அறிவாளியாயும், உன்னோடு ஒத்துப் பழகக்கூடியவனாயும், அடக்கத்தோடு நல்லொழுக்க முடையவனாயும் ஒரு தோழன் கிடைப்பானாகில்,எல்லா இடையூறுகளையும் கடந்து, அவனுடன்கருத்தோடும், மகிழ்ச்சியோடும் நட்புக் கொள்வாயாக.</p>
<p>327. அறிவாளியாயும், உன்னோடு ஒத்துப் பழகக்கூடியவனாயும், அடக்கத்தோடு நல்லொழுக்க முடையவனாயும் ஒரு தோழன் கிடைக்கவில்லை யானால், தன்னை வென்ற பகையரசனிடம்நாட்டைவிட்டு வெளியேறும் மன்னனைப் போலவும், யானைகளின் வனத்திலே யானை (சுயேச்சை யாய்த்) திரிவது போலவும், நீ தனியாகவேவாழ்வாயாக.</p>
<p>328. மூடனுடைய நட்பைப் பார்க்கிலும் ஒருவன்தனியே வசிப்பது நலம். ஆசைகளைக் குறைத்துக் கொண்டு, யானைகளின் காட்டில் யானை(சுயேச்சையாகத்) திரிவது போல், அவன் தனியேசெல்வானாக; பாவகருமம் எதையும் செய்யாதிருப்பானாக.</p>
<p>329. அவசியம் ஏற்படும்போது நண்பர்கள் வாய்ப்பது இனிமையாம்; ஒரு தலையாக இல்லாத திருப்தி இனிமையாம்; மரணகாலத்தில் (முன் செய்த)புண்ணியம் இனிமையாம்; எல்லாத் துக்கங்களையும் விட்டொழித்தல் இனிமையாம்.</p>
<p>330. இந்த உலகில் தாயைப் போற்றுதல் இனிது;தந்தையைப் போற்றுதல் இனிது; துறவியைப் போற்றுதல் இனிது; இனிதே மெய்ஞ்ஞானியைப்போற்றுதல்.</p>
<p>331. வயோதிகம்வரை நல்லொழுக்கம் நிலைத்திருத்தல்இனிது; (அறத்தில்)உறுதியான நம்பிக்கைஇனிது; ஞானத்தை அடைதல் இனிது; இனிதேபாவங்களை விலக்கல்.</p>
<h2>அவா</h2>
<p>332. சிந்தனையில்லாமல் திரியும் மனிதனுக்கு அவா மாலுவக் கொடிபோல் வளர்கிறது. வனத்திலேவானரம் பழத்தை நாடி அங்குமிங்கும் தாவித் திரிவது போல், அவன் எடுக்கும் பிறவிகளுக்கு அளவில்லை.</p>
<p>333. (இவ்வுலகில்) எவனை இந்தக் கொடிய விஷம் போன்ற அவா பற்றிக்கொள்கிறதோ, அவனுக்குச் சோகம் காட்டுப் புல்லைப் போல் வளர்ந்துபெருகிக் கொண்டேயிருக்கும்.</p>
<p>334. இவ்வுலகில் எவன் அடக்க அரிதான இந்தக்கொடிய அவாவை அடக்கி வெல்கிறானோ,அவனுடைய சோகங்கள், தாமரையிலையில் நீர்த்துளிகள் ஒட்டாமல் சிதறுவதுபோல், உதிர்ந்து ஒழிகின்றன.</p>
<p>335. இங்கே கூடியுள்ள உங்கள் அனைவருக்கும் நன்மையான இந்த உபதேசத்தைச் செய்கிறேன்.வீரணப்புல்லின் கிழங்குக்காக அப்புல்லையே தோண்டி எடுப்பதுபோல, அவாவின் வேரைத் தோண்டி எடுங்கள்; ஆற்று வெள்ளம் (கரையி லுள்ள) கோரைப்புல்லை அழிப்பதுபோல், மாரன் உங்களைத் திரும்பத் திரும்ப அழிக்காதபடி காத்துக் கொள்ளுங்கள்.</p>
<p>336. மரத்தை வெட்டினாலும், அதன் வேர் சேதமில்லாமல் உறுதியாயிருந்தால், மீண்டும் தளிர்த்து விடுகிறது; அதுபோல, அவாவின் காரணங்களானவேர்கள் அழிக்கப்படாவிட்டால், துக்கம் திரும்பத்திரும்ப வளர்ந்து கொண்டேயிருக்கும்.</p>
<p>337. எவனுடைய முப்பத்தாறு நதிகளும் புலன்களின் இன்பத்தையே நாடி வெள்ளமிட்டுச் செல்கின்றனவோ, எவனுடைய சிந்தனைகள் காம வெறியி லேயே நிலைத்திருக்கின்றனவோ, அத்தகையதவறான காட்சியுள்ளவனை வெள்ளம் அடித்துக்கொண்டு போகிறது.</p>
<p>338. நதிகள் நாற்புறமும் ஓடிப்பாய்கின்றன; அவாஎன்னும் கொடி முளைத்தெழுந்து நிலைத்துப்படர்கிறது. இக்கொடி முளை விடுவதைக்கண்டதும் மெய்யறிவின் துணையால் இதைவேரோடு பிடுங்கி எறியவும்.</p>
<p></p>
<p>339. உயிர்களுக்கு இன்பங்களும் பலவித ஆசைத் தொடர்புகளும் ஏற்படுகின்றன.அவை இந்த இன்பங்களில் பற்றுக் கொண்டு இவற்றிலேயே தோட்டமாயிருக்கின்றன.இத்தகைய மனிதர்களே(மீண்டும் மீண்டும்) பிறப்பையும், மூப்பையும் அடைகிறார்கள்.</p>
<p>340. அவாவினால் உந்தப்பட்ட மனிதர்கள் வேட்டையில் விரட்டப்பட்ட முயலைப்போல், ஓடித் திரிகிறார்கள். அவாவின் விலங்குகளில் கட்டுண்டு அவர்கள் நெடுங்காலம் துயரத்தை அனுபவிக் கிறார்கள்; இப்படித் திரும்பத் திரும்ப நேருகின்றது.</p>
<p>341. அவாவினால் உந்தப்பட்ட மனிதர்கள், வேட்டையில் விரட்டப்பட்ட முயலைப்போல், ஓடித் திரிகிறார்கள். ஆதலால் மோக பந்தங்களிலிருந்து விடுதலை பெற விரும்பும் பிக்கு அவாவை ஒழிப்பானாக.</p>
<p>342. (அவாவாகிய) வனத்திலிருந்து1, 'மீட்சி பெற்றுவனமற்ற நிருவாணப் பிரதேசத்தை அடைந்தவன் (அவாவாகிய) வனத்திலிருந்து தப்பியபின் அதே வனத்திற்குத் திரும்பி ஓடுகிறான்-விடுதலைபெற்றுத் திரும்பவும் பந்தனத்துள் மாட்டிக் கொள்ளும் இந்த முத்தனைப் பாருங்கள்.</p>
<p>343. இரும்பு விலங்கையும், மரக்குட்டையும், கயிற்றுக் கட்டையும் அறிஞர் பலமான தளை என்று கூறுவதில்லை; ஆனால், பொன்னாலும், இரத்தி் னங்களாலும் செய்யப் பெற்ற நகைகளிலும்,மனைவியிடத்தும், மக்களிடத்தும் வைக்கும் பாசமே மிகவும் பலமுள்ளது என்பர்.</p>
<p>344. இந்தப் பாசம் (கழற்றவோ, அறுக்கவோ) எளிதான முறையில் தளர்ச்சியாகவும், உறுதியற்றும் இருந்தாலும் இதை அவிழ்ப்பதோ அறுப்பதோகஷ்டம். இதுவே பலமான தளை என்று அறிஞர்கூறுவர். ஆசைகளற்றுப் புலன்களின் இன்பங்களைக் கைவிட்டு உலகைத் துறப்பவர்கள் இதை யும் அறுத்து விடுகிறார்கள்.</p>
<p>345. சிலந்தி தானே அமைத்த வலைக்குள் சுற்றுவதுபோல, ஆசைகளில் அழுந்திய மக்கள் வெள்ளத்தின் போக்கில் மிதந்து செல்கின்றனர். அறிவுபெற்றவர்கள்,(அவா என்னும்) இந்தத் தளையைஅறுத்துக் கொண்டதும் உலகைத் துறந்து,கவலைகளில்லாமல், துக்கங்களை யெல்லாம்விட்டுக் கடந்து போகின்றனர்.</p>
<p>346. முன்னால் இருப்பதையும், பின்னால் இருப்பதையும், நடுவில் இருப்பதையும் கடந்து பிறவியின்மறுகரையை அடைவாயாக. மனம் முழுவதும் விடுதலையடைந்து விட்டால், நீ மறுபடிபிறப்பும் மூப்பும் பெறமாட்டாய்.</p>
<p>347. கலங்கிய சிந்தனைகளும், உணர்ச்சி வெறிகளும்,இன்பத்தில் தேட்டமும் உள்ள மனிதனுக்கு அவா வளர்ந்து கொண்டேயிருக்கும்; அவன் தன்கட்டைப் பலப்படுத்திக் கொள்கிறான்.</p>
<p>348. சிந்தனைகளைச் சாந்தப் படுத்துவதில் நாட்ட முள்ளவன், எப்பொழுதும் விழிப்புள்ளவன்,(உலகில்) இன்பமில்லை என்பதில் கருத்தைச்செலுத்துபவன், மாரனின் மரணத்தளையிலிருந்துவிடுபடுவான்-அதை முறித்தெறிவான்.</p>
<p>349. எவன் தியானத்தின் முடிவான உபசாந்தியை அடைந்துள்ளானோ, எவன் பயத்தையும், பாசத் தையும், பாவத்தையும், ஒழித்துவிட்டானோ, அவன் பிறவியாகிய முட்களைக் களைந்தெறிந் தவன், (பல ஸ்கந்தகங்களால் அமைந்த) இந்தச்சடலமே அவன் (எடுக்க நேர்ந்த) கடைசி உடம்பாம்.</p>
<p>350. எவன் அவாவை அழித்து, எதையும் தேடி வைத்துக் கொள்ளாமல் இருக்கிறானோ, எவன்சொற்களையும், அவற்றின் பொருள்களையும் உணரும் சக்தியுள்ளானோ, எவன் எழுத்துக்களின் சேர்க்கையை (முன்னும் பின்னும் இருக்கவேண்டிய முறையை)த் தெரிந்துள்ளானோ,அவனே மகா ஞானி, அவனே மகான்.இந்தச்சடலமே அவன் (எடுக்க நேர்ந்த) கடைசி உடம்பாம்.</p>
<p>351. 'நான் யாவற்றையும் பென்றவன், நான் யாவற்றையும் அறிந்தவன், வாழ்வின் நிலைகள்யாவற்றினும் நான் ஒட்டுப் பற்றில்லாதவன். எல்லாவற்றையும் நான் துறந்தாயிற்று, அவாவை அழித்ததால் நான் முக்தி அடைந்தவன்.எல்லாவற்றையும் நானே கற்றுக் கொண்டபின், எவரை என் குருவென்று காட்டுவேன்?'.</p>
<p>352. சகல தானங்களையும் தரும தானமே வெல்கிறது; சகல இனிமைகளையும் தரும இனிமை வெல்கிறது; சகல இன்பங்களையும் தரும அநுபவம் வெல்கிறது; சகல துன்பங்களையும் அவாவின்மை வெல்கிறது.</p>
<p>353. போக வாழ்க்கை மூடனை அழித்துவிடுகின்றது;ஆனால் எதிர்க்கரையை நாடுவோரை அழிப்ப தில்லை, மூடன் போக ஆசையால் பிறரால் அழிக் கப்படுவதுபோல் தானே தன்னை அழித்துக்கொள்கிறான்.</p>
<p>354. வயல்களுக்குத் தீமை களைகள், மனிதவர்க்கத் திற்குத் தீமை ஆசை; ஆதலால் ஆசையற்றவர் களுக்குச் செய்த உதவி பெரும்பயனை அளிக்கும்.</p>
<p>355. வயல்களுக்குத் தீமை களைகள், மனிதவர்க்கத் திற்குத் தீமை துவேஷம்; ஆதலால் துவேஷ மற்றவர்களுக்குச் செய்த உதவி பெரும் பயனை அளிக்கும்.</p>
<p>356. வயல்களுக்குத் தீமை களைகள், மனிதவர்க்கத் திற்குத் தீமை மயக்கம்; ஆதலால் மயக்கம்நீங்கியவர்களுக்குச் செய்த உதவி பெரும் பயனை அளிக்கும்.</p>
<p>357. வயல்களுக்குத் தீமை களைகள், மனிதவர்க்கத் திற்குத் தீமை இச்சை; ஆதலால் இச்சையற்றவர் களுக்குச் செய்த உதவி பெரும் பயனை அளிக்கும்.</p>
<h2>பிக்கு</h2>
<p>358. கண்ணைக் காத்தல் நலம்; காதைக் காத்தல் நலம்; நாசியைக் காத்தல் நலம்; நாவைக் காத்தல் நலம்.</p>
<p>359. உடலைக் காத்தல் நலம். வாக்கைக் காத்தல் நலம்; மனத்தைக் காத்தல் நலம்; எல்லாவற்றையும் காத்துக் கொள்ளல் நலம.் எல்லாவற்றையும் காத்துக்கொள்ளும் பிக்கு சகல துக்கங்களிலிருந்தும் விடுபடுகிறான்.</p>
<p>360. எவன் கைகளை அடக்கிப் பாதங்களை அடக்கி, வாக்கை அடக்கி தன்னை நன்கு காத்துக்கொண்டவனோ, எவன் தியான இன்பத்திலுள்ளவனோ, எவன் மன அமைதி பெற்றுத் திருப்தியுடன் ஏகாந்தமாக இருக்கிறானோ, அவனையேபிக்கு என்பர்.</p>
<p>361. நாவடக்க முள்ளவனாய், உயர்ந்த கருத்துக்களை உபதேசிப்பவனாய்,கர்வமற்ற அமைதியுள்ள வனாய்த், தருமத்தையும் அதன் பொருளையும்விளக்கிக் கூறுதல் இனிமையேயாம்.</p>
<p>362. தரும உபதேசத்தை மகிழ்ச்சியுடன் பின்பற்றி,தருமத்திலேயே திளைத்து, தருமத்தையேஎப்போதும் சிந்தனை செய்து, தரும வழியிலேயேநடக்கும் பிக்கு உண்மையான தருமத்திலிருந்து பிறழ்வதில்லை.</p>
<p>363. அவன் தனக்குக் கிடைத்ததை அலட்சியமாகஎண்ணாமலும், மற்றவர்களிடம் பொறாமைகொள்ளாமலும் இருக்க வேண்டும். பிறரைக்கண்டு பொறாமைப்படும் பிக்கு மனச் சாந்திபெறுவதில்லை.</p>
<p>364. பிக்கு ஒருவன், தனக்குக் கிடைத்தது அற்பமேயா யினும், அதை இகழாமல், தூயவாழ்வுடன்சோம்பலின்றி உழைத்து வந்தால், அவனைத் தேவர்களும் புகழ்கின்றனர்.</p>
<p>365. எவ்விதமான நாமரூபத்தையும், ஒருபோதும் தனது என்று கருதாமல், ஒன்றும் இல்லாதநிலைக்கு வருந்தாமல் இருப்பவனே பிக்கு எனப் படுவான்.</p>
<p>366. (எல்லோடனும்) அன்புடன் பழகி, புத்தருடையதருமத்தில் இன்புற்று வாழும் பிக்கு, வாழ்வின்துயரம் நீங்கி, சாந்தி நிலையமான நிருவாணஇன்பத்தை அடைவான்.</p>
<p>367. ஓ பிக்கு! இந்த ஓடத்தைக் காலியாக்கு; பாரம்குறைந்தால் இது இலகுவாக ஓடும். விருப்பையும்வெறுப்பையும் சேதித்துவிட்டால், நீ விடுதலைப்பேற்றை அடைவாய்.</p>
<p>368. ஐந்தை வெட்டித் தள்ளவும்; ஐந்தைக்கைவிடவும்;ஐந்தில் தேர்ந்து மேலே உயரவும். ஐந்து தளை களிலிருந்தும் தப்பிய பிக்கு 'ஓகதிண்ணா'-'வெள்ளத்தைக் கடந்தவன்'- என்றும் சொல்லப் படுகிறான்.</p>
<p>369. ஓ பிக்கு! தியானம் செய்வாயாக, அசிரத்தையாக இருக்கவேண்டாம். உனது சிந்தனை பலன்களின் இன்பங்களில் திளைத்திருக்க வேண்டாம். அசிரத்தையினால், பழுக்கக்காய்ந்த இரும்பு உருண்டைகளை விழுங்க நேராமலும், அவைசுடும்போது 'இது துக்கம்' என்று கதறாமலும் இருக்க வழி செய்து கொள்ளவும்.</p>
<p></p>
<p>370. ஞானமில்லாதவனுக்குத் தியானம் இல்லை; தியானமில்லாதவனுக்கு ஞானம் இல்லை. தியானமும், ஞானமும் சேர்ந்திருப்பவனே நிருவாணத் தின் பக்கம் இருக்கிறான்.</p>
<p>371. சாந்தியடைந்த உள்ளத்துடன் ஒரு பிக்கு காலியா யுள்ள ஒரு மனைக்குள் சென்றால், தருமத்தைஅவன் மெய்க் காட்சியுடன் தெரிந்திருப்பதன்மூலம், மனிதர் அடைவதற்கு அரிதான இன் பத்தை அடைகிறான்.</p>
<p>372. அவன் (உடலின் தோற்றத்திற்குக் காரணமா யுள்ள மூலப் பொருள்களான) ஸ்கந்தங்களின்சேர்க்கையையும், பிரிவையும் பற்றித் தெளியும்போதெல்லாம், இன்பமும், மகிழ்ச்சியும் அடைகிறான், அறிந்தவர்களுக்கு அதுவே நித்தியமானவாழ்வு.</p>
<p>373. அறிவுள்ள பிக்குவுக்கு இதுவே அடிப்படையானமுறை; புலன்களை அடக்குதல், திருப்தி, தருமத் தின்படி காத்துக்கொள்ளல், புனித வாழ்வு,பெருமை, ஊக்கம்.</p>
<p>374. அவன் யாவர்க்கும் இனியவனாக வாழ்வானாக;தன் கடமைகளைத் திறமையுடன் நிறைவேற்றிவருவானாக;பின்னர் அவன் தனது இன்ப நிறை வாய் துன்பத்தை ஒழித்து விடுகிறான்.</p>
<p>375. பிக்குக்களே! வஸ்ஸிகைச் செடி வாடிப்போனமலர்களை உதிர்த்து விடுவதுபோல் நீங்களும்விருப்பு வெறுப்புக்களைக் கைவிட்டு விட வேண்டும்.</p>
<p>376. உடலில் அமைதி, பேச்சில் அமைதி, உள்ளத்தில் அமைதியுடன் நிதான நிலைபெற்று, உலகின்ஆசைத் தூண்டுதல்களை ஒழித்த பிக்குவே உப சாந்தி பெற்றவன் என்று கூறப்படுவான்.</p>
<p>377. ஓ பிக்கு! உன்னை நீயே தூண்டிக்கொள்; உன்னை நீயே சோதனை செய்துகொள்;உன்னை நீயே தற்காப்புச் செய்து கவனமா யிருந்தால், நீ இன்புற்று வாழ்வாய்.</p>
<p>378. ஒருவன் தனக்குத்தானே தலைவன், தனக்குத்தானே புகலிடம்.ஆதலால் வணிகன் உயர்ந்தகுதிரையை அடக்கிப் பழகுவதுபோல உன்னைநீயே அடக்கிப் பழகவும்.</p>
<p>379. மன மகிழ்ச்சியோடும், அமைதியோடும், புத்ததருமத்தில் நம்பிக்கை கொண்ட பிக்கு (துயர மான) வாழ்வை நீத்து இன்பமயமான சாந்திநிலையை அடைவது திண்ணம்.</p>
<p>380. இளவயதாயிருப்பினும், புத்த தருமத்தில் மனமகிழ்ச்சியுடன் ஈடுபடும் பிக்கு, மேகத் திரையிலிருந்து விடுபட்ட வெண்மதி போல, இவ்வுலகில் ஒளியைப் பரப்புகிறான்.</p>
<h2>பிராமணன்</h2>
<p>381. ஓ பிராமணா! வீரத்துடன் எதிர்த்து வெள்ளத்தைத்தடுத்து நில்; ஆசைகளை விரட்டிவிடு. படைக்கப்பட்ட எல்லாம் அழிவடையும் என்பதைஉணர்ந்த பிறகு, படைக்கப் பெறாததை நீஅறிவாய்.</p>
<p>382. (தன்னடக்கம், ஆன்மஞானம் என்ற) இரண்டுதருமங்களிலும் அக்கரை கண்ட பிராமணனுக்கு அனைத்தையும் அறியும் ஆற்றலுள்ள அவனுக்குப் பந்தங்கள் யாவும் ஒழிகின்றன.</p>
<p>383. எவனுக்கு இக்கரையுமின்றி, அக்கரையுமின்றி இரண்டுமில்லையோ, எவனுக்கு அச்சமும்,கட்டுக்களும் ஒழிந்தனவோ, அவனையே நான்பிராமணன் என்று கூறுவேன்.</p>
<p>384. எவன் தியானத்துடன் உள்ளானோ, ஆசைகளற்றவனோ, நிலையான அமைதியுள்ளவனோ கடமைகளைச் செய்து முடிப்பவனோ, எவன் மாசற்றவனோ, எவன் உத்தமமான ஞானியின்முடிவான நிலையை அடைந்தவனோ, அவனையே நான் பிராமணன் என்று அழைப்பேன்.</p>
<p>385. ஆதித்தன் பகலில் ஒளி கொடுக்கிறான். சந்திரன் இரவை ஒளி செய்கிறான்; போர் வீரன் கவசம் அணிந்து பிரகாசிக்கிறான்; பிராமணன் தியானத் தில் பிரகாசிக்கிறான்; புத்தர் இரவும் பகலும் எல்லாப் பொருள்களையும் தம் ஞான ஒளியால்பிரகாசிக்கச் செய்கிறார்.</p>
<p></p>
<p>386. ஒருவர் பாவத்தை ஒழித்ததால் பிராமணன் என் கிறோம்; சாந்தியில் வாழ்வதால் சமணன் என்கிறோம்; மலங்களை வென்றதால் மலமற்றவன்(ப்ரவ்ராஜிதா) என்கிறோம்.</p>
<p>387. பிராமணனை எவரு0ம் தாக்குதல் தகாது; தாக்கப்பட்ட பிராமணன் தாக்கியவன் மீது பாய்தலும் தகாது. பிராமணனைக் கொல்வோன் பழிக்கு ஆளாவான்; அத்தீயோனிடம் கோபத்தைச் செலுத்துவோன் அதிகப் பழிக்கு ஆளாவான்.</p>
<p>388. வாழ்க்கையின் இன்பங்களில் மனம் ஆழ்ந்து விடாதபடி அடக்குதல் பிராமணனுக்குச் சாமானியமான சிறப்பன்று; எங்கெல்லாம் மற்றவர்களுக்கு ஹிம்சைசெய்யும் எண்ணம் அடக்கப்படுகிறதோ,அங்கெல்லாம் துக்கம் தொலைந்து போகிறது.</p>
<p>389. மெய், வாய், மனம் ஆகிய மூன்றிலும் அடக்க முள்ளவனையே நான் பிராமணன் என்று சொல் வேன்.</p>
<p>390. பூர்ண ஞானம் பெற்ற புத்தர் (ஸம்மா ஸம்புத்த)உபதேசித்த தருமத்தை உணர்ந்தவனை, பிராமணன் வேள்வியில் அக்னியை வணங்குவது போல் மக்கள் வணங்க வேண்டும்.</p>
<p>391. ஒருவன் பிராமணனாவது சடைத்தலையால்அன்று; தன் கோத்திரத்தால் அன்று; பிறப்பினாலும் அன்று; எவனிடம் சத்தியமும், தருமமும் நிலைத்துள்ளனவோ, அவனே பாக்கியவான்.அவனே பிராமணன்.</p>
<p>392. மூடனே! சடைத்தலையாலும், மான்தோல் ஆடையாலும் என்ன பயன்? புறத்தை நீ தூய்மை செய்கிறாய்; என் அகமோ தீமைகள் நிறைந்தகாடாக இருக்கிறது.</p>
<p>393. பிறர் கழித்து நீக்கிய வஸ்திரங்களை அணிந்து, உடல் மெலிந்து, நரம்புகள் தெரியும்படி உலர்ந்து, வனத்திலே ஏகாந்தமாகத் தியானம் செய்பவ னையேதான் பிராமணன் என்று சொல்வேன்.</p>
<p>394. தாயைக் கொண்டோ, குலத்தைக் கொண்டோ ஒரு மனிதனை நான் பிராமணன் என்று கூறுவதில்லை. அவன் செல்வனாயிருந்தால்,போவாதி என்று அழைக்கப்படுவான்; ஆனால் ஏழையாய்ப் பொருளாசையும் இல்லாமலிருந்தால் அவனையே நான் பிராமணன் என்று சொல்வேன்.</p>
<p>395. சகல பற்றுக்களையும் சேதித்தவன், அச்சமற்றவன், உறவு பந்தங்களிலிருந்து விடுபட்டவன்,(அசத்தியத்திலிருந்து) ஒதுங்கியவன் எவனோ,அவனையே நான் பிராமணன் என்று சொல் வேன்.</p>
<p>396. தன்னைப் பிணித்துள்ள (துவேஷமாகிய) தோலையும், (ஆசையாகிய) வாரையும், (போலிச் சமயக் கொள்கைகளாகிய) சங்கிலியையும், (அஞ்ஞான மாகிய) குட்டையையும் அறுத்துக் கொண்டுபோதியடைந்தவன் எவனோ, அவனையே நான் பிராமணன் என்று சொல்வேன்.</p>
<p>397. தான் ஒரு குற்றமும் செய்யாதிருந்தும் தனக்குக்கிடைக்கும் வசைகளையும், அடிகளையும், சிறைத் தண்டனையையும் பொறுமையோடு ஏற்றுக் கொண்டு பொறுமையே தன் ஆற்றலாகவும்,பலங்களே தன் சேனைகளாவும் பெற்றுள்ளவன்எவனோ, அவனையே நான் பிராமணன் என்று சொல்வேன்.</p>
<p>398. வெகுளியை விட்டவன், கடமைகளிலே கவன முள்ளவன், ஒழுக்க விதிகளின்படி நடப்பவன்,பரிசுத்தமானவன், தன்னடக்க முள்ளவன்எவனோ, எவன் இவ்வுடலைக் கடைசி உடலாகக்கொண்டுள்ளானோ, அவனையே நான் பிராமணன் என்று சொல்வேன்.</p>
<p>399. தாமரை இலைமேல் தண்ணீர் போலவும், ஊசிமுனை மேல் கடுகு போலவும், இன்பங்களோடு ஒட்டாமலுள்ளவன் எவனோ, அவனையே நான் பிராமணன் என்று சொல்வேன்.</p>
<p>400. இந்தப் பிறவியிலேயே தன் துக்கங்கள் அழிந்தொழியும் என்று அறிந்து, தன் (பாவச்) சுமைகளை எறிந்து விட்டவன் எவனோ, அவனையே நான் பிராமணன் என்பேன்.</p>
<p>401. ஆழ்ந்த ஞானமும், மேதாவிலாசமும் பெற்றவன்;நன்மார்க்கத்தையும், துன்மார்க்கக்தையும் அறிந்தவன், மெய்ப் பொருளை அடைந்தவன் எவனோ. அவனையே நான் பிராமணன் என்றுசொல்வேன்.</p>
<p>402. இல்லறத்தார், துறவறத்தார் இருவருடனும் கலந்து கொள்ளாமலும், அடிக்கடி. (பிறருடைய)வீடுகளுக்குச் செல்லாமலும், தேவைகளைக் குறைத்துக் கொண்டும் வாழ்பவன் எவனோ,அவனையே நான் பிராமணன் என்று சொல்வேன்.</p>
<p>403. நிற்பனவும், திரிவனவுமாகிய எவ்வுயிரையும் துன் புறுத்தாமலும், வதைக்காமலும், வதைக்கக் காரணமாயில்லாமலும் எவன் உள்ளானோ,அவனையே நான் பிராமணன் என்று சொல்வேன்.</p>
<p>404. பகைமை உணர்ச்சியுள்ளவர் நடுவே பகைமை யற்றும், தடியெடுத்து நிற்போர் நடுவே சாந்தியுடனும், ஆசையுடையோர் நடுவே ஆசையற்றும் உள்ளவன் எவனோ, அவனையே நான் பிராமணன் என்று சொல்வேன்.</p>
<p>405. எவனுடையராகத் துவேஷங்களும், கர்வமும்,கபடமும் ஊசி முனையிலிருந்து உருண்டு விழும்கடுகு போல் ஒழிந்து விட்டனவோ, அவனையே நான் பிராமணன் என்று சொல்வேன்.</p>
<p>406. உண்மையே பேசுவோன், இன்சொல்லும், தெளிந்தபொருளும் விளங்கப் பேசுவோன், எவர் மனமும்நோவாமல் பேசுவோன் எவனோ அவனையேநான் பிராமணன் என்று சொல்வேன்.</p>
<p>407. இந்த உலகில் தனக்கென்று அளிக்கப்படாத எதை யும்-அது நெடியதோ, குறுகியதோ, பெரிதோ,சிறிதோ, நல்லதோ, கெட்டதோ-ஏற்றுக்கொள் ளாதவன் எவனோ, அவனையே நான் பிராமணன் என்று சொல்வேன்.</p>
<p>408. இகத்திலும், பரத்திலும், எதிலும் ஆசையற்றவன்,எதிலும் நாட்டமற்றவன், தளைகளற்றவன்எவனோ, அவனையே நான் பிராமணன் என்று சொல்வேன்.</p>
<p>409. எவனுக்கு வேட்கையில்லையோ, ஞானத்தால் ஐயங்கள் தீர்ந்து விட்டனவோ, எவன் நித்தியமான மெய்ப்பொருளில் ஆழ்ந்துள்ளானோ - அவனையே நான் பிராமணன் என்று சொல்வேன்.</p>
<p>410. எவன் இவ்வுலகில் புண்ணிய, பாவங்களைப் பற்றிய தொடர்புகளுக்கு அதீதமாய்ச் சென்றவனோ, எவன் சோகமின்றி, உணர்ச்சி வெறிகளைக் கை விட்டுத் தூய நிலையிலுள்ளானோ,அவனையே நான் பிராமணன் என்று சொல்வேன்.</p>
<p>411. எவன் சந்திரனைப்போல் களங்கமற்றும், பரிசுத்த மாயும், தெளிவாயும், கலக்கமில்லாமலும் விளங்கு கிறானோ, எவனிடம் உல்லாசம் அறவே அழிந்துவிட்டதோ, அவனையே நான் பிராமணன் என்று சொல்வேன்.</p>
<p>412. பிறப்பு, இறப்புக்களும்,மயக்கமும் உள்ள கடத்தற்கு அரிய இந்தச் சேற்றுப் பாதையைத்தாண்டி மறு கரையை அடைந்தவன், தியான முள்ளவன், கலக்கமற்றவன், ஐயமற்றவன்,எதையும் பற்றாதவன், சாந்தி பெற்றவன் எவனோ, அவனையே நான் பிராமணன் என்றுசொல்வேன்.</p>
<p>413. இவ்வுலகில் புலன் இன்பங்களைத் துறந்து, தங்குவதற்கு ஒரு வீடில்லாமல் திரிகின்றவன், (உட லோடு) வாழும் வாழ்வின் ஆசை அனைத்தையும் களைந்தவன் எவனோ, அவனையே நான் பிராமணன் என்று சொல்வேன்.</p>
<p>414. இவ்வுலகில் அவா அனைத்தையும் அவித்துத்(தங்குவதற்கு) ஒரு வீடில்லாமல் திரிகின்றவன்,(உடலோடு) வாழும் வாழ்வின் ஆசைகள் அனைத்தையும் களைந்தவன் எவனோ, அவனையே நான் பிராமணன் என்று சொல்வேன்.</p>
<p>415. மானிடரின் போகங்களையும், தெய்விகமான போகங்களையும் உதறிவிட்டு, எல்லாப் பற்றுக்களிலிருந்தும் விலகியவன் எவனோ, அவனையே நான் பிராமணன் என்று சொல்வேன்.</p>
<p></p>
<p>416. இன்பமானவற்றையும், துன்பமானவற்றையும் கைவிட்டு அமைதி பெற்றவன், (மறு பிறப்புக்குக்காரணமான கர்ம) வித்துக்களை ஒதுக்கியவன்,சகல உலகங்களையும் வென்ற வீரன் எவனோ, அவனையே நான் பிராமணன் என்று சொல்வேன்.</p>
<p>417. எங்கும் உயிர்கள் அழிவதையும், அவைகளின் தோற்றத்தையும் அறிந்தவன், பற்றற்றவன், நல்வழி நடப்பவன், போதியடைந்தவன் எவனோ,அவனையே நான் பிராமணன் என்று சொல் வேன்.</p>
<p>418. எவனுடைய பாதையைத் தேவர்களும், கந்தர்வர்களும், மானிடர்களும் அறியார்களோ, எவன் குறைகள் நீங்கி அருகத் நிலையை அடைந்துவிட்டானோ, அவனையே நான் பிராமணன் என்று சொல்வேன்.</p>
<p>419. எவனுக்கு முன்னாலும், பின்னாலும், இடையிலும் எதுவும் இல்லையோ; எப்பொருளுமின்றி எவ்விதப் பற்று மின்றியிருக்கிறானோ, அவனையே நான் பிராமணன் என்று சொல்வேன்.</p>
<p>420. காளைபோல் வீரமுள்ளவன், பெருந்தன்மை யுள்ளவன், தீரன் ஞான முனிவன், (மரணத்தை) வென்றவன், பாவமற்றவன், கல்வியில் பூர்த்தி பெற்றவன், போதியடைந்தவன் எவனோ, அவனையே நான் பிராமணன் என்று சொல்வேன்.</p>
<p>421. தன்னுடைய முந்திய ஜன்மங்களை அறிந்தவன், சுவர்க்கத்தையும், நரகத்தையும் அறிந்தவன், பிறவிகளின் எல்லையை அடைந்தவன், அறிவு நிறைந்த முனிவன், நிறைவேற்ற வேண்டியவை அனைத்தையும் நிறைவேற்றி முடித்தவன் எவனோ, அவனையே நான் பிராமணன் என்று சொல்வேன்.</p>
<p class="endsection">தம்ம பதம் முற்றிற்று</p>
