<!DOCTYPE html>
<html>
<head>
<title></title>
</head>
<body>
<main id="text" lang="it">
<section class="sutta" id="mn131">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 131</p>
<p>Bhaddekaratta Sutta</p>
<h1>Il beato</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko. Là il Sublime si rivolse ai monaci: “Vi esporrò l’indicazione e la determinazione del beato; ascoltate con attenzione:</p>
<blockquote class="gatha">
<p>Il passato non persegua né aspiri al futuro:<br>
abbandonando il passato e rinunziando al futuro,<br>
non si faccia afferrar dal presente:<br>
solo a ciò il savio inclini la mente.</p>
<p>Oggi è da fare battaglia! Chi sa, se si è morti dimani?<br>
Non c’è per noi tregua con la grande armata della morte!<br>
Chi vive così, giorno e notte instancabil lottando:<br>
quei si fa beato, e santo si chiama sapiente.</p>
</blockquote>
<p>E come, monaci, si persegue il passato? ‘Tale forma avevo nel tempo passato’; ‘tale sensazione’; ‘tale percezione’; ‘tale concezione’; ‘tale coscienza’: di ciò si compiace.</p>
<p>E come non lo si persegue? ‘Tale forma avevo nel tempo passato’; ‘tale sensazione’; ‘tale percezione’; ‘tale concezione’; ‘tale coscienza’: di ciò non si compiace.</p>
<p>E come si aspira al futuro? ‘Di tale forma sia io nel tempo futuro’; ‘di tale sensazione’; ‘di tale percezione’; ‘di tale concezione’; ‘di tale coscienza’: di ciò si compiace.</p>
<p>E come non si aspira al futuro? ‘Di tale forma sia io nel tempo futuro’; ‘di tale sensazione’; ‘di tale percezione’; ‘di tale concezione’; ‘di tale coscienza’: di ciò non si compiace.</p>
<p>E come si è afferrati dalle cose presenti? Ecco, monaci, un ignorante uomo comune non discerne i santi, è ignaro della santa dottrina, non è istruito in essa; non discerne i buoni, è ignaro della dottrina dei buoni, non è istruito in essa; considera la forma come se stesso, o se stesso come inerente alla forma, o la forma in se stesso, o se stesso nella forma: considera allo stesso modo la sensazione, la percezione, la concezione, la coscienza.</p>
<p>E come non si è afferrati dalle cose presenti? Ecco, monaci, un istruito santo discepolo discerne i santi, conosce la santa dottrina, è educato in essa; discerne i buoni, conosce la dottrina dei buoni, è istruito in essa; non considera la forma come se stesso, o se stesso come inerente alla forma, o la forma in se stesso, o se stesso nella forma: non considera allo stesso modo la sensazione, la percezione, la concezione, la coscienza.</p>
<blockquote class="gatha">
<p>Il passato non persegua né aspiri al futuro:<br>
abbandonando il passato e rinunziando al futuro,<br>
non si faccia afferrar dal presente:<br>
solo a ciò il savio inclini la mente.</p>
<p>Oggi è da fare battaglia! Chi sa, se si è morti dimani?<br>
Non c’è per noi tregua con la grande armata della morte!<br>
Chi vive così, giorno e notte instancabil lottando:<br>
quei si fa beato, e santo si chiama sapiente.</p>
</blockquote>
<p>‘Vi esporrò, monaci, l’indicazione e la determinazione del beato’: se ciò fu detto. perciò fu detto.”</p>
<p>Questo disse il Sublime. Contenti quei monaci approvarono le sue parole.</p>
</article>
</section>
</main>
</body>
</html>
