<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="ud1.1">
<article>
<div class="hgroup">
<p class="division">Khuddakanikāya</p>
<p class="subdivision">Udāna</p>
<p>Bodhi Sutta</p>
<h1>1.1 A Felébredésről szóló tanítóbeszéd</h1>
</div>
<p>Abban az időben, közvetlenül a felébredése után, a Magasztos Uruvélában tartózkodott, a Nérandzsará (folyó) partján, a bódhi-fa tövében. Ekkor a Magasztos már hét napja keresztbe tett lábakkal ült a bódhi-fa tövében, és megtapasztalta a megszabadulás boldogságát. Ekkor a Magasztos éjszaka, az első őrjárat idején végiggondolta a függő-keletkezést előrefelé és hátrafelé.</p>
<p>A nem-tudásból mint okból keletkeznek a késztetések, a késztetésekből mint okból keletkezik a tudatosság, a tudatosságból mint okból keletkezik a név és forma, a név és formából mint okból keletkezik a hat érzékszerv és azok érzékterületei, a hat érzékszervből és azok érzékterületeiből mint okból keletkezik az érintkezés, az érintkezésből mint okból keletkezik a érzés, az érzésből mint okból keletkezik a szomj, a szomjból mint okból keletkezik a ragaszkodás, a ragaszkodásból mint okból keletkezik a létesülés, a létesülésből mint okból keletkezik a születés, a születésből mint okból keletkezik az öregség és a halál, (és ebből) a bánat, a siránkozás, a fizikai és lelki szenvedés, a zavarodottság.</p>
<p>Így keletkezik ez az egész (fizikai) szenvedéstömeg.</p>
<p>És éppen ennek a nem-tudásnak a maradéktalan elszíntelenedésével, megszűnésével szűnnek meg a késztetések, a késztetések megszűnésével szűnik meg a tudatosság, a tudatosság megszűnésével szűnik meg a név és forma, a név és forma megszűnésével szűnik meg a hat érzékszerv és azok érzékterületei, a hat érzékszerv és azok érzékterületeinek megszűnésével szűnik meg az érintkezés, az érintkezés megszűnésével szűnik meg az érzés, az érzés megszűnésével szűnik meg a szomj, a szomj megszűnésével szűnik meg a ragaszkodás, a ragaszkodás megszűnésével szűnik meg a létesülés, a létesülés megszűnésével szűnik meg a születés, a születés megszűnésével szűnik meg az öregség és a halál, (valamint) a bánat, a siránkozás, a fizikai és lelki szenvedés, a zavarodottság.</p>
<p>Így szűnik meg ez az egész (fizikai) szenvedéstömeg.</p>
<p>Ekkor a Magasztos, miután meglátta mindezt, ezt a verset mondta ünnepélyesen:</p>
<blockquote class="gatha">
<p>Amikor valóban megszűnnek a <em>dhammá</em>k<br>
az elszántan meditáló bráhmana számára,<br>
akkor az ő minden kételye eloszlik,<br>
hiszen megismeri a jelenségeket azok okaival együtt.</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Máthé Veronika</span><br>
Forrás: <a href="http://studies.worldtipitaka.org/tipitaka/18Ud/1/1.1" rel="nofollow">Uda 1.1</a>, páli<br>
Szerzői jogok: Máthé Veronika, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! —Ne add el! —Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Kertész Ágnes (<a href="http://a-buddha-ujja.hu/Info/Kertesz-Agnes">info</a>)</p>
</aside>
</section>
</div>
</body>
</html>
