<!DOCTYPE html>
<html lang="hu">
<head>
<title></title>
</head>
<body>
<div id="text" lang="hu">
<section class="sutta" id="dhp">
<article>
<div class="hgroup">
<p class="division">Khuddakanikāya</p>
<p>Dhammapada</p>
<h1>Az Igazság Útja</h1>
</div>
<h2>Páros Versek</h2>
<blockquote class="gatha">
<p><a class="sc" data-uid="dhp1" id="1"></a>A szív irányítja a dharmákat, felettük áll, azok<br>
belőle származnak. A gonosz szívvel cselekvő,<br>
gonoszan beszélő embert úgy követi a szenvedés,<br>
mint kocsi elé fogott ökröt a kerék.</p>
<p><a class="sc" data-uid="dhp2" id="2"></a>A szív irányítja a dharmákat, felettük áll, azok<br>
belőle származnak. A tiszta szívvel cselekvő,<br>
tiszta szívvel beszélő ember nyomában boldogság jár,<br>
mely éppúgy elválaszthatatlan tőle, mint az árnyék.</p>
<p><a class="sc" data-uid="dhp3" id="3"></a>„Sértegetett engem, megvert engem,<br>
legyőzött engem, kirabolt engem!”<br>
Akik ilyen gondolatokat ápolnak magukban,<br>
azokban sohasem szűnik meg a gyűlölet.</p>
<p><a class="sc" data-uid="dhp4" id="4"></a>„Sértegetett engem, megvert engem,<br>
legyőzött engem, kirabolt engem!”<br>
Akik nem ápolnak ilyen gondolatokat,<br>
azokban meg fog szűnni a gyűlölet.</p>
<p><a class="sc" data-uid="dhp5" id="5"></a>A gyűlöletet sohasem<br>
szünteti meg gyűlölet,<br>
csak a szeretet.—<br>
Ez az örökkévaló Törvény.</p>
<p><a class="sc" data-uid="dhp6" id="6"></a>Sokan nincsenek tudatában annak,<br>
hogy egyszer mindenki meghal.<br>
Akik ráébrednek erre,<br>
azonnal abbahagyják az ellenségeskedést.</p>
<p><a class="sc" data-uid="dhp7" id="7"></a>Ha az élvezeteknek él, nem ellenőrzi az érzékeit,<br>
mértéktelen az evésben, lusta és erőtlen,<br>
akkor a Kísértő biztosan legyőzi,<br>
ahogyan a szél is ledönti a gyenge fát.</p>
<p><a class="sc" data-uid="dhp8" id="8"></a>Ha nem az élvezeteknek él, ellenőrzi az érzékeit,<br>
mértékletes az evésben, erős és hite szilárd,<br>
akkor a Kísértő éppúgy nem fogja legyőzni,<br>
ahogyan a szél sem dönti le a kősziklát.</p>
<p><a class="sc" data-uid="dhp9" id="9"></a>Aki úgy veszi magára a szerzetesek sárga ruháját,<br>
hogy előtte nem tisztul meg a bűntől,<br>
akiből hiányzik a mértékletesség és az igazság,<br>
az méltatlan a sárga ruhára.</p>
<p><a class="sc" data-uid="dhp10" id="10"></a>Aki megtisztult a bűntől,<br>
az erényben alapozta meg magát,<br>
önuralomra tett szert, s élete az igazságra épül,<br>
az méltó a szerzetesek sárga ruhájára.</p>
<p><a class="sc" data-uid="dhp11" id="11"></a>Akik lényegesnek látják a lényegtelent,<br>
s lényegtelennek a lényegest,<br>
azok hiábavalóságokat követve<br>
sohasem érik el Azt, ami igazán lényeges.</p>
<p><a class="sc" data-uid="dhp12" id="12"></a>Akik a lényegest látják lényegesnek,<br>
s lényegtelennek a lényegtelent,<br>
azok helyes gondolatokra támaszkodva<br>
elérik Azt, ami igazán lényeges.</p>
<p><a class="sc" data-uid="dhp13" id="13"></a>Aki nem ellenőrzi az elméjét,<br>
ahhoz utat talál a szenvedély,<br>
ahogyan az esővíz is átszivárog<br>
a rosszul felrakott zsúptetőn.</p>
<p><a class="sc" data-uid="dhp14" id="14"></a>Aki ellenőrzi az elméjét,<br>
ahhoz nem talál utat a szenvedély,<br>
ahogyan az esővíz sem szivárog át<br>
a gondosan felrakott zsúptetőn.</p>
<p><a class="sc" data-uid="dhp15" id="15"></a>A bűnös szenved e világban,<br>
s szenved a következőben,<br>
kétszeresen szenved, fájdalom kínozza,<br>
saját cselekedeteinek gonoszsága sújtja.</p>
<p><a class="sc" data-uid="dhp16" id="16"></a>Az erényes örvend e világban,<br>
s örvend a következőben,<br>
öröme kétszeres, a szíve ujjong,<br>
saját cselekedeteinek tisztasága ragyog vissza rá.</p>
<p><a class="sc" data-uid="dhp17" id="17"></a>A bűnös szenved e világban,<br>
s szenved a következőben, kétszeresen szenved.<br>
Kínozza a lelkiismeret: „bűnt követtem el.”<br>
A pokolba jutván még nagyobb a kínja.</p>
<p><a class="sc" data-uid="dhp18" id="18"></a>Az erényes örvend e világban,<br>
s örvend a következőben, öröme kétszeres.<br>
Lelkiismerete tiszta: „jót cselekedtem.”<br>
A mennybe jutván öröme csak növekszik.</p>
<p><a class="sc" data-uid="dhp19" id="19"></a>Akárhány szent himnuszt zenghet az ajka,<br>
ha rest megfelelően cselekedni,<br>
nem vallásos. Olyan, mint az a pásztor,<br>
aki más marháit számolgatja.</p>
<p><a class="sc" data-uid="dhp20" id="20"></a>Ha csupán néhány himnuszt zeng ajka,<br>
de az örök Törvény szerint cselekszik,<br>
elhagyja a szenvedélyt, a gyűlöletet, a dőreséget,<br>
igaz tudás birtokába jutva kiszabadul elméje,<br>
s kialszik benne mind az evilági mind a túlvilági<br>
gyönyörök vágya, akkor valóban vallásos.</p>
</blockquote>
<h2>Éberség</h2>
<blockquote class="gatha">
<p><a class="sc" data-uid="dhp21" id="21"></a>Éberség az örök élet lakóhelye, hiánya a halálé.<br>
Aki éber, nem hal meg.<br>
Aki nemtörődöm módon él,<br>
mintha már meg is halt volna.</p>
<p><a class="sc" data-uid="dhp22" id="22"></a>A bölcsek, világosan megértvén<br>
ezt az éberséget, örömüket lelik benne,<br>
és a nemes emberek menedékének<br>
boldogságában élnek.</p>
<p><a class="sc" data-uid="dhp23" id="23"></a>Ezeket a rettenthetetlen, szüntelenül<br>
meditációba mélyedt, állhatatos bölcseket<br>
megérinti a megszentelődés<br>
felülmúlhatatlan békéje, elérik a Nirvánát.</p>
<p><a class="sc" data-uid="dhp24" id="24"></a>A buzgó, hagyomány–őrző,<br>
tiszta tettű, gondos, önuralommal<br>
bíró, erényes, fáradhatatlan<br>
embernek a dicsősége egyre nő.</p>
<p><a class="sc" data-uid="dhp25" id="25"></a>Erőfeszítéssel, éberséggel,<br>
önmaga leigázásával, önuralommal<br>
a bölcs olyan szigetet épít,<br>
amit nem sodorhat el az áradat.</p>
<p><a class="sc" data-uid="dhp26" id="26"></a>A tudatlan, balga emberek<br>
nemtörődöm módon élnek,<br>
a bölcs viszont úgy őrzi éberségét,<br>
mint a legnagyobb kincset.</p>
<p><a class="sc" data-uid="dhp27" id="27"></a>Ne éljetek nemtörődöm módra,<br>
ne engedjetek az érzékiségnek, a kéjvágynak!<br>
Nagy lesz az öröme annak,<br>
aki fáradhatatlanul meditál.</p>
<p><a class="sc" data-uid="dhp28" id="28"></a>A bölcs éberségével elűzi a szétszórtságot,<br>
felkapaszkodik a Tudás Tornyába,<br>
s szenvedés nélkül lepillant a balgán szenvedő világra,<br>
mint hegycsúcsról a völgylakókra.</p>
<p><a class="sc" data-uid="dhp29" id="29"></a>Fáradhatatlanul törekszik, míg mások cselekedni restek,<br>
kitartóan kutat, miközben mindenki más alszik;<br>
a bölcs úgy tör előre, mint a versenyló,<br>
amint maga mögött hagyja a poroszkáló gebét.</p>
<p><a class="sc" data-uid="dhp30" id="30"></a>Indrát is az éberség tette az istenek urává.<br>
Aki éber, felmagasztaltatik az emberek között,<br>
akiből viszont hiányzik az éberség,<br>
annak megvetés lesz osztályrésze.</p>
<p><a class="sc" data-uid="dhp31" id="31"></a>Aki örömét leli az éberségben,<br>
s veszedelmet lát annak hiányában,<br>
a koldus, minden köteléket elégető<br>
tűzként vándorol a világban.</p>
<p><a class="sc" data-uid="dhp32" id="32"></a>Aki örömét leli az éberségben,<br>
s veszedelmet lát a szétszórtságban,<br>
a koldus, nem bukhat el,<br>
közel van hozzá a Nirvána.</p>
</blockquote>
<h2>Az Elme</h2>
<blockquote class="gatha">
<p><a class="sc" data-uid="dhp33" id="33"></a>A nyílkészítő egyenes, sima nyílvesszőket készít;<br>
a bölcs is kisimítja remegve vibráló, ingatag elméjét,<br>
melyet oly nehéz szilárdan tartva irányítani.</p>
<p><a class="sc" data-uid="dhp34" id="34"></a>Miként a hal, melyet kiragadtak<br>
vízi otthonából és a szárazföldre dobtak,<br>
éppúgy ficánkol kétségbeesve az elme,<br>
hogy kiszabaduljon a Kísértő uralmából.</p>
<p><a class="sc" data-uid="dhp35" id="35"></a>A nehezen megfékezhető,<br>
csapongó, vágyűzött elme<br>
ellenőrzése jó. A megfékezett<br>
elme boldogságot hordoz.</p>
<p><a class="sc" data-uid="dhp36" id="36"></a>A csapongó, vágyűzött elmét<br>
a bölcs irányítsa arra, ami mélyen rejtett,<br>
amit oly nehéz meglátni.<br>
A jófelé irányított elme boldogságot hordoz.</p>
<p><a class="sc" data-uid="dhp37" id="37"></a>Egyesegyedül bolyongva, messzekutatva vándorol<br>
szíve legmélyén meglátni a testetlen Rejtőzködőt.<br>
Ha elméjét leigázza, nem győzhet rajta már halál.</p>
<p><a class="sc" data-uid="dhp38" id="38"></a>A Törvény nem tárulhat fel,<br>
amíg az elme ingatag;<br>
A megismerés nem teljes,<br>
amíg a Csend el-elszakad.</p>
<p><a class="sc" data-uid="dhp39" id="39"></a>Akinek elméjét nem gyengíti érzékiség,<br>
akit nem zavart meg a világ,<br>
aki nem gondol többé jutalomra vagy büntetésre,<br>
aki ébren van, annak nincs mitől félnie.</p>
<p><a class="sc" data-uid="dhp40" id="40"></a>Aki tudja, hogy ez a test oly törékeny, mint a korsó,<br>
az ebből a gondolatból építsen magának erődöt.<br>
A megismerés fegyverével szálljon szembe a Kísértővel,<br>
s ne hagyja abba a harcot, amíg le nem győzte teljesen!</p>
<p><a class="sc" data-uid="dhp41" id="41"></a>Mert jaj, hamarosan eljön az idő,<br>
amikor a test úgy fekszik öntudatlanul<br>
a földön, mint egy kiégett tuskó,<br>
megvetve, haszontalanul!</p>
<p><a class="sc" data-uid="dhp42" id="42"></a>Nem tud akkora kárt okozni<br>
ellenség az ellenégnek, gyűlölködő<br>
a gyűlölködőnek, mint amekkora kárt<br>
a rosszul irányított elme okozhat nekünk.</p>
<p><a class="sc" data-uid="dhp43" id="43"></a>Sem az apánk, sem az anyánk, sem bármely<br>
rokonunk nem tehet értünk annyit,<br>
mint amekkora szolgálatot<br>
a jól irányított elme nyújthat nekünk.</p>
</blockquote>
<h2>Virágok</h2>
<blockquote class="gatha">
<p><a class="sc" data-uid="dhp44" id="44"></a>Ki fogja legyőzni ezt a világot,<br>
a halál birodalmát, és az istenekét?<br>
Ki fogja jó kertészként az erény<br>
igaz módon felmutatott útját választani?</p>
<p><a class="sc" data-uid="dhp45" id="45"></a>A tanítvány fogja legyőzni ezt a világot,<br>
a halál birodalmát, és az istenekét.<br>
A tanítvány fogja—mint jó kertész<br>
a megfelelő virágot—az erény útját választani.</p>
<p><a class="sc" data-uid="dhp46" id="46"></a>Amint ráébredt, buborék a teste,<br>
és csak délibábtermészet az övé,<br>
a vágy minden virágszárát kitépte,<br>
a Halál Királya nem lel rá többé.</p>
<p><a class="sc" data-uid="dhp47" id="47"></a>Halál leselkedik a vágy virágait<br>
gyűjtőre, akinek elméjét<br>
megzavarta a világ, mintha árvíz<br>
leselkedne az alvó városra.</p>
<p><a class="sc" data-uid="dhp48" id="48"></a>A Halál legyőzi a vágy virágait<br>
gyűjtőt, akinek elméjét<br>
megzavarta a világ, még mielőtt<br>
jóllakhatna a gyönyörökkel.</p>
<p><a class="sc" data-uid="dhp49" id="49"></a>Mint a méh, amely összegyűjtvén a nektárt<br>
távozik anélkül, hogy ártana a virágnak,<br>
hogy elváltoztatná annak színét vagy illatát,<br>
úgy éljen a bölcs ezen a Földön!</p>
<p><a class="sc" data-uid="dhp50" id="50"></a>Ne mások hibáival, bűnös cselekedeteivel<br>
vagy mulasztásaival foglalkozzatok,<br>
hanem saját hibáitokkal, bűnös cselekedeteitekkel<br>
és mulasztásaitokkal törődjetek.</p>
<p><a class="sc" data-uid="dhp51" id="51"></a>Ha nem követi cselekvés,<br>
minden ékesszólás hasztalan,<br>
mint a gyönyörű színekben pompázó,<br>
de illattalan virág.</p>
<p><a class="sc" data-uid="dhp52" id="52"></a>Aki nemcsak ékesen beszél,<br>
de aszerint is él, amit mond,<br>
olyan akár a gyönyörű színekben<br>
pompázó, jóillatú virág.</p>
<p><a class="sc" data-uid="dhp53" id="53"></a>Annak, aki világra jött,<br>
legalább annyi jót kell cselekednie,<br>
ahány virágfüzér csak készíthető<br>
egy hatalmas virághalomból.</p>
<p><a class="sc" data-uid="dhp54" id="54"></a>Se szantálfa, se tagara, se jázmin<br>
illata nem száll a szél ellenében,<br>
a jóság viszont szembeszáll a széllel,<br>
a jó áthatja az egész világot.</p>
<p><a class="sc" data-uid="dhp55" id="55"></a>Illatozzék csak a szantál,<br>
a tagara, a lótusz, s a jázmin,<br>
az erény illatát<br>
úgysem múlhatják felül.</p>
<p><a class="sc" data-uid="dhp56" id="56"></a>A tagara és a szantálfa<br>
illata nem jut messzire,<br>
de az erény illata felszáll<br>
az égbe, az istenekig.</p>
<p><a class="sc" data-uid="dhp57" id="57"></a>Akik erényesek,<br>
akikben éberség lakozik,<br>
akiket a végső megismerés kiszabadított,<br>
azokhoz nem talál utat a Kísértő.</p>
<p><a class="sc" data-uid="dhp58" id="58"></a>Ahogyan egy nagy út mellett<br>
hátrahagyott szeméthegyen<br>
kinyílt jóillatú lótusz<br>
örömet visz a szívekbe,</p>
<p><a class="sc" data-uid="dhp59" id="59"></a>itt, e földi szemétdombon,<br>
éppen úgy gyújt világot ő,<br>
a Felébredt tanítványa,<br>
mindannak, mi sötétben él.</p>
</blockquote>
<h2>A Balga</h2>
<blockquote class="gatha">
<p><a class="sc" data-uid="dhp60" id="60"></a>A virrasztónak hosszú az éjszaka,<br>
a fáradt vándornak hosszú a jódzsana,</p>
<p>az igaz Törvényt nem ismerő<br>
balgának hosszú a szamszára.</p>
<p><a class="sc" data-uid="dhp61" id="61"></a>Ha útja során nem találkozna<br>
kiválóbb vagy egyenrangú mesterrel,<br>
ne szegődjön ostoba mellé, inkább<br>
szilárd elhatározással folytassa egyedül az útját!</p>
<p><a class="sc" data-uid="dhp62" id="62"></a>Az ostobát kínozza a gondolat: „ezek az én fiaim,’’<br>
„ez a vagyon az enyém.” Valójában azonban<br>
még saját magával sem rendelkezik.<br>
Hogyan rendelkezhetne akkor a fiaival,<br>
hogyan lehetne a gazdagság az övé?</p>
<p><a class="sc" data-uid="dhp63" id="63"></a>Az az ostoba, aki tisztában van ostobaságával<br>
—legalább ebben az egy vonatkozásban—bölcs.<br>
De aki annyira ostoba, hogy még bölcsnek is hiszi magát,<br>
az valóban rászolgált az ostoba névre.</p>
<p><a class="sc" data-uid="dhp64" id="64"></a>A balga leélheti egész életét<br>
a bölcs társaságában anélkül,<br>
hogy ráébredne az Igazságra,<br>
ahogyan a kanál sem tud meg semmit a leves ízéről.</p>
<p><a class="sc" data-uid="dhp65" id="65"></a>Az értelmes ember számára egy pillanat<br>
is elegendő a bölcs társaságában ahhoz,<br>
hogy felismerje az Igazságot,<br>
ahogyan a nyelv is felismeri a leves ízét.</p>
<p><a class="sc" data-uid="dhp66" id="66"></a>A balgák saját maguk ellenségei.<br>
Ide-oda bolyonganak miközben<br>
bűnös cselekedeteik száma egyre nő.<br>
De a bűnök keserű gyümölcsöt teremnek!</p>
<p><a class="sc" data-uid="dhp67" id="67"></a>Nem lehet jó az a<br>
cselekedet, amellyel<br>
lelkiismeretfurdalás,<br>
sírás és könny jár.</p>
<p><a class="sc" data-uid="dhp68" id="68"></a>Csak az a cselekedet lehet jó,<br>
amellyel nem jár<br>
lelkiismeretfurdalás,<br>
amelynek jutalma öröm és boldogság.</p>
<p><a class="sc" data-uid="dhp69" id="69"></a>Amíg a bűnös cselekedet nem hozza meg gyümölcsét,<br>
az ostoba azt hiszi, a bűn olyan, mint a méz;<br>
de mihelyt gyümölcsöt hoz,<br>
szenvedés sújtja az ostobát.</p>
<p><a class="sc" data-uid="dhp70" id="70"></a>Hiába eszi ételét az ostoba<br>
a fűszál hegyével,<br>
egytizenhatod részére sem méltó azoknak,<br>
akik valóban megértették a Törvényt.</p>
<p><a class="sc" data-uid="dhp71" id="71"></a>A bűnös cselekedet olyan, akár<br>
a frissen mert tej. Nem romlik meg rögtön,<br>
hatása szunnyad, mint a hamuval borított parázs,<br>
és úgy követi az ostobát.</p>
<p><a class="sc" data-uid="dhp72" id="72"></a>Bármily sok ismeretre tesz szert az ostoba,<br>
csak kára származik belőle,<br>
a fejét hasogatja, és ami jó még<br>
maradt benne, azt is elpusztítja.</p>
<p><a class="sc" data-uid="dhp73" id="73"></a>Hadd vágyakozzék az ostoba hírnévre,<br>
elsőségre a kolduló barátok között,<br>
elöljárói posztra a rendben,<br>
s nagy tiszteletre a többi gyülekezet részéről!</p>
<p><a class="sc" data-uid="dhp74" id="74"></a>Az ostoba sóvárgása és büszkesége<br>
egyre nő, folyton azon jár az esze,<br>
hogy lássa minden családapa és szerzetes,<br>
hogy ő mit cselekedett.<br>
Ő akarja előírni mindenki számára,<br>
hogy mit szabad és mit nem szabad tennie.</p>
<p><a class="sc" data-uid="dhp75" id="75"></a>Más út vezet a szerzéshez,<br>
és más út visz a Nirvánába.<br>
A koldus, a Buddha tanítványa,<br>
miután ezt felismerte, ne az emberek<br>
tiszteletét akarja kivívni, hanem egyedül<br>
a különbségtevő tudásnak szentelje az életét!</p>
</blockquote>
<h2>A bölcs</h2>
<blockquote class="gatha">
<p><a class="sc" data-uid="dhp76" id="76"></a>Ha olyan bölccsel találkozik<br>
az ember, aki megfeddi hibáiért,<br>
s rámutat arra, hogy mit kell elkerülnie,<br>
akkor kövesse ezt a bölcset,<br>
aki mélyen rejtett kincseket tárhat fel.<br>
Nem jár rosszul, ha ilyen bölcset követ.</p>
<p><a class="sc" data-uid="dhp77" id="77"></a>Intsen, igazítson útba,<br>
tartsa távol a gonoszságot!<br>
A jók szeretni,<br>
a rosszak gyűlölni fogják.</p>
<p><a class="sc" data-uid="dhp78" id="78"></a>Ne keressétek az alávalók,<br>
a bűnösök társaságát;<br>
az erényesekkel, a legjobbakkal<br>
kössetek barátságot!</p>
<p><a class="sc" data-uid="dhp79" id="79"></a>Aki a Törvényből iszik,<br>
annak elméje lecsillapul,<br>
A bölcs a nemes emberek révén feltárult<br>
Törvényben örvendezik örökkön át.</p>
<p><a class="sc" data-uid="dhp80" id="80"></a>A csatorna–építők bárhová elvezetik a vizet,<br>
a nyíl-készítők egyenes nyílvesszőket csinálnak,<br>
az asztalosok megfaragják a fát,<br>
a bölcsek viszont önmagukat alakítják.</p>
<p><a class="sc" data-uid="dhp81" id="81"></a>A szél nem rendíti meg<br>
a kősziklát, éppígy a bölcsek<br>
sem inognak meg szidalmak<br>
vagy dicsérő szavak hallatán.</p>
<p><a class="sc" data-uid="dhp82" id="82"></a>Mint egy tisztavízű,<br>
nyugodt és mély tó, olyan<br>
a bölcs, aki miután hallott<br>
a dharmákról, lecsendesült.</p>
<p><a class="sc" data-uid="dhp83" id="83"></a>A jók mindenüket odaadják,<br>
nem a vágyaik beszélnek;<br>
a bölcsek egyként viselik<br>
a boldogságot és a szenvedést.</p>
<p><a class="sc" data-uid="dhp84" id="84"></a>Aki sem önmagáért, sem senki másért<br>
nem vágyik utódokra, gazdagságra, hatalomra,<br>
aki sohasem akar igaztalanul boldogulni, az valóban<br>
vallásos, tiszta erényű, igaz megismeréssel bíró.</p>
<p><a class="sc" data-uid="dhp85" id="85"></a>Az emberek közül csak kevesen<br>
érik el a túlsó partot, a legtöbben<br>
ezen a parton szaladgálnak fel-alá<br>
anélkül, hogy bármit is találnának.</p>
<p><a class="sc" data-uid="dhp86" id="86"></a>Akik, miután hallották a Törvényről szóló<br>
igaz tanítást, követik is a Törvényt,<br>
átjutnak a túlsó partra, az oly nehezen<br>
legyőzhető Halál birodalmán túlra.</p>
<p><a class="sc" data-uid="dhp87" id="87"></a>A bölcs hagyja el a sötétséget és lépjen<br>
az Erény útjára! Hátrahagyván otthonát<br>
távozzék az otthontalanságba,<br>
a magányba, melyet oly nehéz szeretni!</p>
<p><a class="sc" data-uid="dhp88" id="88"></a>Ott keressen örömet<br>
valamennyi vágyat hátrahagyva,<br>
semmit sem birtokolva,<br>
szívét minden tisztátalanságtól megtisztítva!</p>
<p><a class="sc" data-uid="dhp89" id="89"></a>Akiknek elméje szilárdan megalapozódott<br>
a megvilágosodás héttagú útján,</p>
<p>s abban lelik örömüket, hogy a szerzésről lemondva<br>
semmihez sem ragaszkodnak,<br>
azok a ragyogó lények, legyőzvén szenvedélyeiket,<br>
még itt, e Földön elérik a szabadulást.</p>
</blockquote>
<h2>A felébredett</h2>
<blockquote class="gatha">
<p><a class="sc" data-uid="dhp90" id="90"></a>Bevégezte útját, túljutott a szomorúságon,<br>
minden béklyót lerázva magáról<br>
végleg kiszabadult:<br>
számára nincs többé szenvedés.</p>
<p><a class="sc" data-uid="dhp91" id="91"></a>Semmi nincs, mi visszahúzza,<br>
az emlékháló szétszakad,<br>
száll magasba tó hattyúja,<br>
és mindent, mindent hátrahagy.</p>
<p><a class="sc" data-uid="dhp92" id="92"></a>Nehéz követni az égen a madarak röptét,<br>
épp ily nehéz kifürkészni az útját azoknak,<br>
akiknek tapasztalását már nem táplálja étel,<br>
akiknek feltárult a táplálék valódi természete,<br>
akiknek étele a kiszabadulás,<br>
az ok és támaszték nélküli Üresség.</p>
<p><a class="sc" data-uid="dhp93" id="93"></a>Kialudtak szenvedélyei, nem függ a tapasztalás<br>
táplálékától, feltárult számára a tapasztalás valódi<br>
természete, étele a kiszabadulás,<br>
az ok és támaszték nélküli Üresség:<br>
épp oly nehéz kifürkészni az útját,<br>
mint a madarak röptét az égen.</p>
<p><a class="sc" data-uid="dhp94" id="94"></a>Még az istenek is irigylik azt az embert,<br>
aki megszabadult a büszkeségtől, mentes a vágytól,<br>
s leigázta az érzékeit, ahogyan a kocsihajtó<br>
megfékezi a zabolátlan lovakat.</p>
<p><a class="sc" data-uid="dhp95" id="95"></a>Türelmes, akár a Föld;<br>
olyan, mint a küszöb; erényes, mint Az;<br>
szennyezetlen, akár egy kristálytiszta tó:<br>
megszűnik számára a továbblétesülés.</p>
<p><a class="sc" data-uid="dhp96" id="96"></a>Aki Hozzá hasonlóan lecsendesült,<br>
akit a Tökéletes Tudás megszabadított,<br>
annak csend a gondolata,<br>
csend a szava, és csend a tette.</p>
<p><a class="sc" data-uid="dhp97" id="97"></a>Már nem hisz, hanem tud, megismerte a Teremtetlent,<br>
rést nyitott a falon, megszüntetett minden alkalmat,<br>
kivetett magából minden vágyat,<br>
ő a legkiválóbb az emberek között.</p>
<p><a class="sc" data-uid="dhp98" id="98"></a>Éljenek bárhol a szentek,<br>
falun vagy erdőn,<br>
vízen vagy szárazföldön,<br>
örömteli az a hely.</p>
<p><a class="sc" data-uid="dhp99" id="99"></a>Az emberek nem kedvelik a vadont,<br>
pedig az erdő magánya örömteli azoknak,<br>
akik a szenvedélyektől megszabadultak,<br>
s nem vágynak gyönyörökre.</p>
</blockquote>
<h2>Ezrek</h2>
<blockquote class="gatha">
<p><a class="sc" data-uid="dhp100" id="100"></a>Fel nem fogott szavak közül<br>
hiába hall meg ezret is,<br>
ezer haszontalan szónál<br>
több egy, ha az lecsendesít.</p>
<p><a class="sc" data-uid="dhp101" id="101"></a>Fel nem fogott versek közül<br>
hiába hall meg ezret is,<br>
ezer haszontalan versnél<br>
több egy, ha az lecsendesít.</p>
<p><a class="sc" data-uid="dhp102" id="102"></a>Fel nem fogott himnuszokból<br>
recitáljon bár ezret is,<br>
ezer hasztalan himnusznál<br>
több egy, ha az lecsendesít.</p>
<p><a class="sc" data-uid="dhp103" id="103"></a>Hiába győz le ezerszer<br>
ezer embert a csatában,<br>
ahhoz, hogy valóban győzzön,<br>
egyvalakit kell legyőznie: önmagát.</p>
<p><a class="sc" data-uid="dhp104" id="104"></a>A mások felett aratott diadalnál<br>
önmagunk legyőzése többet ér.<br>
Sem az istenek, sem az angyalok,</p>
<p><a class="sc" data-uid="dhp105" id="105"></a>sem a Kísértő, sem a Teremtő<br>
nem vehetik el a győzelmet<br>
attól, aki önmagát legyőzte,<br>
s önuralma szüntelen.</p>
<p><a class="sc" data-uid="dhp106" id="106"></a>Hiába áldoz száz éven keresztül<br>
hónapról-hónapra ezer áldozattal,<br>
többet ér, ha egyetlen pillanatra<br>
a bölcsnek hódol, ki magát legyőzte.<br>
Bizony, egyetlen ilyen pillanat több<br>
a száz éven át végzett áldozatnál.</p>
<p><a class="sc" data-uid="dhp107" id="107"></a>Az áldozat tüzét hiába őrzi<br>
a vadon mélyén száz éven keresztül,<br>
többet ér, ha egyetlen pillanatra<br>
a bölcsnek hódol, ki magát legyőzte.<br>
Bizony, egyetlen ilyen pillanat több<br>
a száz éven át végzett áldozatnál.</p>
<p><a class="sc" data-uid="dhp108" id="108"></a>Bármit feláldozhat, bármit felajánlhat,<br>
hogy érdemeket szerezzen magának;<br>
mindez, bizony, a negyedét sem éri<br>
az erényes élet tiszteletének.</p>
<p><a class="sc" data-uid="dhp109" id="109"></a>Aki mindig megadja<br>
a tiszteletet az időseknek,<br>
négyféle módon is gyarapszik:<br>
élethossza, szépsége, boldogsága s hatalma nő.</p>
<p><a class="sc" data-uid="dhp110" id="110"></a>Többet ér egyetlen elmélyült,<br>
erényben gazdag nap is,<br>
mintha száz éven át élnénk<br>
szétszórt és bűnös életet.</p>
<p><a class="sc" data-uid="dhp111" id="111"></a>Többet ér egyetlen elmélyült,<br>
megismerést hozó nap is,<br>
mintha száz éven át élnénk<br>
szétszórt és tudatlan életet.</p>
<p><a class="sc" data-uid="dhp112" id="112"></a>Többet ér egyetlen kitartó,<br>
mindent vállaló nap is,<br>
mintha száz éven át élnénk<br>
rest és erőtlen életet.</p>
<p><a class="sc" data-uid="dhp113" id="113"></a>Hiába él valaki száz évig, ha közben<br>
nem ébred rá a születésre és a halálra;<br>
egyetlen nap, melyen rádöbben<br>
a keletkezésre és az elmúlásra, többet ér.</p>
<p><a class="sc" data-uid="dhp114" id="114"></a>Hiába él valaki száz évig, ha közben<br>
nem látja meg a Halál Nélküli Utat;<br>
egyetlen nap, melyen megpillantja<br>
a Halál Nélküli Utat, többet ér.</p>
<p><a class="sc" data-uid="dhp115" id="115"></a>Hiába él valaki száz évig, ha közben<br>
nem látja meg a Legfőbb Törvényt;<br>
egyetlen nap, amelyen meglátja<br>
a Legfőbb Törvényt, többet ér.</p>
</blockquote>
<h2>Gonoszság</h2>
<blockquote class="gatha">
<p><a class="sc" data-uid="dhp116" id="116"></a>A jóra törekedjen az ember,<br>
s tartsa távol magát a bűntől!<br>
Ha az elme rest a jóra,<br>
előbb-utóbb a bűnben érzi jól magát.</p>
<p><a class="sc" data-uid="dhp117" id="117"></a>Ha az ember bűnt követ el,<br>
nehogy újra és újra megtegye.<br>
Ne sóvárogjon a bűn után,<br>
mert minden bűnnel halmozódik a szenvedés.</p>
<p><a class="sc" data-uid="dhp118" id="118"></a>Ha az ember jót cselekszik,<br>
tegye újra és újra.<br>
Lelje kedvét a jóban,<br>
mert a jósággal a boldogság is egyre nő.</p>
<p><a class="sc" data-uid="dhp119" id="119"></a>Hiába tapasztal csupa kellemes dolgot,<br>
amíg bűnének gyümölcse beérik;<br>
mihelyt a bűn meghozza gyümölcsét,<br>
a bűnös megtapasztalja, mi a szenvedés.</p>
<p><a class="sc" data-uid="dhp120" id="120"></a>Hiába éri az embert csupa kellemetlen dolog,<br>
amíg jótettének gyümölcse beérik;<br>
mihelyt a jótett meghozza gyümölcsét,<br>
a jó megtapasztalja, mi a boldogság.</p>
<p><a class="sc" data-uid="dhp121" id="121"></a>Senki ne becsülje le a bűnt, mondván:<br>
„Ó, nekem a közelembe se férkőzhet!”<br>
A vizeskanna akkor is megtelik,<br>
ha csak cseppenként hullik bele a víz;<br>
épp így megtelik az ostoba bűnnel,<br>
még ha apránként gyűlik is össze.</p>
<p><a class="sc" data-uid="dhp122" id="122"></a>Senki ne becsülje le a jóságot, mondván:<br>
„Én már a közelébe se kerülhetek a jónak!”<br>
A vizeskanna akkor is megtelik,<br>
ha csak cseppenként hullik bele a víz.<br>
A bölcs éppígy megtelik jóval,<br>
még ha apránként gyűlik is össze.</p>
<p><a class="sc" data-uid="dhp123" id="123"></a>Amikor sok kincset szállít és nincs erős kísérete,<br>
a kereskedő megpróbálja elkerülni a veszélyes utat;<br>
aki szereti az életét, igyekszik elkerülni a mérgeket—<br>
ugyanígy a bölcs is távol tartja magát a bűntől.</p>
<p><a class="sc" data-uid="dhp124" id="124"></a>Akinek nincs sérülés a kezén,<br>
megfoghatja a mérget,<br>
mert a méreg nem árt annak, akinek a bőre ép.<br>
A bűn éppígy nem árt a bűntelennek.</p>
<p><a class="sc" data-uid="dhp125" id="125"></a>Bizony mondom, a bűn visszahull<br>
arra az ostobára, aki bántalmaz egy ártatlan,<br>
tisztalelkű, bűntelen embert, ahogyan<br>
a finom homok visszaszáll arra, aki eldobta.</p>
<p><a class="sc" data-uid="dhp126" id="126"></a>Egyesek anyaméhbe, a bűnösök pokolba,<br>
a jók a mennybe jutnak. Akik megszabadultak<br>
szenvedélyeiktől, a Nirvánába térnek.</p>
<p><a class="sc" data-uid="dhp127" id="127"></a>Sem a levegőben, sem a tenger közepén,<br>
sem a sziklák hasadékaiban nem ismeretes<br>
olyan hely a világon, ahová elrejtőzhetne az ember,<br>
s így megszabadulhatna bűneinek a következményeitől.</p>
<p><a class="sc" data-uid="dhp128" id="128"></a>Sem a levegőben, sem a tenger közepén,<br>
sem a sziklák hasadékaiban nem ismeretes<br>
olyan hely a világon, ahová elrejtőzhetne<br>
az ember, ahol ne győzne rajta a Halál.</p>
</blockquote>
<h2>A husáng</h2>
<blockquote class="gatha">
<p><a class="sc" data-uid="dhp129" id="129"></a>Mindenki fél a büntetéstől,<br>
mindenki reszket a haláltól.<br>
Aki úgy tesz másokkal, ahogyan önmagával tenne,<br>
az nem öl, és másokat sem késztet ölni.</p>
<p><a class="sc" data-uid="dhp130" id="130"></a>Mindenki fél a büntetéstől,<br>
mindenki szereti az életet.<br>
Aki úgy tesz másokkal, ahogyan önmagával tenne,<br>
az nem öl, és másokat sem késztet ölni.</p>
<p><a class="sc" data-uid="dhp131" id="131"></a>Aki a saját boldogságát keresve<br>
kezet emel másokra, akik maguk is<br>
boldogságra vágynak,<br>
az nem lesz boldog a halál után.</p>
<p><a class="sc" data-uid="dhp132" id="132"></a>Aki a saját boldogságát keresve<br>
nem emel kezet másokra, akik<br>
maguk is boldogságra vágynak,<br>
az boldog lesz a halál után.</p>
<p><a class="sc" data-uid="dhp133" id="133"></a>Sértő szavak ne hagyják el ajkad!<br>
A sértésekre sértés lesz a válasz,<br>
mert a sértés szenvedést okoz,<br>
s mindig követi a visszavágás.</p>
<p><a class="sc" data-uid="dhp134" id="134"></a>Akkor éred el a Nirvánát,<br>
ha némává leszel, mint egy összetört gong,<br>
s megszűnik számodra<br>
minden nyugtalanság.</p>
<p><a class="sc" data-uid="dhp135" id="135"></a>Ahogyan a pásztor legelőre hajtja<br>
botjával a teheneket,<br>
úgy űzi a lények életét<br>
az öregkor és a halál.</p>
<p><a class="sc" data-uid="dhp136" id="136"></a>Az ostoba nincs tudatában annak,<br>
hogy amikor bűnt követ el,<br>
akkor mintegy a saját cselekedeteivel<br>
lobbantja lángra magát.</p>
<p><a class="sc" data-uid="dhp141" id="141"></a>A mezítelenség, a kócos haj, a sár, a böjt,<br>
a csupasz földön alvás, a por és korom<br>
nem tisztítják meg bűneitől a halandót,<br>
amíg nem győzi le magában a kétkedést.</p>
<p><a class="sc" data-uid="dhp142" id="142"></a>Aki szenvedélyek nélkül, lecsendesülten,<br>
szüzességben él nem ártva semmilyen<br>
élőlénynek, az—járjon bár díszes ruhában—<br>
valóban bráhmana, remete s kolduló barát.</p>
<p><a class="sc" data-uid="dhp143" id="143"></a>Van-e itt olyan derék ember,<br>
akinek mindvégig sikerült<br>
elkerülnie a szemrehányást,<br>
mint jó lónak a korbácsot?</p>
<p><a class="sc" data-uid="dhp144" id="144"></a>Mint a tüzes ló, amikor megérinti az ostor,<br>
olyan buzgók legyetek, telve hittel, erénnyel,<br>
kitartással, szamádhival, az Igazság keresésével,<br>
tökéletes tudással és tökéletes gyakorlattal,<br>
mindenre kiterjedő emlékezéssel, s akkor<br>
legyőzitek ezt a mérhetetlen szenvedést.</p>
<p><a class="sc" data-uid="dhp145" id="145"></a>A csatorna–építők bárhová elvezetik a vizet,<br>
a nyíl-készítők egyenes nyílvesszőket csinálnak,<br>
az asztalosok megfaragják a fát,<br>
a bölcsek viszont önmagukat alakítják.</p>
</blockquote>
<h2>Öregség</h2>
<blockquote class="gatha">
<p><a class="sc" data-uid="dhp146" id="146"></a>Minek a kacagás, minek a jókedv,<br>
hiszen a világ szüntelen lángban áll!<br>
Amikor rátok szakad a sötétség,<br>
nemde egy lámpást kerestek először?</p>
<p><a class="sc" data-uid="dhp147" id="147"></a>Nézd milyen beteg, milyen összetákolt,<br>
s e csupaseb test mégis mire képes!<br>
Mért bújtatták e bábot szép ruhákba,<br>
ha semmi, semmi nem marad belőle?</p>
<p><a class="sc" data-uid="dhp148" id="148"></a>Ím a test, mely a betegségek fészke lett!<br>
Ó milyen törékeny és milyen megviselt!<br>
Hisz ez az egész csak egy halom rothadás!<br>
Az élet a halálban úgyis véget ér!</p>
<p><a class="sc" data-uid="dhp149" id="149"></a>Ha, mint tökhéjakat ősszel,<br>
látod heverni szerteszét<br>
a galambfehér csontokat,<br>
ember, hogy örülhetsz te még?</p>
<p><a class="sc" data-uid="dhp150" id="150"></a>Hússal és vérrel tapasztott<br>
csontból épült erőd a test,<br>
amelyben képmutatás, gőg,<br>
öregkor és halál lakik.</p>
<p><a class="sc" data-uid="dhp151" id="151"></a>Bár elkopik a szép királyi hintó,<br>
s a testet megérinti az öregség,<br>
a jók erényét nem érinti semmi,<br>
mivel a jók mindig egymást tanítják.</p>
<p><a class="sc" data-uid="dhp152" id="152"></a>Mint az ökör, úgy vénül meg,<br>
aki nem tanul eleget;<br>
csupán húsa gyarapszik,<br>
de tudása egyre kevesebb.</p>
<p><a class="sc" data-uid="dhp153" id="153"></a>Számtalan születésen át<br>
rohantam egyre hasztalan<br>
kutatva Építő után—<br>
újraszületni szenvedés!</p>
<p><a class="sc" data-uid="dhp154" id="154"></a>Építő végre láttalak!<br>
Nem építed már házadat,<br>
szétroppantak a szarufák,<br>
a szelemenfa összetört,<br>
s a szankhárák kihunyta után<br>
megszűnt az elmében a szomj.</p>
<p><a class="sc" data-uid="dhp155" id="155"></a>Aki nem él szüzességben,<br>
s fiatalon kincset nem gyűjt,<br>
mint kihalt tóban a vén darvak,<br>
később úgy fog epekedni.</p>
<p><a class="sc" data-uid="dhp156" id="156"></a>Aki nem él szüzességben,<br>
s fiatalon kincset nem gyűjt,<br>
ott fekszik majd kilőtt nyílként,<br>
a múlt után epekedve.</p>
</blockquote>
<h2>Önmaga</h2>
<blockquote class="gatha">
<p><a class="sc" data-uid="dhp157" id="157"></a>Ha önmagát szeretné igazán megismerni,<br>
Arra figyeljen, aki jól figyelt<br>
ama éjszakán—az őrség idején—és átjutott!<br>
Bölcsek, legyetek éberek!</p>
<p><a class="sc" data-uid="dhp158" id="158"></a>Aki a jóban először<br>
önmagát alapozza meg,<br>
s azután tanít másokat,<br>
azt a bölcset nem éri kín.</p>
<p><a class="sc" data-uid="dhp159" id="159"></a>Magát is úgy formálja, ahogyan másokat tanít!<br>
Győzze le önmagát, és másokat is buzdítson erre!<br>
Bizony mondom, nehéz az embernek<br>
önmagát legyőznie!</p>
<p><a class="sc" data-uid="dhp160" id="160"></a>Énnek én a menedéke,<br>
mi más lehetne menedék?<br>
Aki magát megfékezte,<br>
az biztos menedékre lel.</p>
<p><a class="sc" data-uid="dhp161" id="161"></a>Maga szülte s hozta létre<br>
a maga elkövette bűnt,<br>
mely—mint követ a gyémánt—<br>
porrá zúzza az ostobát.</p>
<p><a class="sc" data-uid="dhp162" id="162"></a>Ahogyan a málu körülfolyja és elpusztítja a szálafát,<br>
úgy hálózza be és teszi tönkre a gonoszság az embert.<br>
A bűnös azt teszi magával,<br>
amit az ellensége szeretne tenni vele.</p>
<p><a class="sc" data-uid="dhp163" id="163"></a>A bűnt könnyű elkövetni,<br>
pedig a rossz önmagunknak árt,<br>
A jó viszont hasznunkra van,<br>
megtenni mégis oly nehéz!</p>
<p><a class="sc" data-uid="dhp164" id="164"></a>Aki ostoba elméletek kedvéért<br>
elutasítja a szentek, a nemes emberek,<br>
az Erénynek élők tanítását,<br>
az önnön pusztulásának<br>
gyümölcsét termi,<br>
akár a katthaka.</p>
<p><a class="sc" data-uid="dhp165" id="165"></a>Az ember a bűnt maga teszi,<br>
maga mocskolja be magát;<br>
míg ha a bűnt nem cselekszi,<br>
maga tisztítja meg magát.<br>
Tisztaságért és tisztátalanságért<br>
Mindenki önmaga felel,<br>
Nem tisztíthat meg senki mást!</p>
<p><a class="sc" data-uid="dhp166" id="166"></a>Bármi is az, semmi másért<br>
önnön üdvét ne adja fel!<br>
Ha ráébredt, mi a célja,<br>
szentelje annak önmagát.</p>
</blockquote>
<h2>A világ</h2>
<blockquote class="gatha">
<p><a class="sc" data-uid="dhp167" id="167"></a>Ne kövess alantas törvényt!<br>
Nemtörődöm ne légy soha!<br>
Ne kövess hamis tanítást!<br>
Ne a világ barátja légy!</p>
<p><a class="sc" data-uid="dhp168" id="168"></a>Ébredj! Elég a restségből,<br>
az igaz Erényt kövessed!<br>
Aki erényes, boldog itt,<br>
s boldog lesz a túlvilágon.</p>
<p><a class="sc" data-uid="dhp169" id="169"></a>Az igaz Erényt kövessed,<br>
soha ne a hamisságot!<br>
Aki erényes, boldog itt,<br>
s boldog lesz a túlvilágon.</p>
<p><a class="sc" data-uid="dhp170" id="170"></a>Akárha buborék lenne,<br>
vagy tovatűnő délibáb,<br>
ha így nézel a világra,<br>
nem lát meg a Halálkirály.</p>
<p><a class="sc" data-uid="dhp171" id="171"></a>Jöjj és nézd ezt a világot,<br>
a király harci hintaját!<br>
A balgák belemerülnek,<br>
nem ejti rabul azt, ki tud.</p>
<p><a class="sc" data-uid="dhp172" id="172"></a>Tunyaságba süppedt régen,<br>
de ma már éberen vigyáz,<br>
bevilágítja a Földet,<br>
mint Hold a tiszta éjszakát.</p>
<p><a class="sc" data-uid="dhp173" id="173"></a>Aki a bűnös tettekre<br>
jótetteivel válaszol,<br>
bevilágítja a Földet,<br>
mint Hold a tiszta éjszakát.</p>
<p><a class="sc" data-uid="dhp174" id="174"></a>Meg van vakítva a világ, csak kevesen látnak.<br>
Az emberek, akár a hálóba zárt madarak;<br>
csak néhányan szabadulnak ki, s érik el a Mennyet.</p>
<p><a class="sc" data-uid="dhp175" id="175"></a>A napúton át a téren<br>
vadlúdcsapat csodaszárnyon<br>
világból ébrednek éppen<br>
győzvén bölcsek a Halálon.</p>
<p><a class="sc" data-uid="dhp176" id="176"></a>Ki megszegi az egy Törvényt,<br>
hamisan szól minden szava,<br>
megveti a túlvilágot,<br>
nincs rossz, amit ne tenne meg.</p>
<p><a class="sc" data-uid="dhp177" id="177"></a>Bizony, a fösvény nem jut el az istenek lakhelyére.<br>
Hiába becsmérlik az ostobák a nagylelkűséget,<br>
a bölcs az adásban leli kedvét,<br>
s ezért boldog lesz a túlvilágon.</p>
<p><a class="sc" data-uid="dhp178" id="178"></a>Lépj rá az Útra! Többet ér az minden<br>
földi szabadságnál, többet ér a mennyei<br>
örömöknél, többet ér az összes világ<br>
felett megszerzett uralomnál.<br>
A napúton át a téren<br>
Egy hattyú száll csodaszárnyon<br>
A világból ébred éppen<br>
győzvén a bölcs a Halálon.</p>
</blockquote>
<h2>A Buddha</h2>
<blockquote class="gatha">
<p><a class="sc" data-uid="dhp179" id="179"></a>Kinek győzelmén nem győz győzelem,<br>
kinek győzelméhez senki fel nem érhet,<br>
ugyan miféle utat mutathatnátok<br>
a végtelen tapasztalású Felébredettnek,<br>
az Úttalannak, a nyomot sem hagyónak,<br>
aki nem a létesülés világában vetette meg lábait?</p>
<p><a class="sc" data-uid="dhp180" id="180"></a>Akit sehová sem kényszerít<br>
a behálózó, odatapasztó szomj,<br>
ugyan miféle utat mutathatnátok<br>
a végtelen tapasztalású Felébredettnek,<br>
az Úttalannak, a nyomot sem hagyónak,<br>
aki nem a létesülés világában vetette meg lábait?</p>
<p><a class="sc" data-uid="dhp181" id="181"></a>Az istenek is irigylik a emlékezet-kitáró Buddhákat,<br>
a bölcseket, akik örömüket abban lelték,<br>
hogy a meditációnak szentelődve<br>
vágytalanság révén kiszabaduljanak.</p>
<p><a class="sc" data-uid="dhp182" id="182"></a>Nehéz és fájdalmas embernek születni,<br>
a halandók élete fájdalmasan nehéz.<br>
Az Igaz Törvényt oly nehéz meghallani,<br>
nehéz ébredés a Felébredetteké.</p>
<p><a class="sc" data-uid="dhp183" id="183"></a>Elkerülni minden rosszat,<br>
de a jót tenni szüntelen,<br>
S megtisztítani az elmét.<br>
Ez a Buddhák örök tana.</p>
<p><a class="sc" data-uid="dhp184" id="184"></a>Az állhatatos türelem a legnagyobb vezeklés,<br>
a Nirvána a legfőbb, mondják a Felébredettek.<br>
Nem vonult ki a világból, aki megbánt másokat,<br>
nem tagadta meg önmagát, aki másoknak árt.</p>
<p><a class="sc" data-uid="dhp185" id="185"></a>Ne vess meg senkit! Ne árts<br>
senkinek! Az engedelmességben</p>
<p>győzd le önmagad! Légy mértékletes<br>
az evésben! A magányban lakj,<br>
a meditációt gyakorold szüntelen!<br>
Ez a Buddhák tanítása.</p>
<p><a class="sc" data-uid="dhp186" id="186"></a>Hiába dúskál valaki az aranyban,<br>
nem talál kielégülést a gyönyörökben,<br>
mert alighogy megízleltük a gyönyöröket,<br>
szenvedés jár a nyomukban.</p>
<p><a class="sc" data-uid="dhp187" id="187"></a>Megértvén ezt, a bölcs még a mennyei<br>
örömökben sem leli örömét;<br>
a Teljesen Felébredett tanítványa<br>
egyedül a szomj kioltódásában leli örömét.</p>
<p><a class="sc" data-uid="dhp188" id="188"></a>Szent helyre, ligetbe, fákhoz,<br>
vadonba és hegyek közé<br>
futnak félelmükben<br>
menedéket lelni az emberek.</p>
<p><a class="sc" data-uid="dhp189" id="189"></a>De egyik sem biztos menedék,<br>
egyik sem a legfőbb menedék;<br>
aki bennük keres menedéket,<br>
nem szabadul meg a szenvedéstől.</p>
<p><a class="sc" data-uid="dhp190" id="190"></a>Aki a Buddhában, a Tanban<br>
s a Közösségben lel menedékre,<br>
az teljesre tárult tudással éli<br>
a Négy Nemes Igazságot!</p>
<p><a class="sc" data-uid="dhp191" id="191"></a>A szenvedés igazságát, a szenvedés okának igazságát,<br>
a szenvedés megszüntethetőségének igazságát,<br>
és a szenvedés megszüntetéséhez vezető<br>
Nemes Nyolcas Út igazságát!</p>
<p><a class="sc" data-uid="dhp192" id="192"></a>Ez a biztos menedék,<br>
ez a legfőbb menedék,<br>
aki rátalál, minden szenvedéstől<br>
megszabadul.</p>
<p><a class="sc" data-uid="dhp193" id="193"></a>Nehéz igaz embert találni,<br>
igazak nem születnek mindenütt.<br>
Boldog az a nép,<br>
ahol ilyen bölcs születik.</p>
<p><a class="sc" data-uid="dhp194" id="194"></a>Mert áldott a Buddhák születése,<br>
áldott a szent Tan hirdetése,<br>
Áldott a Közösség összhangja,<br>
s áldott a közösségben–élők önátadása.</p>
<p><a class="sc" data-uid="dhp195" id="195"></a>Aki tiszteli azokat, akik méltóak<br>
a tiszteletre: a buddhákat s tanítványaikat,<br>
akik túljutva minden akadályon<br>
átkeltek a bánat folyamán;</p>
<p><a class="sc" data-uid="dhp196" id="196"></a>aki az ilyen boldog-kitárulkozó,<br>
félelem nélküli bölcseket tiszteli,<br>
annak érdemeit semmilyen<br>
mérték nem méri meg.</p>
</blockquote>
<h2>Boldogság</h2>
<blockquote class="gatha">
<p><a class="sc" data-uid="dhp197" id="197"></a>Éljünk boldogan a gyűlölködők között,<br>
nem gyűlölve senkit!<br>
Igen, éljünk gyűlölet nélkül<br>
a gyűlölködők között!</p>
<p><a class="sc" data-uid="dhp198" id="198"></a>Éljünk boldogan, kín nélkül<br>
a betegségben szenvedők között!<br>
Igen, éljünk kín nélkül<br>
a betegségben szenvedők között!</p>
<p><a class="sc" data-uid="dhp199" id="199"></a>Éljünk boldogan, mohóság nélkül<br>
a kapzsi emberek között!<br>
Igen, éljünk mohó vágyak nélkül<br>
a kapzsi emberek között!</p>
<p><a class="sc" data-uid="dhp200" id="200"></a>Éljünk boldogan, mi,<br>
akiknek semmink sincs,<br>
mint a ragyogó istenek,<br>
akiknek boldogság az étke!</p>
<p><a class="sc" data-uid="dhp201" id="201"></a>A győzelem gyűlölködést szül,<br>
a legyőzöttek élete csupa szenvedés.<br>
Boldogan él, aki lecsendesült,<br>
aki hátrahagyott győzelmet és vereséget.</p>
<p><a class="sc" data-uid="dhp202" id="202"></a>Nincs a szenvedélyhez fogható tűz,<br>
nincs a gyűlölethez fogható vész,<br>
Nincs a szkandhákhoz hasonló szenvedés,<br>
nincs a Csendnél nagyobb boldogság.</p>
<p><a class="sc" data-uid="dhp203" id="203"></a>Az éhség a legrosszabb betegség,<br>
a szankhárák a legkínzóbb szenvedés;<br>
aki erre valóban ráébredt,<br>
annak a Nirvána a legfőbb boldogság.</p>
<p><a class="sc" data-uid="dhp204" id="204"></a>Az egészség a legnagyobb nyereség,<br>
a megelégedés a legnagyobb kincs,<br>
a bizalom a legnagyszerűbb rokon,<br>
a Nirvána a legnagyobb boldogság.</p>
<p><a class="sc" data-uid="dhp205" id="205"></a>Megitta a magány, a lecsendesülés italát,<br>
megszabadult a félelemtől,<br>
megtisztult a bűntől,<br>
a Törvény öröméből iszik örökkön át.</p>
<p><a class="sc" data-uid="dhp206" id="206"></a>Jó a nemes embereket látni,<br>
velük élni mindig boldogság.<br>
Boldog, aki mindvégig<br>
ostobák látványa nélkül élhet.</p>
<p><a class="sc" data-uid="dhp207" id="207"></a>Balgákkal élni hosszú szenvedés,<br>
mintha az ellenségünkkel lennénk összezárva;<br>
a bölcs társasága viszont boldogság,<br>
mintha a legkedvesebb rokonunkkal élnénk.</p>
<p><a class="sc" data-uid="dhp208" id="208"></a>Ezért:<br>
az igaz megismeréssel bírót, a küldetését<br>
teljesítőt, a szent tudásban jártasat, a bölcset,<br>
aki szívós mint az öszvér, aki nemes,<br>
úgy kövesd e tiszta embert, ahogyan az égen<br>
útját a Hold a csillagok között!</p>
</blockquote>
<h2>Vonzódás</h2>
<blockquote class="gatha">
<p><a class="sc" data-uid="dhp209" id="209"></a>Le nem igázott elméje<br>
szikrázó szenvedéllyel ég;<br>
nincs célja, csak gyönyört hajszol,<br>
keserűn fog csalódni még!</p>
<p><a class="sc" data-uid="dhp210" id="210"></a>Soha semmilyen gyönyörhöz,<br>
se gyötrelemhez ne tapadj!<br>
A gyönyör szűnte szenvedés,<br>
akár az átélt gyötrelem.</p>
<p><a class="sc" data-uid="dhp211" id="211"></a>Ne hajszold tovább hiába,<br>
hisz kín a távozó gyönyör!<br>
Hagyj hátra gyönyört, gyötrelmet,<br>
s lehull rólad minden bilincs!</p>
<p><a class="sc" data-uid="dhp212" id="212"></a>Ha megkedvelünk valamit, bánatot szül,<br>
a megkedvelés félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class="sc" data-uid="dhp213" id="213"></a>Ha vonzódunk valamihez, bánatot szül,<br>
a vonzódás félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class="sc" data-uid="dhp214" id="214"></a>Ha élvezünk valamit, bánatot szül,<br>
az élvezet félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class="sc" data-uid="dhp215" id="215"></a>Ha vágyunk valamire, bánatot szül,<br>
a vágy félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class="sc" data-uid="dhp216" id="216"></a>Ha szomjazunk valamire, bánatot szül,<br>
a szomj félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class="sc" data-uid="dhp217" id="217"></a>Akiben erény és belátás lakozik,<br>
aki a Törvényben alapozta meg magát,<br>
hű marad az igazsághoz, s a küldetését teljesíti,<br>
azt szeretni fogják az emberek.</p>
<p><a class="sc" data-uid="dhp218" id="218"></a>Szívében vágy ébredt a Kimondhatatlan után,<br>
elméje áthatottá vált, elfordult a gyönyöröktől,<br>
nem béklyózzák többé érzéki vágyak,<br>
róla mondják: „az árral szemben halad”.</p>
</blockquote>
<h2>Harag</h2>
<blockquote class="gatha">
<p><a class="sc" data-uid="dhp221" id="221"></a>Hagyjon hátra haragot, büszkeséget!<br>
Szabaduljon meg az összes bilincstől!<br>
A név-formához hozzá nem tapadva<br>
nem köti semmi: nincs több szenvedése.</p>
<p><a class="sc" data-uid="dhp222" id="222"></a>Ki a szívében fellobbanó haragot visszafogja,<br>
mint jó harcos a meglódult harci szekeret,<br>
azt hívom én kocsihajtónak,<br>
a többiek csak a gyeplőt szorongatják.</p>
<p><a class="sc" data-uid="dhp223" id="223"></a>Az ember győzze le a dühöt szelídséggel,<br>
győzze le a gonoszságot jósággal,<br>
győzze le a fösvénységet bőkezűséggel,<br>
győzze le a hazugságot igazsággal!</p>
<p><a class="sc" data-uid="dhp224" id="224"></a>Mindig igazat szól, haragra nem gerjed,<br>
ha kell, mindenét odaadja.<br>
E három erény révén<br>
az istenek színe elé kerül.</p>
<p><a class="sc" data-uid="dhp225" id="225"></a>A nem–ártásban megszilárdult bölcsek,<br>
akik testükkel teljes önuralomra tettek szert,<br>
elérik az el-nem-pusztuló-lakhelyet,<br>
s nem bánkódnak soha többé.</p>
<p><a class="sc" data-uid="dhp226" id="226"></a>Akik szüntelenül éberek,<br>
akik keresve kutatnak éjjel és nappal,<br>
akik a Nirvána felé törekednek,<br>
azoknak végül megszűnik minden szenvedésük.</p>
<p><a class="sc" data-uid="dhp227" id="227"></a>Nem mai, hanem réges-régi mondás ez, Atula:<br>
„Szidalmazzák, ki némán ül,<br>
szidalmazzák, ki sokat beszél,<br>
s szidalmazzák, ki mértékkel szól.”<br>
Nincs a Földön olyan ember,<br>
akit ne szidnának valamiért.</p>
<p><a class="sc" data-uid="dhp228" id="228"></a>Nem volt, nincs, és nem is lesz<br>
olyan ember, aki egész életében<br>
csak szidást kap, vagy csak dicséretet.</p>
<p><a class="sc" data-uid="dhp229" id="229"></a>Ki meri őt szidni, a feddhetetlent,<br>
akit a bölcsek naponta dicsérnek,<br>
akiben igaz Tudás és Erény lakozik,</p>
<p><a class="sc" data-uid="dhp230" id="230"></a>aki olyan tiszta, mint a Dzsambu</p>
<p>színaranyából készült érme;<br>
ki meri őt szidni, akit az istenek<br>
szüntelen dicsérnek,<br>
kinek dicséretét a Teremtő is zengi?</p>
<p><a class="sc" data-uid="dhp231" id="231"></a>Őrizkedjen a tett dühétől,<br>
a tettével győzzön önmagán,<br>
tetteiben a jót kövesse,<br>
és hagyja el, ami helytelen!</p>
<p><a class="sc" data-uid="dhp232" id="232"></a>Őrizkedjen a szó dühétől,<br>
a szavával győzzön önmagán,<br>
szavaiban a jót kövesse,<br>
és hagyja el, ami helytelen!</p>
<p><a class="sc" data-uid="dhp233" id="233"></a>Őrizkedjen a gondolat dühétől,<br>
gondolattal győzzön önmagán,<br>
gondolata a jót kövesse,<br>
és hagyja el, ami helytelen!</p>
<p><a class="sc" data-uid="dhp234" id="234"></a>Aki tetteiben, szavaiban<br>
és gondolataiban egyaránt<br>
önuralommal bír, az a bölcs<br>
valóban legyőzte önmagát.</p>
</blockquote>
<h2>Szenny</h2>
<blockquote class="gatha">
<p><a class="sc" data-uid="dhp235" id="235"></a>Olyan vagy, mint egy elsárgult levél,<br>
a Halál elküldte hozzád hírnökét,<br>
ott állsz az elszakadás küszöbén,<br>
de arra az útra semmit sem viszel!</p>
<p><a class="sc" data-uid="dhp236" id="236"></a>Magad készíts menedéket magadnak,<br>
igyekezz, légy bölcs,<br>
távolíts el magadból minden tisztátalanságot!<br>
Bűntelen élj, s eléred a nemes emberek égi világát!</p>
<p><a class="sc" data-uid="dhp237" id="237"></a>Az életed oly hamar véget ér!<br>
A közelgő Halál árnyékában élsz!<br>
Ott nincs otthon, hogy benne megpihenj,<br>
arra az útra semmit sem viszel!</p>
<p><a class="sc" data-uid="dhp238" id="238"></a>Magad készíts menedéket magadnak,<br>
igyekezz, légy bölcs,<br>
távolíts el magadból minden tisztátalanságot!<br>
Bűntelen élj, hogy ne kelljen többé<br>
belépned a keletkezésbe-pusztulásba!</p>
<p><a class="sc" data-uid="dhp239" id="239"></a>Ahogyan az ötvösmester<br>
apránként megtisztítja az ezüstöt,<br>
úgy szabadítsátok meg ti is magatokat<br>
apránként—újra meg újra megpróbálva—<br>
minden tisztátalanságtól!</p>
<p><a class="sc" data-uid="dhp240" id="240"></a>Ahogyan a vasat a saját<br>
tisztátalansága rágja szét,<br>
ugyanúgy a bűnöst is a saját cselekedetei<br>
viszik a szenvedés poklába.</p>
<p><a class="sc" data-uid="dhp241" id="241"></a>A szent igéknél ismétlésük hiánya,<br>
a házimunka esetén annak elhanyagolása,<br>
a szépségápolásban a lustaság,<br>
az őrségben pedig a szétszórtság a legfőbb hiba.</p>
<p><a class="sc" data-uid="dhp242" id="242"></a>Az asszony tisztátalansága a ledérség,<br>
az adakozó tisztátalansága a szűkmarkúság;<br>
a bűnös dharmák tisztátalanok<br>
e világon és ezen túl is.</p>
<p><a class="sc" data-uid="dhp243" id="243"></a>De minden tisztátalanságnál tisztátalanabb<br>
a tudatlanság—ez a legnagyobb tisztátalanság.<br>
Ettől szabaduljatok meg, szerzetesek,<br>
és akkor minden tisztátalanságtól megszabadultok!</p>
<p><a class="sc" data-uid="dhp244" id="244"></a>Könnyű boldogulni<br>
az arcátlan szájhősnek,<br>
aki erőszakos, törtető,<br>
gőgös és romlott.</p>
<p><a class="sc" data-uid="dhp245" id="245"></a>Az élet nehéz a szemérmesnek,<br>
aki mindig a világosságot keresi,<br>
semmihez hozzá nem tapad,<br>
alázatos szívű, tiszta életű és belátó.</p>
<p><a class="sc" data-uid="dhp248" id="248"></a>Tudd meg, ó ember, hogy önmagad<br>
meg-nem-fékezése bűnös dharmákat hordoz;<br>
ne engedd, hogy a sóvárgás és az erény hiánya<br>
hosszantartó szenvedést okozzanak!</p>
<p><a class="sc" data-uid="dhp249" id="249"></a>Van, aki hitéből fakadóan ad,<br>
s van aki egyszerűen jóindulatból;<br>
akit viszont elkedvetlenít<br>
a másoknak adományozott<br>
étel vagy ital, az sohasem<br>
éri el a szamádhit.</p>
<p><a class="sc" data-uid="dhp250" id="250"></a>Aki nem pusztítja el,<br>
nem irtja ki gyökerestől<br>
ezt az irigységet,<br>
az sohasem éri el a szamádhit.</p>
<p><a class="sc" data-uid="dhp251" id="251"></a>Semmi sem ég úgy, mint a szenvedély,<br>
semmi sem tart fogva úgy, mint a gyűlölet,<br>
semmi sem hálóz be úgy, mint az őrület,<br>
semmi sem jár át úgy, mint a szomj.</p>
<p><a class="sc" data-uid="dhp252" id="252"></a>Mások hibáit úgy tárjuk fel és szórjuk világgá,<br>
mint a gabonaszemekről leváló pelyvát,<br>
saját hibáinkat viszont úgy takargatjuk,<br>
mint vesztes dobást a csaló.</p>
<p><a class="sc" data-uid="dhp253" id="253"></a>Aki csak a mások hibáit kutatja,<br>
mindig a szemrehányáson jár az esze,<br>
mindenért zúgolódik s mindig sértve érzi magát,<br>
attól messze van a szenvedélyek kihunyta,<br>
sőt egyre nagyobbra nőnek szenvedélyei.</p>
<p><a class="sc" data-uid="dhp254" id="254"></a>Nincs út az űrben,<br>
kívül nincs remete;<br>
sokan a világ hívságaiban lelik örömüket,<br>
a Beérkezettek megszabadultak a hiábavalóságoktól.</p>
<p><a class="sc" data-uid="dhp255" id="255"></a>Nincs út az űrben,<br>
kívül nincs remete,<br>
örök összetevők nincsenek,<br>
a Felébredett meg se rezdül.</p>
</blockquote>
<h2>Törvényben járók</h2>
<blockquote class="gatha">
<p><a class="sc" data-uid="dhp256" id="256"></a>Nem lehet erényes az, aki a saját célját<br>
megvalósítva nincs tekintettel másokra.<br>
Aki választani tud aközött, ami a javát szolgálja<br>
és aközött, ami haszontalan, az bölcs.</p>
<p><a class="sc" data-uid="dhp257" id="257"></a>Aki erőszakmentesen, az igazság erényével,<br>
részrehajlás nélkül vezet másokat,<br>
azt a Törvény védelmezőjének,<br>
bölcsnek és igazságosnak mondják az emberek.</p>
<p><a class="sc" data-uid="dhp258" id="258"></a>Nem a sok beszéd tesz valakit bölccsé.<br>
Aki boldog-csendességben,<br>
gyűlölet és félelem nélkül él,<br>
azt hívják bölcsnek az emberek.</p>
<p><a class="sc" data-uid="dhp259" id="259"></a>Nem a sok beszédtől lesz valaki<br>
a Törvény támaszává, hanem azáltal,<br>
hogy a Törvény szerint cselekszik,<br>
még ha keveset hallott is róla.<br>
Aki sohasem szegi meg a Törvényt,<br>
az a Törvény támasza.</p>
<p><a class="sc" data-uid="dhp260" id="260"></a>Nem attól lesz valaki a vének-közül-való,<br>
mert a haja megőszült;<br>
ha csak a fiatalsága ért véget,<br>
azt mondják róla: „hiába öregedett meg.”</p>
<p><a class="sc" data-uid="dhp261" id="261"></a>Akiben igazság, erény,<br>
nem–ártás lakozik, aki önmagát<br>
megfékezte, s önuralomra tett szert,<br>
azt hívják vének-közül-valónak az emberek.</p>
<p><a class="sc" data-uid="dhp262" id="262"></a>Sem az ékesszólás, sem a szépség<br>
nem tesz tiszteletreméltóvá<br>
egy irigy, kapzsi és csalárd embert.</p>
<p><a class="sc" data-uid="dhp263" id="263"></a>Aki elpusztította ezt a hármat,<br>
aki gyökerestől kiirtotta magából ezt a hármat,<br>
aki megszabadult a gyűlölettől,<br>
azt hívják tiszteletreméltó bölcsnek az emberek.</p>
<p><a class="sc" data-uid="dhp264" id="264"></a>A leborotvált hajtól még nem lesz valakiből szamana,<br>
ha nem él a fogadalmai szerint, ha hazugságot beszél.<br>
Hogyan lehetne szamana az,<br>
aki vágyakkal és kapzsisággal van tele?</p>
<p><a class="sc" data-uid="dhp265" id="265"></a>Aki minden—kis és nagy—bűnt<br>
kioltott magában, aki minden bűnt<br>
megsemmisített, azt hívják<br>
szamanának az emberek.</p>
<p><a class="sc" data-uid="dhp266" id="266"></a>Attól nem lesz kolduló barát valaki,<br>
mert alamizsnát kér, az igazi koldus<br>
a Törvényt követi mindenben.</p>
<p><a class="sc" data-uid="dhp267" id="267"></a>Aki kitépvén a jó és a rossz gyökerét,<br>
valódi szüzességben él,<br>
s miután számbavett [mindent],<br>
[szabadon] jár-kel a világban,<br>
azt hívják koldusnak az emberek.</p>
<p><a class="sc" data-uid="dhp270" id="270"></a>Senki nem lehet úgy nemes,<br>
hogy élőlényeknek árt.<br>
Nemes ember az, aki nem árt<br>
semmilyen élőlénynek sem.</p>
</blockquote>
<h2>Út</h2>
<blockquote class="gatha">
<p><a class="sc" data-uid="dhp273" id="273"></a>Az utak közül a Nyolcas Út a legjobb,<br>
az igazságok közül a Négy Nemes Igazság,<br>
az erények közül a szenvedélyek megszüntetése,<br>
az emberek közül az, aki lát.</p>
<p><a class="sc" data-uid="dhp274" id="274"></a>Ez az egyetlen út, más út<br>
nem vezet a látás megtisztulásához.<br>
Ezen az úton járjatok,<br>
ez kifog a Kísértőn.</p>
<p><a class="sc" data-uid="dhp275" id="275"></a>Ezen az úton járva ti is<br>
véget fogtok vetni a szenvedésnek.<br>
Ezt az utat hirdettem ki nektek miután megértettem,<br>
hogyan kell kihúzni a töviseket.</p>
<p><a class="sc" data-uid="dhp276" id="276"></a>Nektek kell kitartóan küzdeni,<br>
a Beérkezettek csupán tanítómesterek.<br>
Akik meditációba merülve végigjárják az utat,<br>
megszabadulnak a Gonosz bilincseiből.</p>
<p><a class="sc" data-uid="dhp277" id="277"></a>Egyetlen összetevő sem örök.<br>
Miután a Megismerésben meglátja ezt,<br>
nem érinti többé a szenvedés.<br>
Ez a megtisztulás útja.</p>
<p><a class="sc" data-uid="dhp278" id="278"></a>Valamennyi összetevő szenvedéssel teli.<br>
Miután a Megismerésben<br>
meglátja ezt, nem érinti többé a szenvedés.<br>
Ez a megtisztulás útja.</p>
<p><a class="sc" data-uid="dhp279" id="279"></a>Minden dharma lényeg-nélküli.<br>
Miután a Megismerésben meglátja ezt,<br>
nem érinti többé a szenvedés.<br>
Ez a megtisztulás útja.</p>
<p><a class="sc" data-uid="dhp280" id="280"></a>Aki idejekorán—amikor még fiatal és erős—<br>
nem tör a magasba, hanem tunyaságba süpped,<br>
a rest, elnehezült akarattal és elmével<br>
nem lel rá a Megismeréshez vezető útra.</p>
<p><a class="sc" data-uid="dhp281" id="281"></a>Vigyáz szavára, az elmét legyőzte már,<br>
a teste nem követ el semmiféle bűnt;<br>
ha majd e három cselekvése tiszta lesz,<br>
a régi szent risik útjára rátalál.</p>
<p><a class="sc" data-uid="dhp282" id="282"></a>Az elme leigázása tudást szül.<br>
Hiánya a tudás elvesztésével jár.<br>
Megismervén az előrehaladás és hanyatlás<br>
eme kettős útját, lépj rá arra az útra,<br>
amely a tudás növekedésével jár.</p>
<p><a class="sc" data-uid="dhp283" id="283"></a>Ne egy fát, az erdőt vágd ki!<br>
Onnan tör rád a félelem.<br>
Ha kiirtod mind egy szálig,<br>
úgy leszel, koldus, vágytalan.</p>
<p><a class="sc" data-uid="dhp284" id="284"></a>Bizony mondom, ameddig a férfiban<br>
a legkisebb vágy is él a nő után,<br>
elméje úgy csüng a lét bilincsein,<br>
mint kisborjú—amíg szopik—az anyán.</p>
<p><a class="sc" data-uid="dhp285" id="285"></a>Tépd el az átmanhoz-ragaszkodás kötelékét,<br>
ahogyan a hófehér, őszi lótuszvirágot leszakítja kezed;<br>
ápold a béke útját, a Nirvánát,<br>
amit megmutatott a Beérkezett.</p>
<p><a class="sc" data-uid="dhp286" id="286"></a>„Majd itt maradok az esős évszakban,<br>
s itt maradok télen és a forró nyárban is”—<br>
így gondolkodik magában az ostoba,<br>
s nem veszi észre a Halál csapdáját.</p>
<p><a class="sc" data-uid="dhp287" id="287"></a>Halál leselkedik arra az emberre,<br>
akit megrészegített a sok gyerek és a sok jószág,<br>
akinek elméjét megzavarta a világ,<br>
mintha árvíz leselkedne az alvó városra.</p>
<p><a class="sc" data-uid="dhp288" id="288"></a>Sem a fiai, sem az atyja, sem a fivérei<br>
nem védhetik meg azt az embert,<br>
akit megragadott a Halál;<br>
nincs olyan rokon, aki segíthetne rajta.</p>
<p><a class="sc" data-uid="dhp289" id="289"></a>Miután ennek jelentőségét felismerte,<br>
a bölcs—az erényesség által önmagát<br>
legyőzve—igyekezzék tetteivel<br>
a Nirvánához vezető utat építeni.</p>
</blockquote>
<h2>Különfélék</h2>
<blockquote class="gatha">
<p><a class="sc" data-uid="dhp290" id="290"></a>Aki lemond az apró gyönyörökről,<br>
nagy boldogság részese lehet. Ezért a bölcs<br>
elhagyja az apró gyönyöröket,<br>
hogy valódi boldogság legyen osztályrésze.</p>
<p><a class="sc" data-uid="dhp291" id="291"></a>Aki mások szenvedése árán kíván<br>
magának boldogságot szerezni,<br>
belegabalyodik a gyűlölet kötelékeibe,<br>
s nem tud megszabadulni a gyűlölettől.</p>
<p><a class="sc" data-uid="dhp292" id="292"></a>Aki elmulasztja megtenni, amit meg kellene tennie,<br>
de megteszi, amit nem kellene,<br>
annak a bűnös, nemtörődöm embernek<br>
egyre csak nőnek a szenvedélyei.</p>
<p><a class="sc" data-uid="dhp293" id="293"></a>Minden szenvedélye megszűnik azoknak,<br>
akik szünet nélkül figyelik a testet,<br>
akik nem végeznek olyan gyakorlatokat,<br>
amelyeket nem kell elvégezniük, de kitartóan<br>
gyakorolják azt, amit gyakorolniuk kell,<br>
akik mindenre odafigyelve öntudattal és önuralommal<br>
járják a szemlélődő megismerés útját.</p>
<p><a class="sc" data-uid="dhp294" id="294"></a>Még ha megölte is anyját és atyját,<br>
s megölt két hős, ksatrija királyt,<br>
sőt alattvalóival együtt az egész királyságot,<br>
bűntelen jár a bráhmana.</p>
<p><a class="sc" data-uid="dhp295" id="295"></a>Még ha megölte is anyját és atyját,<br>
s megölt két, a szent tanban jártas királyt,<br>
és ötödikként egy tigriserejű hőst,<br>
bűntelen jár a bráhmana.</p>
<p><a class="sc" data-uid="dhp296" id="296"></a>A Gótama valóban-felébredett<br>
tanítványai szüntelenül éberek,<br>
éjjel és nappal mindig<br>
a Buddhára irányul a figyelmük.</p>
<p><a class="sc" data-uid="dhp297" id="297"></a>A Gótama valóban-felébredett<br>
tanítványai szüntelenül éberek,<br>
éjjel és nappal mindig<br>
a Törvényre irányul a figyelmük.</p>
<p><a class="sc" data-uid="dhp298" id="298"></a>A Gótama valóban-felébredett<br>
tanítványai szüntelenül éberek,<br>
éjjel és nappal mindig<br>
a Közösségre irányul a figyelmük.</p>
<p><a class="sc" data-uid="dhp299" id="299"></a>A Gótama valóban-felébredett<br>
tanítványai szüntelenül éberek,<br>
éjjel és nappal mindig<br>
a testre irányul a figyelmük.</p>
<p><a class="sc" data-uid="dhp300" id="300"></a>A Gótama valóban-felébredett<br>
tanítványai szüntelenül éberek,<br>
szívük éjjel és nappal<br>
a nem–ártásban örvendezik.</p>
<p><a class="sc" data-uid="dhp301" id="301"></a>A Gótama valóban-felébredett<br>
tanítványai szüntelenül éberek,<br>
Éjjel és nappal<br>
a megvalósításban örvendeznek.</p>
<p><a class="sc" data-uid="dhp302" id="302"></a>Nem könnyű szeretni a világtól elvonult aszkéta életét,<br>
bár az otthon leélt nehéz élet is csupa szenvedés,<br>
miként a család nélkül leélt élet is.<br>
A vándort mindenhová követi a szenvedés,<br>
ezért szüntesse meg a vándorlást,<br>
hogy megszűnjön végre a szenvedés.</p>
<p><a class="sc" data-uid="dhp303" id="303"></a>Aki hisz, aki erényekkel<br>
vértezi fel magát, azt dicsőség övezi,<br>
s igaz kincsek birtokába jut;<br>
kerüljön bárhová, nagy tiszteletnek örvend.</p>
<p><a class="sc" data-uid="dhp304" id="304"></a>A jók már messziről feltűnnek,<br>
mint a hófödte Himálaja hegycsúcsai;<br>
a rosszakat nem lehet felismerni,<br>
ahogyan az éjszaka kilőtt nyilakat sem.</p>
<p><a class="sc" data-uid="dhp305" id="305"></a>Egymagában ül, egymagában alszik,<br>
egymagában járja az utat fáradhatatlanul,<br>
egyedül győzi le önmagát, s kijutván<br>
a vágyak erdejéből szíve megtelik örömmel.</p>
</blockquote>
<h2>Pokol</h2>
<blockquote class="gatha">
<p><a class="sc" data-uid="dhp306" id="306"></a>Aki a hazugságban leli örömét, pokolra jut,<br>
miként az is, aki azt teszi, amiről hajtogatja,<br>
„nem teszem.” Miután eltávoznak ebből a világból,<br>
mindkettőjük sorsa ugyanaz lesz a következőben.</p>
<p><a class="sc" data-uid="dhp307" id="307"></a>Sokan anélkül veszik fel a sárga ruhát,<br>
hogy előtte megfékezték volna önmagukat,<br>
és bűnös természetük továbbra is megmarad.<br>
E bűnösöket a pokolba juttatják bűneik.</p>
<p><a class="sc" data-uid="dhp308" id="308"></a>Jobban teszi az ilyen megátalkodott,<br>
ha lángvörösen izzó vasgolyót nyel,<br>
mintsem hogy visszaéljen<br>
az emberek könyörületességével.</p>
<p><a class="sc" data-uid="dhp309" id="309"></a>Azzal a bűnös, nemtörődöm emberrel,<br>
aki más felesége után koslat, négy dolog történik:<br>
bűne magában hordozza a büntetést, rosszul alszik,<br>
harmadszor a szégyen, negyedszer a pokol.</p>
<p><a class="sc" data-uid="dhp310" id="310"></a>A bűn terhe, a bűnös út,<br>
s a király büntetése is:<br>
a riadt, röpke gyönyörért<br>
más feleségét el ne vedd!</p>
<p><a class="sc" data-uid="dhp311" id="311"></a>A rosszul kézbe vett fű<br>
felsérti a kezet, éppígy<br>
a helytelenül gyakorolt<br>
aszkézis a pokolba visz.</p>
<p><a class="sc" data-uid="dhp312" id="312"></a>Az a tett, amit összeszedettség nélkül végzünk,<br>
az a fogadalom, amit nem tartunk be teljesen,<br>
az a szüzesség, amit nem gyakorolunk<br>
állhatatosan, nem sok gyümölcsöt hoz.</p>
<p><a class="sc" data-uid="dhp313" id="313"></a>Ha valamit meg kell tenni,<br>
eltökélten tegyük meg azt,<br>
hisz a lagymatag aszkéta<br>
csak a port hinti szerteszét.</p>
<p><a class="sc" data-uid="dhp314" id="314"></a>A bűnt jobb el sem követni,<br>
mert a bűn később lánggal ég.<br>
De a jót mindig tenni kell:<br>
megenyhíti a szenvedést.</p>
<p><a class="sc" data-uid="dhp315" id="315"></a>A határon fekvő várost vigyázzák jól kívül-belül.<br>
Éppen így védd meg önmagad,<br>
ne vesszen kárba pillanat!<br>
Az idejét elvesztegető a pokol kínját szenvedi.</p>
<p><a class="sc" data-uid="dhp316" id="316"></a>Akik szégyenkeznek, amikor nem kellene,<br>
de nem szégyenkeznek, amikor okuk lenne rá,<br>
azok hamis tanítást követve<br>
a rossz úton járnak.</p>
<p><a class="sc" data-uid="dhp317" id="317"></a>Akik félnek, amikor nem kellene félniük,<br>
de nem félnek, amikor félniük kellene,<br>
azok hamis tanítást követve<br>
a rossz úton járnak.</p>
<p><a class="sc" data-uid="dhp318" id="318"></a>Akik bűnt látnak ott, ahol nincs bűn,<br>
ahol viszont bűn van, ott nem látnak bűnt,<br>
azok hamis tanítást követve<br>
a rossz úton járnak.</p>
<p><a class="sc" data-uid="dhp319" id="319"></a>Akik bűnnek látják azt, ami bűn,<br>
s nem látják bűnnek azt, ami nem bűn,<br>
azok igaz tanítást követve<br>
a jó úton járnak.</p>
</blockquote>
<h2>Elefánt</h2>
<blockquote class="gatha">
<p><a class="sc" data-uid="dhp320" id="320"></a>Lehull rólam minden sértés,<br>
ahogyan az elefántról<br>
csatában a kilőtt nyilak;<br>
ó a többség milyen gonosz!</p>
<p><a class="sc" data-uid="dhp321" id="321"></a>Csak betörve viszik harcba,<br>
reá csak ekkor ül király;<br>
némán tűr a legkiválóbb,<br>
mert már betörte önmagát.</p>
<p><a class="sc" data-uid="dhp322" id="322"></a>Nemde jó a betört öszvér,<br>
akárcsak a jó szindh lovak,<br>
s a nagy harci elefántok;<br>
de ki magát legyőzte: jobb!</p>
<p><a class="sc" data-uid="dhp323" id="323"></a>Velük a Be-nem-járt-vidék<br>
sohasem lesz elérhető,<br>
csak ki magát leigázta,<br>
győzelmével az éri el.</p>
<p><a class="sc" data-uid="dhp324" id="324"></a>Az elefántot nehéz féken tartani,<br>
mikor a halántékán büdös lé csurog;<br>
a fogságban enni egy falatot se kér,<br>
csak a vadon lebeg előtte szüntelen.</p>
<p><a class="sc" data-uid="dhp325" id="325"></a>Ébren is alvó, bágyatag, nagyétkű,<br>
gabonán felhizlalt kövér malacként<br>
tudatlan görgeti magát előre,<br>
újra meg újra születvén a bárgyú.</p>
<p><a class="sc" data-uid="dhp326" id="326"></a>Elmém azelőtt szertelen bolyongott,<br>
amerre csak a vágyai vezették,<br>
de ma már szilárdan tartom kezemben,<br>
mint elefántot hurokkal a hajtó.</p>
<p><a class="sc" data-uid="dhp327" id="327"></a>Leljetek örömet a fáradhatatlan éberségben!<br>
Vigyázzatok, elmétek minden erejével törekedjetek!<br>
Hisz olyanok vagytok, mint a sárba süppedt elefánt.<br>
De húzzátok ki magatokat a sárból!</p>
<p><a class="sc" data-uid="dhp328" id="328"></a>Ha megértő, erényes életet élő,<br>
bölcs társra lel, járja vele az útját<br>
elragadtatott elméjű összeszedettségben<br>
legyőzve minden veszélyt!</p>
<p><a class="sc" data-uid="dhp329" id="329"></a>Ha nem talál megértő, erényes életet élő, bölcs társra,<br>
folytassa egyedül az útját, mint az a király, aki miután<br>
legyőzte az ellenséget, lemondott annak országáról,<br>
vagy mint a vadonban egyedül kószáló elefánt!</p>
<p><a class="sc" data-uid="dhp330" id="330"></a>Nem kell az ostoba társasága, jobb egyedül élni.<br>
Az ember kevés vággyal járja magában az útját,<br>
mint a vadonban magányosan kószáló elefánt!</p>
<p><a class="sc" data-uid="dhp331" id="331"></a>Boldog, aki a bajban is talál barátot,<br>
Boldog, aki—bármi okból—megelégedett.<br>
A halálban is boldog az erényes élet,<br>
boldog, akinek megszűnt minden szenvedése.</p>
<p><a class="sc" data-uid="dhp332" id="332"></a>E Földön anyának lenni jó,<br>
és jó apának lenni is,<br>
és jó a remete magánya,<br>
és jó a bráhmanának is.</p>
<p><a class="sc" data-uid="dhp333" id="333"></a>Boldog, ki végig jó marad,<br>
boldog, mert benne él a hit,<br>
boldog, mert mindent megismer,<br>
boldog, mert nincsen benne bűn.</p>
</blockquote>
<h2>Szomj</h2>
<blockquote class="gatha">
<p><a class="sc" data-uid="dhp334" id="334"></a>A tudatlannak, aki nemtörődöm módon él,<br>
úgy nő a szomja, ahogyan a málu nő.<br>
Ide-oda ugrál, akár egy fák között<br>
gyümölcsöket kereső majomkölyök.</p>
<p><a class="sc" data-uid="dhp335" id="335"></a>Akit legyőz e kínzó szomj,<br>
s a világhoz tapasztja őt,<br>
annak kínja úgy növekszik,<br>
mint a burjánzó bírana.</p>
<p><a class="sc" data-uid="dhp336" id="336"></a>Ha a világban úrrá lesz ezen<br>
a nehezen legyőzhető, kínzó szomjon,<br>
az elméről lehull a kín, ahogyan<br>
a lótuszlevélről lepereg a vízcsepp.</p>
<p><a class="sc" data-uid="dhp337" id="337"></a>Bizony mondom nektek, akik itt egybegyűltetek,<br>
ássátok ki a szomj gyökerét,<br>
ahogyan a gumójáért kiássák a bíranát,<br>
nehogy újra meg újra<br>
letörjön benneteket a Kísértő,<br>
amint a nádat is letöri az ár!</p>
<p><a class="sc" data-uid="dhp338" id="338"></a>Ameddig erős gyökerét nem éri kés,<br>
habár kivágják, a fa mindig újranő.<br>
Amíg a szomj tapadása meg nem szakad,<br>
a szenvedés újra meg újra létrejő.</p>
<p><a class="sc" data-uid="dhp339" id="339"></a>Akinek az elméjét a gyönyörökhöz futó<br>
harminchat áramlás magával ragadta,<br>
akit a szenvedélyek hatalmukba kerítettek,<br>
azt az összezavart embert elragadják a habok.</p>
<p><a class="sc" data-uid="dhp340" id="340"></a>Mindenfelé folyik az ár,<br>
kúszik a sok inda, alighogy kihajtott.<br>
De ha meglátod, hogy egy is előbújt,<br>
azonnal irtsd ki a Tudás fegyverével.</p>
<p><a class="sc" data-uid="dhp341" id="341"></a>Akikben kielégülést kergető kéjsóvár vágyak ébrednek,<br>
a gyönyörök után rohanva<br>
az élvezetekhez láncolják magukat:<br>
a születésnek és pusztulásnak alávetve élnek.</p>
<p><a class="sc" data-uid="dhp342" id="342"></a>A szomjtól űzöttek úgy rohangálnak ide-oda,<br>
mint verembe esett nyulak.<br>
Megbéklyózva vánszorognak a kínok közé<br>
újra meg újra, mily régóta már!</p>
<p><a class="sc" data-uid="dhp343" id="343"></a>A szomjtól űzöttek úgy rohannak ide-oda,<br>
mint verembe esett nyulak.<br>
Ezért a szenvedélyeket megszüntetve<br>
szabaduljatok meg a szomjtól!</p>
<p><a class="sc" data-uid="dhp344" id="344"></a>Van, akiből hiányzik a kéjsóvárság, mégis a vágyak<br>
vonzásába kerül; s ő, a vágyaktól megszabadult,<br>
rohan a vágyak sűrűjébe. Nézzétek ezt az embert,<br>
aki bár szabad volt, mégis visszarohan a rabságba!</p>
<p><a class="sc" data-uid="dhp345" id="345"></a>Nem a vasból, fából vagy kenderkötélből<br>
készült bilincset mondják erősnek a bölcsek,<br>
hanem a drágakövekhez, gyermekekhez,<br>
feleségekhez ragaszkodás szenvedélyét;</p>
<p><a class="sc" data-uid="dhp346" id="346"></a>ezt a visszahúzó, nem mindig szoros,<br>
de csak nehezen meglazítható köteléket.<br>
Akik ezt elvágták, a vágy gyönyöreiről lemondva<br>
koldusként vándorolnak tovább.</p>
<p><a class="sc" data-uid="dhp347" id="347"></a>Sokan a saját szenvedélyeik teremtette árral sodródnak,<br>
ahogyan a pók is a maga készítette hálón halad.<br>
A bölcsek viszont gátat vetnek az árnak,<br>
s szenvedélyek nélkül vándorolnak tovább<br>
hátrahagyva minden szenvedést.</p>
<p><a class="sc" data-uid="dhp348" id="348"></a>Hagyd el az előbbit, hagyd el a későbbit, hagyd el<br>
a közbülsőt, szeld át a létesülés óceánját! Akinek az<br>
elméje teljes egészében kiszabadult, az nincs alávetve<br>
többé a keletkezésnek és a pusztulásnak.</p>
<p><a class="sc" data-uid="dhp349" id="349"></a>Akit a latolgató kétely felkavart,<br>
aki erős szenvedélyekkel van tele,<br>
aki csak a nagyszerűt vállalja,<br>
az erős bilincset készít magának<br>
és a szomja egyre nő.</p>
<p><a class="sc" data-uid="dhp350" id="350"></a>Aki a kétely lecsendesülésében örvendezik,<br>
s szüntelenül éber összeszedettségben él,<br>
aki vállalja a szégyent, az az ember véget vet a Halálnak,<br>
elvágja a Gonosz bilincsét.</p>
<p><a class="sc" data-uid="dhp351" id="351"></a>Már nem reszket, elérte a megbizonyosodást,<br>
megszabadult a szomjtól, bebocsáttatott,<br>
íme, elpusztította a létesülés minden cölöpét,<br>
ez az utolsó szankhára-együttes,<br>
amelyik számára összeállt.</p>
<p><a class="sc" data-uid="dhp352" id="352"></a>Aki megszabadult a szomjtól,<br>
nem akar többé semmit megszerezni,<br>
megelégszik azzal, hogy tudja és érti<br>
a régiek nyelvét, felfogja az egymásra következő<br>
betűkből összeálló szent szavak igazi értelmét;<br>
akinek ez az utolsó teste,<br>
azt igaz Megismeréssel bíró,<br>
nagy bölcsnek hívják az emberek.</p>
<p><a class="sc" data-uid="dhp353" id="353"></a>Kire mutathatnék: ‘Íme a tanítóm.’?<br>
Mindentudó vagyok, mindent legyőző,<br>
mindenben tiszta, mindenről lemondó;<br>
megszűnt a szomj: íme, szabad vagyok már,<br>
a teljes tudás feltárult magától.</p>
<p><a class="sc" data-uid="dhp354" id="354"></a>Az Erény adománya mindent felülmúl,</p>
<p>az Erény illata mindent felülmúl,<br>
az Erény öröme mindent felülmúl.<br>
Ha a szomj megszűnik, nincs több szenvedés sem.</p>
<p><a class="sc" data-uid="dhp355" id="355"></a>A haszon, a gazdagság, az élvezetek hajszolása<br>
elpusztítja a balgákat, de nem a túlsó partra igyekvőket.<br>
Az efféle kincsek utáni szomj révén a balga<br>
elpusztít másokat, s ezzel önmagát is elpusztítja.</p>
<p><a class="sc" data-uid="dhp356" id="356"></a>Ahogyan a gyomok pusztítják a mezőt,<br>
úgy pusztítja a szenvedély az embereket.<br>
Aki megszabadul a szenvedélytől,<br>
bő termést hoz.</p>
<p><a class="sc" data-uid="dhp357" id="357"></a>Ahogyan a gyomok pusztítják a mezőt,<br>
úgy pusztítja a gyűlölet az embereket.<br>
Aki megszabadul a gyűlölettől,<br>
bő termést hoz.</p>
<p><a class="sc" data-uid="dhp358" id="358"></a>Ahogyan a gyomok pusztítják a mezőt,<br>
úgy pusztítja a zavar az embereket.<br>
Aki megszabadul a zavarodottságtól,<br>
bő termést hoz.</p>
<p><a class="sc" data-uid="dhp359" id="359"></a>Ahogyan a gyomok pusztítják a mezőt,<br>
úgy pusztítja a vágy az embereket.<br>
Aki megszabadul a vágytól,<br>
bő termést hoz.</p>
</blockquote>
<h2>A szerzetes</h2>
<blockquote class="gatha">
<p><a class="sc" data-uid="dhp360" id="360"></a>A szemet leigázni jó,<br>
a fület leigázni jó,<br>
az orrot leigázni jó,<br>
a nyelvet leigázni jó.</p>
<p><a class="sc" data-uid="dhp361" id="361"></a>A testet leigázni jó, a beszédet leigázni jó,<br>
az elmét leigázni jó; mindent leigázni jó.<br>
A koldus, aki teljesen uralkodik magán,<br>
minden szenvedéstől megszabadul.</p>
<p><a class="sc" data-uid="dhp362" id="362"></a>A kezét megfékezte, a lábát megfékezte,<br>
a beszédét megfékezte, önmagát legyőzte teljesen,<br>
összeszedetten, megelégedve él egymagában:<br>
koldusnak őt hívják az emberek.</p>
<p><a class="sc" data-uid="dhp363" id="363"></a>A száját ha megfékezte,<br>
szent szóval szól a szerzetes:<br>
Igazságot, Törvényt közöl,<br>
örömet hoz szelíd szava.</p>
<p><a class="sc" data-uid="dhp364" id="364"></a>A Törvényben lakozik, a Törvényben örvendezik,<br>
a Törvényben mélyed el.<br>
Az Örök Törvényre emlékező koldust<br>
sohasem szakíthatják el az Igazságtól.</p>
<p><a class="sc" data-uid="dhp365" id="365"></a>Ne vessétek meg, amitek van,<br>
ne irigyeljétek másoktól, ami az övék!<br>
Aki másokat irigyel,<br>
nem éri el a szamádhit.</p>
<p><a class="sc" data-uid="dhp366" id="366"></a>A koldus kevéssel is megelégszik,<br>
nem becsüli le, amije van.<br>
Az istenek is dicsérik őt,<br>
a tiszta életűt, a fáradhatatlant.</p>
<p><a class="sc" data-uid="dhp367" id="367"></a>Aki soha, semmilyen „név-formát”<br>
nem tekint a sajátjának,<br>
s nem szenved attól, ami nemlétező,<br>
koldusnak azt hívják az emberek.</p>
<p><a class="sc" data-uid="dhp368" id="368"></a>A szeretet örömében élő koldus<br>
a Buddha példáját követve lecsillapul,<br>
rátalál az Útra, eléri a Csendességet,<br>
a szankhárák megszűnését, a boldogságot.</p>
<p><a class="sc" data-uid="dhp369" id="369"></a>Ó koldus, ürítsd ki ezt a csónakot!<br>
Lám üresen milyen könnyedén mozog!<br>
Ha a gyűlölet s a szenvedély kötelékét elvágod,<br>
eléred a Nirvánát.</p>
<p><a class="sc" data-uid="dhp370" id="370"></a>Tépjen el ötöt, mondjon le ötről,<br>
fejlesszen ki ötöt a koldus!<br>
Ha leküzdötte az öt köteléket,<br>
azt mondják róla, „átkelt a folyamon.”</p>
<p><a class="sc" data-uid="dhp371" id="371"></a>Szüntelen meditálj, soha ne csüggedj,<br>
ne hagyd elveszni a gyönyörökben elméd;<br>
restként ne kelljen vasgolyót lenyelned,<br>
s lángok között sírnod: „kínszenvedés ez!”</p>
<p><a class="sc" data-uid="dhp372" id="372"></a>Nincs meditáció Tudás nélkül,<br>
s nincs Tudás meditáció nélkül.<br>
Akiben mindkettő megvan,<br>
ahhoz közel van a Nirvána.</p>
<p><a class="sc" data-uid="dhp373" id="373"></a>A koldust, aki lecsendesíti az elmét<br>
s belép az Üres Házba,</p>
<p>emberi elmével felfoghatatlan öröm éri:<br>
színről-színre látja a Törvényt.</p>
<p><a class="sc" data-uid="dhp374" id="374"></a>Mihelyt valóban felfogja<br>
a szkandhák keletkezését és pusztulását,<br>
öröm és boldogság lesz osztályrésze:<br>
megismeri a Halál Nélkülit.</p>
<p><a class="sc" data-uid="dhp375" id="375"></a>Ezért a bölcs szerzetes számára az legyen az első<br>
itt a Földön, hogy őrködik az érzékei felett,<br>
megelégszik azzal, amije van,<br>
a pátimókkha szabályai szerint élve<br>
önuralomra tesz szert,</p>
<p><a class="sc" data-uid="dhp376" id="376"></a>nemes szívű, tiszta életű, fáradhatatlanul<br>
törekvő barátokat keres és szeretetben élve<br>
tökéletesíti magát az erényekben!<br>
Ily módon öröme teljes lesz,<br>
véget vet a szenvedésnek.</p>
<p><a class="sc" data-uid="dhp377" id="377"></a>A jázmin is lehullatja<br>
elhervadó virágait.<br>
Éppígy hulljon le rólatok<br>
a gyűlölet s a szenvedély!</p>
<p><a class="sc" data-uid="dhp378" id="378"></a>Lecsendesült a teste, lecsendesült a beszéde,<br>
lecsendesült az elméje, összeszedetté válva<br>
felépítette, ami szétesett; kihányta a világ csalétkeit,<br>
az ilyen koldust lecsendesedettnek hívják az emberek.</p>
<p><a class="sc" data-uid="dhp379" id="379"></a>Űzze csak önmagát az én,<br>
s kapja el maga magát<br>
az ént-rejtő emlékezet;<br>
te távozz, koldus, könnyedén!</p>
<p><a class="sc" data-uid="dhp380" id="380"></a>Énnek én a menedéke,<br>
mindig magához érkezik;<br>
szabadulj meg végre tőle,<br>
mint lován túladó kupec!</p>
<p><a class="sc" data-uid="dhp381" id="381"></a>A koldus az öröm teljességében él,<br>
a Buddha példáját követve lecsillapult,<br>
rátalált az Útra, elérte a Csendességet,<br>
a szankhárák megszűnését, a Boldogságot.</p>
<p><a class="sc" data-uid="dhp382" id="382"></a>Bármilyen fiatal is még,<br>
ha a Buddhát követve él,<br>
a koldus fényt ad a Földnek,<br>
mint tiszta éjszakán a Hold.</p>
</blockquote>
<h2>A bráhmana</h2>
<blockquote class="gatha">
<p><a class="sc" data-uid="dhp383" id="383"></a>Szüntesd meg, bráhmana, bátran az áramlást,<br>
taszíts el magadtól minden vágyat!<br>
A szankhárák teljes kioltódása nyomán<br>
megismered a Teremtetlent!</p>
<p><a class="sc" data-uid="dhp384" id="384"></a>Amikor a bráhmana túljut<br>
a kettős természetű dharmákon,<br>
mindent megismer, és az összes<br>
béklyója megsemmisül.</p>
<p><a class="sc" data-uid="dhp385" id="385"></a>Nincs számára túlsó part, nincs innenső part,<br>
és nincs innenső-túlsó part sem,<br>
félelem-nélküli, függetlenné vált:<br>
őt hívom én bráhmanának.</p>
<p><a class="sc" data-uid="dhp386" id="386"></a>Szüntelen meditációba mélyedt,<br>
megszabadult a tisztátalanságtól,<br>
megtette, amit meg kellett tennie,<br>
megszabadult a vágytól, elérte a legfőbb célt,<br>
őt hívom én bráhmanának.</p>
<p><a class="sc" data-uid="dhp387" id="387"></a>A nappal fényét a Naptól kapja,<br>
az éjszakának a Hold ad fényt;<br>
a harcos fényét a fegyverektől kapja,<br>
a bráhmanának a meditáció ad fényt;<br>
a Felébredett viszont önerejéből ragyog,<br>
éjjel és nappal szüntelenül.</p>
<p><a class="sc" data-uid="dhp388" id="388"></a>Megszabadult a bűntől, ezért hívják bráhmanának;<br>
békességben él, ezért hívják szerzetesnek;<br>
megszabadult minden tisztátalanságtól,<br>
ezért hívják remetének.</p>
<p><a class="sc" data-uid="dhp389" id="389"></a>Senki ne emeljen kezet a bráhmanára,<br>
de ő se engedje szabadjára a haragját soha!<br>
Legyen átkozott, aki megöl egy papot,<br>
de legyen átkozott a pap is,<br>
ha szabadjára engedi a haragját!</p>
<p><a class="sc" data-uid="dhp390" id="390"></a>Nem jár rosszul az a bráhmana,<br>
aki visszatartja magát a gyönyöröktől;<br>
minél inkább hiányzik belőle az ártás szándéka,<br>
annál inkább csillapul a szenvedése.</p>
<p><a class="sc" data-uid="dhp391" id="391"></a>Sem a testével, sem a szavával,<br>
sem a gondolatával nem okoz szenvedést,<br>
mindhármon uralkodik,<br>
őt hívom én bráhmanának.</p>
<p><a class="sc" data-uid="dhp392" id="392"></a>Ismerje meg a Tant, amit a tökéletesen<br>
megvilágosodott Buddha tanított,<br>
tisztelje a Törvényt, ahogyan a bráhmana<br>
tiszteli az áldozat tüzét!</p>
<p><a class="sc" data-uid="dhp393" id="393"></a>Nem a haj, nem a családi kötelék,<br>
nem a kaszt tesz valakit bráhmanává.<br>
Akiben igazság és erény lakozik,<br>
az az áldott, az a bráhmana.</p>
<p><a class="sc" data-uid="dhp394" id="394"></a>Mi haszna a kócos hajnak, mi haszna<br>
az antilopruhának, te ostoba,<br>
ha csak a külsőd tisztítgatod, a bensőd viszont<br>
áthatolhatatlan szenny borítja?</p>
<p><a class="sc" data-uid="dhp395" id="395"></a>Aszott testét erek borítják,<br>
ruhája a föld pora,<br>
meditál az erdő mélyén:<br>
ím, egy igazi bráhmana.</p>
<p><a class="sc" data-uid="dhp396" id="396"></a>Én nem azt hívom bráhmanának,<br>
aki annak született, akinek jó a származása,<br>
aki vagyont halmozott fel,<br>
mert ettől csak gőgös lesz az ember;<br>
én azt hívom bráhmanának, akinek nincs semmije,<br>
és nem is ragaszkodik semmihez.</p>
<a class="sc" data-uid="dhp397" id="397"></a>Elszakított minden köteléket,<br>
nem fél többé semmitől, legyőzte<br>
a hozzátapadást, függetlenné vált,<br>
őt hívom én bráhmanának.
<p><a class="sc" data-uid="dhp398" id="398"></a>Miután minden szíját, kötelékét,<br>
béklyóját szétszaggatta,<br>
megszűnt számára minden akadály,<br>
felébredt: ő a bráhmana.</p>
<p><a class="sc" data-uid="dhp399" id="399"></a>Bár ártatlan, mégis elviseli<br>
a gyalázkodást, a kínzást és a fogságot,<br>
a türelem és a megbocsátás erejével<br>
szembeszáll az erőszakkal: ő a bráhmana.</p>
<p><a class="sc" data-uid="dhp400" id="400"></a>Kinek szívében nincs harag, fogadalmait betartja,<br>
erényes, megszabadult a vágytól,<br>
megfékezte az érzékeit, az utolsó testében él:<br>
azt hívom én bráhmanának.</p>
<p><a class="sc" data-uid="dhp401" id="401"></a>Nem tapad a gyönyörökhöz,<br>
ahogyan a vízcsepp sem tapad a lótuszlevélhez,<br>
sem a mustármag a tű hegyéhez:<br>
őt hívom én bráhmanának.</p>
<p><a class="sc" data-uid="dhp402" id="402"></a>Még itt, e Földön átéli a szenvedés<br>
megszűnését, leráz magáról minden<br>
visszahúzó terhet, és kiszabadul:<br>
őt hívom én bráhmanának.</p>
<p><a class="sc" data-uid="dhp403" id="403"></a>Mély tudású, bölcs, meg tudja<br>
különböztetni a helyes utat a helytelentől,<br>
elérte a legfőbb célt:<br>
őt hívom én bráhmanának.</p>
<p><a class="sc" data-uid="dhp404" id="404"></a>Sem a családban élők, sem a szerzetesek<br>
társaságát nem keresi,<br>
alig van vágya, otthontalanul vándorol:<br>
őt hívom én bráhmanának.</p>
<p><a class="sc" data-uid="dhp405" id="405"></a>Nem emel kezet<br>
semmilyen élőlényre,<br>
nem öl, és másokat sem késztet ölni:<br>
ő a bráhmana.</p>
<p><a class="sc" data-uid="dhp406" id="406"></a>Megőrzi békéjét a békétlenek között,<br>
vágy nélkül él<br>
a vágyűzött emberek között:<br>
őt hívom én bráhmanának.</p>
<p><a class="sc" data-uid="dhp407" id="407"></a>Akiről úgy hull le a szenvedély,<br>
a gyűlölet, a gőg, a képmutatás,<br>
mint a tű hegyéről a mustármag,<br>
azt hívom én bráhmanának.</p>
<p><a class="sc" data-uid="dhp408" id="408"></a>A szavaiban nincs durvaság,<br>
a megértést segítik és igazak,<br>
soha nem sért meg senkit sem:<br>
őt hívom én bráhmanának.</p>
<p><a class="sc" data-uid="dhp409" id="409"></a>Nem veszi el, amit e földön nem adtak neki<br>
—legyen az kicsi vagy nagy, hosszú<br>
vagy rövid, nagyszerű vagy silány—<br>
őt hívom én bráhmanának.</p>
<p><a class="sc" data-uid="dhp410" id="410"></a>Sem itt e földön, sem a túlvilágon<br>
nem vágyik semmire,<br>
nem támaszkodik semmire,<br>
függetlenné vált: ő a bráhmana.</p>
<p><a class="sc" data-uid="dhp411" id="411"></a>Megismervén a Teremtetlent, nem vágyódik már<br>
semmi másra, megszűnt minden kétsége,<br>
belevetette magát a Halál-nélküli mélységeibe,<br>
őt hívom én bráhmanának.</p>
<p><a class="sc" data-uid="dhp412" id="412"></a>Még itt, e földön megszabadult<br>
a jó- és rosszhoz tapadás bilincsétől,<br>
szívében nincs szomorúság, szenvedély<br>
nélküli, tiszta, őt hívom én bráhmanának.</p>
<p><a class="sc" data-uid="dhp413" id="413"></a>Szeplőtelen, akár a Hold, tiszta,<br>
nyugodt és derűs, letisztult,<br>
a gyönyörök létesülése<br>
kialudt benne: ő a bráhmana.</p>
<p><a class="sc" data-uid="dhp414" id="414"></a>Itt, a földön legyőzte<br>
a szamszára járhatatlan mocsarát,<br>
átjutott, elérte a túlsó partot;<br>
meditációba mélyedve megszabadult<br>
a vágytól, a kétségtől, a ragaszkodástól,<br>
kioltódott minden szenvedélye: ő a bráhmana.</p>
<p><a class="sc" data-uid="dhp415" id="415"></a>Otthontalanul vándorolva<br>
sikerült megszabadulnia a vágyaktól,<br>
a vágy létesülésének a lehetősége is<br>
kialudt benne: ő a bráhmana.</p>
<p><a class="sc" data-uid="dhp416" id="416"></a>Otthontalanul vándorolva<br>
sikerült megszabadulnia a szomjtól,<br>
a szomj felmerülésének a lehetősége is<br>
kialudt benne: ő a bráhmana.</p>
<p><a class="sc" data-uid="dhp417" id="417"></a>Hátrahagyván minden<br>
földi és égi köteléket<br>
minden béklyótól<br>
megszabadult: ő a bráhmana.</p>
<p><a class="sc" data-uid="dhp418" id="418"></a>Megszabadulván a gyönyörtől és a kíntól lecsendesült;<br>
a továbblétesülés írmagját is megsemmisítette,<br>
legyőzött minden világot.<br>
E hőst hívom én bráhmanának.</p>
<p><a class="sc" data-uid="dhp419" id="419"></a>Felismerte a lények pusztulását és keletkezését,<br>
soha, semmiféle módon<br>
nem tapad hozzá semmihez,<br>
jól távozott el, felébredett: ő a bráhmana.</p>
<p><a class="sc" data-uid="dhp420" id="420"></a>Sem isteni, sem angyali, sem emberi lények<br>
nem ismerik az útját,<br>
legyőzött minden szenvedélyt,<br>
e szentet hívom én bráhmanának.</p>
<p><a class="sc" data-uid="dhp421" id="421"></a>Nincs semmi előtte, nincs semmi utána,<br>
nincs semmi középütt.<br>
Semmije sincs, minden vágya megszűnt,<br>
őt hívom én bráhmanának.</p>
<p><a class="sc" data-uid="dhp422" id="422"></a>A hatalmas bikát, a legnemesebbet,<br>
a hőst, a nagy risit, a győzedelmest,<br>
aki a vágyain úrrá lett és megfürödhetett, <br>
e Felébredettet hívom én bráhmanának.</p>
<p><a class="sc" data-uid="dhp423" id="423"></a>Ismeri a korábbi lakhelyét,<br>
keresztüllát a Mennyen és a Poklon,<br>
a létesülés lánca véget ért benne,<br>
s a tudás teljessé lett és minden<br>
tökéletesség beteljesült—<br>
e bölcset hívom én bráhmanának.</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Fórizs László</span><br>
Forrás: Dhp, páli<br>
Szerzői jogok: Fórizs László, 2009<br>
Felhasználás feltételei:</p>
<p><a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
