<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="snp1.2">
<article>
<div class="hgroup">
<p class="division">Khuddakanikāya</p>
<p>Dhaniya Sutta</p>
<h1>1.2. Dhanija, a jószágbirtokos</h1>
</div>
<p><em>Dhanija, a jószágbirtokos</em>:</p>
<blockquote class="gatha">
<p>„A rizsem megfőtt,<br>
tejem van elég.<br>
Nemzetségemmel a Mahí partján élek,<br>
házam fedett, tüzem ég:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„Haragtól mentesen,<br>
önhittségem eltűnt,<br>
egy éjszakát a Mahí partján töltök,<br>
kunyhóm nyitott, tüzem ellobbant:</p>
<p>Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>Dhanija</em>:</p>
<blockquote class="gatha">
<p>„Nincs moszkitó, se bögöly.<br>
A marhák a buja legelőkön járnak,<br>
ahol zöldell a fű.<br>
Állják, ha jön az eső:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„A tutajt, ha jól csinálják,<br>
összeácsolják.</p>
<p>Átkelve rajta a messzi túlpartra,<br>
lecsendesítettem az áradást.<br>
Nincs szükségem már tutajra:</p>
<p>Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>Dhanija</em>:</p>
<blockquote class="gatha">
<p>„Feleségem előzékeny, gondos,<br>
bájos, régóta együtt élünk.<br>
Soha rosszat még nem hallottam felőle:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„Tudatom előzékeny, figyelmes,<br>
sokáig neveltem, jól tartottam.<br>
Semmi gonosz nincs bennem:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>Dhanija</em>:</p>
<blockquote class="gatha">
<p>„A jövedelmemből tartom el magam.<br>
Fiaim nyugalomban élnek,<br>
gondtól, bajtól mentesen.<br>
Soha rosszat még nem hallottam felőlük:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„Senkinek a szolgálatában nem állok,<br>
az egész világot bejárom<br>
(felébredésem) jutalmául.<br>
Nincs szükségem fizetésre:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>Dhanija</em>:</p>
<blockquote class="gatha">
<p>„Vannak marháim, ifjú bikáim,<br>
vemhes teheneim, borjaim,<br>
és egy nagy bikám, ki vezeti csordám:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„Nincsenek marháim, se ifjú bikáim,<br>
vemhes teheneim és borjaim,<br>
nincs nagy bikám sem, hogy vezesse csordám:</p>
<p>Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>Dhanija</em>:</p>
<blockquote class="gatha">
<p>„A póznák jól leszúrva, mozdíthatatlanok.<br>
A friss mundzsa-fűből erősre font kötőfékekből<br>
még egy fiatal bika sem tépheti ki magát:<br>
Úgyhogy, esőisten, ha akarod,<br>
Rajta hát, záporozzon!”</p>
</blockquote>
<p><em>A Buddha</em>:</p>
<blockquote class="gatha">
<p>„Eltépve a kötelékeimet,<br>
ahogy egy nagy bika,<br>
egy hatalmas elefánt<br>
tépi el a rothadó indát,<br>
sosem fogok immár<br>
anyaméhbe költözni:<br>
Úgyhogy, esőisten, ha akarod,<br>
Rajta hát, záporozzon!”</p>
<p>A hatalmas felhőből eső zuhog<br>
egyenesen alá,<br>
ellepve hegyeket-völgyeket.<br>
Hallva az esőistent alázáporozni<br>
Dhanija így szólt:<br>
„Mily nagy nyereség nekünk<br>
látni a Magasztost!<br>
Hozzá megyünk,<br>
hozzá, aki lát, menedékért.<br>
Légy a tanítónk, Nagy Bölcs!<br>
Feleségem és én szolgálatkészek vagyunk.<br>
Hadd kövessük a szent életet<br>
A Jól-távozott vezetésével!<br>
Távozzunk a túlpartra<br>
az öregség–és-halálból,<br>
vessünk véget minden szenvedésnek és bajnak!”</p>
</blockquote>
<p><em>Mára</em>:</p>
<blockquote class="gatha">
<p>„Ezek a gyermekesek<br>
örülnek<br>
a gyermekeiknek.<br>
Ezek az állattartók<br>
örülnek<br>
a teheneiknek.<br>
Az emberek öröme<br>
a vagyonukban áll,<br>
mivel az ember vagyon nélkül<br>
örömöt nem talál.”</p>
</blockquote>
<p><em>A Buddha</em>:</p>
<blockquote class="gatha">
<p>„Ezek a gyermekesek<br>
aggódnak<br>
a gyermekeikért.<br>
Ezek az állattartók<br>
aggódnak<br>
a teheneikért.<br>
Az emberek aggodalma<br>
a vagyonukban áll,<br>
mivel az ember vagyon nélkül<br>
aggodalmat nem talál.”</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Fenyvesi Róbert</span><br>
Forrás: <a href="http://www.accesstoinsight.org/tipitaka/kn/snp/snp.1.02.than.html" rel="nofollow">Snp 1.2, Thanissaro Bhikkhu</a>, angol<br>
Szerzői jogok: Fenyvesi Róbert, 2008<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! —Ne add el! —Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert (<a href="http://a-buddha-ujja.hu/Info/Fenyvesi-Robert">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
