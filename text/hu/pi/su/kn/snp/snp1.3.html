<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="snp1.3">
<article>
<div class="hgroup">
<p class="division">Khuddakanikāya</p>
<p>Khaggavisāṇa Sutta</p>
<h1>1.3 Az orrszarvú</h1>
</div>
<blockquote class="gatha">
<p>(1.) Lemondva az élőlényekkel<br>
szembeni erőszakról,<br>
egyet sem bántva,<br>
utódra sem kéne vágynod,<br>
nemhogy társra.<br>
Magányosan vándorolj,<br>
akár az orrszarvú!</p>
<p>(2.) A barátkozó ember<br>
mennyi báj és kellem,<br>
de a vonzerő sarkában, fájdalom.<br>
A kellem hátrányait látva,<br>
magányosan vándorolj,<br>
akár az orrszarvú!</p>
<p>(3.) Akinek a tudatát<br>
rokonszenv ejti rabul<br>
a barátok és társak felé,<br>
elhanyagolja igazi célját.<br>
A baráti kötelék veszélyeit látva,<br>
magányosan vándorolj,<br>
akár az orrszarvú!</p>
<p>(4.) Ahogy a hatalmas bambuszok<br>
fonódnak egymásba,<br>
olyan a hitvesért, magzatért való aggodalom.<br>
Mint egy kis bambuszcsíra,<br>
semmibe sem gabalyodva,<br>
magányosan vándorolj,<br>
akár az orrszarvú!</p>
<p>(5.) Akár a szarvas a vadonban,<br>
szabadon,<br>
élelmet ott kutat, ahol csak akar:<br>
a bölcs megbecsüli a szabadságot,<br>
magányosan vándorolj,<br>
akár az orrszarvú!</p>
<p>(6.) Társaságban,<br>
—akár otthon, vagy<br>
vándorúton—<br>
kívánságaik zsákmánya vagy.<br>
A szabadságot megbecsülve<br>
magányosan vándorolj,<br>
akár az orrszarvú!</p>
<p>(7.) Mulatság és szerelem<br>
van a házas életben,<br>
és az utódok kényeztetése.<br>
Borzasztó érzés,<br>
ha elveszíted, kit szeretsz,<br>
magányosan vándorolj,<br>
akár az orrszarvú!</p>
<p>(8.) Ellenállás nélkül, mind a négy irányba,<br>
elégedetten azzal amid van,<br>
csüggedés nélkül a bajt kiállva,<br>
magányosan vándorolj,<br>
akár az orrszarvú!</p>
<p>(9.) Nehéz a kedvében járni<br>
azoknak, kik az otthontalanságba távoztak,<br>
éppúgy, mint a világiaknak.<br>
Ledobva az aggodalmat<br>
mások magzatáért,<br>
magányosan vándorolj,<br>
akár az orrszarvú!</p>
<p>(10.) Levágva a világi jegyeket,<br>
ahogy a kovilara-fa<br>
hullajtja el leveleit,<br>
a megfontolt ember elvág minden<br>
világi köteléket,<br>
magányosan vándorolj,<br>
akár az orrszarvú!</p>
<p>(11.) Ha megfontolt barátra lelsz,<br>
útitársra, jó életűre, bölcsre,<br>
ki túl van minden veszélyen,<br>
tarts vele jó érzéssel,<br>
éberen!</p>
<p>(12.) Ha megfontolt barátot nem találsz,<br>
útitársat, jó életűt, bölcset,<br>
magányosan vándorolj, hagyd el,<br>
akár egy király a birodalmát,<br>
akár az elefánt a Matanga-vadonban,<br>
a csordáját!</p>
<p>(13.) Dicsérjük a társaságot —igen!<br>
Az átlagosat, de inkább a jobbat<br>
kell barátnak választanod.<br>
Ha ilyenre nem lelsz,<br>
hiba nélkül élve<br>
magányosan vándorolj,<br>
akár az orrszarvú!</p>
<p>(14.) Ragyogó aranykarkötő láttán,<br>
mit kiválóan készített el az ötvös,<br>
csörög-zörög egy kézen kettő,<br>
magányosan vándorolj,<br>
akár az orrszarvú!</p>
<p>(15.) [ezt gondolva:]<br>
„Hasonlóképp,<br>
ha mással élünk,<br>
fecseghetünk, mást megsérthetünk."<br>
Látva, hogy így milyen veszélyt tartogat<br>
a jövő:<br>
magányosan vándorolj,<br>
akár az orrszarvú!</p>
<p>(16.) Mivel az érzéki örömök<br>
finomak, édesek és vonzóak,<br>
számtalan alakban bűvölik el a tudatot.<br>
Az érzékiség partjának hátrányát látva:<br>
magányosan vándorolj,<br>
akár az orrszarvú!</p>
<p>(17.) „Balsors, daganat, szerencsétlenség,<br>
kórság, egy nyílvessző, veszély számomra."<br>
Az érzékiség partjának ezen veszélyeit látva:<br>
magányosan vándorolj,<br>
akár az orrszarvú!</p>
<p>(18.) Hideg és meleg, éhség és szomjúság,<br>
szél és napsütés, böglyök és kígyók:<br>
mindezeket zokszó nélkül kiállva<br>
magányosan vándorolj,<br>
akár az orrszarvú!</p>
<p>(19.) Akár egy nagy fehér elefánt<br>
erős vállakkal,<br>
ki elhagyta csordáját,<br>
a vadonban él, ott ahol akar,<br>
magányosan vándorolj,<br>
akár az orrszarvú!</p>
<p>(20.) „Nem érhet el még<br>
részleges megvalósítást sem az,<br>
ki örvend a társaságnak."<br>
A Napfivér szavait megfogadva:<br>
magányosan vándorolj,<br>
akár az orrszarvú!</p>
<p>(21.) Túllépve a kifacsart nézeteken,<br>
a biztos utat eléred,<br>
az ösvényt beteljesíted,<br>
[felismerve:]<br>
„Másokra nem hagyatkozva,<br>
megértés ébred bennem."<br>
magányosan vándorolj,<br>
akár az orrszarvú!</p>
<p>(22.) Sóvárgás és csalás nélkül,<br>
szomj és képmutatás nélkül,<br>
—a káprázat és a szennyeződések<br>
kihunytával—<br>
a világok felé hajlás nélkül:<br>
magányosan vándorolj,<br>
akár az orrszarvú!</p>
<p>(23.) Elkerülve a rossz társaságot,<br>
kik eltérítenek a céltól,<br>
az elhagyott útra törekedj!<br>
Ne végy magad mellé<br>
oktalant, sóvárgót barátnak.<br>
Magányosan vándorolj,<br>
akár az orrszarvú!</p>
<p>(24.) Tanulttal állj össze,<br>
ki megtartja a Dhammát,<br>
ki nagyszerű, gyors észjárású.<br>
Az értelmet megismerve,<br>
enyhítsd a zavarodottságod,<br>
magányosan vándorolj,<br>
akár az orrszarvú!</p>
<p>(25.) Sóvárgás mentesen, a világi örömökben,<br>
szerelemben és érzéki gyönyörökben örömöt nem találva,<br>
az ékszereket elhagyva,<br>
mindig igazat mondva:<br>
magányosan vándorolj,<br>
akár az orrszarvú!</p>
<p>(26.) Utódról, hitvesről,<br>
apáról, anyáról,<br>
vagyonról, gabonáról, rokonokról,<br>
és érzéki örömökről mind lemondva:<br>
magányosan vándorolj,<br>
akár az orrszarvú!</p>
<p>(27.) „Mindez fogság, mézesmadzag.<br>
Egy kis öröm után jön a csömör,<br>
Majd még több szenvedés és fájdalom."<br>
Belátva mindezt körültekintően:<br>
magányosan vándorolj,<br>
akár az orrszarvú!</p>
<p>(28.) A béklyókat porrá zúzva,<br>
akár a hal a vízben, aki a hálót szétszakítja,<br>
—mint az eloltott tűz, ami már nem éget:<br>
magányosan vándorolj,<br>
akár az orrszarvú!</p>
<p>(29.) Szemlesütve, nem szabadosan,<br>
az érzékeket vigyázva, a tudatot óvva,<br>
a kéjre nem szomjazva, nem lángolva:<br>
magányosan vándorolj,<br>
akár az orrszarvú!</p>
<p>(30.) Levetve a világi jegyeket,<br>
ahogy a korall-fa<br>
hullajtja el leveleit,<br>
vonulj el okker csuhában:<br>
magányosan vándorolj,<br>
akár az orrszarvú!</p>
<p>(31.) Ízekre nem vágyva, figyelmesen,<br>
koldulj háztól házra járva,<br>
tudatodban ne tégy különbséget egyik család között sem:<br>
magányosan vándorolj,<br>
akár az orrszarvú!</p>
<p>(32.) Megszüntetve az éberség gátjait,<br>
eltávolítva a szennyeződéseket, mindet,<br>
nem függve, kimetszve az ellenszenvet,<br>
a csábítást,<br>
magányosan vándorolj,<br>
akár az orrszarvú!</p>
<p>(33.) Hátat fordítva az élvezetnek és a fájdalomnak,<br>
mint korábban a bánatnak és örömnek,<br>
elérve a tiszta egykedvűséget, nyugalmat,<br>
magányosan vándorolj,<br>
akár az orrszarvú!</p>
<p>(34.) Megalapozott kitartással<br>
a legfelsőbb cél elérésére,<br>
szennyezetlen tudattal,<br>
tunyaságtól mentesen tetteidben,<br>
szilárd törekvéssel, állhatatosan és<br>
erőteljesen,<br>
magányosan vándorolj,<br>
akár az orrszarvú!</p>
<p>(35.) A magányt és elmélyedést nem elhanyagolva,<br>
folyamatosan a Dhammát élve,<br>
a Dhamma szerint élve,<br>
megértve a létesülés birodalmainak<br>
veszélyét,<br>
magányosan vándorolj,<br>
akár az orrszarvú!</p>
<p>(36.) A vágy megszüntetésére,<br>
az éberségre törekedve,<br>
tanultan, tudatosan, zavartól mentesen,<br>
biztosan, a Dhammát szem előtt tartva,<br>
igyekezettel,<br>
magányosan vándorolj,<br>
akár az orrszarvú!</p>
<p>(37.) Félelem nélkül, mint az oroszlán mikor üvölt.<br>
Csapdába bele nem esve, mint szél a hálóban.<br>
Szennyezetlenül, mint a lótuszvirág a vízben:<br>
magányosan vándorolj,<br>
akár az orrszarvú!</p>
<p>(38.) Oroszlánként —ki erősen, kemény fogakkal,<br>
győztesként, az állatok királyaként él—<br>
keress egy elhagyatott helyet, és<br>
magányosan vándorolj,<br>
akár az orrszarvú!</p>
<p>(39.) A megfelelő időben megvalósítva az<br>
elengedést a jó szándékon,<br>
együttérzésen, megbecsülésen,<br>
egykedvűségen keresztül,<br>
a világtól, semelyik világtól sem zavartatva,<br>
magányosan vándorolj,<br>
akár az orrszarvú!</p>
<p>(40.) Elengedve a vágyat,<br>
az irtózatot és a káprázatot;<br>
Porrá zúzva a bilincseket;<br>
Az élet elmúlására ügyet sem vetve,<br>
magányosan vándorolj,<br>
akár az orrszarvú!</p>
<p>(41.) Az emberek érdekből barátkoznak.<br>
Ritka manapság az önzetlen barát.<br>
Saját megszűnésük és tisztátalanságuk<br>
miatt siránkoznak, tehát:<br>
magányosan vándorolj,<br>
akár az orrszarvú!</p>
</blockquote>
</article>
<aside id="metaarea">
<p>Így készült:<br>
Fordította: <span class="author">Fenyvesi Róbert</span><br>
Forrás: <a href="http://www.accesstoinsight.org/tipitaka/kn/snp/snp.1.03.than.html" rel="nofollow">Snp 1.3, Thanissaro Bhikkhu</a>, angol<br>
Szerzői jogok: Fenyvesi Róbert, 2008<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: May 30, 2012, at 07:33 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! —Ne add el! —Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert (<a href="http://a-buddha-ujja.hu/Info/Fenyvesi-Robert">info</a>)</p>
</aside>
</section>
</div>
</body>
</html>
