<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="mn111">
<article>
<div class="hgroup">
<p class="division">A Közepes Gyűjtemény</p>
<p>Anupada Sutta</p>
<h1>111. Egymás után, ahogy történt</h1>
</div>
<p>Így hallottam: Egy alkalommal a Magasztos Szávatthiban tartózkodott a Dzséta ligetben, Anáthapindika parkjában. Ott a Magasztos így szólította meg a szerzeteseket: „Bhikkhuk”—s azok ekképp válaszoltak rá: „Tiszteletreméltó Urunk” A Magasztos a következőket mondotta:</p>
<p>„Bhikkhuk, Száriputta bölcs, Száriputta bölcsessége hatalmas, Száriputta bölcsessége széles, Száriputta bölcsessége örömteli, Száriputta bölcsessége gyors, Száriputta bölcsessége éles, Száriputta bölcsessége átható. Fél hónap alatt, bhikkhuk, Száriputta sorra egymás után igaz belátást nyert a <em>dhammá</em>kba. Száriputta igaz belátása a <em>dhammá</em>kba, egymás után sorban, a következőképpen történt:</p>
<p>Nos, bhikkhuk, elszakadván az érzéki élvezetektől, elszakadván a nem üdvös dolgoktól Száriputta belépett az elszakadásból született, gondolati megragadással és elemző gondolkozással kísért, elragadtatással és üdvözült boldogsággal telített első <em>dzsháná</em>ba, és ebben időzött.</p>
<p>És az első <em>dzsháná</em>ban ezeket a <em>dhammá</em>kat—a gondolati megragadást, az elemző gondolkozást, az elragadtatást, a boldogságot és a tudat egyesítettségét; az érintést, az érzést, az észlelést, a szándékot, a tudatot, a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammák</em>ra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, a gondolati megragadás és az elemző gondolkodás lecsendesítését követően Száriputta belépett a második <em>dzsháná</em>ba és ebben időzött, melyet a magabiztosság és a tudat nyugalma jellemez, a gondolati megragadástól és az elemző gondolkodástól mentes, s összeszedettségből született, elragadtatással és üdvözült boldogsággal telített.</p>
<p>„És a második <em>dzsháná</em>ban ezeket a <em>dhammá</em>kat—a magabiztosságot , az elragadtatást, a boldogságot és a tudat egyesítettségét; az érintést, az érzést, az észlelést, a szándékot, a tudatot, a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, az elragadtatás elhalványulását követően Száriputta felülemelkedett egykedvűségben időzött, éberen és tiszta tudatossággal és a testében egyfajta üdvözült boldogságot élt át, melyet az ariják így jellemeznek: „Boldog, aki felülemelkedett egykedvűségben időzik, éberen!”—így érte el, majd időzött a harmadik <em>dzsháná</em>ban.</p>
<p>És a harmadik <em>dzsháná</em>ban ezeket a <em>dhammá</em>kat—az egykedvűséget, a boldogságot, az éberséget és a tiszta tudatosságot, a tudat egyesítettségét; az érintést, az érzést, az észlelést, a szándékot, a tudatot, a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, elhagyva az örömet és fájdalmat, a korábbi bánat és gyönyör eltűnésével Száriputta belépett az örömön és fájdalmon túli negyedik <em>dzsháná</em>ba, és ebben az állapotban tartózkodott, melyet a felülemelkedett egykedvűségnek köszönhetően az éberség tökéletes tisztasága jellemez.</p>
<p>És a negyedik <em>dzsháná</em>ban ezeket a <em>dhammá</em>kat—az egykedvűséget, a sem-kellemes–sem-fájdalmas érzést, a nyugalom szülte közömbösséget, az éberség tisztaságát, a tudat egyesítettségét; és az érintést, az érzést, az észlelést, a szándékot, a tudatot, a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, az anyagi forma érzékelésének meghaladásával, az érzéki benyomások észlelésének eltűnésével, a sokféleség észlelésére vonatkozó oda nem figyeléssel, megértvén, hogy a „Tér végtelen”, Száriputta belépett a Végtelen Tér érzékelési alapjába, és ebben időzött.</p>
<p>És a Végtelen Tér érzékelési alapjában ezeket a <em>dhammá</em>kat—a Végtelen Tér kiterjedésének érzékelését, a tudat egyesítettségét; és az érintést, az érzést, az észlelést, a szándékot és a tudatot; a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, a Végtelen Tér érzékelési alapjának meghaladásával, megértvén, hogy a „Tudat végtelen”, Száriputta belépett a Végtelen Tudat érzékelési alapjába, és ebben időzött.</p>
<p>És a Végtelen Tudat érzékelési alapjában ezeket a <em>dhammá</em>kat—a Végtelen Tudat tartományának érzékelését, a tudat egyesítettségét; és az érintést, az érzést, az észlelést, a szándékot és a tudatot; a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, a Végtelen Tudat érzékelési alapjának meghaladásával, megértvén, „nincs semmi”, Száriputta belépett a Nemlétezés érzékelési alapjába, és ebben időzött.</p>
<p>És a Nemlétezés érzékelési alapjában ezeket a <em>dhammá</em>kat—a Nemlétezés tartományának érzékelését, a tudat egyesítettségét; és az érintést, az érzést, az észlelést, a szándékot és a tudatot; a lelkesedést, az elhatározást, az erőt, az éberséget, a felülemelkedett egykedvűséget, a figyelmet—mindezeket a <em>dhammá</em>kat szemlélte sorban, ahogy következtek. Szemlélte eme <em>dhammá</em>k felmerülését, szemlélte jelenlétüket, szemlélte eltűnésüket. Ily módon megértette: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, a Nemlétezés érzékelési alapjának meghaladásával Száriputta belépett a sem észlelés, sem nem–észlelés érzékelési alapjába, és ebben időzött.</p>
<p>Éberen lépett ki a megvalósított állapotból. Éberen kilépvén, visszaemlékezett a <em>dhammá</em>kra, melyek elmúltak, elenyésztek, átalakultak, imigyen: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Van magasabb megszabadulás”, és törekvése által megerősítette, hogy létezik.</p>
<p>Továbbá, bhikkhuk, a sem észlelés, sem nem–észlelés érzékelési alapjának meghaladásával Száriputta belépett az észlelés és érzés megszűnésébe, és ebben időzött. És a Bölcsesség szemével látva mérgei megsemmisültek.</p>
<p>Éberen lépett ki a megvalósított állapotból. Éberen kilépvén, visszaemlékezett a <em>dhammá</em>kra, melyek elmúltak, elenyésztek, átalakultak, imigyen: „Valóban, ezek a <em>dhammá</em>k nem lévén, létezésbe lépnek, létezvén újra elenyésznek.” Eme <em>dhammá</em>kra nézve vonzódás és taszítás nélkül, függetlenül, leváltan, szabadon, elkülönülten időzött, akadályoktól megszabadult tudattal. Megértette: „Nincs magasabb megszabadulás”, és törekvése által megerősítette, hogy nem létezik.</p>
<p>Bhikkhuk, ha helyesen szólván így neveznének meg valakit: ’uralmat és tökéletességet nyert a nemes erényben, uralmat és tökéletességet nyert a nemes összeszedettségben, uralmat és tökéletességet nyert a nemes bölcsességben, uralmat és tökéletességet nyert a nemes megszabadulásban,’ helyesen szólván bizony Száriputtát kellene megnevezni eképpen.</p>
<p>Bhikkhuk, ha helyesen szólván így neveznének meg valakit: ’Ő a Magasztos igaz fia, az Ő szájából született, a Dhammából született, a Dhamma teremtette, a Dhamma örököse, nem az anyagi dolgok örököse’, helyesen szólván bizony Száriputtát kellene megnevezni eképpen.</p>
<p>„Bhikkhuk, a Dhamma összehasonlíthatatlan kerekét, melyet a Tathágata forgatott meg, Száriputta helyesen tartja mozgásban.”</p>
<p>Így beszélt a Magasztos. A bhikkhuk elégedetten és örömmel hallgatták a Magasztos szavait.</p>
</article>
<aside id="metaarea">
<p>Így készült:</p>
<p>Fordította: <span class="author">HoD</span></p>
<p>Forrás: <a href="http://www.what-buddha-taught.net/Books9/Bhikkhu_Bodhi_Anupada_Sutta.htm" rel="nofollow">MN 111, Bhikkhu Bodhi</a>, angol</p>
<p>Szerzői jogok: HoD, 2008</p>
<p>Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a></p>
<p>Frissítve: November 02, 2011, at 06:54 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Pressing Lajos (<a href="http://a-buddha-ujja.hu/Info/Pressing-Lajos">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
