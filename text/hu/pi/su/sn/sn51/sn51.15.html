<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn51.15">
<article>
<div class="hgroup">
<p class="division">A Témák Szerinti Gyűjtemény</p>
<p>Uṇṇābha-brāhmaṇa Sutta</p>
<h1>51.15. Unnábha, a brahman</h1>
</div>
<p>Így hallottam. Egy alkalommal a tiszteletreméltó Ánanda Kószambiban tartózkodott, Ghószita parkjában. Ekkor Unnábha, a brahman meglátogatta a tiszteletreméltó Ánandát, megérkezvén hozzá udvariasan köszöntötte. Miután így barátságosan üdvözölték egymást, leült mellé. Ott ültében így szólt a tiszteletreméltó Ánandához:</p>
<p>—Ánanda Mester! Mi e szent élet célja, amit Gótama remete vezetésével élsz?</p>
<p>—Brahman! A szent élet célja, amit a Magasztos vezetésével élek, a vágyak kioltása.</p>
<p>—Van-e ösvény, van-e gyakorlat, ami a vágyak kioltásához vezet?</p>
<p>—Igen, van ösvény, van gyakorlat, ami a vágyak kioltásához vezet.</p>
<p>—Mi az az ösvény, mi az a gyakorlat, ami a vágyak kioltásához vezet?</p>
<p>—Brahman! Amikor a szerzetes kifejleszti azt az erőt, amit olyan összpontosítás hat át, ami a vágyon és a törekvés késztetésén alapul. Kifejleszti azt az erőt, amit olyan összpontosítás hat át, ami az állhatatosságon…; amit olyan összpontosítás hat át, ami a szándékon…; amit olyan összpontosítás hat át, ami az elhatározáson és a törekvés késztetésén alapul. Brahman, ez az ösvény, ez a gyakorlat, ami a vágyak kioltásához vezet.</p>
<p>—Ánanda Mester! Ha ez így van, akkor ez egy végtelen ösvény, nem olyan aminek egyszer vége szakad. Elképzelhetetlen, hogy az ember képes legyen kioltani a vágyait a vágy eszközével.</p>
<p>—Ebben az esetben, hadd kérdezzek tőled valamit e tárgyban, brahman! Válaszolj, ahogy jónak látod! Mit gondolsz: Nem volt-e először benned vágy, azt gondolván ’El fogok menni a parkba’, és miután megérkeztél ide, az a bizonyos vágyad nem csillapodott-e le?</p>
<p>—De, uram.</p>
<p>—Nem volt-e először benned állhatatosság, azt gondolván ’El fogok menni a parkba’, és miután megérkeztél ide, az a bizonyos állhatatosság nem csillapodott-e le?</p>
<p>—De, uram.</p>
<p>—Nem volt-e először benned szándék, azt gondolván ’El fogok menni a parkba’, és miután megérkeztél ide, az a bizonyos szándékod nem csillapodott-e le?</p>
<p>—De, uram.</p>
<p>—Nem volt-e először benned elhatározás, azt gondolván ’El fogok menni a parkba’, és miután megérkeztél ide, az a bizonyos elhatározás nem csillapodott-e le?</p>
<p>—De, uram.</p>
<p>—Hát, ugyanígy van ez az <em>arahat</em>tal is, aki a tudati indulatait megszüntette, aki elérte a beteljesülést, aki feladatát elvégezte, aki terheit letette, aki az igaz célt elérte, aki a létesülés béklyóit teljesen szétzúzta, és aki a helyes tudást mind megszerezte. Bármilyen vágy is volt benne kezdetben az <em>arahat</em>ság elérésére, az a bizonyos vágy lecsillapodott benne. Bármilyen állhatatosság is volt benne kezdetben az <em>arahat</em>ság elérésére, az a bizonyos állhatatosság lecsillapodott benne. Bármilyen szándék is volt benne kezdetben az <em>arahat</em>ság elérésére, az a bizonyos szándék lecsillapodott benne. Bármilyen elhatározás is volt benne az <em>arahat</em>ság elérésére, az a bizonyos elhatározás lecsillapodott benne. Most mit gondolsz, brahman? Ez vajon egy végtelen ösvény, vagy olyan, aminek egyszer vége szakad?</p>
<p>—Igazad van, Ánanda Mester! Ennek az ösvénynek van vége, nem végeláthatatlan. Bámulatos, Ánanda Mester! Bámulatos! Mint amikor valaki felállítja azt, ami addig fejjel lefelé volt, feltárja az addig rejtettet, utat mutat a tévelygőnek, vagy lámpát tart a sötétben, hogy akinek van szeme, lásson, ugyanígy Ánanda Mester is számos érvvel világította meg számomra a Dhammát. Gótama Mesterhez, a Dhammához, és a Szanghához, a szerzetesek közösségéhez megyek menedékért. Emlékezzen rám Ánanda Mester úgy, mint aki mától világi követőként menedéket vesz egész életére.</p>
</article>
<aside id="metaarea">
<p>Így készült:<br>
Fordította: <span class="author">Fenyvesi Róbert</span><br>
Forrás: <a href="http://www.accesstoinsight.org/tipitaka/sn/sn51/sn51.015.than.html" rel="nofollow">SN 51.15, Thanissaro Bhikkhu</a>, angol<br>
Szerzői jogok: Fenyvesi Róbert, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert (<a href="http://a-buddha-ujja.hu/Info/Fenyvesi-Robert">info</a>)</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
