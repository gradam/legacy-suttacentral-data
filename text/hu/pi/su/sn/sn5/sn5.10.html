<!DOCTYPE html>
<html>
<head>
<title></title>
</head>
<body>
<div id="text" lang="hu">
<section class="sutta" id="sn5.10">
<article>
<div class="hgroup">
<p class="division">A Témák Szerinti Gyűjtemény</p>
<p>Vajirā Sutta</p>
<h1>5.10 Vadzsirá</h1>
</div>
<p>Szávatthiban. Egy reggel Vadzsirá, a bhikkhuni felöltözött, fogta csészéjét és köntösét, majd elment Szávatthiba alamizsnáért. Mikor körbejárt Szávatthiban alamizsnáért, visszatért, evés után a Vak Ember Ligetébe ment, hogy ott elmélkedjen egy napot. Bevéve magát a Vak Ember Ligetébe, leült egy fa tövébe az egész napos elmélkedéshez.</p>
<p>Ekkor Mára, a Gonosz fel akarván ébreszteni benne a félelmet, zaklatottságot és rettegést, azt óhajtván, hogy eltávolodjék az összpontosítástól, feltűnt előtte, és egy versben szólította meg őt:</p>
<blockquote class="gatha">
<p>„Ki teremtette ezt a lényt?<br>
Hol a lény teremtője?<br>
Hol keletkezett a lény?<br>
Hol szűnik meg a lény?”</p>
</blockquote>
<p>Ekkor ez jutott eszébe Vadzsirának, a bhikkhuninak: „Ki szavalta ezt a verset—emberi vagy nem emberi lény?” Azután ez jutott eszébe: „Ez Mára, a Gonosz, aki azért mondta ezt a verset, hogy felébressze bennem a félelmet, zaklatottságot és rettegést, hogy eltávolodjam az összpontosítástól.”</p>
<p>Ekkor a bhikkhuni, megértvén, „Ez Mára, a Gonosz”, így válaszolt neki egy versben:</p>
<blockquote class="gatha">
<p>„Miért tételezel fel lényt?<br>
Mára, megragadtál egy nézetet?<br>
Ez csak a tiszta alakzatok halmaza:<br>
Itt nincs [semmiféle] lény.</p>
<p>Csakúgy, mint az összeillesztett részekre,<br>
A szekér szót használják,<br>
Így, amikor az összetevők léteznek,<br>
A „lény” szót szokás használni.</p>
<p>Csak a szenvedés, ami létrejön,<br>
A szenvedés, ami fennáll és elmúlik.<br>
Semmi, csak a szenvedés jön létre,<br>
Semmi, csak a szenvedés enyészik el.”</p>
</blockquote>
<p>Ekkor Mára, a Gonosz rájött: „Vadzsirá, a bhikkhuni ismer engem”, így szomorúan és csalódottan rögvest eltűnt.</p>
</article>
<aside id="metaarea">
<p>Így készült:<br>
Fordította: <span class="author">Szabó Márta</span><br>
Forrás: <a href="http://www.accesstoinsight.org/tipitaka/sn/sn05/sn05.010.bodh.html" rel="nofollow">SN 5.10, Bhikkhu Bodhi</a>, angol<br>
Szerzői jogok: Szabó Márta, 2009<br>
Felhasználás feltételei: <a href="http://creativecommons.org/licenses/by-nc-sa/2.5/hu/" target="_blank">CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a rel="license" href="http://creativecommons.org/licenses/by-nc-sa/2.5/hu/" target="_blank">Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Fenyvesi Róbert és Sándor Ildikó</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
