<!DOCTYPE html>
<html>
<head>
<meta charset="UTF-8">
<meta author="Shai Lior Schwartz">
<title></title>
</head>
<body>
<div id="text" lang="he">
<section class="sutta" id="dhp">
<article style="direction: rtl;">
<div class="hgroup">
<h1>דרך האמת - דהמפדה</h1>
</div>

<h2>הצמדים—Yamakavagga</h2>
<blockquote class="gatha"><p><a class="sc" data-uid="dhp1" id="1"></a><a class="sc" data-uid="dhp1" id="1"></a><a class="ss" id="ss1"></a>התודעה קודמת לכל התופעות,<br>התודעה היא ראש להן, כולן מעשה תודעה.<br>אם אדם מדבר או פועל<br>עם תודעה לא טהורה,<br>סבל בא בעקבותיו<br>כגלגלי עגלה העוקבים אחר השור.</p>
<p><a class="sc" data-uid="dhp2" id="2"></a><a class="sc" data-uid="dhp2" id="2"></a><a class="ss" id="ss2"></a>התודעה קודמת לכל התופעות,<br>התודעה היא ראש להן, כולן מעשה תודעה.<br>אם אדם מדבר או פועל<br>עם תודעה טהורה,<br>אושר בא בעקבותיו<br>כמו צילו העוקב אחריו.</p>
<p><a class="sc" data-uid="dhp3" id="3"></a><a class="ss" id="ss3"></a>"הוא פגע בי, הוא הכה אותי,<br>הוא הביס אותי, הוא שדד אותי."<br>מי שמטפח מחשבות כאלו,<br>השנאה לא שוקטת בו.</p>
<p><a class="sc" data-uid="dhp4" id="4"></a><a class="ss" id="ss4"></a>"הוא פגע בי, הוא הכה אותי,<br>הוא הביס אותי, הוא שדד אותי."<br>מי שלא מטפח מחשבות כאלו,<br>השנאה שוקטת בו.</p>
<p><a class="sc" data-uid="dhp5" id="5"></a><a class="ss" id="ss5"></a>לעולם שנאה אינה שוקטת<br>באמצעות שנאה,<br>רק באמצעות אי-שנאה היא שוקטת—<br>זהו חוק נצחי.</p>
<p><a class="sc" data-uid="dhp6" id="6"></a><a class="ss" id="ss6"></a>יש אנשים שלא מבינים<br>שכולנו נידונים למות—<br>אך אלו שמבינים זאת<br>מיישבים את מריבותיהם.</p>
<p><a class="sc" data-uid="dhp7" id="7"></a><a class="ss" id="ss7"></a>מי שמרוכז בתענוגות,<br>חסר שליטה בחושיו,<br>אינו מתון באכילה,<br>עצלן ורופס,<br>אותו מָארַה מכניע,<br>כשם שסופה מפילה עץ חלש.</p>
<p><a class="sc" data-uid="dhp8" id="8"></a><a class="ss" id="ss8"></a>מי שעוסק בהתבוננות בדוֹחֶה,<br>שולט בחושיו,<br>מתון באכילה,<br>בעל אמון ומאמץ כנה,<br>מָארַה אינו מכניע אותו,<br>כשם שסופה אינה מפילה הר יציב.</p>
<p><a class="sc" data-uid="dhp9" id="9"></a><a class="ss" id="ss9"></a>מי שלובש את הגלימה הכתומה,<br>אך אינו נקי מזיהומים,<br>חסר שליטה עצמית ואינו ישר—<br>הוא לבטח אינו ראוי לה.</p>
<p><a class="sc" data-uid="dhp10" id="10"></a><a class="ss" id="ss10"></a>אך מי שנקי מזיהומים,<br>מבוסס במוסר,<br>בעל שליטה עצמית ובעל יושר—<br>הוא אכן ראוי לגלימה הכתומה.</p>
<p><a class="sc" data-uid="dhp11" id="11"></a><a class="ss" id="ss11"></a>אלו שרואים את המהותי במה שאינו מהותי<br>ורואים את מה שאינו מהותי במהותי,<br>לא מגיעים לעולם אל המהותי<br>ואובדים בכוונות טועות.</p>
<p><a class="sc" data-uid="dhp12" id="12"></a><a class="ss" id="ss12"></a>אלו שרואים את המהותי כמהותי<br>ואת הלא-מהותי כלא-מהותי,<br>מגיעים אל המהותי<br>וחיים עם כוונות טובות.</p>
<p><a class="sc" data-uid="dhp13" id="13"></a><a class="ss" id="ss13"></a>כשם שאל בית שאינו מסוכך היטב<br>יחדור גשם,<br>כך לתודעה בלתי מפותחת כראוי<br>תחדור תאווה.</p>
<p><a class="sc" data-uid="dhp14" id="14"></a><a class="ss" id="ss14"></a>כשם שאל בית מסוכך היטב<br>לא יחדור גשם,<br>כך לתודעה מפותחת כראוי<br>לא תחדור תאווה.</p>
<p><a class="sc" data-uid="dhp15" id="15"></a><a class="ss" id="ss15"></a>הוא מצטער עכשיו ומצטער אחר כך,<br>העושה רע מצטער בשני העולמות.<br>הוא מצטער ומתייסר<br>בראותו את מעשיו הלא טהורים.</p>
<p><a class="sc" data-uid="dhp16" id="16"></a><a class="ss" id="ss16"></a>הוא שמח עכשיו ושמח אחר כך,<br>העושה טוב שמח בשני העולמות.<br>הוא שמח ומאושר<br>בראותו את מעשיו הטהורים.</p>
<p><a class="sc" data-uid="dhp17" id="17"></a><a class="ss" id="ss17"></a>הוא סובל עכשיו וסובל אחר כך,<br>העושה רע סובל בשני העולמות.<br>המחשבה 'עשיתי רע' מענה אותו,<br>והוא סובל עוד יותר כאשר הוא מגיע אל עולם היגון.</p>
<p><a class="sc" data-uid="dhp18" id="18"></a><a class="ss" id="ss18"></a>הוא שמח כאן ושמח אחר כך,<br>העושה טוב, שמח בשני העולמות.<br>המחשבה 'עשיתי טוב' משמחת אותו,<br>והוא שמח אף יותר כאשר הוא מגיע אל עולם השמחה.</p>
<p><a class="sc" data-uid="dhp19" id="19"></a><a class="ss" id="ss19"></a>אדם המשנן כתבים רבים,<br>אך ברשלנותו אינו פועל בהתאם,<br>דומה לרועה בקר שסופר רק את הבקר של אחרים—<br>הוא אינו לוקח חלק בברכה של חיי הפרישות.</p>
<p><a class="sc" data-uid="dhp20" id="20"></a><a class="ss" id="ss20"></a>על אף שאדם משנן מעט כתבים,<br>אם הוא הולך בדרך הדְהַמַּה ופועל על פיה,<br>אם הוא זונח תאווה, שנאה ואשליה,<br>אם הוא בעל חוכמה אמיתית ותודעה משוחררת,<br>ואם אינו נקשר לדבר בעולם הזה או בעולם הבא—<br>אכן, הוא לוקח חלק בברכה של חיי הפרישות.</p></blockquote>
<h2>ערנות—Appamādavagga</h2>
<blockquote class="gatha"><p><a class="sc" data-uid="dhp21" id="21"></a><a class="ss" id="ss21"></a>ערנות היא הדרך אל האלמוות,<br>חוסר ערנות היא הדרך אל המוות.<br>הערניים לא מתים,<br>בעוד אלה שאינם ערניים כאילו היו מתים.</p>
<p><a class="sc" data-uid="dhp22" id="22"></a><a class="ss" id="ss22"></a>בהבנה בהירה זו,<br>החכמים הערניים<br>שמחים בערנות,<br>ונהנים בעולמם של האציליים.</p>
<p><a class="sc" data-uid="dhp23" id="23"></a><a class="ss" id="ss23"></a>המתרגל בהתמדה,<br>ברציפות ובמאמץ איתן—<br>החכם יגשים נִיבָּאנַה,<br>השחרור הנעלה משעבוד.</p>
<p><a class="sc" data-uid="dhp24" id="24"></a><a class="ss" id="ss24"></a>האדם הנמרץ והקשוב,<br>שמעשיו טהורים וזהירים,<br>בעל השליטה העצמית והערני, החי על פי הדְהַמַּה—<br>תהילתו מתעצמת.</p>
<p><a class="sc" data-uid="dhp25" id="25"></a><a class="ss" id="ss25"></a>באמצעות מאמץ וערנות,<br>משמעת ושליטה עצמית,<br>החכם עושה לעצמו אי,<br>אשר שיטפון לא יכול להכניע.</p>
<p><a class="sc" data-uid="dhp26" id="26"></a><a class="ss" id="ss26"></a>הטיפשים והבורים<br>נכנעים לחוסר ערנות,<br>אך החכם שומר על ערנות<br>כעל העושר הגדול ביותר.</p>
<p><a class="sc" data-uid="dhp27" id="27"></a><a class="ss" id="ss27"></a>אל תיכנעו לחוסר ערנות<br>אל תקדישו עצמכם להנאות חושים.<br>רק המתרגל הערני<br>משיג אושר גדול.</p>
<p><a class="sc" data-uid="dhp28" id="28"></a><a class="ss" id="ss28"></a>מסלק חוסר ערנות באמצעות ערנות,<br>כך החכם פועל<br>ומעפיל למגדל החוכמה נטול צער.<br>אז הוא מביט על ההמון מלא הצער,<br>כפי שהעומד על ראש הר<br>על השוטים למטה.</p>
<p><a class="sc" data-uid="dhp29" id="29"></a><a class="ss" id="ss29"></a>ערני בין חסרי ערנות,<br>ער לגמרי בין ישנים—<br>החכם מתקדם כמו סוס מהיר,<br>המותיר אחריו סוס חלש.</p>
<p><a class="sc" data-uid="dhp30" id="30"></a><a class="ss" id="ss30"></a>בזכות ערנות, אִינְדְרַה<br>נעשה ראש הישויות השמימיות.<br>ערנות זוכה לשבחים,<br>חוסר ערנות זוכה תמיד לבוז.</p>
<p><a class="sc" data-uid="dhp31" id="31"></a><a class="ss" id="ss31"></a>הנזיר המקדיש עצמו לערנות<br>ורואה סכנה בחוסר ערנות,<br>מתקדם כמו אש<br>השורפת את כל הזיהומים גדולים כקטנים.</p>
<p><a class="sc" data-uid="dhp32" id="32"></a><a class="ss" id="ss32"></a>הנזיר המקדיש עצמו לערנות,<br>ורואה סכנה בחוסר ערנות,<br>לא ימעד.<br>הוא קרוב לנִיבָּאנַה.</p></blockquote>
<h2>התודעה—Cittavagga</h2>
<blockquote class="gatha"><p><a class="sc" data-uid="dhp33" id="33"></a><a class="ss" id="ss33"></a>התודעה הפכפכה ובלתי יציבה,<br>קשה לריסון וקשה לשליטה.<br>החכם מיישר אותה<br>כמו שיוצר חיצים מיישר את החץ.</p>
<p><a class="sc" data-uid="dhp34" id="34"></a><a class="ss" id="ss34"></a>כדג שהוטל מפרפר על קרקע יבשה<br>לאחר שהוצא מבריכת מגוריו—<br>כך גם התודעה הזו מיטלטלת<br>על מנת להימלט מתחומו של מָארַה.</p>
<p><a class="sc" data-uid="dhp35" id="35"></a><a class="ss" id="ss35"></a>כיבוש התודעה הוא דבר נפלא,<br>כה קשה לאחיזה, תמיד זריזה,<br>ונודדת לכל מקום בו היא חפצה—<br>תודעה מאומנת מביאה שמחה.</p>
<p><a class="sc" data-uid="dhp36" id="36"></a><a class="ss" id="ss36"></a>איש חכם, הגן על התודעה!<br>כה חמקמקה וקשה להבחנה,<br>נודדת לכל מקום בו היא חפצה—<br>תודעה מאובטחת מביאה שמחה.</p>
<p><a class="sc" data-uid="dhp37" id="37"></a><a class="ss" id="ss37"></a>התודעה חבויה וחסרת צורה,<br>נודדת למרחקים ובודדה—<br>אלו המכניעים אותה<br>משוחררים מכבליו של מָארַה.</p>
<p><a class="sc" data-uid="dhp38" id="38"></a><a class="ss" id="ss38"></a>מי שתודעתו אינה יציבה,<br>שאינו יודע את הלימוד הטוב,<br>ושאמונו מעורער—<br>חוכמתו אינה מבשילה.</p>
<p><a class="sc" data-uid="dhp39" id="39"></a><a class="ss" id="ss39"></a>לערני, שתודעתו אינה ספוגה בתאווה,<br>אינה מיוסרת משנאה,<br>ושהתעלה מעבר לחסד ומגרעת—<br>פחד לא קיים.</p>
<p><a class="sc" data-uid="dhp40" id="40"></a><a class="ss" id="ss40"></a>משהבנת שהגוף הזה הוא ככלי חרס,<br>ומשביססת את התודעה הזו כעיר מבצר,<br>הכה במָארַה בחרב החוכמה—<br>הגן על מה שכבשת, אך אל תיצמד לדבר.</p>
<p><a class="sc" data-uid="dhp41" id="41"></a><a class="ss" id="ss41"></a>מה נורא! תוך זמן קצר<br>יהיה הגוף הזה מוטל על האדמה,<br>מושלך ללא רוח חיים,<br>כמו בול עץ חסר תועלת.</p>
<p><a class="sc" data-uid="dhp42" id="42"></a><a class="ss" id="ss42"></a>תודעה שמכוונת לפגוע<br>תגרום לאדם נזק גדול יותר<br>מאשר כל נזק שאויב יעשה לאויבו,<br>או שונא לשונאו.</p>
<p><a class="sc" data-uid="dhp43" id="43"></a><a class="ss" id="ss43"></a>לא אם, לא אב,<br>או כל קרוב אחר,<br>יכולים להועיל לאדם יותר מתודעתו שלו,<br>כאשר היא מכוונת לטוב.</p></blockquote>
<h2>פרחים—Pupphavagga</h2>
<blockquote class="gatha"><p><a class="sc" data-uid="dhp44" id="44"></a><a class="ss" id="ss44"></a>מי ידע את זו האדמה,<br>את עולמו של יָאמַה והישויות שבו?<br>מי יבין את דברי החוכמה המוצגים כהלכה,<br>כאדם מיומן המלקט פרחים?</p>
<p><a class="sc" data-uid="dhp45" id="45"></a><a class="ss" id="ss45"></a>החניך יבין את זו האדמה, את עולמו של יָאמַה<br>ואת העולם הזה עם הישויות שבו.<br>החניך יבין את דברי החוכמה המוצגים כהלכה<br>כאדם מיומן המלקט פרחים.</p>
<p><a class="sc" data-uid="dhp46" id="46"></a><a class="ss" id="ss46"></a>משהבנת שהגוף הזה הוא כמו קצף,<br>משחדרת לטבעו האשלייתי,<br>משעקרת את חיצי הפרח של מָארַה,<br>תוכל לצאת מטווח ראייתו של מלך המוות.</p>
<p><a class="sc" data-uid="dhp47" id="47"></a><a class="ss" id="ss47"></a>אדם המלקט רק את הפרחים,<br>שדעתו נצמדת בתאווה—<br>המוות סוחף אותו,<br>כשיטפון אדיר הסוחף כפר רדום.</p>
<p><a class="sc" data-uid="dhp48" id="48"></a><a class="ss" id="ss48"></a>אדם המלקט רק את הפרחים,<br>שדעתו נצמדת בתאווה,<br>ושחושיו אינם מסופקים—<br>נמצא תחת שליטתו של המוות.</p>
<p><a class="sc" data-uid="dhp49" id="49"></a><a class="ss" id="ss49"></a>כדבורה שאוספת את הצוף<br>ועוזבת את הפרח<br>מבלי לפגוע בצבעו וריחו,<br>כך החכם מתהלך בכפר.</p>
<p><a class="sc" data-uid="dhp50" id="50"></a><a class="ss" id="ss50"></a>אל לו לאדם למצוא דופי באחר,<br>במה שעשה או לא עשה.<br>על אדם לבחון רק את עצמו,<br>את מה שעשה או לא עשה.</p>
<p><a class="sc" data-uid="dhp51" id="51"></a><a class="ss" id="ss51"></a>כפרח יפה השופע בצבע אך חסר ניחוח,<br>כך מילותיו היפות<br>של מי שאינו נוהג על פיהן<br>אינן נושאות פרי.</p>
<p><a class="sc" data-uid="dhp52" id="52"></a><a class="ss" id="ss52"></a>כפרח יפה השופע בצבע ובעל ניחוח,<br>כך מילותיו היפות<br>של האדם הנוהג על פיהן<br>נושאות פרי.</p>
<p><a class="sc" data-uid="dhp53" id="53"></a><a class="ss" id="ss53"></a>כשם שניתן לשזור זרים רבים<br>מערימת פרחים גדולה,<br>כך גם על בן התמותה<br>לעשות מעשים טובים רבים.</p>
<p><a class="sc" data-uid="dhp54" id="54"></a><a class="ss" id="ss54"></a>ניחוחם המתוק של פרחים אינו נישא נגד הרוח,<br>אף לא ניחוחם של עץ הסנדל, הבירנית והיסמין.<br>אך ניחוחו של הטוב נישא נגד הרוח.<br>אדם טוב קורן וחודר לכל עבר.</p>
<p><a class="sc" data-uid="dhp55" id="55"></a><a class="ss" id="ss55"></a>מכל הניחוחות—<br>עץ הסנדל, הבירנית,<br>לוטוס ויסמין—<br>ניחוח הטוהר המוסרי הוא הטוב ביותר.</p>
<p><a class="sc" data-uid="dhp56" id="56"></a><a class="ss" id="ss56"></a>עמום הוא ניחוחם<br>של הטַגַרַה ועץ הסנדל,<br>לעומת ניחוח הטוהר המוסרי הנעלה,<br>אשר נישא אף בין הישויות השמימיות.</p>
<p><a class="sc" data-uid="dhp57" id="57"></a><a class="ss" id="ss57"></a>מָארַה לא מוצא לעולם<br>את דרכם של המוסריים,<br>החיים בערנות ומשוחררים<br>באמצעות ידיעה מושלמת.</p>
<p><a class="sc" data-uid="dhp58" id="58"></a><a class="ss" id="ss58"></a>כשם שעל ערימת אשפה<br>המושלכת לצד הדרך,<br>יכול ללבלב לוטוס ריחני<br>ונעים למראה,</p>
<p><a class="sc" data-uid="dhp59" id="59"></a><a class="ss" id="ss59"></a>כך בין אנשים<br>בורים ועיוורים,<br>תלמידו של המואר בשלמות<br>זוהר מלא חוכמה.</p></blockquote>
<h2>הטיפש—Balavagga</h2>
<blockquote class="gatha"><p><a class="sc" data-uid="dhp60" id="60"></a><a class="ss" id="ss60"></a>ארוך הוא הלילה למי שאינו ישן,<br>ארוכה היא הדרך ליגע,<br>ארוכה היא הסַמְסָארַה לטיפשים<br>שלא יודעים את האמת הנעלה.</p>
<p><a class="sc" data-uid="dhp61" id="61"></a><a class="ss" id="ss61"></a>אם לא תמצא אדם<br>טוב ממך או שווה לך,<br>עשה את דרכך לבד.<br>אין טעם ברעות עם טיפשים.</p>
<p><a class="sc" data-uid="dhp62" id="62"></a><a class="ss" id="ss62"></a>"יש לי בנים, יש לי רכוש",<br>כך הטיפש חושב ודואג.<br>אך אין לו אפילו את עצמו,<br>לכן, אילו בנים? איזה רכוש?</p>
<p><a class="sc" data-uid="dhp63" id="63"></a><a class="ss" id="ss63"></a>טיפש היודע את טיפשותו<br>הוא נבון לפחות במידה זו,<br>אך טיפש החושב עצמו חכם<br>הוא בהחלט נקרא 'טיפש'.</p>
<p><a class="sc" data-uid="dhp64" id="64"></a><a class="ss" id="ss64"></a>אדם טיפש,<br>אפילו נמצא במחיצת אדם חכם כל חייו,<br>אינו מבין את הדהמה<br>יותר משכפית מבינה את טעם המרק.</p>
<p><a class="sc" data-uid="dhp65" id="65"></a><a class="ss" id="ss65"></a>אדם נבון,<br>אפילו נמצא במחיצת אדם חכם לרגע אחד,<br>מבין במהירות את הדהמה,<br>כפי שלשון מבינה את טעם המרק.</p>
<p><a class="sc" data-uid="dhp66" id="66"></a><a class="ss" id="ss66"></a>טיפשים דלי בינה<br>מתנהגים כאילו היו אויבים של עצמם,<br>הם עושים מעשים רעים<br>המניבים פירות מרים.</p>
<p><a class="sc" data-uid="dhp67" id="67"></a><a class="ss" id="ss67"></a>מעשה לא טוב<br>הוא זה שעשייתו גוררת חרטה,<br>ושאת פירותיו<br>חווים בדמעות ובפנים בוכיות.</p>
<p><a class="sc" data-uid="dhp68" id="68"></a><a class="ss" id="ss68"></a>מעשה טוב<br>הוא זה שעשייתו אינה גוררת חרטה,<br>ושאת פירותיו<br>חווים בשמחה ואושר.</p>
<p><a class="sc" data-uid="dhp69" id="69"></a><a class="ss" id="ss69"></a>כל עוד המעשה הרע לא מבשיל,<br>מדמה אותו הטיפש לדבש,<br>אך כאשר מבשיל המעשה הרע,<br>אז הטיפש מצטער.</p>
<p><a class="sc" data-uid="dhp70" id="70"></a><a class="ss" id="ss70"></a>חודש אחר חודש הסגפן הטיפש יכול לאכול<br>בעזרת קצה גבעול עשב,<br>אך עדיין הוא אינו שווה לקמצוץ<br>של אדם שבחן היטב את הדהמה.</p>
<p><a class="sc" data-uid="dhp71" id="71"></a><a class="ss" id="ss71"></a>כמו חלב טרי,<br>מעשה רע אינו מחמיץ מהר,<br>הוא עוקב אחר הטיפש,<br>כמו אש הבוערת תחת אפר.</p>
<p><a class="sc" data-uid="dhp72" id="72"></a><a class="ss" id="ss72"></a>הטיפש משיג ידע שמוביל לאבדון,<br>זה הורס לטיפש<br>כל חלקה טובה<br>ומפצח את ראשו.</p>
<p><a class="sc" data-uid="dhp73" id="73"></a><a class="ss" id="ss73"></a>הטיפש מחפש כבוד שלא מגיע לו,<br>זכות קדימה בין נזירים,<br>סמכות במנזרים,<br>והערצה מאנשים אחרים.</p>
<p><a class="sc" data-uid="dhp74" id="74"></a><a class="ss" id="ss74"></a>"הלוואי שבעלי בית ופרושים יחשבו<br>שהדבר נעשה על ידי. הלוואי שיהיו<br>תחת שליטתי בנוגע לכל חובה שהיא"—<br>זוהי שאיפתו של הטיפש,<br>כך, תשוקתו וגאוותו מתעצמים.</p>
<p><a class="sc" data-uid="dhp75" id="75"></a><a class="ss" id="ss75"></a>אחד הוא החיפוש אחר הישגים ארציים,<br>ואחרת היא הדרך לניבאנה.<br>כאשר הוא מבין זאת כך,<br>הנזיר, תלמידו של הבודהה,<br>לא ייסחף אחר תהילה,<br>אלא ייפתח הינתקות.</p></blockquote>
<h2>החכם—Panditavagga</h2>
<blockquote class="gatha"><p><a class="sc" data-uid="dhp76" id="76"></a><a class="ss" id="ss76"></a>כאדם המְכַוֵן אל אוצר<br>הוא החכם<br>המצביע על טעויותיך.<br>התרועע עם חכם מעין זה,<br>התחבר עם אדם כזה—<br>רעות כזו הינה לטובה, לא לרעה.</p>
<p><a class="sc" data-uid="dhp77" id="77"></a><a class="ss" id="ss77"></a>תן לו להתריע, להדריך<br>ולשמור אותך מהתנהגות לא נאותה.<br>אדם כזה הינו יקר לאנשים טובים,<br>ומתועב על ידי הרעים.</p>
<p><a class="sc" data-uid="dhp78" id="78"></a><a class="ss" id="ss78"></a>אל תתחבר עם ידידים רעים,<br>אל תתחבר עם שפלים.<br>התחבר עם ידידים טובים,<br>התחבר עם אנשים נעלים.</p>
<p><a class="sc" data-uid="dhp79" id="79"></a><a class="ss" id="ss79"></a>אדם ששמח בדְהַמַּה,<br>ישן באושר עם תודעה בהירה.<br>החכם נהנה תמיד מהדְהַמַּה<br>שהוצגה על ידי הנעלה.</p>
<p><a class="sc" data-uid="dhp80" id="80"></a><a class="ss" id="ss80"></a>חופרי תעלות מובילים מים,<br>עושי חיצים מיישרים חיצים,<br>נגרים מעצבים עץ,<br>החכמים שולטים בעצמם.</p>
<p><a class="sc" data-uid="dhp81" id="81"></a><a class="ss" id="ss81"></a>כשם שסלע מוצק<br>אינו נע ברוח,<br>כך החכמים לא מושפעים<br>משבחים והאשמות.</p>
<p><a class="sc" data-uid="dhp82" id="82"></a><a class="ss" id="ss82"></a>כפי שאגם עמוק<br>צלול ושליו,<br>כך החכם הופך צלול<br>כאשר הוא שומע את הדְהַמַּה.</p>
<p><a class="sc" data-uid="dhp83" id="83"></a><a class="ss" id="ss83"></a>אכן, הטובים מוותרים על הכל,<br>הם לא משוחחים על תשוקות להנאות החושים.<br>החכמים אינם חשים התעלות או דיכאון,<br>כאשר נוגעים בהם אושר או כאב.</p>
<p><a class="sc" data-uid="dhp84" id="84"></a><a class="ss" id="ss84"></a>הוא לא ישתוקק להצלחה באמצעים לא כשרים,<br>לא למען עצמו ולא למען אחר.<br>הוא לא ישתוקק לבנים, עושר או שלטון—<br>כך הוא יהיה מוסרי, חכם והגון.</p>
<p><a class="sc" data-uid="dhp85" id="85"></a><a class="ss" id="ss85"></a>מעטים האנשים<br>שחוצים אל הגדה שמעבר.<br>רובם רק רצים<br>מעלה ומטה בגדה הקרובה.</p>
<p><a class="sc" data-uid="dhp86" id="86"></a><a class="ss" id="ss86"></a>אלו הפועלים בהתאם<br>לדְהַמַּה המוצגת בשלמות<br>יחצו אל מעבר לממלכת המוות<br>הקשה כל כך לצליחה.</p>
<p><a class="sc" data-uid="dhp87" id="87"></a><a class="ss" id="ss87"></a>משעזב את התורות האפלות,<br>החכם מפתח בהירות.<br>משעזב את הבית לטובת חיי חסר-בית,<br>הוא חי הרחק בבדידות.</p>
<p><a class="sc" data-uid="dhp88" id="88"></a><a class="ss" id="ss88"></a>משזנח את התאווה,<br>בלי דבר—<br>שם עליו לבקש הנאה.<br>החכם ינקה עצמו מזיהומי התודעה.</p>
<p><a class="sc" data-uid="dhp89" id="89"></a><a class="ss" id="ss89"></a>אלו שתודעתם פותחה היטב<br>לכדי שלמות בגורמי ההתעוררות,<br>אשר לא נאחזים<br>ובשמחה מוותרים על ההיקשרות,<br>הזוהרים, החופשיים מהתחלואים—<br>הם הגשימו נִיבָּאנַה בעולם הזה.</p></blockquote>
  <h2>הארהנט—Arahantvagga</h2>
<blockquote class="gatha"><p><a class="sc" data-uid="dhp90" id="90"></a><a class="ss" id="ss90"></a>במי שסיים את המסע, חסר הצער,<br>אשר השתחרר מהכל לחלוטין,<br>והכחיד את כל הקשרים,<br>קדחת התשוקות אינה קיימת עוד.</p>
<p><a class="sc" data-uid="dhp91" id="91"></a><a class="ss" id="ss91"></a>המודעים מאמצים את עצמם,<br>הם אינם קשורים לאף בית—<br>כמו ברבורים שנטשו את האגם,<br>הם מותירים מאחור בית אחר בית.</p>
<p><a class="sc" data-uid="dhp92" id="92"></a><a class="ss" id="ss92"></a>אלו שאינם צוברים<br>ונבונים ביחס למזון,<br>שמושאם הוא הרִיק,<br>החופש חסר ההתניות—<br>דרכם היא כזו של הציפורים באוויר,<br>בלתי ניתנת לעקיבה.</p>
<p><a class="sc" data-uid="dhp93" id="93"></a><a class="ss" id="ss93"></a>האדם שתחלואיו הושמדו,<br>ואינו קשור למזון,<br>שמושאו הוא הריק,<br>החופש חסר ההתניות—<br>דרכו היא כזו של הציפורים באוויר,<br>בלתי ניתנת לעקיבה.</p>
<p><a class="sc" data-uid="dhp94" id="94"></a><a class="ss" id="ss94"></a>מי שחושיו שלווים<br>כסוסים מאולפים היטב על ידי רוכב,<br>שנטש את היהירות והוא חופשי מהתחלואים—<br>אדם כמותו גם הישויות השמימיות מוקירות.</p>
<p><a class="sc" data-uid="dhp95" id="95"></a><a class="ss" id="ss95"></a>כמו האדמה שאינה דוחה דבר,<br>אדם חסר דאגות, מאומן כראוי,<br>כעמוד איתן או כאגם צלול נטול בוץ—<br>אין לו קיום נוסף.</p>
<p><a class="sc" data-uid="dhp96" id="96"></a><a class="ss" id="ss96"></a>מחשבתו רגועה,<br>דיבורו רגוע, ומעשיו רגועים,<br>המשוחרר לגמרי דרך הבנה נכונה,<br>שליו לחלוטין ויציב.</p>
<p><a class="sc" data-uid="dhp97" id="97"></a><a class="ss" id="ss97"></a>האדם שמעבר לאמונה, היודע את הבלתי-נוצר,<br>אשר חתך את כל הקשרים,<br>אשר השמיד את הגורמים ללידה והפסיק להיאחז—<br>הוא אכן הטוב מבני האדם. </p>
<p><a class="sc" data-uid="dhp98" id="98"></a><a class="ss" id="ss98"></a>בין אם זה כפר, יער,<br>עמק או גבעה—<br>המקומות בהם אַרַהַנְטִים נמצאים<br>הם אכן מעוררי השראה.</p>
<p><a class="sc" data-uid="dhp99" id="99"></a><a class="ss" id="ss99"></a>מעוררי השראה הם היערות,<br>היכן שאנשים ארציים אינם מוצאים הנאה.<br>שם חסרי התשוקה שמחים,<br>כי אין הם מחפשים אחר הנאות חושים.</p></blockquote>
<h2>האלפים—Sahassavagga</h2>
<blockquote class="gatha"><p><a class="sc" data-uid="dhp100" id="100"></a><a class="ss" id="ss100"></a>טובה יותר מאלף<br>מילים נטולות משמעות,<br>היא מילה אחת בעלת משמעות,<br>שהשומע אותה משיג שלווה.</p>
<p><a class="sc" data-uid="dhp101" id="101"></a><a class="ss" id="ss101"></a>טובה יותר מאלף<br>פסקאות נטולות משמעות,<br>היא פסקה אחת בעלת משמעות,<br>שהשומע אותה משיג שלווה.</p>
<p><a class="sc" data-uid="dhp102" id="102"></a><a class="ss" id="ss102"></a>טוב יותר מלומר אלף<br>פסקאות נטולות משמעות<br>הוא לומר פסקה אחת של דְהַמַּה,<br>שהשומע אותה משיג שלווה.</p>
<p><a class="sc" data-uid="dhp103" id="103"></a><a class="ss" id="ss103"></a>אף אם אדם יביס בקרב<br>אלף אנשים אלף פעמים,<br>עדיין, המנצח הגדול מכולם<br>הוא מי שמנצח את עצמו.</p>
<p><a class="sc" data-uid="dhp104" id="104"></a><a class="ss" id="ss104"></a>ניצחון-עצמי הוא טוב יותר<br>מניצחון על אחרים<br>לאדם בעל שליטה עצמית<br>וריסון מוסרי מתמיד.</p>
<p><a class="sc" data-uid="dhp105" id="105"></a><a class="ss" id="ss105"></a>אפילו ישות שמיימית, גַנְדְהַבַּה,<br>מָארַה או בְּרַהַמַה<br>לא יכולים להפוך את ניצחונו<br>של האדם הזה לתבוסה.</p>
<p><a class="sc" data-uid="dhp106" id="106"></a><a class="ss" id="ss106"></a>טוב יותר מהקרבת קורבנות באלפים<br>חודש אחר חודש<br>במשך מאה שנים,<br>הוא רגע אחד<br>בו אדם מעניק כבוד<br>לבעלי תודעה מפותחת.</p>
<p><a class="sc" data-uid="dhp107" id="107"></a><a class="ss" id="ss107"></a>טוב יותר מביצוע פולחן<br>אש קורבן ביער<br>במשך מאה שנים,<br>הוא רגע אחד<br>בו אדם מעניק כבוד<br>לבעלי תודעה מפותחת.</p>
<p><a class="sc" data-uid="dhp108" id="108"></a><a class="ss" id="ss108"></a>אי אילו מתנות ומנחות שאדם המחפש ברכה<br>יציע בעולם הזה במשך שנה שלמה,<br>כל אלה לא שווים אף רבע מהחסד המושג<br>בכיבוד האנשים ההגונים, המצוינים באמת.</p>
<p><a class="sc" data-uid="dhp109" id="109"></a><a class="ss" id="ss109"></a>לזה אשר תמיד נלהב<br>לכבד ולשרת את המבוגרים,<br>ארבע הברכות האלו מתגשמות:<br>חיים ארוכים, יופי, אושר וכוח.</p>
<p><a class="sc" data-uid="dhp110" id="110"></a><a class="ss" id="ss110"></a>אף שניתן לחיות מאה שנים<br>ללא מוסר וללא שליטה עצמית,<br>עדיפים חיים של יום אחד<br>עם מוסר ומודעות.</p>
<p><a class="sc" data-uid="dhp111" id="111"></a><a class="ss" id="ss111"></a>אף שניתן לחיות מאה שנים<br>בטיפשות ובחוסר שליטה עצמית,<br>עדיפים חיים של יום אחד<br>עם חוכמה ומודעות.</p>
<p><a class="sc" data-uid="dhp112" id="112"></a><a class="ss" id="ss112"></a>אף שניתן לחיות מאה שנים<br>בעצלות ובהתהוללות,<br>עדיפים חיים של יום אחד<br>מלאי מאמץ ונחישות.</p>
<p><a class="sc" data-uid="dhp113" id="113"></a><a class="ss" id="ss113"></a>אף שניתן לחיות מאה שנים<br>מבלי להבין את ההופעה וההעלמות של הדברים,<br>עדיפים חיים של יום אחד<br>בהתבוננות בהופעה וההעלמות של הדברים.</p>
<p><a class="sc" data-uid="dhp114" id="114"></a><a class="ss" id="ss114"></a>אף שניתן לחיות מאה שנים<br>מבלי לראות אף פעם את האלמוות,<br>עדיפים חיים של יום אחד<br>ולראות את האלמוות.</p>
<p><a class="sc" data-uid="dhp115" id="115"></a><a class="ss" id="ss115"></a>אף שניתן לחיות מאה שנים<br>מבלי לראות אף פעם את האמת הנעלה,<br>עדיפים חיים של יום אחד<br>ולראות את האמת הנעלה.</p></blockquote>
 <h2>רוע—Pāpavagga</h2>
<blockquote class="gatha"><p><a class="sc" data-uid="dhp116" id="116"></a><a class="ss" id="ss116"></a>מהר לעשות טוב<br>ורסן את עצמך מלעשות רע.<br>כשאדם איטי בעשיית טוב,<br>תודעתו נוטה לרוע.</p>
<p><a class="sc" data-uid="dhp117" id="117"></a><a class="ss" id="ss117"></a>אם עשית רע—<br>אל תחזור על זה,<br>אל תייחל לזה,<br>כי הצבירה של רוע מולידה סבל.</p>
<p><a class="sc" data-uid="dhp118" id="118"></a><a class="ss" id="ss118"></a>אם עשית טוב—<br>חזור על זה,<br>ייחל לזה,<br>כי מבורכת היא הצבירה של טוב.</p>
<p><a class="sc" data-uid="dhp119" id="119"></a><a class="ss" id="ss119"></a>ייתכן שאדם העושה הרע יפגוש גורל טוב<br>כל עוד הרוע עדיין לא הבשיל,<br>אך כאשר הוא מבשיל,<br>אז עושה הרע רואה את תוצאות מעשיו הרעים.</p>
<p><a class="sc" data-uid="dhp120" id="120"></a><a class="ss" id="ss120"></a>ייתכן שאדם העושה טוב יפגוש גורל אכזר<br>כל עוד הטוב עדיין לא הבשיל,<br>אך כאשר הוא מבשיל, אז עושה-הטוב רואה<br>את תוצאות מעשיו הטובים.</p>
<p><a class="sc" data-uid="dhp121" id="121"></a><a class="ss" id="ss121"></a>אל תתייחס בקלות דעת לרוע<br>במחשבה "זה לא יחזור אלי",<br>טיפה אחר טיפה גם קערה מתמלאת במים—<br>כך גם הטיפש,<br>האוסף מעט למעט,<br>ממלא עצמו ברוע.</p>
<p><a class="sc" data-uid="dhp122" id="122"></a><a class="ss" id="ss122"></a>אל תתייחס בקלות דעת לטוב,<br>במחשבה "זה לא יחזור אלי",<br>טיפה אחר טיפה גם קערה מתמלאת במים—<br>כך גם החכם,<br>האוסף מעט למעט,<br>ממלא עצמו בטוב.</p>
<p><a class="sc" data-uid="dhp123" id="123"></a><a class="ss" id="ss123"></a>כפי שסוחר הנוסע עם ליווי מצומצם<br>וסחורות רבות ירחק מדרכים לא בטוחות,<br>או אדם הרוצה לחיות ירחק מרעל—<br>כך גם עליך להתרחק ממעשים רעים.</p>
<p><a class="sc" data-uid="dhp124" id="124"></a><a class="ss" id="ss124"></a>כף יד נטולת פצעים<br>יכולה לשאת אפילו רעל.<br>רעל לא משפיע על מי שאין לו פצעים—<br>אין שום חולי לאדם שלא עושה כל רע.</p>
<p><a class="sc" data-uid="dhp125" id="125"></a><a class="ss" id="ss125"></a>מי שפוגע באדם תמים,<br>טהור וחסר אשמה—<br>הרוע חוזר אל הטיפש הזה,<br>כמו אבק המושלך נגד הרוח.</p>
<p><a class="sc" data-uid="dhp126" id="126"></a><a class="ss" id="ss126"></a>יש שנולדים ברחם,<br>הרשעים נולדים בעולמות היגון,<br>המסורים הולכים לעולמות הברכה,<br>חסרי התחלואים מגשימים נִיבָּאנַה.</p>
<p><a class="sc" data-uid="dhp127" id="127"></a><a class="ss" id="ss127"></a>לא בשמים, לא באמצע האוקיאנוס,<br>ולא בנקיקי הרים—<br>אין מקום בעולם בו אדם יוכל לברוח<br>מהתוצאות של מעשיו הרעים.    </p>
<p><a class="sc" data-uid="dhp128" id="128"></a><a class="ss" id="ss128"></a>לא בשמים, לא באמצע האוקיאנוס<br>ולא בנקיקי הרים—<br>אין מקום בעולם בו אדם יוכל<br>להתגבר על המוות.</p></blockquote>
<h2>אלימות—Dandavagga</h2>
<blockquote class="gatha"><p><a class="sc" data-uid="dhp129" id="129"></a><a class="ss" id="ss129"></a>כולם יראים מפני אלימות,<br>כולם פוחדים מהמוות.<br>בראותך שאחרים כמותך,<br>אל תהרוג ואל תגרום לאחר להרוג.</p>
<p><a class="sc" data-uid="dhp130" id="130"></a><a class="ss" id="ss130"></a>כולם יראים מפני אלימות,<br>החיים יקרים לכולם.<br>בראותך שאחרים כמותך,<br>אל תהרוג ואל תגרום לאחר להרוג.</p>
<p><a class="sc" data-uid="dhp131" id="131"></a><a class="ss" id="ss131"></a>אם בעודך רוצה להיות מאושר<br>אתה משתמש באלימות נגד יצורים חיים<br>אשר גם רוצים להיות מאושרים—<br>לא תמצא אושר בעתיד.</p>
<p><a class="sc" data-uid="dhp132" id="132"></a><a class="ss" id="ss132"></a>אם בעודך רוצה להיות מאושר<br>אינך משתמש באלימות נגד יצורים חיים<br>אשר גם רוצים להיות מאושרים—<br>תמצא אושר בעתיד.</p>
<p><a class="sc" data-uid="dhp133" id="133"></a><a class="ss" id="ss133"></a>אל תדבר אל אף אחד בגסות,<br>דבריך ישיבו יחס דומה.<br>אכן, דיבור מעליב פוגע,<br>וייתכן שנקמה תשיג אותך.</p>
<p><a class="sc" data-uid="dhp134" id="134"></a><a class="ss" id="ss134"></a>אם כמו פעמון שבור<br>אינך מהדהד,<br>אתה קרוב לנִיבָּאנַה,<br>כי אין בך עוד עוינות.</p>
<p><a class="sc" data-uid="dhp135" id="135"></a><a class="ss" id="ss135"></a>כמו רועה המוביל את העדר<br>למרעה עם מקל,<br>כך גם הזדקנות ומוות מוליכים<br>את כוח החיים של בני התמותה.</p>
<p><a class="sc" data-uid="dhp136" id="136"></a><a class="ss" id="ss136"></a>אף כאשר הוא עושה רע,<br>הטיפש אינו מבין זאת.<br>השוטה מתענה כתוצאה ממעשיו,<br>כמו אדם הנשרף באש.</p>
<p><a class="sc" data-uid="dhp137" id="137"></a><a class="ss" id="ss137"></a>מי שמשתמש באלימות כנגד אדם לא אלים,<br>ופוגע במי שלא מזיק,<br>תוך זמן קצר<br>יהיה באחד מעשרת המצבים:</p>
<p><a class="sc" data-uid="dhp138" id="138"></a><a class="ss" id="ss138"></a>הוא יחווה כאב חד,<br>אסון, פגיעה בגוף,<br>מחלה אנושה,<br>מחלת נפש,</p>
<p><a class="sc" data-uid="dhp139" id="139"></a><a class="ss" id="ss139"></a>הוא יסתבך בצרות עם השלטונות,<br>יואשם באשמות חמורות,<br>יאבד קרובים,<br>יאבד רכוש,</p>
<p><a class="sc" data-uid="dhp140" id="140"></a><a class="ss" id="ss140"></a>ביתו יחרב בלהבות,<br>ולאחר מותו<br>השוטה הזה<br>יוולד בגיהינום.</p>
<p><a class="sc" data-uid="dhp141" id="141"></a><a class="ss" id="ss141"></a>לא הליכה בעירום, ולא רַסְטוֹת, ולא לכלוך,<br>ולא צום, ולא שינה על פני האדמה,<br>ולא התמרחות בעפר ואפר, ולא הסתגפות בהרים<br>יכולים לטהר אדם אשר לא התעלה מעבר לספק.</p>
<p><a class="sc" data-uid="dhp142" id="142"></a><a class="ss" id="ss142"></a>גם אם יהיה מקושט היטב, עדיין, אם הוא יציב,<br>רגוע, בעל שליטה, ומבוסס בתרגול הרוחני,<br>לאחר שזנח אלימות כלפי כל היצורים החיים—<br>הוא ברהמין, הוא פרוש, הוא נזיר.</p>
<p><a class="sc" data-uid="dhp143" id="143"></a><a class="ss" id="ss143"></a>היכן ניתן למצוא אדם<br>בעולם הזה המרוסן בענווה,<br>היודע מעט האשמות,<br>כפי שסוס טוב יודע מעט מהשוט?</p>
<p><a class="sc" data-uid="dhp144" id="144"></a><a class="ss" id="ss144"></a>כמו סוס טוב הנמנע מהשוט,<br>היה ערני ודרוך, התמלא בכמיהה רוחנית.<br>עם אמונה ומוסר טהור,<br>מאמץ וריכוז, בחקירה של האמת,<br>בהשלמת הידע, בהתנהגות נאותה ומודעות,<br>שים קץ לסבל העצום הזה.  </p>
<p><a class="sc" data-uid="dhp145" id="145"></a><a class="ss" id="ss145"></a>חופרי תעלות מובילים מים,<br>יוצרי חיצים מיישרים חיצים,<br>נגרים מעצבים עץ,<br>והמאומנים היטב שולטים בעצמם.</p></blockquote>
<h2>הזדקנות—Jaravagga</h2>
<blockquote class="gatha"><p><a class="sc" data-uid="dhp146" id="146"></a><a class="ss" id="ss146"></a>בעוד העולם עולה כל הזמן בלהבות,<br>מה לך הצחוק הזה, מה העליצות?<br>עטוי אפלה,<br>מדוע אינך מחפש את האור?</p>
<p><a class="sc" data-uid="dhp147" id="147"></a><a class="ss" id="ss147"></a>הבט בדמות הגוף היפה הזה—<br>ערימת כאב ומחלות,<br>נגוע במלא מחשבות,<br>בלי דבר מתמשך או יציב.</p>
<p><a class="sc" data-uid="dhp148" id="148"></a><a class="ss" id="ss148"></a>הגוף הזה בלוי לגמרי,<br>קן מחלות שברירי,<br>גופה מצחינה מתפרקת—<br>אכן, החיים נגמרים במוות.</p>
<p><a class="sc" data-uid="dhp149" id="149"></a><a class="ss" id="ss149"></a>העצמות האלה<br>שצבען כשל יונים,<br>כדלעות הן הפזורות בסתיו—<br>איזו הנאה יש במראה שכזה?</p>
<p><a class="sc" data-uid="dhp150" id="150"></a><a class="ss" id="ss150"></a>העיר הזו בנויה מעצמות<br>המודבקות בבשר ודם,<br>מכילה הזדקנות ומוות,<br>יוהרה, זלזול, וצביעות.</p>
<p><a class="sc" data-uid="dhp151" id="151"></a><a class="ss" id="ss151"></a>אפילו מרכבות מלכותיות מפוארות מתבלות,<br>וכך גם הגוף הזה מזדקן.<br>אך הדְהַמַּה של הישרים אינה דועכת<br>כאשר מלמדים אותה לאנשים טובים.</p>
<p><a class="sc" data-uid="dhp152" id="152"></a><a class="ss" id="ss152"></a>מי שלומד מעט<br>מזדקן כמו פר—<br>הוא גדל בנפח<br>אך חוכמתו אינה גדלה.</p>
<p><a class="sc" data-uid="dhp153" id="153"></a><a class="ss" id="ss153"></a>דרך לידות רבות בסַנְֹסָארַה<br>נדדתי לריק,<br>בחיפוש אחר בונה הבית—<br>לידות חוזרות ונשנות גורמות סבל. </p>
<p><a class="sc" data-uid="dhp154" id="154"></a><a class="ss" id="ss154"></a>בונה הבית, התגליתַ!<br>לא תבנה שוב בית זה,<br>כי כל קורות הגג שלך שבורות<br>ועמוד היסוד שלך מנופץ.<br>תודעתי השיגה את הבלתי-מותנה,<br>הגשמתי את הכחדת ההשתוקקות.</p>
<p><a class="sc" data-uid="dhp155" id="155"></a><a class="ss" id="ss155"></a>מי שלא הלך בדרך של חיים רוחניים,<br>או שנכשל להשיג עושר בצעירותו,<br>דועך כמו עגור זקן<br>באגם בלי דגים.</p>
<p><a class="sc" data-uid="dhp156" id="156"></a><a class="ss" id="ss156"></a>מי שלא הלך בדרך של חיים רוחניים,<br>או שנכשל להשיג עושר בצעירותו,<br>שוכב כמו חץ משומש שנורה,<br>מתאבל על העבר.</p></blockquote>
<h2>עצמי—Attavagga</h2>
<blockquote class="gatha"><p><a class="sc" data-uid="dhp157" id="157"></a><a class="ss" id="ss157"></a>אם אדם יקר לעצמו,<br>עליו לשמור על עצמו היטב.<br>החכם שומר על ערנות<br>במשך שלוש אשמורות הלילה.</p>
<p><a class="sc" data-uid="dhp158" id="158"></a><a class="ss" id="ss158"></a>ראשית על אדם לבסס<br>את עצמו במה שראוי,<br>ורק לאחר מכן להדריך אחרים—<br>כך החכם לא יואשם.</p>
<p><a class="sc" data-uid="dhp159" id="159"></a><a class="ss" id="ss159"></a>כפי שאדם מלמד אחרים, כך עליו לפעול.<br>כדי שאדם יאמן אחרים,<br>ראשית עליו להיות מרוסן בעצמו—<br>אכן, קשה היא שליטה עצמית.</p>
<p><a class="sc" data-uid="dhp160" id="160"></a><a class="ss" id="ss160"></a>אדם הוא המגן של עצמו,<br>מי עוד יוכל להיות המגן?<br>כאשר אדם בשליטה מלאה,<br>הוא משיג מגן הקשה להשגה.</p>
<p><a class="sc" data-uid="dhp161" id="161"></a><a class="ss" id="ss161"></a>הרע נעשה על ידי אדם בעצמו,<br>נולד מתוך עצמו, נוצר בעצמו—<br>הוא שוחק את הטיפש<br>כמו יהלום השוחק אבן חן קשה.</p>
<p><a class="sc" data-uid="dhp162" id="162"></a><a class="ss" id="ss162"></a>כמו הצמח המטפס מָאלוּבָא<br>החונק את עץ הסָאל עליו הוא גדל,<br>כך גם אדם מושחת פוגע בעצמו,<br>בהתאם לאיחוליו של אויב.</p>
<p><a class="sc" data-uid="dhp163" id="163"></a><a class="ss" id="ss163"></a>קל לאדם לעשות רע<br>ונזק לעצמו,<br>אך להועיל ולעשות טוב,<br>קשה לו עד מאוד.</p>
<p><a class="sc" data-uid="dhp164" id="164"></a><a class="ss" id="ss164"></a>הטיפש אשר בשל השקפה<br>מרושעת משמיץ<br>את לימוד האַרַהַנְטִים,<br>האציליים החיים חיי דְהַמַּה,<br>מצמיח רק פירות של הרס עצמי—<br>כמו במבוק הקַטְהַקַה המת עם הנבת פירותיו.   </p>
<p><a class="sc" data-uid="dhp165" id="165"></a><a class="ss" id="ss165"></a>אדם עושה רע בעצמו,<br>אדם מזוהם במו ידיו.<br>אדם נמנע מלעשות רע בעצמו,<br>אדם מטוהר במו ידיו.<br>טוהר וחוסר טוהר של אדם תלויים בו—<br>אף אחד לא יכול לטהר אחר.</p>
<p><a class="sc" data-uid="dhp166" id="166"></a><a class="ss" id="ss166"></a>אל לך להזניח את רווחתך למען זו של אחרים,<br>עד כמה גדולה שתהיה.<br>דע את רווחתך בבהירות,<br>ופעל להשגת המטרה הנעלה.</p></blockquote>
<h2>העולם—Lokavagga</h2>
<blockquote class="gatha"><p><a class="sc" data-uid="dhp167" id="167"></a><a class="ss" id="ss167"></a>אל תעסוק בדברים נחותים,<br>אל תחיה בפיזור-דעת,<br>אל תאמץ השקפות שגויות,<br>אל תשתהה ארוכות בקיום ארצי.</p>
<p><a class="sc" data-uid="dhp168" id="168"></a><a class="ss" id="ss168"></a>התעורר! אל תהיה שאנן!<br>הובל חיים של דְהַמַּה ועשייה טובה.<br>ההולכים בדרך הדְהַמַּה חיים באושר<br>גם בעולם הזה וגם בעולם הבא.</p>
<p><a class="sc" data-uid="dhp169" id="169"></a><a class="ss" id="ss169"></a>הובל חיים של דְהַמַּה ועשייה טובה.<br>אל תוביל חיים בזויים.<br>ההולכים בדרך הדְהַמַּה חיים באושר<br>גם בעולם הזה וגם בעולם הבא.</p>
<p><a class="sc" data-uid="dhp170" id="170"></a><a class="ss" id="ss170"></a>כפי שאדם מביט בבועה,<br>כפי שאדם מביט בדמיון שווא,<br>אם הוא מביט כך בעולם—<br>מלך המוות לא יכול לראותו.</p>
<p><a class="sc" data-uid="dhp171" id="171"></a><a class="ss" id="ss171"></a>בוא, הבט בעולם הזה,<br>היפה כמרכבה מלכותית.<br>הטיפשים שקועים בו,<br>אך הנבון חסר הקשרות אליו.</p>
<p><a class="sc" data-uid="dhp172" id="172"></a><a class="ss" id="ss172"></a>מי שנהג בחוסר תשומת לב<br>ועתה הוא נוהג במודעות,<br>מאיר את העולם הזה<br>כמו ירח ללא ענן.</p>
<p><a class="sc" data-uid="dhp173" id="173"></a><a class="ss" id="ss173"></a>מי שמשנה את התנהגותו הרעה<br>לעשייה מיטיבה,<br>מאיר את העולם הזה<br>כמו ירח ללא ענן.</p>
<p><a class="sc" data-uid="dhp174" id="174"></a><a class="ss" id="ss174"></a>העולם הזה עיוור,<br>רק מעטים רואים בו בבהירות.<br>כפי שציפורים מעטות מצליחות לחמוק מרשת,<br>רק מעטים הולכים אל עולמות הברכה.</p>
<p><a class="sc" data-uid="dhp175" id="175"></a><a class="ss" id="ss175"></a>ברבורים נעים בשמים,<br>בעלי כוחות נעים באוויר,<br>החכם נע מן העולם<br>לאחר שהביס את מָארַה וצבאו.</p>
<p><a class="sc" data-uid="dhp176" id="176"></a><a class="ss" id="ss176"></a>מי שהפר את הכלל האחד<br>של הימנעות מאמירת שקר,<br>ומזלזל במה שיבוא אחר כך,<br>אין דבר רע שהוא אינו מסוגל לעשות.</p>
<p><a class="sc" data-uid="dhp177" id="177"></a><a class="ss" id="ss177"></a>קמצנים אינם בדרכם אל עולמות שמימיים,<br>טיפשים אינם משבחים נדיבות,<br>אך החכם נהנה בנתינה,<br>ודי בכך להפוך אותו למאושר אחר כך.</p>
<p><a class="sc" data-uid="dhp178" id="178"></a><a class="ss" id="ss178"></a>ריבונות על כל העולם,<br>לידה בעולמות שמימיים,<br>שליטה בכל העולמות—<br>טוב מכל אלה הוא פריו של 'הנכנס לזרם'.</p></blockquote>
<h2>הבּוּדְּהַה—Buddhavagga</h2>
<blockquote class="gatha"><p><a class="sc" data-uid="dhp179" id="179"></a><a class="ss" id="ss179"></a>ניצחונו של הבּוּדְּהַה הוא בלתי הפיך,<br>אף אחד בעולם לא מסוגל להשתוות לו.<br>באיזה נתיב תוכל להדריך את 'חסר הנתיב',<br>בעל הטווח הבלתי מוגבל?</p>
<p><a class="sc" data-uid="dhp180" id="180"></a><a class="ss" id="ss180"></a>לבּוּדְּהַה לא קיימת עוד ההשתוקקות<br>הסבוכה והמסבכת אשר מנציחה את ההתהוות.<br>באיזה נתיב תוכל להדריך את 'חסר הנתיב',<br>בעל הטווח הבלתי מוגבל?</p>
<p><a class="sc" data-uid="dhp181" id="181"></a><a class="ss" id="ss181"></a>החכמים אשר מסורים למדיטציה<br>מוצאים הנאה בפרישות שלווה.<br>אפילו הישויות השמימיות מוקירות<br>את אלה המודעים, הבּוּדְּהוֹת הנעלים.</p>
<p><a class="sc" data-uid="dhp182" id="182"></a><a class="ss" id="ss182"></a>נדיר להיוולד כאדם,<br>נדירים הם חיי התמותה.<br>נדיר לזכות בהזדמנות לשמוע את הדְהַמַּה הטובה,<br>ונדיר באמת להיות עֵד להופעתם של הבּוּדְּהוֹת.</p>
<p><a class="sc" data-uid="dhp183" id="183"></a><a class="ss" id="ss183"></a>הימנעות מרע,<br>פיתוח טוּב,<br>וטיהור התודעה—<br>זהו לימוד הבּוּדְּהוֹת.</p>
<p><a class="sc" data-uid="dhp184" id="184"></a><a class="ss" id="ss184"></a>סובלנות מתמדת היא הסגפנות הגבוהה ביותר.<br>הבּוּדְּהוֹת אומרים "נִיבָּאנַה היא נעלה".<br>מי שמזיק לאחרים אינו נזיר אמיתי,<br>מי שפוגע באחרים אינו פרוש אמיתי.</p>
<p><a class="sc" data-uid="dhp185" id="185"></a><a class="ss" id="ss185"></a>לא לגנות, לא לפגוע,<br>להיות מרוסן בהתאם לכללי הנזירות,<br>לאכול במתינות,<br>לשהות בבדידות,<br>להיות מסור לתרגול מדיטציה—<br>זהו לימוד הבּוּדְּהוֹת.</p>
<p><a class="sc" data-uid="dhp186" id="186"></a><a class="ss" id="ss186"></a>אפילו בגשם של מטבעות זהב<br>אין סיפוק לתשוקות,<br>כי תענוגות החושים מעניקים מעט סיפוק<br>וגורמים כאב רב.</p>
<p><a class="sc" data-uid="dhp187" id="187"></a><a class="ss" id="ss187"></a>לאחר שהוא מבין זאת,<br>החכם לא מוצא הנאה אפילו בהנאות שמימיות.<br>תלמידו של הער בשלמות<br>מוצא הנאה בקץ ההשתוקקות.</p>
<p><a class="sc" data-uid="dhp188" id="188"></a><a class="ss" id="ss188"></a>אנשים המאויימים על ידי פחד,<br>מחפשים מקלט במקומות רבים—<br>בגבעות, יערות, חורשות,<br>עצים ומקדשים.</p>
<p><a class="sc" data-uid="dhp189" id="189"></a><a class="ss" id="ss189"></a>אף אחד מאלה אינו באמת מקום מחסה בטוח,<br>אף אחד מאלה אינו מחסה נעלה.<br>אדם אינו משוחרר מכל הסבל<br>במקומות מחסה כאלו.</p>
<p><a class="sc" data-uid="dhp190" id="190"></a><a class="ss" id="ss190"></a>אדם שמוצא מחסה<br>בבּוּדְּהַה, בדְהַמַּה, ובסַנְגְהַה,<br>רואה בתבונה נכונה<br>את ארבעת אמיתות האציליים:</p>
<p><a class="sc" data-uid="dhp191" id="191"></a><a class="ss" id="ss191"></a>סבל, מקור הסבל,<br>קץ הסבל,<br>ודרך האציליים המתומנת<br>המובילה אל קץ הסבל.</p>
<p><a class="sc" data-uid="dhp192" id="192"></a><a class="ss" id="ss192"></a>זה אכן מחסה בטוח,<br>זהו המחסה הנעלה.<br>לאחר שהלך אל מחסה זה,<br>אדם משוחרר מכל הסבל.</p>
<p><a class="sc" data-uid="dhp193" id="193"></a><a class="ss" id="ss193"></a>קשה למצוא אדם בעל חוכמה גדולה—<br>אין הוא נולד בכל מקום.<br>היכן שחכם כזה נולד,<br>משפחתו משגשגת באושר.</p>
<p><a class="sc" data-uid="dhp194" id="194"></a><a class="ss" id="ss194"></a>מבורכת היא הופעת הבּוּדְּהוֹת,<br>מבורך הוא לימוד הדְהַמַּה הטובה,<br>מבורך הוא האיחוד בסַנְגְהַה,<br>ומבורך הוא התרגול של אלו בהרמוניה.  </p>
<p><a class="sc" data-uid="dhp195" id="195"></a><a class="ss" id="ss195"></a>הוא מכבד את אלו הראויים לכבוד—<br>הבּוּדְּהוֹת ותלמידיהם,<br>אשר התעלו מעבר לכל המכשולים<br>וצלחו מעבר לצער ובכי.</p>
<p><a class="sc" data-uid="dhp196" id="196"></a><a class="ss" id="ss196"></a>מי שמכבד אותם,<br>השלווים וחסרי הפחד,<br>אין שיעור לחסדיו<br>בכל מדד שהוא.</p></blockquote>
<h2>שמחה—Sukkhavagga</h2>
<blockquote class="gatha"><p><a class="sc" data-uid="dhp197" id="197"></a><a class="ss" id="ss197"></a>אכן, אנו חיים בשמחה,<br>ידידותיים בין העוינים.<br>בין אנשים עוינים,<br>אנו חיים חסרי שנאה.</p>
<p><a class="sc" data-uid="dhp198" id="198"></a><a class="ss" id="ss198"></a>אכן, אנו חיים בשמחה,<br>חסרי יסורים בין המתייסרים.<br>בין המתייסרים,<br>אנו חיים חסרי יסורים.</p>
<p><a class="sc" data-uid="dhp199" id="199"></a><a class="ss" id="ss199"></a>אכן, אנו חיים בשמחה,<br>חסרי חמדנות בין החמדנים.<br>בין החמדנים,<br>אנו חיים חסרי חמדנות.</p>
<p><a class="sc" data-uid="dhp200" id="200"></a><a class="ss" id="ss200"></a>אכן, אנו חיים בשמחה,<br>חסרי הקשרות לדבר.<br>ניזונים מתחושות התעלות,<br>נחייה כישויות הקורנות.</p>
<p><a class="sc" data-uid="dhp201" id="201"></a><a class="ss" id="ss201"></a>ניצחון מוליד טינה,<br>המובס חי בכאב.<br>השלווים חיים בשמחה,<br>וזונחים ניצחון ותבוסה.</p>
<p><a class="sc" data-uid="dhp202" id="202"></a><a class="ss" id="ss202"></a>אין אש כתשוקה,<br>ואין מצוקה כשנאה,<br>אין כאבים כמִצְרַפִים,<br>ואין שמחה הנעלה על השלווה.</p>
<p><a class="sc" data-uid="dhp203" id="203"></a><a class="ss" id="ss203"></a>רעב הוא המחלה הגרועה מכל,<br>סַנְקְהַרוֹת הן הסבל הנורא מכל.<br>לאדם היודע זאת באמת,<br>נִיבָּאנַה היא האושר הגדול מכל.</p>
<p><a class="sc" data-uid="dhp204" id="204"></a><a class="ss" id="ss204"></a>בריאות היא הבעלות הטובה ביותר,<br>סיפוק הוא העושר הטוב ביותר,<br>אמון הוא העמית הטוב ביותר,<br>נִיבָּאנַה היא האושר הגדול מכל.</p>
<p><a class="sc" data-uid="dhp205" id="205"></a><a class="ss" id="ss205"></a>לאחר שטעם את טעם<br>ההתבודדות והשלווה,<br>הוא הופך חופשי מייסורים ועבירות,<br>וגומע את טעם ברכת הדְהַמַּה.</p>
<p><a class="sc" data-uid="dhp206" id="206"></a><a class="ss" id="ss206"></a>טוב לראות את האציליים,<br>להיות בחברתם תמיד משמח.<br>הרחק ממראה טיפשים,<br>אדם יהיה תמיד מאושר.</p>
<p><a class="sc" data-uid="dhp207" id="207"></a><a class="ss" id="ss207"></a>המתרועע בחברת טיפשים<br>דרכו מתארכת.<br>מכאיב להיות בחברת טיפשים—<br>כמו לחיות עם אויב,<br>אך משמח להיות בחברת החכם,<br>כמו מפגש עם קרובים.</p>
<p><a class="sc" data-uid="dhp208" id="208"></a><a class="ss" id="ss208"></a>לכן—<br>לך בעקבות בעל החוכמה, הנבון והמלומד,<br>שומר המוסר, הממלא את חובותיו האציליים,<br>הוא אשר לו תכונות כשל צדיק וחכם,<br>כמו קבוצת כוכבים הסובבים את הירח.</p></blockquote>
 <h2>חיבה—Piyavagga</h2>
<blockquote class="gatha"><p><a class="sc" data-uid="dhp209" id="209"></a><a class="ss" id="ss209"></a>הוא המתרגל את שיש להימנע ממנו,<br>ואינו מתרגל את שעליו לעשות,<br>לאחר שוויתר על המטרה ונצמד ליקר לו,<br>מקנא לבסוף באלו שמתרגלים.</p>
<p><a class="sc" data-uid="dhp210" id="210"></a><a class="ss" id="ss210"></a>אל תחפש קירבה עם האהובים עליך<br>וגם לא עם השנואים עליך.<br>לא לראות את האהובים זה סבל,<br>וכך גם לראות את השנואים.</p>
<p><a class="sc" data-uid="dhp211" id="211"></a><a class="ss" id="ss211"></a>לכן, אל תוקיר דבר,<br>כי פרידה מהיקר פוגעת.<br>אין כבלים לאלו<br>אשר אין להם דבר אהוב או לא אהוב.</p>
<p><a class="sc" data-uid="dhp212" id="212"></a><a class="ss" id="ss212"></a>מתוך חיבה צומח צער,<br>מתוך חיבה צומח פחד.<br>במי שהשתחרר לחלוטין מחיבה<br>אין צער, ומהיכן יגיע פחד?</p>
<p><a class="sc" data-uid="dhp213" id="213"></a><a class="ss" id="ss213"></a>מתוך אהבה צומח צער,<br>מתוך אהבה צומח פחד.<br>במי שהשתחרר לחלוטין מאהבה<br>אין צער, ומהיכן יגיע פחד?</p>
<p><a class="sc" data-uid="dhp214" id="214"></a><a class="ss" id="ss214"></a>מתוך התענגות צומח צער,<br>מתוך התענגות צומח פחד.<br>במי שהשתחרר לחלוטין מהתענגות<br>אין צער, ומהיכן יגיע פחד?</p>
<p><a class="sc" data-uid="dhp215" id="215"></a><a class="ss" id="ss215"></a>מתוך תאווה צומח צער,<br>מתוך תאווה צומח פחד.<br>במי שהשתחרר לחלוטין מתאווה<br>אין צער, ומהיכן יגיע פחד?</p>
<p><a class="sc" data-uid="dhp216" id="216"></a><a class="ss" id="ss216"></a>מתוך השתוקקות צומח צער,<br>מתוך השתוקקות צומח פחד.<br>במי שהשתחרר לחלוטין מהשתוקקות<br>אין צער, ומהיכן יגיע פחד?</p>
<p><a class="sc" data-uid="dhp217" id="217"></a><a class="ss" id="ss217"></a>המוסריים ובעלי התובנה,<br>הצדיקים ויודעי האמת,<br>אשר עושים את שעליהם לעשות—<br>אותם אנשים מוקירים.</p>
<p><a class="sc" data-uid="dhp218" id="218"></a><a class="ss" id="ss218"></a>המכוון לעבר הבלתי ניתן לתיאור<br>אשר תודעתו בעלת השראה,<br>ושאינה כבולה להנאות החושים—<br>מכונה 'אדם הנע במעלה הזרם.'</p>
<p><a class="sc" data-uid="dhp219" id="219"></a><a class="ss" id="ss219"></a>כאשר אדם שנעדר מביתו זמן רב<br>שב ממרחקים,<br>קרובים, חברים ועמיתים,<br>על שובו שמחים ומברכים.</p>
<p><a class="sc" data-uid="dhp220" id="220"></a><a class="ss" id="ss220"></a>כך עם אדם העושה חסדים—<br>כאשר הוא מגיע לעולם הבא,<br>מקבלים אותו מעשיו הטובים<br>כמו קרובים המקבלים את פני יקירם.</p></blockquote>
 <h2>כעס—Kodhavagga</h2>
<blockquote class="gatha"><p><a class="sc" data-uid="dhp221" id="221"></a><a class="ss" id="ss221"></a>זנח את הכעס, וותר על הגאווה,<br>התגבר על כל הכבלים.<br>מי שאינו נאחז בגוף ובתודעה,<br>חסר דבר, סבל לא פוגע בו.</p>
<p><a class="sc" data-uid="dhp222" id="222"></a><a class="ss" id="ss222"></a>אדם הבולם כעס שמתעורר בו,<br>כמו רכב שעוצר מרכבה מתדרדרת—<br>אותו אני מכנה 'רכב אמיתי',<br>האחרים רק אוחזים במושכות.</p>
<p><a class="sc" data-uid="dhp223" id="223"></a><a class="ss" id="ss223"></a>התגבר על הכעס באמצעות אי-כעס,<br>התגבר על הרוע באמצעות טוב-לב,<br>התגבר על הקמצנות באמצעות נדיבות,<br>התגבר על השקר באמצעות אמת.</p>
<p><a class="sc" data-uid="dhp224" id="224"></a><a class="ss" id="ss224"></a>על אדם לדבר אמת, לא לתת מקום לכעס<br>ולתת למי שמבקש גם כשיש לו מעט.<br>בעזרת שלושה אלו<br>הוא יגיע אל ממלכת הישויות השמימיות.</p>
<p><a class="sc" data-uid="dhp225" id="225"></a><a class="ss" id="ss225"></a>החכמים שאינם פוגעים<br>ותמיד מרוסנים בגוף,<br>הולכים אל האלמוות,<br>היכן שאין צער.</p>
<p><a class="sc" data-uid="dhp226" id="226"></a><a class="ss" id="ss226"></a>הערניים בכל עת,<br>המתאמנים יומם וליל,<br>ותמיד מכוונים לנִיבָּאנַה—<br>תחלואיהם מתפוגגים.</p>
<p><a class="sc" data-uid="dhp227" id="227"></a><a class="ss" id="ss227"></a>אַטוּלַה, זוהי אימרה עתיקה,<br>לא כזו המתאימה רק לימינו:<br>"הם מאשימים את מי ששותק,<br>הם מאשימים את מי שמדבר הרבה,<br>הם מאשימים את מי שמדבר מעט.<br>אין אדם בעולם הזה שלא מאשימים אותו".</p>
<p><a class="sc" data-uid="dhp228" id="228"></a><a class="ss" id="ss228"></a>מעולם לא היה, לעולם לא יהיה,<br>וגם כעת לא נמצא אדם,<br>אשר זוכה רק להאשמות<br>או זוכה רק לשבחים.</p>
<p><a class="sc" data-uid="dhp229" id="229"></a><a class="ss" id="ss229"></a>לאחר שהתבונן בו יום אחר יום,<br>החכם משבח את האדם<br>בעל ההתנהגות חסרת הדופי:<br>מרוסן, נבון ומוסרי.</p>
<p><a class="sc" data-uid="dhp230" id="230"></a><a class="ss" id="ss230"></a>האדם אשר כמו זהב צרוף—<br>מי יוכל להאשים אותו?<br>אפילו הישויות השמימיות משבחות אותו,<br>ואף בְּרַהַמַה משבח אותו.</p>
<p><a class="sc" data-uid="dhp231" id="231"></a><a class="ss" id="ss231"></a>שמור על עצמך מפני זעם במעשים,<br>היה מרוסן בגופך.<br>לאחר שזנחת התנהגות לא נאותה,<br>תרגל התנהגות נאותה.</p>
<p><a class="sc" data-uid="dhp232" id="232"></a><a class="ss" id="ss232"></a>שמור על עצמך מפני זעם בדיבור,<br>היה מרוסן בדבריך.<br>לאחר שזנחת דיבור לא נאות,<br>תרגל דיבור נאות.    </p>
<p><a class="sc" data-uid="dhp233" id="233"></a><a class="ss" id="ss233"></a>שמור על עצמך מפני זעם במחשבה,<br>היה מרוסן במחשבותיך.<br>לאחר שזנחת חשיבה לא נאותה,<br>תרגל חשיבה נאותה.</p>
<p><a class="sc" data-uid="dhp234" id="234"></a><a class="ss" id="ss234"></a>החכמים מרוסנים במעשיהם,<br>מרוסנים בדיבורם,<br>ומרוסנים במחשבתם—<br>הם אכן מרוסנים כראוי.</p></blockquote>
<h2>חוסר טוהר—Malavagga</h2>
<blockquote class="gatha"><p><a class="sc" data-uid="dhp235" id="235"></a><a class="ss" id="ss235"></a>כעלה נובל אתה כעת,<br>שליחי המוות ממתינים לך.<br>אתה עומד בפתח המוות,<br>בלי כל אספקה למסע.</p>
<p><a class="sc" data-uid="dhp236" id="236"></a><a class="ss" id="ss236"></a>עשה אי לעצמך,<br>היה חכם והזדרז לעשות מאמץ.<br>חסר-תשוקה, לאחר שתפטר מהזיהומים,<br>תגיע לשטחם השמיימי של האציליים.</p>
<p><a class="sc" data-uid="dhp237" id="237"></a><a class="ss" id="ss237"></a>חייך הגיעו לקיצם כעת,<br>אתה מתקדם אל עבר מלך המוות.<br>לא יהיה לך מקום מנוחה בדרך,<br>וגם לא כל אספקה למסע.</p>
<p><a class="sc" data-uid="dhp238" id="238"></a><a class="ss" id="ss238"></a>עשה אי לעצמך,<br>היה חכם והזדרז לעשות מאמץ.<br>חסר-תשוקה, לאחר שתפטר מהזיהומים,<br>לא תחווה שוב לידה והזדקנות.</p>
<p><a class="sc" data-uid="dhp239" id="239"></a><a class="ss" id="ss239"></a>כמו נפח המסיר שכבות חִמצון מכסף,<br>רגע אחר רגע, מעט למעט—<br>כך בהדרגה החכם<br>מסיר את זיהומיו.</p>
<p><a class="sc" data-uid="dhp240" id="240"></a><a class="ss" id="ss240"></a>כפי שחלודה מעכלת<br>את המתכת ממנה היא נוצרת—<br>כך גם מעשיהם של עבריינים<br>מובילים אותם אל עולמות היגון.</p>
<p><a class="sc" data-uid="dhp241" id="241"></a><a class="ss" id="ss241"></a>אי-שינון הוא פגם בלימוד מנטרות,<br>הזנחה היא פגם בבית,<br>רישול הוא פגם במראה,<br>חוסר-ערנות הוא פגם בשומר.</p>
<p><a class="sc" data-uid="dhp242" id="242"></a><a class="ss" id="ss242"></a>חוסר צניעות הוא פגם באישה,<br>קמצנות היא פגם באדם נדיב—<br>דברים רעים אלה הם אכן פגמים<br>גם בעולם הזה וגם בעולם הבא.</p>
<p><a class="sc" data-uid="dhp243" id="243"></a><a class="ss" id="ss243"></a>פגם גדול מכל אלו היא בורות,<br>הגרועה מכל הפגמים.<br>נזירים, זִנחו פגם אחד זה<br>והיו חסרי פגמים.</p>
<p><a class="sc" data-uid="dhp244" id="244"></a><a class="ss" id="ss244"></a>קלים הם החיים לחסר המצפון,<br>החצוף כעורב,<br>הרברבן, הפזיז,<br>החי בשחיתות.</p>
<p><a class="sc" data-uid="dhp245" id="245"></a><a class="ss" id="ss245"></a>קשים הם החיים לבעל המצפון,<br>התר תמיד אחר טוהר,<br>הנמרץ, העניו,<br>המוביל חיים טהורים.</p>
<p><a class="sc" data-uid="dhp246" id="246"></a><a class="ss" id="ss246"></a>מי שהורג יצורים חיים,<br>אומר שקרים,<br>לוקח מה שלא ניתן,<br>הולך לאישה של אחר,</p>
<p><a class="sc" data-uid="dhp247" id="247"></a><a class="ss" id="ss247"></a>ושותה משקאות משכרים—<br>אדם כזה פועל<br>לעקירת שורשיו<br>כבר בעולם הזה.</p>
<p><a class="sc" data-uid="dhp248" id="248"></a><a class="ss" id="ss248"></a>אדם יקר, דע לך:<br>לא קל לרסן את הרע.<br>אל תיתן לחמדנות ולהתנהגות רעה<br>לגרור אותך לאומללות ארוכת טווח.</p>
<p><a class="sc" data-uid="dhp249" id="249"></a><a class="ss" id="ss249"></a>אנשים נותנים על פי אמונם<br>ובהתאם לרצונם.<br>מי שאינו שבע רצון<br>מהאוכל והמשקה שניתן לו<br>לא משיג סַמָאדְהִי<br>ביום או בלילה.</p>
<p><a class="sc" data-uid="dhp250" id="250"></a><a class="ss" id="ss250"></a>מי שבו חוסר שביעות הרצון הזה<br>נכחד לחלוטין ונעקר מהשורש,<br>משיג סַמָאדְהִי<br>ביום או בלילה.</p>
<p><a class="sc" data-uid="dhp251" id="251"></a><a class="ss" id="ss251"></a>אין אש כתשוקה,<br>אין אחיזה כשנאה,<br>אין רשת כאשליה,<br>אין נהר כהשתוקקות.</p>
<p><a class="sc" data-uid="dhp252" id="252"></a><a class="ss" id="ss252"></a>קל לראות טעויות של אחרים,<br>אך קשה לאדם לראות את טעויותיו שלו.<br>את שגיאותיו של אחר<br>מנפה אדם כמו מוץ,<br>אך מסתיר את שלו<br>כרמאי המסתיר זריקה כושלת של קוביות.</p>
<p><a class="sc" data-uid="dhp253" id="253"></a><a class="ss" id="ss253"></a>אדם המחפש פגמים באחרים<br>ותמיד ביקורתי—<br>תחלואיו גדלים,<br>והוא רחוק מהכחדתם.</p>
<p><a class="sc" data-uid="dhp254" id="254"></a><a class="ss" id="ss254"></a>אין עקבות בשמים,<br>ואין פרושים מחוץ לדרכו של הבּוּדְּהַה.<br>אנשים מכורים להתרבות-מנטאלית,<br>אך הבּוּדְּהוֹת חופשיים מהתרבות-מנטאלית.    </p>
<p><a class="sc" data-uid="dhp255" id="255"></a><a class="ss" id="ss255"></a>אין עקבות בשמים,<br>ואין פרושים מחוץ לדרכו של הבּוּדְּהַה.<br>אין דברים מותנים נצחיים,<br>ואין חוסר יציבות בבּוּדְּהוֹת.</p></blockquote>
<h2>הצדיק—Dhammaṭṭhavagga</h2>
<blockquote class="gatha"><p><a class="sc" data-uid="dhp256" id="256"></a><a class="ss" id="ss256"></a>אדם אינו צודק<br>כאשר הוא שוקל דברים באופן שרירותי.<br>אדם חכם חוקר<br>הן את הנכון והן את השגוי.</p>
<p><a class="sc" data-uid="dhp257" id="257"></a><a class="ss" id="ss257"></a>מי שמנהיג אחרים ללא שימוש בכוח,<br>בהגינות ובהתאם לדְהַמַּה,<br>הנבון 'שומר הדְהַמַּה'—<br>הוא מכונה 'צדיק'.</p>
<p><a class="sc" data-uid="dhp258" id="258"></a><a class="ss" id="ss258"></a>אדם אינו חכם<br>רק משום שהוא מדבר הרבה.<br>השליו, חסר הטינה וחסר הפחד—<br>הוא מכונה 'חכם'.</p>
<p><a class="sc" data-uid="dhp259" id="259"></a><a class="ss" id="ss259"></a>אדם אינו 'תומך הדְהַמַּה'<br>רק משום שהוא מדבר הרבה.<br>אם אדם, על אף שלמד מעט דְהַמַּה,<br>אינו מקל ראש בעניין<br>אלא רואה בעצמו את האמת שבכך—<br>הוא אכן 'תומך הדְהַמַּה'.</p>
<p><a class="sc" data-uid="dhp260" id="260"></a><a class="ss" id="ss260"></a>הוא אינו בכיר<br>רק בשל שערו האפור.<br>מי שבוגר רק בגילו<br>מכונה 'זקן שוטה'.</p>
<p><a class="sc" data-uid="dhp261" id="261"></a><a class="ss" id="ss261"></a>מי שמוסרי וישר,<br>נטול אלימות, מרוסן, בעל שליטה עצמית,<br>חכם וללא כל דופי—<br>מכונה בצדק 'בכיר'.</p>
<p><a class="sc" data-uid="dhp262" id="262"></a><a class="ss" id="ss262"></a>אדם קנאי, אנוכי וערמומי<br>לא הופך לאדם בעל אופי טוב<br>באמצעות יופי חיצוני<br>או דיבור רהוט.</p>
<p><a class="sc" data-uid="dhp263" id="263"></a><a class="ss" id="ss263"></a>מי שנחתכו בו הזיהומים הללו,<br>נעקרו מהשורש והוכחדו—<br>החכם חסר הפגמים<br>נקרא 'בעל מזג טוב'.</p>
<p><a class="sc" data-uid="dhp264" id="264"></a><a class="ss" id="ss264"></a>לא באמצעות גילוח ראש<br>אדם חסר יושר וריסון הופך לפרוש.<br>מי שמלא תשוקה וחמדנות,<br>כיצד יהיה פרוש?</p>
<p><a class="sc" data-uid="dhp265" id="265"></a><a class="ss" id="ss265"></a>מי שהכניע לחלוטין כל רוע,<br>הן גדול והן קטן—<br>כיוון שהתגבר על כל הרוע,<br>הוא מכונה 'פרוש'.</p>
<p><a class="sc" data-uid="dhp266" id="266"></a><a class="ss" id="ss266"></a>אדם אינו נזיר<br>רק משום שהוא חי מנדבות אחרים.<br>גם לא באמצעות אימוץ צורת התנהגות<br>הופך אדם לנזיר אמיתי.</p>
<p><a class="sc" data-uid="dhp267" id="267"></a><a class="ss" id="ss267"></a>מי שמעבר לחסד ופגיעה,<br>שמוביל חיים רוחניים<br>וחי עם הבנה בעולם הזה—<br>נקרא בצדק 'נזיר'.</p>
<p><a class="sc" data-uid="dhp268" id="268"></a><a class="ss" id="ss268"></a>לא באמצעות שתיקה הופך הטיפש לחכם.<br>מי שכאילו היה אוחז במאזניים—<br>מקבל את הטוב ונמנע מהרע,<br>הוא אכן חכם.</p>
<p><a class="sc" data-uid="dhp269" id="269"></a><a class="ss" id="ss269"></a>בהמנעו מהרע,<br>הנזיר פיקח.<br>כיוון שהוא יודע את שני העולמות הללו,<br>הוא מכונה 'חכם'.</p>
<p><a class="sc" data-uid="dhp270" id="270"></a><a class="ss" id="ss270"></a>מי שפוגע ביצורים חיים<br>אינו אצילי.<br>הבלתי מזיק לכל היצורים החיים<br>מכונה 'אצילי'.</p>
<p><a class="sc" data-uid="dhp271" id="271"></a><a class="ss" id="ss271"></a>לא בשמירה על מסורת וטקסים בלבד,<br>או בלמידה מרובה בלבד,<br>או בהשגת סַמָאדְּהִי בלבד,<br>או בחיי התבודדות בלבד,      </p>
<p><a class="sc" data-uid="dhp272" id="272"></a><a class="ss" id="ss272"></a>או בהשגת אושר הפרישות<br>אותו אנשים ארציים אינם חווים—<br>אל לכם להיות שבעי רצון, נזירים,<br>עד שתגשימו בעצמכם את חדלון התחלואים.</p></blockquote>
<h2>הדרך—Magavagga</h2>
<blockquote class="gatha"><p><a class="sc" data-uid="dhp273" id="273"></a><a class="ss" id="ss273"></a>מכל הדרכים, הדרך המתומנת היא הטובה ביותר.<br>מכל האמיתות, ארבע האמיתות הן הטובות ביותר.<br>מכל התופעות, העדר התשוקה היא הטובה ביותר.<br>מכל בני האדם והישויות, 'הרואה' הוא הטוב ביותר.</p>
<p><a class="sc" data-uid="dhp274" id="274"></a><a class="ss" id="ss274"></a>זו הדרך ואין אחרת<br>הטובה ממנה לטיהור הראייה.<br>לך בה<br>ותעתע במָארַה.</p>
<p><a class="sc" data-uid="dhp275" id="275"></a><a class="ss" id="ss275"></a>בלכתך בדרך הזו<br>תשים קץ לסבל.<br>זו הדרך אותה הצגתי<br>לאחר שגיליתי כיצד לשלוף את קוץ התשוקה.</p>
<p><a class="sc" data-uid="dhp276" id="276"></a><a class="ss" id="ss276"></a>עליך לעשות את המאמץ בעצמך,<br>הטַטְהָאגַטוֹת רק מראים את הדרך.<br>אלו המתרגלים, הצועדים בדרך,<br>הם ישתחררו מכבליו של מָארַה.</p>
<p><a class="sc" data-uid="dhp277" id="277"></a><a class="ss" id="ss277"></a>"כל הדברים המותנים ארעיים"—<br>כאשר אדם רואה זאת בחוכמה,<br>הוא מתפכח מהסבל—<br>זו הדרך לטיהור.</p>
<p><a class="sc" data-uid="dhp278" id="278"></a><a class="ss" id="ss278"></a>"כל הדברים המותנים כואבים"—<br>כאשר אדם רואה זאת בחוכמה,<br>הוא מתפכח מהסבל—<br>זו הדרך לטיהור.</p>
<p><a class="sc" data-uid="dhp279" id="279"></a><a class="ss" id="ss279"></a>"כל הדברים המותנים חסרי עצמיות"—<br>כאשר אדם רואה זאת בחוכמה,<br>הוא מתפכח מהסבל—<br>זו הדרך לטיהור.</p>
<p><a class="sc" data-uid="dhp280" id="280"></a><a class="ss" id="ss280"></a>הרדום בעוד עליו לקום ולפעול,<br>המתבטל בעוד הוא צעיר וחזק,<br>הרפה בעוד עליו להיות נחוש—<br>אדם עצלן כזה לא מוצא את הדרך לחוכמה.</p>
<p><a class="sc" data-uid="dhp281" id="281"></a><a class="ss" id="ss281"></a>ריסון החשיבה, שמירה על הדיבור,<br>והמנעות מכל רע במעשה—<br>מי שיטהר את שלושת דרכי הפעולה הללו<br>יגשים את הדרך שהוצגה על ידי החכם.</p>
<p><a class="sc" data-uid="dhp282" id="282"></a><a class="ss" id="ss282"></a>חוכמה צומחת מתוך מאמץ,<br>ללא מאמץ חוכמה דועכת.<br>לאחר שאדם מבין את שתי הדרכים האלו<br>להתפתחות ודעיכה,<br>עליו לפעול כך<br>שחוכמתו תגדל.</p>
<p><a class="sc" data-uid="dhp283" id="283"></a><a class="ss" id="ss283"></a>עיקרו את יער-התשוקה עד אחרון העצים,<br>מתוך היער צומח פחד.<br>לאחר שעקרתם את היער וסבך השיחים,<br>אז, נזירים, תהיו חסרי תשוקה.</p>
<p><a class="sc" data-uid="dhp284" id="284"></a><a class="ss" id="ss284"></a>כל עוד לא נעקר סבך השיחים<br>של תשוקת גבר לאישה, כולל הקטנים ביותר,<br>תודעתו כבולה—<br>כמו עגל יונק לאימו.</p>
<p><a class="sc" data-uid="dhp285" id="285"></a><a class="ss" id="ss285"></a>עקור את החיבה לעצמך<br>כפי שעוקרים לוטוס לבן של סתיו.<br>פַּתֵח את הדרך לשלווה,<br>לנִיבָּאנַה, כפי שהוצגה על ידי הנעלה.</p>
<p><a class="sc" data-uid="dhp286" id="286"></a><a class="ss" id="ss286"></a>"כאן אחיה בעונת הגשמים,<br>כאן בחורף וכאן בקיץ"—<br>כך מהרהר לו הטיפש,<br>ולא מבין את הסכנה.</p>
<p><a class="sc" data-uid="dhp287" id="287"></a><a class="ss" id="ss287"></a>אדם הקשור לילדיו ומרעו<br>בהתאהבות ממכרת—<br>המוות סוחף אותו,<br>כשיטפון הסוחף כפר בשנתו.</p>
<p><a class="sc" data-uid="dhp288" id="288"></a><a class="ss" id="ss288"></a>לא קרובים, לא בנים, ואף לא הורים<br>אינם מהווים הגנה המעניקה שלווה אמיתית—<br>מי שנלכד על ידי המוות,<br>אף קרוב לא יכול להציל אותו. </p>
<p><a class="sc" data-uid="dhp289" id="289"></a><a class="ss" id="ss289"></a>לאחר שהבין זאת—<br>על החכם להיות מרוסן מוסרית<br>ולהזדרז לפנות אל הדרך<br>המובילה לנִיבָּאנַה.</p></blockquote>
<h2>שוֹנוֹת—pakiṇṇakavagga</h2>
<blockquote class="gatha"><p><a class="sc" data-uid="dhp290" id="290"></a><a class="ss" id="ss290"></a>אם כתוצאה מעזיבת אושר קטן<br>יוכל אדם להשיג אושר גדול יותר,<br>על החכם לעזוב את האושר הקטן<br>בחפשו אחר אושר גדול יותר.</p>
<p><a class="sc" data-uid="dhp291" id="291"></a><a class="ss" id="ss291"></a>מי שמחפש את אושרו<br>בגרימת כאב לאחרים,<br>הינו כבול בכבלי האיבה,<br>ולא ישתחרר ממנה.</p>
<p><a class="sc" data-uid="dhp292" id="292"></a><a class="ss" id="ss292"></a>אלה שדוחים את שעליהם לעשות<br>ועושים את שאין לעשות,<br>היהירים והרשלנים—<br>תחלואיהם רק גדלים.</p>
<p><a class="sc" data-uid="dhp293" id="293"></a><a class="ss" id="ss293"></a>מי שלקחו על עצמם<br>להתמיד בפיתוח קשב לגוף,<br>ולא מחפשים לעשות<br>את שאין לעשות,<br>בעלי הקשב והבנה מלאה—<br>תחלואיהם מגיעים לקיצם.</p>
<p><a class="sc" data-uid="dhp294" id="294"></a><a class="ss" id="ss294"></a>לאחר שהרג אם (השתוקקות), אב (תפישת עצמיות),<br>שני מלכים לוחמים (ההשקפות הקיצוניות),<br>והשמיד ארץ (חושים) על יושביה (הקשרות ותשוקה)—<br>הוא ברהמין חסר טרדות.</p>
<p><a class="sc" data-uid="dhp295" id="295"></a><a class="ss" id="ss295"></a>לאחר שהרג אם, אב,<br>שני מלכים מלומדים (ההשקפות הקיצוניות),<br>והשמיד את דרך הנמר כחמישי (חמשת המכשולים),<br>הוא ברהמין חסר טרדות.</p>
<p><a class="sc" data-uid="dhp296" id="296"></a><a class="ss" id="ss296"></a>תלמידיו של גוֹטַמַה<br>ערים תמיד,<br>ביום ובלילה<br>מתרגלים קשב לסגולות הבּוּדְּהַה.</p>
<p><a class="sc" data-uid="dhp297" id="297"></a><a class="ss" id="ss297"></a>תלמידיו של גוֹטַמַה<br>ערים תמיד,<br>ביום ובלילה<br>מתרגלים קשב לסגולות הדְהַמַּה.</p>
<p><a class="sc" data-uid="dhp298" id="298"></a><a class="ss" id="ss298"></a>תלמידיו של גוֹטַמַה<br>ערים תמיד,<br>ביום ובלילה<br>מתרגלים קשב לסגולות הסַנְגְהַה.</p>
<p><a class="sc" data-uid="dhp299" id="299"></a><a class="ss" id="ss299"></a>תלמידיו של גוֹטַמַה<br>ערים תמיד,<br>ביום ובלילה<br>מתרגלים קשב לגוף.</p>
<p><a class="sc" data-uid="dhp300" id="300"></a><a class="ss" id="ss300"></a>תלמידיו של גוֹטַמַה<br>ערים תמיד,<br>ביום ובלילה<br>תודעתם מוצאת הנאה באי-פגיעה.</p>
<p><a class="sc" data-uid="dhp301" id="301"></a><a class="ss" id="ss301"></a>תלמידיו של גוֹטַמַה<br>תמיד ערים,<br>ביום ובלילה<br>תודעתם מוצאת הנאה בתרגול מדיטציה.</p>
<p><a class="sc" data-uid="dhp302" id="302"></a><a class="ss" id="ss302"></a>לא קל לצאת לפרישות, לא קל להנות מכך,<br>גם חיים ארציים הם קשים ומלאי צער.<br>לחיות בחברת אנשים לא ראויים זה סבל,<br>הנודד ללא מטרה נתון לסבל—<br>לכן אל תהיה נודד ללא מטרה,<br>ואל תהיה נתון לסבל.</p>
<p><a class="sc" data-uid="dhp303" id="303"></a><a class="ss" id="ss303"></a>אדם בעל מוסר ואמון,<br>שם טוב ועושר,<br>מכובד בכל מקום<br>ובכל ארץ אליה הוא מגיע.</p>
<p><a class="sc" data-uid="dhp304" id="304"></a><a class="ss" id="ss304"></a>הטובים נראים ממרחק,<br>כמו הרי ההימאליה,<br>אך הרשעים אינם נראים אף מקרוב,<br>כמו חיצים הנורים בלילה.</p>
<p><a class="sc" data-uid="dhp305" id="305"></a><a class="ss" id="ss305"></a>הוא אשר יושב לבדו, ישן לבדו<br>והולך לבדו, החרוץ החי בבדידות<br>אשר אימן את עצמו—<br>הוא ימצא הנאה ביער.</p></blockquote>
<h2>גיהנום—Nirayavagga</h2>
<blockquote class="gatha"><p><a class="sc" data-uid="dhp306" id="306"></a><a class="ss" id="ss306"></a>השקרן הולך לגיהינום,<br>וכך גם מי שטוען "לא עשיתי זאת".<br>שני האנשים השפלים הללו<br>חולקים בעזיבתם יעד זהה בחיים הבאים.</p>
<p><a class="sc" data-uid="dhp307" id="307"></a><a class="ss" id="ss307"></a>רבים מהלובשים את הגלימה הכתומה<br>הם חסרי שליטה עצמית ובעלי מזג רע.<br>כתוצאה ממעשיהם הרעים<br>המושחתים הללו יוולדו בגיהינום.</p>
<p><a class="sc" data-uid="dhp308" id="308"></a><a class="ss" id="ss308"></a>טוב יותר לבלוע כדור ברזל<br>הבוער מחום כמו להבות אש,<br>מלהיות אדם חסר מוסר<br>החי על נדבות מזון.</p>
<p><a class="sc" data-uid="dhp309" id="309"></a><a class="ss" id="ss309"></a>ארבעה אסונות יפקדו אדם פזיז<br>הנואף עם אשת אחר:<br>צבירת מגרעות, שינה טרודה,<br>מוניטין רע, ולידה בגיהינום.</p>
<p><a class="sc" data-uid="dhp310" id="310"></a><a class="ss" id="ss310"></a>קצרה הנאתם של האיש והאישה המפוחדים.<br>אז נצברות מגרעות, לידה לא טובה בעתיד,<br>והמלך מטיל עונש כבד—<br>לכן אל לאדם לנאוף עם אשת אחר.</p>
<p><a class="sc" data-uid="dhp311" id="311"></a><a class="ss" id="ss311"></a>כפי שעשב קוּסַה הנתפס לא נכון<br>חותך את כף היד,<br>כך גם פרישות הנתפסת לא נכון<br>גוררת אדם לגיהינום.</p>
<p><a class="sc" data-uid="dhp312" id="312"></a><a class="ss" id="ss312"></a>כל פעולה בהיסח דעת,<br>כל חובה מוסרית המושחתת,<br>כל חיים רוחניים העומדים בספק—<br>כל אלה אינם מניבים פירות רבים.</p>
<p><a class="sc" data-uid="dhp313" id="313"></a><a class="ss" id="ss313"></a>על אדם לעשות את שעליו לעשות<br>מתוך מאמץ איתן.<br>חיי פרישות בטלים<br>מעוררים אף יותר אבק.</p>
<p><a class="sc" data-uid="dhp314" id="314"></a><a class="ss" id="ss314"></a>מוטב לא לעשות מעשה רע,<br>כי לאחר מכן הוא גורם לאדם להתענות.<br>מוטב לעשות מעשה טוב,<br>כי לאחר מכן אין הוא גורם לאדם חרטות.</p>
<p><a class="sc" data-uid="dhp315" id="315"></a><a class="ss" id="ss315"></a>כמו עיר חומה,<br>המוגנת מבפנים ומבחוץ—<br>שמור על עצמך היטב,<br>אל תיתן להזדמנות הזו לחמוק.<br>אלו שמפספסים את ההזדמנות הזו,<br>מצטערים כשהם נולדים בגיהינום.</p>
<p><a class="sc" data-uid="dhp316" id="316"></a><a class="ss" id="ss316"></a>המתביישים במה שאין להתבייש,<br>ואינם מתביישים במה שיש להתבייש—<br>האוחזים בהשקפות מוטעות<br>מועדים להגיע לעולמות היגון.</p>
<p><a class="sc" data-uid="dhp317" id="317"></a><a class="ss" id="ss317"></a>הרואים פחד היכן שאין פחד,<br>ואינם רואים פחד היכן שיש פחד—<br>האוחזים בהשקפות מוטעות<br>מועדים להגיע לעולמות היגון. </p>
<p><a class="sc" data-uid="dhp318" id="318"></a><a class="ss" id="ss318"></a>המוצאים דופי במה שאין דופי,<br>ואינם מוצאים דופי במה שיש דופי—<br>האוחזים בהשקפות מוטעות<br>מועדים להגיע לעולמות היגון.</p>
<p><a class="sc" data-uid="dhp319" id="319"></a><a class="ss" id="ss319"></a>המכירים בטעות כטעות<br>ואת שאינו טעות כחסר-טעות—<br>האוחזים בהשקפות נכונות,<br>מועדים להגיע לעולמות הברכה.</p></blockquote>
<h2>הפיל—Nāgavagga</h2>
<blockquote class="gatha"><p><a class="sc" data-uid="dhp320" id="320"></a><a class="ss" id="ss320"></a>כמו פיל בקרב<br>אליו נורים חיצים מכל עבר,<br>כך גם אני אעמוד בהאשמות—<br>אכן, אנשים רבים הם חסרי מוסר.</p>
<p><a class="sc" data-uid="dhp321" id="321"></a><a class="ss" id="ss321"></a>פיל מאולף הוא זה שניתן להובילו דרך המון,<br>פיל מאולף הוא זה שעליו רוכב המלך.<br>כך, הטוב מבין האנשים הוא בעל השליטה העצמית,<br>אשר עומד בהאשמות.</p>
<p><a class="sc" data-uid="dhp322" id="322"></a><a class="ss" id="ss322"></a>מצויינים הם פרדות מאולפים,<br>סוסים גזעיים מעמק האינדו,<br>פילים גדולים ופילים בעלי ניבים—<br>אך טוב מכל אלה הוא בעל השליטה העצמית.</p>
<p><a class="sc" data-uid="dhp323" id="323"></a><a class="ss" id="ss323"></a>לא באמצעות אמצעים אלה<br>יוכל אדם להגיע אל הארץ חסרת הדרך<br>אליה הולך האדם המאומן היטב<br>בריסון ובשליטה עצמית.</p>
<p><a class="sc" data-uid="dhp324" id="324"></a><a class="ss" id="ss324"></a>הפיל דְהַנַפָּאלַה<br>מאבד שליטה בתקופת הייחום.<br>בעל-הניבים הקשור אף לא אוכל,<br>כאשר הוא נזכר ביער הפילים.</p>
<p><a class="sc" data-uid="dhp325" id="325"></a><a class="ss" id="ss325"></a>אדם עצלן, גרגרן ובטלן,<br>המתהפך במיטה<br>כמו חזיר שמן ושבע<br>נולד מחדש שוב ושוב.</p>
<p><a class="sc" data-uid="dhp326" id="326"></a><a class="ss" id="ss326"></a>לפני כן התודעה הזו נדדה<br>כפי שרצתה, לאן שחשקה, וכטוב בעיניה,<br>אך עתה אני אשלוט בה בחוכמה—<br>כרוכב השולט בפיל פראי.</p>
<p><a class="sc" data-uid="dhp327" id="327"></a><a class="ss" id="ss327"></a>היה מסור לערנות,<br>שמור היטב על תודעתך,<br>חלץ עצמך מביצת הפגעים הזו—<br>כמו פיל המחלץ עצמו מהבוץ.</p>
<p><a class="sc" data-uid="dhp328" id="328"></a><a class="ss" id="ss328"></a>אם אתה מוצא חבר פיקח<br>המוביל חיים ראויים,<br>היה בחברתו בשמחה ובמודעות<br>והתגבר על כל הקשיים.</p>
<p><a class="sc" data-uid="dhp329" id="329"></a><a class="ss" id="ss329"></a>אם אינך יכול למצוא חבר פיקח<br>המוביל חיים ראויים,<br>אז, כפי שמלך מותיר אחריו ממלכה מובסת<br>או פיל בודד ביער הפילים— לך בדרכך לבדך.</p>
<p><a class="sc" data-uid="dhp330" id="330"></a><a class="ss" id="ss330"></a>מוטב לחיות לבד,<br>אין רעות עם טיפשים.<br>לך לבדך ואל תעשה כל רע,<br>היה חסר דאגות כמו הפיל מָאטַנְגַה ביער.</p>
<p><a class="sc" data-uid="dhp331" id="331"></a><a class="ss" id="ss331"></a>מבורכים הם חברים כאשר יש צורך,<br>מבורך הוא סיפוק עם מה שיש,<br>מבורכים הם חסדים כשהחיים מגיעים לקיצם,<br>ומבורכת היא הזניחה של כל הסבל.</p>
<p><a class="sc" data-uid="dhp332" id="332"></a><a class="ss" id="ss332"></a>מבורך בעולם הוא הסיוע של אדם לאימו,<br>וכך גם מבורך הסיוע של אדם לאביו.<br>מבורך בעולם הוא הסיוע לפרושים,<br>וכך גם מבורך הסיוע לברהמינים.</p>
<p><a class="sc" data-uid="dhp333" id="333"></a><a class="ss" id="ss333"></a>מבורך הוא המוסר עד סוף החיים,<br>מבורך הוא האמון האיתן,<br>מבורכת היא השגת החוכמה,<br>ומבורכת היא ההמנעות מעשיית כל רע.</p></blockquote>
<h2>השתוקקות—Taṇhāvagga</h2>
<blockquote class="gatha"><p><a class="sc" data-uid="dhp334" id="334"></a><a class="ss" id="ss334"></a>השתוקקותו של אדם החי בפראות<br>גדלה כמו צמח מטפס.<br>הוא קופץ מחיים לחיים,<br>כמו קוף המחפש פירות ביער.</p>
<p><a class="sc" data-uid="dhp335" id="335"></a><a class="ss" id="ss335"></a>מי שמוכנע על ידי ההשתוקקות המאמללת<br>ונקשר אל העולם,<br>צערו מתרבה<br>כעשב בִּירַנַה אחרי הגשם.</p>
<p><a class="sc" data-uid="dhp336" id="336"></a><a class="ss" id="ss336"></a>אך מי שמכניע את ההשתוקקות המאמללת הזו,<br>ואינו נקשר אל העולם,<br>הצער נושר ממנו<br>כטיפת מים מעלה לוטוס.</p>
<p><a class="sc" data-uid="dhp337" id="337"></a><a class="ss" id="ss337"></a>זאת אומר לכם:<br>בהצלחה לכל הנאספים!<br>עיקרו את שורש ההשתוקקות<br>כמו את שורשי עשב הבִּירַנַה הריחניים.<br>אל תיתנו למָארַה להרוס אתכם שוב ושוב<br>כמו ששיטפון דורס קני סוף.</p>
<p><a class="sc" data-uid="dhp338" id="338"></a><a class="ss" id="ss338"></a>כפי שעץ שנפל ישוב לגדול<br>אם שורשיו נותרו שלמים וחזקים,<br>כך גם סבל צומח שוב ושוב<br>עד אשר ההשתוקקות החבויה נעקרת.</p>
<p><a class="sc" data-uid="dhp339" id="339"></a><a class="ss" id="ss339"></a>שלושים ושישה זרמי התשוקה<br>הזורמים בעוצמה אל עבר מושאי ההנאה,<br>סוחפים אדם בעל השקפות רעות<br>בשיטפון מחשבות התאווה.</p>
<p><a class="sc" data-uid="dhp340" id="340"></a><a class="ss" id="ss340"></a>נהרות אלה זורמים בכל מקום<br>והצמח המטפס של ההשתוקקות כך נובט וצומח.<br>בראותך את המטפס מנביט,<br>חתוך את שורשיו באמצעות חוכמה.</p>
<p><a class="sc" data-uid="dhp341" id="341"></a><a class="ss" id="ss341"></a>יצורים חיים מאושרים<br>בנהרות התאוות—<br>בהסתמכות על שמחה הגורמת הנאה,<br>מגיעים אנשים ללידה והזדקנות.</p>
<p><a class="sc" data-uid="dhp342" id="342"></a><a class="ss" id="ss342"></a>בני האנושות מוקירי התשוקה<br>מתרוצצים כארנבים מפוחדים.<br>לכודים בשלשלאות,<br>הם סובלים שוב ושוב זמן רב.</p>
<p><a class="sc" data-uid="dhp343" id="343"></a><a class="ss" id="ss343"></a>בני האנושות מוקירי התשוקה<br>מתרוצצים כארנבים מפוחדים.<br>לכן, על אף ההנאה שבתשוקה,<br>על אדם לייחל לאי-תשוקה.</p>
<p><a class="sc" data-uid="dhp344" id="344"></a><a class="ss" id="ss344"></a>למרות שזנח את הכמיהה לחיי-בית ופנה אל היער,<br>הוא רץ בחזרה מהיער אל חיי-בית.<br>הביטו, על אף שהוא חופשי,<br>הוא שב אל השעבוד.</p>
<p><a class="sc" data-uid="dhp345" id="345"></a><a class="ss" id="ss345"></a>"זו אינה שלשלת חזקה", אומרים החכמים<br>על זו העשויה ברזל, עץ או עשב—<br>אך ההתאהבות והכמיהה לתכשיטים ובשמים,<br>לילדים ונשים הן שלשלאות חזקות בהרבה.</p>
<p><a class="sc" data-uid="dhp346" id="346"></a><a class="ss" id="ss346"></a>השלשלאות הללו, אומרים החכמים, מושכות אדם למטה,<br>ועל אף שהן נראות רפויות, הן קשות להתרה.<br>גם אותן הם חותכים וללא כל כמיהה,<br>לאחר שוויתרו על הנאות החושים, הם פורשים מהעולם.</p>
<p><a class="sc" data-uid="dhp347" id="347"></a><a class="ss" id="ss347"></a>האחוזים בתאווה לכודים במערבולת<br>כעכביש הלכוד ברשתו שלו.<br>גם אותה חותכים החכמים,<br>וללא כל כמיהה, הם זונחים את כל הסבל.</p>
<p><a class="sc" data-uid="dhp348" id="348"></a><a class="ss" id="ss348"></a>זנח את העבר, זנח את העתיד,<br>זנח את ההווה וחצה אל מעבר לקיום,<br>עם תודעה משוחררת מכל דבר<br>לא תמצא עוד לידה והזדקנות.</p>
<p><a class="sc" data-uid="dhp349" id="349"></a><a class="ss" id="ss349"></a>אדם המוטרד ממחשבות,<br>בעל תאווה עזה, אשר תופס דברים כמהנים—<br>השתוקקותו גדלה בקביעות,<br>והוא אכן מחזק את השלשלאות.</p>
<p><a class="sc" data-uid="dhp350" id="350"></a><a class="ss" id="ss350"></a>מי שנהנה מהשקטת מחשבותיו<br>ומתרגל בקביעות מודעות והתבוננות בדוֹחֶה—<br>הוא אכן ישים קץ לתשוקה<br>וינפץ את שלשלאותיו של מָארַה.</p>
<p><a class="sc" data-uid="dhp351" id="351"></a><a class="ss" id="ss351"></a>הוא שהשיג את המטרה, חסר הפחד,<br>נטול התאווה, אשר השתחרר מההשתוקקות<br>ושלף את קוץ הקיום—<br>זהו גופו האחרון.</p>
<p><a class="sc" data-uid="dhp352" id="352"></a><a class="ss" id="ss352"></a>המשוחרר מהשתוקקות והקשרות,<br>המומחה במשמעויות השפה, המילים,<br>הצירופים וההברות של כתבי הלימוד,<br>וגם יודע מה קודם למה—<br>הוא אכן נושא את גופו האחרון<br>ומכונה חכם גדול, אדם גדול.</p>
<p><a class="sc" data-uid="dhp353" id="353"></a><a class="ss" id="ss353"></a>הנני מנצח-כל, הנני כל-יודע,<br>בלתי מוכתם על ידי דבר.<br>לאחר שזנחתי הכל,<br>השתחררתי תוך הכחדת ההשתוקקות.<br>משהבנתי הכל ישירות בעצמי,<br>למי אוכל לקרוא מורי?</p>
<p><a class="sc" data-uid="dhp354" id="354"></a><a class="ss" id="ss354"></a>מתנת הדְהַמַּה טובה מכל המתנות,<br>טעם הדְהַמַּה טוב מכל הטעמים,<br>הנאת הדְהַמַּה טובה מכל ההנאות,<br>השחרור מתשוקה מביס את כל הסבל.</p>
<p><a class="sc" data-uid="dhp355" id="355"></a><a class="ss" id="ss355"></a>עושר הורס את הטיפש,<br>אך לא את מי שמחפש את הגדה השנייה.<br>בתשוקה לעושר הורס השוטה<br>את עצמו ואת הסובבים לו.</p>
<p><a class="sc" data-uid="dhp356" id="356"></a><a class="ss" id="ss356"></a>עשב משחית את השדות,<br>תאווה משחיתה את בני האדם.<br>לכן, נדבה לאלה החופשיים מתאווה<br>מניבה פירות רבים.</p>
<p><a class="sc" data-uid="dhp357" id="357"></a><a class="ss" id="ss357"></a>עשב משחית את השדות,<br>שנאה משחיתה את בני האדם.<br>לכן, נדבה לאלה החופשיים משנאה<br>מניבה פירות רבים.</p>
<p><a class="sc" data-uid="dhp358" id="358"></a><a class="ss" id="ss358"></a>עשב משחית את השדות,<br>אשליה משחיתה את בני האדם.<br>לכן, נדבה לאלה החופשיים מאשליה<br>מניבה פירות רבים.</p>
<p><a class="sc" data-uid="dhp359" id="359"></a><a class="ss" id="ss359"></a>עשב משחית את השדות,<br>השתוקקות משחיתה את בני האדם.<br>לכן, נדבה לאלה החופשיים מהשתוקקות<br>מניבה פירות רבים.</p></blockquote>
<h2>הנזיר—Bhikkhuvagga</h2>
<blockquote class="gatha"><p><a class="sc" data-uid="dhp360" id="360"></a><a class="ss" id="ss360"></a>טוב הוא ריסון העין,<br>ריסון האוזן הוא טוב,<br>טוב הוא ריסון האף,<br>ריסון הלשון הוא טוב,</p>
<p><a class="sc" data-uid="dhp361" id="361"></a><a class="ss" id="ss361"></a>טוב הוא ריסון הגוף,<br>ריסון הדיבור הוא טוב,<br>טוב הוא ריסון המחשבה,<br>בכל עניין ריסון הוא טוב.<br>הנזיר המרוסן בכל דרך<br>משתחרר מכל סבל.</p>
<p><a class="sc" data-uid="dhp362" id="362"></a><a class="ss" id="ss362"></a>המרוסן בידיו, ברגליו<br>ובדיבורו, המצויין שבמרוסנים,<br>המוצא הנאה בעצמו, המיושב בדעתו,<br>המתבודד והמסופק—<br>אותו מכנים 'נזיר'.</p>
<p><a class="sc" data-uid="dhp363" id="363"></a><a class="ss" id="ss363"></a>הנזיר המרוסן בלשונו,<br>המצטט דברים ללא יוהרה,<br>ומבהיר את משמעות הלימוד—<br>נעים לשמוע את דבריו.</p>
<p><a class="sc" data-uid="dhp364" id="364"></a><a class="ss" id="ss364"></a>הנזיר המוצא הנאה בדְהַמַּה ואוהב אותה,<br>המהרהר בדְהַמַּה<br>וזוכר אותה היטב—<br>לא מאבד את הדְהַמַּה הטובה.</p>
<p><a class="sc" data-uid="dhp365" id="365"></a><a class="ss" id="ss365"></a>אל לאדם לזלזל בהישגיו,<br>וגם לא לקנא באלו של אחרים.<br>נזיר המקנא בהישגיהם של אחרים<br>אינו משיג ריכוז.</p>
<p><a class="sc" data-uid="dhp366" id="366"></a><a class="ss" id="ss366"></a>אם נזיר לא מזלזל בהישגיו,<br>אף אם הם מועטים—<br>הישויות השמימיות משבחות אותו<br>המוביל בחריצות חיים טהורים.</p>
<p><a class="sc" data-uid="dhp367" id="367"></a><a class="ss" id="ss367"></a>מי שאין בו חיבה<br>מכל סוג שהיא לתודעה ולגוף,<br>ושאינו מצטער על מה שאין לו,<br>הוא אכן מכונה 'נזיר'.</p>
<p><a class="sc" data-uid="dhp368" id="368"></a><a class="ss" id="ss368"></a>הנזיר השוהה באהבה חסרת גבולות<br>ומסור באמת לתורת הבּוּדְּהַה,<br>משיג את השלווה הגבוהה—<br>ברכת החידלון של הדברים המותנים.</p>
<p><a class="sc" data-uid="dhp369" id="369"></a><a class="ss" id="ss369"></a>נזיר, רוקן את הסירה—<br>ריקה, היא תשוט בקלות.<br>לאחר שתחתוך את התשוקה והשנאה,<br>תגיע לנִיבָּאנַה.</p>
<p><a class="sc" data-uid="dhp370" id="370"></a><a class="ss" id="ss370"></a>חתוך את החמישה, עזוב את החמישה,<br>ואז פַּתֵּח את החמש.<br>הנזיר שהתגבר על חמשת הכבלים<br>מכונה 'אדם שצלח את הזרם'.</p>
<p><a class="sc" data-uid="dhp371" id="371"></a><a class="ss" id="ss371"></a>נזיר, תרגל מדיטציה, אל תהיה שאנן,<br>אל תתן לתודעתך ללכת בעקבות הנאות החושים.<br>אל תבלע כדור ברזל לוהט בשאננות,<br>כי אז תזעק "זה כואב!"</p>
<p><a class="sc" data-uid="dhp372" id="372"></a><a class="ss" id="ss372"></a>אין ריכוז מדיטטיבי לחסר החוכמה,<br>ולא חוכמה לחסר הריכוז המדיטטיבי.<br>מי שיש בו גם ריכוז מדיטטיבי וגם חוכמה—<br>הוא אכן קרוב לנִיבָּאנַה.</p>
<p><a class="sc" data-uid="dhp373" id="373"></a><a class="ss" id="ss373"></a>לאחר שהנזיר נטש את ביתו<br>והשקיט את תודעתו,<br>כשהוא רואה ישירות את הדְהַמַּה הנכונה,<br>אושרו עולה על זה האנושי.</p>
<p><a class="sc" data-uid="dhp374" id="374"></a><a class="ss" id="ss374"></a>בכל פעם שהוא מתבונן<br>בהופעת והעלמות המִצְרַפִים,<br>הוא חווה שמחה ואושר—<br>לאלו שיודעים, זהו האלמוות.</p>
<p><a class="sc" data-uid="dhp375" id="375"></a><a class="ss" id="ss375"></a>אלו יסודות החיים הרוחניים<br>של הנזיר החכם—<br>אבטחת החושים, שביעות רצון,<br>וריסון בהתאם לכללי המשמעת של הנזירים.</p>
<p><a class="sc" data-uid="dhp376" id="376"></a><a class="ss" id="ss376"></a>הוא יחיה בחברת חברים לדרך,<br>הנמרצים וטהורים באורח חייהם.<br>הוא יהיה לבבי<br>ונעים הליכות—<br>כך, מלא שמחה,<br>הוא ישים קץ לסבל.</p>
<p><a class="sc" data-uid="dhp377" id="377"></a><a class="ss" id="ss377"></a>כצמח היסמין<br>המשיל את פרחיו הקמלים—<br>כך גם עליכם נזירים,<br>להשיל את תשוקתכם ושנאתכם.</p>
<p><a class="sc" data-uid="dhp378" id="378"></a><a class="ss" id="ss378"></a>הנזיר השליו בגופו, השליו בדיבורו<br>הרגוע והמיושב בדעתו,<br>אשר דחה את פתיון העולם—<br>הוא מכונה 'נינוח'.</p>
<p><a class="sc" data-uid="dhp379" id="379"></a><a class="ss" id="ss379"></a>נזיר, בקר את עצמך,<br>בחן את עצמך—<br>עם מודעות ושליטה עצמית<br>תחיה באושר.</p>
<p><a class="sc" data-uid="dhp380" id="380"></a><a class="ss" id="ss380"></a>אדם הוא אכן המגן של עצמו,<br>אדם הוא אכן יוצר גורלו—<br>על כן, שלוט בעצמך,<br>כמו סוחר השולט בסוס טוב.</p>
<p><a class="sc" data-uid="dhp381" id="381"></a><a class="ss" id="ss381"></a>הנזיר מלא השמחה והסיפוק<br>מתורת הלימוד של הבּוּדְּהַה<br>צועד אל עבר הברכה של<br>הדממת הדברים המותנים.</p>
<p><a class="sc" data-uid="dhp382" id="382"></a><a class="ss" id="ss382"></a>הנזיר הזה, שבעודו צעיר<br>הקדיש עצמו לתורת הלימוד של הבּוּדְּהַה—<br>מאיר את העולם<br>כמו ירח מתוך ענן.</p></blockquote>
<h2>הברהמין—Brāhmaṇavagga</h2>
<blockquote class="gatha"><p><a class="sc" data-uid="dhp383" id="383"></a><a class="ss" id="ss383"></a>ברהמין, סלק את תשוקות החושים,<br>עשה מאמץ וחתוך את הזרם.<br>לאחר שתדע את חדלון הדברים המותנים,<br>אז ברהמין, תדע את הבלתי-נוצר.</p>
<p><a class="sc" data-uid="dhp384" id="384"></a><a class="ss" id="ss384"></a>כאשר הברהמין מגיע בשתי דרכים<br>אל הגדה שמעבר,<br>אז כל קשריו<br>של 'היודע' נעלמים.</p>
<p><a class="sc" data-uid="dhp385" id="385"></a><a class="ss" id="ss385"></a>מי שאין עבורו 'הגדה הזו' ולא 'הגדה שמעבר',<br>וגם לא שתיהן— 'זו ושמעבר',<br>חסר הצער שהסיר את העול—<br>אותו אני מכנה 'ברהמין'.</p>
<p><a class="sc" data-uid="dhp386" id="386"></a><a class="ss" id="ss386"></a>מי שיושב ומתרגל ללא דופי,<br>שעבודתו הושלמה והוא חופשי מהתחלואים,<br>הוא שהגיע למטרה הנעלה ביותר—<br>אותו אני מכנה 'ברהמין'.</p>
<p><a class="sc" data-uid="dhp387" id="387"></a><a class="ss" id="ss387"></a>השמש זוהרת ביום,<br>הירח זוהר בלילה,<br>הלוחם זוהר בשריונו,<br>הברהמין זוהר במדיטציה—<br>אך הבּוּדְּהַה זוהר בגדולתו<br>כל היום וכל הלילה.</p>
<p><a class="sc" data-uid="dhp388" id="388"></a><a class="ss" id="ss388"></a>משום שנפטר מהרוע הוא נקרא ברהמין,<br>משום שהתנהגותו שלווה הוא נקרא פרוש,<br>ומשום שזנח את זיהומיו<br>הוא מכונה 'אדם שיצא לפרישות'.</p>
<p><a class="sc" data-uid="dhp389" id="389"></a><a class="ss" id="ss389"></a>אל לאדם להכות ברהמין,<br>ואל לברהמין לתת מקום לכעס.<br>בושה היא לאדם המכה ברהמין,<br>ובושה גדולה עוד יותר היא לזה הנותן מקום לכעס.</p>
<p><a class="sc" data-uid="dhp390" id="390"></a><a class="ss" id="ss390"></a>אין דבר מועיל יותר לברהמין<br>משמירת תודעתו הרחק מהיקר לו.<br>כאשר הכוונות לפגוע נפסקות,<br>אז הסבל שוקט.</p>
<p><a class="sc" data-uid="dhp391" id="391"></a><a class="ss" id="ss391"></a>מי שאינו עושה כל רע<br>במעשה, דיבור או מחשבה,<br>אשר מרוסן בשלוש דרכים אלו—<br>אותו אני מכנה 'ברהמין'.</p>
<p><a class="sc" data-uid="dhp392" id="392"></a><a class="ss" id="ss392"></a>את האדם ממנו לומדים את הדְהַמַּה,<br>אותה הציג הבּוּדְּהַה הער בשלמות,<br>יש לכבד במסירות—<br>כפי שברהמין מכבד את מנחת האש.</p>
<p><a class="sc" data-uid="dhp393" id="393"></a><a class="ss" id="ss393"></a>לא בזכות שיער קלוע ולא בזכות שושלת,<br>וגם לא בזכות לידה, אדם הוא ברהמין.<br>אדם של יושר ואמת—<br>הוא טהור, הוא ברהמין.</p>
<p><a class="sc" data-uid="dhp394" id="394"></a><a class="ss" id="ss394"></a>שוטה, לשם מה שיערך הקלוע?<br>לשם מה בגדך העשוי עור?<br>בתוכך התסבוכת<br>ואתה מקשט את עצמך מבחוץ.</p>
<p><a class="sc" data-uid="dhp395" id="395"></a><a class="ss" id="ss395"></a>האדם הלובש גלימה העשויה סחבות,<br>הכחוש, עם ורידים הנראים על כל גופו,<br>ואשר מתרגל מדיטציה בבדידות ביער—<br>אותו אני מכנה 'ברהמין'.</p>
<p><a class="sc" data-uid="dhp396" id="396"></a><a class="ss" id="ss396"></a>אינני מכנה אדם 'ברהמין'<br>רק משום שיצא מרחם או נולד מאם מסויימת.<br>אם יש לו הקשרות לארציות,<br>אין הוא אלא אדם מתנשא.<br>אך זה שאינו קשור לדבר והוא חופשי מהקשרות—<br>אותו אני מכנה 'ברהמין'.</p>
<p><a class="sc" data-uid="dhp397" id="397"></a><a class="ss" id="ss397"></a>מי שחתך את כל הכבלים<br>ואין לו דאגות,<br>הוא שהתנתק מההצמדות—<br>אותו אני מכנה 'ברהמין'.</p>
<p><a class="sc" data-uid="dhp398" id="398"></a><a class="ss" id="ss398"></a>מי שחתך את השוט, הרצועה,<br>החבל, והרסן,<br>הוא שהסיר את המכשולים—<br>אותו אני מכנה 'ברהמין'.</p>
<p><a class="sc" data-uid="dhp399" id="399"></a><a class="ss" id="ss399"></a>מי שעומד בעלבונות, הלקאה וענישה<br>מבלי לנטור טינה,<br>הוא שכוח סובלנותו גדול כצבא רב עוצמה—<br>אותו אני מכנה 'ברהמין'.</p>
<p><a class="sc" data-uid="dhp400" id="400"></a><a class="ss" id="ss400"></a>מי שמסור לתרגול הרוחני, נינוח,<br>ומוסרי בענווה,<br>הוא שמרוסן ונושא את גופו האחרון—<br>אותו אני מכנה 'ברהמין'.</p>
<p><a class="sc" data-uid="dhp401" id="401"></a><a class="ss" id="ss401"></a>כמו טיפת מים על עלה לוטוס<br>או גרגר חרדל על חוד מחט,<br>הוא שאינו מוכתם בהנאות החושים—<br>אותו אני מכנה 'ברהמין'.</p>
<p><a class="sc" data-uid="dhp402" id="402"></a><a class="ss" id="ss402"></a>מי שיודע בבהירות את קץ הסבל<br>בעצמו, ממש בחיים האלה,<br>הוא שהוריד את העול ואינו כבול עוד—<br>אותו אני מכנה 'ברהמין'.</p>
<p><a class="sc" data-uid="dhp403" id="403"></a><a class="ss" id="ss403"></a>הנבון בעל החוכמה העמוקה,<br>המבחין בין הדרך הנכונה לדרך המוטעית,<br>הוא שהשיג את המטרה הנעלה—<br>אותו אני מכנה 'ברהמין'.</p>
<p><a class="sc" data-uid="dhp404" id="404"></a><a class="ss" id="ss404"></a>מי שחי בנפרד גם מבעלי-בית<br>וגם מחסרי-בית כאחד,<br>הוא שאין לו מקום קבע ויש לו מעט רצונות—<br>אותו אני מכנה 'ברהמין'.</p>
<p><a class="sc" data-uid="dhp405" id="405"></a><a class="ss" id="ss405"></a>מי שמתרחק מאלימות כלפי כלל היצורים החיים,<br>גם החלשים וגם החזקים,<br>הוא שלא הורג או גורם לאחרים להרוג—<br>אותו אני מכנה 'ברהמין'.</p>
<p><a class="sc" data-uid="dhp406" id="406"></a><a class="ss" id="ss406"></a>מי שחברותי בין העוינים,<br>שוחר שלום בין האלימים,<br>וחסר הקשרות לעולם בין הקשורים—<br>אותו אני מכנה 'ברהמין'.</p>
<p><a class="sc" data-uid="dhp407" id="407"></a><a class="ss" id="ss407"></a>מי שנשרו ממנו תאווה ושנאה,<br>יוהרה וזלזול,<br>כמו גרגר חרדל מחודה של מחט—<br>אותו אני מכנה 'ברהמין'.</p>
<p><a class="sc" data-uid="dhp408" id="408"></a><a class="ss" id="ss408"></a>מי שמדבר אמת<br>במילים עדינות ומחכימות,<br>הוא שאינו פוגע באחר—<br>אותו אני מכנה 'ברהמין'.</p>
<p><a class="sc" data-uid="dhp409" id="409"></a><a class="ss" id="ss409"></a>מי שבעולם הזה אינו לוקח דבר שלא ניתן לו,<br>בין אם ארוך או קצר,<br>גדול או קטן, יפה או מכוער—<br>אותו אני מכנה 'ברהמין'.</p>
<p><a class="sc" data-uid="dhp410" id="410"></a><a class="ss" id="ss410"></a>מי שאינו רוצה דבר<br>בעולם הזה או בעולם הבא,<br>הוא שנטול תשוקה ואינו כבול—<br>אותו אני מכנה 'ברהמין'.</p>
<p><a class="sc" data-uid="dhp411" id="411"></a><a class="ss" id="ss411"></a>חסר ההקשרויות,<br>אשר התפטר מהספקות באמצעות הבנה<br>והתבסס באלמוות—<br>אותו אני מכנה 'ברהמין'.</p>
<p><a class="sc" data-uid="dhp412" id="412"></a><a class="ss" id="ss412"></a>מי שהתגבר על החיבור<br>הן לחסד והן לרוע,<br>נטול הצער, הטהור ללא דופי—<br>אותו אני מכנה 'ברהמין'.</p>
<p><a class="sc" data-uid="dhp413" id="413"></a><a class="ss" id="ss413"></a>מי שכמו הירח, טהור ונקי,<br>מבהיק ורגוע,<br>שהתענגותו מהקיום מוצתה—<br>אותו אני מכנה 'ברהמין'.</p>
<p><a class="sc" data-uid="dhp414" id="414"></a><a class="ss" id="ss414"></a>מי שחצה את הדרך הקשה ורצופת הסכנות,<br>הסַנְֹסָארַה, אשלייתו של מלך המוות,<br>המתרגל אשר צלח אל הגדה השנייה,<br>נטול התשוקה וחסר הספקות,<br>המשוחרר ללא אחיזה—<br>אותו אני מכנה 'ברהמין'.</p>
<p><a class="sc" data-uid="dhp415" id="415"></a><a class="ss" id="ss415"></a>מי שבעולם הזה זנח את הנאות החושים,<br>יצא לפרישות אל חיי חסר-בית,<br>והנאתו מהקיום מוצתה—<br>אותו אני מכנה 'ברהמין'.</p>
<p><a class="sc" data-uid="dhp416" id="416"></a><a class="ss" id="ss416"></a>מי שבעולם הזה זנח את ההשתוקקות,<br>יצא לפרישות אל חיי חסר-בית,<br>והשתוקקותו לקיום מוצתה—<br>אותו אני מכנה 'ברהמין'.</p>
<p><a class="sc" data-uid="dhp417" id="417"></a><a class="ss" id="ss417"></a>מי שזנח את השעבוד האנושי,<br>התעלה מעבר לשעבוד השמיימי,<br>ומשוחרר מכל שעבוד—<br>אותו אני מכנה 'ברהמין'.</p>
<p><a class="sc" data-uid="dhp418" id="418"></a><a class="ss" id="ss418"></a>מי שחיסל את האהוב והלא-אהוב<br>והפך שליו חסר הקשרויות,<br>הגיבור שהביס את כל העולמות—<br>אותו אני מכנה 'ברהמין'.</p>
<p><a class="sc" data-uid="dhp419" id="419"></a><a class="ss" id="ss419"></a>מי שיודע בכל הדרכים<br>את המיתות והלידות של היצורים החיים,<br>חסר ההקשרות, הער שהלך-מעבר—<br>אותו אני מכנה 'ברהמין'.</p>
<p><a class="sc" data-uid="dhp420" id="420"></a><a class="ss" id="ss420"></a>מי שיעדו אינו ידוע<br>לישויות, לגַנְדְהַבּוֹת, או לבני-אדם,<br>האַרַהַנְט החופשי מהתחלואים—<br>אותו אני מכנה 'ברהמין'.</p>
<p><a class="sc" data-uid="dhp421" id="421"></a><a class="ss" id="ss421"></a>מי שאינו נקשר לדבר<br>מהעבר, מההווה, ומהעתיד,<br>שאינו לוקח דבר ואינו בעלים של דבר—<br>אותו אני מכנה 'ברהמין'.</p>
<p><a class="sc" data-uid="dhp422" id="422"></a><a class="ss" id="ss422"></a>הגיבור האצילי והמצויין,<br>החכם הגדול, המביס,<br>חסר התשוקה, הער והמטוהר—<br>אותו אני מכנה 'ברהמין'.</p>
<p><a class="sc" data-uid="dhp423" id="423"></a><a class="ss" id="ss423"></a>מי שיודע את לידותיו הקודמות,<br>שראה גני-עדן וגיהינומים,<br>וכך הגיע אל קץ הלידות,<br>החכם שהגשים את תובנת-העל<br>והשלים את כל ההישגים—<br>אותו אני מכנה 'ברהמין'.</p></blockquote>
</article>
<aside id="metaarea">
<p>Translator: <span class="author">Shai Lior Schwartz</span></p>
<p>Translated from the Pali and the English translation by Shai Lior Schwartz.</p>
<p>Full translation of the Dhammapada to Hebrew. Original Hebrew name <cite class="book" style="direction: rtl;">"דרך האמת - דהמפדה"</cite>. First edition, 2014</p>
<p>Copyright © 2014 by Shai Schwartz. Dhammadana Publications.</p>
<p>This text has been made available by the kind permission of Shai Schwartz. It was released under the following licence terms:</p>
<p>For free distribution. This work may be republished, reformatted, reprinted and redistributed in any medium. However, any such republication and redistribution is to be made available to the public on a free and unrestricted basis, and translations and other derivative works are to be clearly marked as such.</p>
<p>Dhammadana Publication<br>Tel-Aviv<br>Israel<br><a href="http://www.buddha.co.il/" target="_blanc">www.buddha.co.il</a><br><a href="mailto:sahi@buddha.co.il">shai@buddha.co.il</a></p>
<p>Complete book available from Shai Schwartz, Dhammadana Publications.</p>
<p>Prepared for SuttaCentral by <span class="editor">Ayya Vimala</span>.</p>
</aside>
</section>
</div>
</body>
</html>