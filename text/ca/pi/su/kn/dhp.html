<!DOCTYPE html>
<html>
<head>

<meta charset="UTF-8">
<meta name="description" content="Jambudipa">
<title></title>
</head>
<body>
<div id="text" lang="ca">
<section class="sutta" id="dhp">
<article>
<div class="hgroup">
<p class="division">Khuddakanikāya</p>
<h1>Dhammapada</h1>
</div>
<h3>1. Capítol dels versos bessons</h3><blockquote class="gatha">		
<p><a class="sc" data-uid="dhp1" id="1"></a><a class="sc" data-uid="dhp1" id="1"></a>La ment precedeix les experiències,<br>la ment les inicia i elabora.<br>Aquell que parla o actua amb la ment ofuscada,<br>el malestar l’encalça, com la roda el peu del bou.</p>
<p><a class="sc" data-uid="dhp2" id="2"></a>La ment precedeix les experiències,<br>la ment les inicia i elabora.<br>Aquell que parla o actua amb la ment clara,<br>el benestar l’encalça, inseparable com l’ombra. </p>
<p><a class="sc" data-uid="dhp3" id="3"></a>M’ha insultat!, m’ha ferit!,<br>m’ha vençut!, m’ha robat!<br>Els que es queixen així<br>no apaivaguen l’odi.</p>
<p><a class="sc" data-uid="dhp4" id="4"></a>M’ha insultat!, m’ha ferit!,<br>m’ha vençut!, m’ha robat!<br>Els que no es queixen així<br>apaivaguen l’odi.</p>
<p><a class="sc" data-uid="dhp5" id="5"></a>Perquè no és mai amb l’odi<br>que l’odi s’apaivaga,<br>sinó amb l’absència d’odi.<br>Aquesta llei és eterna.</p>
<p><a class="sc" data-uid="dhp6" id="6"></a>Tot i que altres no ho comprenen,<br>això és el que hem de practicar.<br>Aquells que ho comprenen <br>aturen les batalles.</p>
<p><a class="sc" data-uid="dhp7" id="7"></a>Aquell que es deixa emportar,<br>no té domini dels sentits,<br>consumeix sense mesura,<br>i és indolent i apàtic,<br>Mara el destruirà.<br>Com un arbre feble,<br>la ventada el parteix.</p>
<p><a class="sc" data-uid="dhp8" id="8"></a>Aquell que no es deixa emportar,<br>té domini dels sentits,<br>consumeix amb mesura<br>i és confiat i energètic,<br>Mara no el pot destruir.<br>Com una muntanya de roca<br>resisteix la ventada.</p>
<p><a class="sc" data-uid="dhp9" id="9"></a>Aquell que es cenyeix l’hàbit safrà<br>però no ha superat els mals hàbits<br>no es mereix l’hàbit safrà,<br>perquè li manca sinceritat.</p>
<p><a class="sc" data-uid="dhp10" id="10"></a>Aquell que ha superat els mals hàbits<br>i té una bona conducta<br>es mereix l’hàbit safrà,<br>perquè té sinceritat.</p>
<p><a class="sc" data-uid="dhp11" id="11"></a>Els que consideren essencial el que no ho és,<br>i inessencial el que és essencial<br>no arriben a l’essència,<br>perquè pensen erròniament.</p>
<p><a class="sc" data-uid="dhp12" id="12"></a>Els que reconeixen l’essencial com a essencial<br>i l’inessencial com a inessencial<br>arriben a l’essència,<br>perquè pensen correctament.</p>
<p><a class="sc" data-uid="dhp13" id="13"></a>Com la pluja s’inflitra<br>en una casa mal coberta,<br>així el desig s’infiltra<br>en una ment desentrenada.</p>
<p><a class="sc" data-uid="dhp14" id="14"></a>Com la pluja no s’infiltra<br>en una casa ben coberta,<br>així el desig no s’infiltra<br>en una ment ben entrenada.</p>
<p><a class="sc" data-uid="dhp15" id="15"></a>En el món s’entristeix,<br>al més enllà s’entristeix,<br>el que fa el mal s’entristeix aquí i allà,<br>s’entristeix, es turmenta<br>en veure la impuresa dels seus actes.</p>
<p><a class="sc" data-uid="dhp16" id="16"></a>En el món s’alegra,<br>al més enllà s’alegra,<br>el que fa el bé s’alegra aquí i allà,<br>s’alegra, està content<br>en veure la puresa dels seus actes.</p>
<p><a class="sc" data-uid="dhp17" id="17"></a>En el món pateix,<br>al més enllà pateix,<br>el que fa el mal pateix aquí i allà,<br>pateix perquè ha fet mal.<br>Més patirà quan vagi a un mal destí!</p>
<p><a class="sc" data-uid="dhp18" id="18"></a>En el món gaudeix,<br>al més enllà gaudeix,<br>el que fa el bé gaudeix aquí i allà,<br>gaudeix perquè ha fet bé.<br>Més gaudirà quan vagi a un bon destí!</p>
<p><a class="sc" data-uid="dhp19" id="19"></a>Encara que reciti molt les escriptures,<br>qui està distret no les està complint. <br>Com un pastor que compta<br>les vaques d’algú altre,<br>aquest no fa vida d’asceta.</p>
<p><a class="sc" data-uid="dhp20" id="20"></a>Encara que reciti poc les escriptures,<br>qui es comporta en tot segons l’ensenyament,<br>abandona l’engany —odi i desig—<br>es manté atent i té la pensa lliure<br>perquè no s’agafa a això ni a allò,<br>aquest és digne de la vida d’asceta.</p></blockquote><h3>2. Capítol de l’atenció</h3><blockquote class="gatha">
<p><a class="sc" data-uid="dhp21" id="21"></a>L’atenció és el camí de l’immortal,<br>la distracció és el camí de la mort.<br>Els que estan atents no moren,<br>però els distrets són com morts.</p>
<p><a class="sc" data-uid="dhp22" id="22"></a>Els que han comprès aquesta diferència,<br>els experts en l’atenció,<br>gaudeixen estant atents,<br>s’alegren de fer el camí dels purs.</p>
<p><a class="sc" data-uid="dhp23" id="23"></a>Meditant perseverants<br>i esforçant-se amb constància,<br>els savis viuen en l’estat de pau,<br>la seguretat més gran.</p>
<p><a class="sc" data-uid="dhp24" id="24"></a>El renom creix de qui s’esforça i és conscient,<br>actua amb puresa i amb prudència,<br>viu l’ensenyament amb atenció<br>i amb domini de si mateix.</p>
<p><a class="sc" data-uid="dhp25" id="25"></a>Amb esforç i amb atenció,<br>autodomini i entrenament,<br>l’assenyat s’ha de fer una illa<br>que no s’emporti l’aiguat.</p>
<p><a class="sc" data-uid="dhp26" id="26"></a>Els necis, arrauxats,<br>persegueixen distraccions;<br>l’assenyat guarda l’atenció<br>com el tresor més preuat.</p>
<p><a class="sc" data-uid="dhp27" id="27"></a>Les distraccions no li calen,<br>ni aficionar-se als plaers,<br>meditant i estant atent<br>obté la joia més gran.</p>
<p><a class="sc" data-uid="dhp28" id="28"></a>Quan el savi amb l’atenció<br>desvia tota distracció,<br>encimbellat al palau del coneixement,<br>estable com una muntanya,<br>contempla, ell que no té neguit,<br>el patiment dels necis.</p>
<p><a class="sc" data-uid="dhp29" id="29"></a>Atent entre els distrets,<br>ben despert entre adormits,<br>l’assenyat va al davant,<br>com el cavall veloç avança el feble.</p>
<p><a class="sc" data-uid="dhp30" id="30"></a>Maghavà, amb l’atenció<br>va arribar a ser el senyor dels déus.<br>l’atenció sempre és lloada,<br>la distracció, reprovada.</p>
<p><a class="sc" data-uid="dhp31" id="31"></a>El monjo que es lliura a l’atenció<br>i veu el risc d’estar distret,<br>va cremant els lligams,<br>petits i grans,<br>com si fos un foc encès.</p>
<p><a class="sc" data-uid="dhp32" id="32"></a>El monjo que es lliura a l’atenció<br>i veu el risc d’estar distret,<br>incapaç de tornar enrere,<br>ja es troba en l’estat de pau.</p></blockquote><h3>3. Capítol de la ment</h3><blockquote class="gatha">
<p><a class="sc" data-uid="dhp33" id="33"></a>La ment, vacil·lant i erràtica,<br>és difícil de guardar i refrenar,<br>però l’assenyat l’adreça,<br>com la sageta el sageter.</p>
<p><a class="sc" data-uid="dhp34" id="34"></a>Com un peix llençat a terra,<br>que algú ha tret fora de l’aigua,<br>aquesta ment cueja<br>fins que no surt del regne de Mara.</p>
<p><a class="sc" data-uid="dhp35" id="35"></a>És bo domar la ment,<br>que és difícil de subjectar,<br>va lleugera <br>i es posa allà on li sembla;<br>una ment ben domada aporta benestar.</p>
<p><a class="sc" data-uid="dhp36" id="36"></a>L’assenyat vigila la ment,<br>que és difícil de veure,<br>és subtil<br>i es posa allà on li sembla;<br>una ment ben vigilada aporta benestar.</p>
<p><a class="sc" data-uid="dhp37" id="37"></a>Els que refrenen la ment,<br>que és esmunyedissa,<br>solitària, <br>incorpòria i secreta,<br>s’alliberen del lligam de Mara.</p>
<p><a class="sc" data-uid="dhp38" id="38"></a>Aquell que no té la ment quieta,<br>ignora l’ensenyament veritable<br>i li manca constància,<br>no creix en coneixement.</p>
<p><a class="sc" data-uid="dhp39" id="39"></a>Però si refrena la pensa,<br>ha oblidat les ferides<br>i ha deixat anar bé i mal,<br>està despert i no té res a témer.</p>
<p><a class="sc" data-uid="dhp40" id="40"></a>Considereu que aquest cos és un gerro<br>que encercla la ciutat de la ment,<br>combateu Mara amb l’arma del coneixement<br>i vigileu la conquesta sense repòs.</p>
<p><a class="sc" data-uid="dhp41" id="41"></a>Ai! Ben aviat aquest cos<br>jaurà damunt la terra<br>deixalla inconscient,<br>inútil com un tronc.</p>
<p><a class="sc" data-uid="dhp42" id="42"></a>El mal que es fan els enemics<br>o aquells que més s’odien<br>pot fer-lo molt més gran<br>una ment mal entrenada.</p>
<p><a class="sc" data-uid="dhp43" id="43"></a>Ni una mare, ni un pare,<br>ni cap altre parent<br>podria fer tant de bé<br>com una ment ben entrenada.</p></blockquote><h3>4. Capítol de les flors</h3><blockquote class="gatha">
<p><a class="sc" data-uid="dhp44" id="44"></a>Qui conquerirà aquesta terra<br>i el món de Yama amb els seus déus?<br>Qui collirà la doctrina<br>veritable i ben ensenyada,<br>com qui cull una flor?</p>
<p><a class="sc" data-uid="dhp45" id="45"></a>El deixeble conquerirà la terra<br>i el món de Yama amb els seus déus,<br>el deixeble collirà la doctrina<br>veritable i ben ensenyada,<br>com qui cull una flor amb destresa.</p>
<p><a class="sc" data-uid="dhp46" id="46"></a>Qui sap que aquest cos és com l’escuma<br>i entén que és un miratge,<br>talla les flors de Mara<br>i camina invisible per al Rei de la Mort.</p>
<p><a class="sc" data-uid="dhp47" id="47"></a>Car, si cull les flors,<br>l’home de ment distreta,<br>la mort arriba i se l’emporta,<br>com l’aiguat s’endú un poble adormit.</p>
<p><a class="sc" data-uid="dhp48" id="48"></a>Car, si cull les flors,<br>l’home de ment distreta,<br>mai satisfet de plaers,<br>la Mort en fa el seu vassall.</p>
<p><a class="sc" data-uid="dhp49" id="49"></a>Com l’abella xucla el pol·len de la flor,<br>sense tocar-ne el color ni l’olor,<br>així mateix el monjo silenciós<br>ha de caminar pels poblats.</p>
<p><a class="sc" data-uid="dhp50" id="50"></a>Que no es fixi en les faltes dels altres,<br>ni en el que fan o no fan,<br>que es fixi en si mateix<br>i en el que fa o no fa.</p>
<p><a class="sc" data-uid="dhp51" id="51"></a>Com una flor que és bonica,<br>però no té color ni aroma,<br>és estèril dir veritats<br>sense portar-les a la pràctica.</p>
<p><a class="sc" data-uid="dhp52" id="52"></a>Com una flor que és bonica,<br>acolorida, aromàtica,<br>és profitós dir veritats<br>portant-les a la pràctica.</p>
<p><a class="sc" data-uid="dhp53" id="53"></a>Igual que d’una pila de flors<br>se’n pot fer moltes garlandes,<br>el mortal pot fer molt de bé<br>amb aquesta vida.</p>
<p><a class="sc" data-uid="dhp54" id="54"></a>L’aroma de la flor no va a contravent,<br>sigui de sàndal, tàgara o llessamí<br>l’aroma dels virtuosos va a contravent,<br>la virtut de l’home de bé bufa en totes direccions.</p>
<p><a class="sc" data-uid="dhp55" id="55"></a>L’aroma de sàndal o tàgara,<br>de lotus o llessamí,<br>no es poden comparar<br>amb l’aroma de la virtut.</p>
<p><a class="sc" data-uid="dhp56" id="56"></a>De poc abast és l’aroma<br>del sàndal o de la tàgara;<br>l’aroma dels virtuosos<br>arriba fins als déus.</p>
<p><a class="sc" data-uid="dhp57" id="57"></a>Mara no barra el camí<br>dels virtuosos que estan atents,<br>dels que són lliures<br>perquè comprenen amb justesa.</p>
<p><a class="sc" data-uid="dhp58" id="58"></a>Igual que en un munt de deixalles<br>llançades al carrer<br>hi pot créixer una flor de lotus,<br>olorosa, estimulant,</p>
<p><a class="sc" data-uid="dhp59" id="59"></a>així, entre la gentalla<br>encegada i vulgar,<br>el deixeble del Ben Despert<br>resplendeix pel coneixement.</p></blockquote><h3>5. Capítol dels necis</h3><blockquote class="gatha">
<p><a class="sc" data-uid="dhp60" id="60"></a>Llarga és la nit per al desvetllat,<br>llarg el camí per al fatigat,<br>llarg el revoltar dels necis<br>que no coneixen la doctrina veritable.</p>
<p><a class="sc" data-uid="dhp61" id="61"></a>Si el caminant no troba algú<br>igual o millor que ell mateix,<br>val més que faci camí sol,<br>el neci no fa companyia.</p>
<p><a class="sc" data-uid="dhp62" id="62"></a>“Tinc fills, tinc riqueses!”,<br>això va pensant el neci;<br>però si no es té a si mateix,<br>per a què vol fills i riqueses?</p>
<p><a class="sc" data-uid="dhp63" id="63"></a>El neci que se sap estúpid<br>és savi precisament per això;<br>del neci que es creu un savi<br>en veritat cal dir-ne “estúpid”.</p>
<p><a class="sc" data-uid="dhp64" id="64"></a>Per bé que tota la vida<br>el neci segui amb el mestre,<br>no tastarà la veritat;<br>és com la cullera,<br>que no coneix el gust de la sopa.</p>
<p><a class="sc" data-uid="dhp65" id="65"></a>Però si l’assenyat s’asseu<br>un sol moment amb el mestre,<br>al punt tasta la veritat;<br>és com la llengua,<br>que coneix el gust de la sopa.</p>
<p><a class="sc" data-uid="dhp66" id="66"></a>Els necis —desassenyats!—<br>són enemics de si mateixos,<br>perquè fan males accions<br>que tenen un fruit amarg.</p>
<p><a class="sc" data-uid="dhp67" id="67"></a>Una acció no és bona<br>si causa penediment,<br>si hom en rep el resultat<br>amb llàgrimes i plors.</p>
<p><a class="sc" data-uid="dhp68" id="68"></a>Però una acció és bona<br>si no causa penediment,<br>si hom en rep el resultat<br>alegre i satisfet.</p>
<p><a class="sc" data-uid="dhp69" id="69"></a>El neci s’ho passa bé<br>mentre no madura el mal,<br>però, quan el mal madura,<br>llavors troba els patiments.</p>
<p><a class="sc" data-uid="dhp70" id="70"></a>Encara que el neci mengi<br>amb un bri d’herba anys i anys,<br>comprendre l’ensenyament<br>val setze vegades més.</p>
<p><a class="sc" data-uid="dhp71" id="71"></a>Una acció mal feta no es pot canviar<br>ràpidament, com la llet es qualla,<br>persegueix el neci cremant-lo<br>com un foc ocult entre les cendres.</p>
<p><a class="sc" data-uid="dhp72" id="72"></a>La fama li arriba al neci<br>per al seu propi perjudici,<br>destrueix la seva sort<br>com una maledicció:</p>
<p><a class="sc" data-uid="dhp73" id="73"></a>desitja una consideració immerescuda,<br>preeminència entre els monjos,<br>autoritat als monestirs<br>i que el venerin a les cases.</p>
<p><a class="sc" data-uid="dhp74" id="74"></a>“Que vegin el que jo faig<br>tant els monjos com els laics,<br>que depenguin de mi en tot<br>pel que cal o no cal fer.”<br>Quan el neci pensa això<br>el desig i l’orgull creixen.</p>
<p><a class="sc" data-uid="dhp75" id="75"></a>Però l’un és el camí del guany,<br>l’altre, el que duu a l’estat de pau,<br>sabent això, el monjo,<br>el deixeble del Despert,<br>que no celebri l’honor<br>i aprengui a discriminar.</p></blockquote><h3>6. Capítol del savi</h3><blockquote class="gatha">
<p><a class="sc" data-uid="dhp76" id="76"></a>Si trobes qui exposa el que està ocult,<br>veu els defectes<br>i reprova assenyadament,<br>has de seguir un savi com aquest;<br>seguint-lo, aniràs bé, i no malament.</p>
<p><a class="sc" data-uid="dhp77" id="77"></a>Qui aconsella, instrueix<br>i priva del que és impropi<br>és estimat dels virtuosos<br>i indesitjat dels que no ho són.</p>
<p><a class="sc" data-uid="dhp78" id="78"></a>No vagis amb males companyies<br>ni et facis amb els malvats;<br>envolta’t de bells amics,<br>vés amb els excel·lents.</p>
<p><a class="sc" data-uid="dhp79" id="79"></a>Qui s’abeura a la doctrina<br>dorm tranquil,<br>amb la ment clara,<br>el savi sempre gaudeix<br>de la doctrina dels purs.</p>
<p><a class="sc" data-uid="dhp80" id="80"></a>Els canals porten aigua,<br>els sageters adrecen sagetes,<br>els fusters dobleguen la fusta,<br>els savis es modelen ells mateixos.</p>
<p><a class="sc" data-uid="dhp81" id="81"></a>Com una pedra sòlida<br>que no trontolla amb el vent<br>així els savis no s’immuten<br>amb l’elogi o el retret.</p>
<p><a class="sc" data-uid="dhp82" id="82"></a>Com un estany profund,<br>clar i transparent,<br>en sentir els ensenyaments<br>els savis s’asserenen.</p>
<p><a class="sc" data-uid="dhp83" id="83"></a>Els virtuosos renuncien a tot,<br>els pacífics no mostren<br>desitjos ni aversions;<br>tocats per la fortuna o la dissort,<br>els savis no s’alteren.</p>
<p><a class="sc" data-uid="dhp84" id="84"></a>Qui no desitja fills,<br>riqueses ni poder,<br>ni per a ell mateix ni per a un altre,<br>ni vol obtenir l’èxit amb l’engany,<br>aquest és virtuós, just i savi.</p>
<p><a class="sc" data-uid="dhp85" id="85"></a>N’hi ha pocs entre els homes<br>que passin a l’altra banda,<br>la resta de la gent<br>corren per aquesta riba.</p>
<p><a class="sc" data-uid="dhp86" id="86"></a>Els que segueixen l’ensenyament<br>que se’ls ha donat<br>van a l’altra banda <br>del regne de la mort,<br>que és tan difícil de creuar.</p>
<p><a class="sc" data-uid="dhp87" id="87"></a>Que el savi abandoni les qualitats nocives,<br>i desenvolupi les beneficioses,<br>que deixi la casa per la vida sense llar,<br>la solitud que és tan difícil de gaudir;</p>
<p><a class="sc" data-uid="dhp88" id="88"></a>que en ella trobi goig,<br>deixant el consum de plaers,<br>desposseït,<br>que el savi es purifiqui<br>de les angoixes mentals.</p>
<p><a class="sc" data-uid="dhp89" id="89"></a>Els que entrenen bé la ment<br>en les pràctiques de la vida desperta,<br>que troben goig en la renúncia<br>i el despreniment,<br>que s’han desintoxicat,<br>lluminosos,<br>aquests en el món estan en pau.</p></blockquote><h3>7. Capítol de l’alliberat</h3><blockquote class="gatha">
<p><a class="sc" data-uid="dhp90" id="90"></a>Aquell que ha fet el camí,<br>que no té afliccions<br>s’ha alliberat del tot<br>i ha abandonat els lligams<br>ja no té febre.</p>
<p><a class="sc" data-uid="dhp91" id="91"></a>Els que estan atents no es lliguen,<br>no els plau estar al mateix lloc,<br>van d’una casa a l’altra,<br>com els cignes deixen els llacs.</p>
<p><a class="sc" data-uid="dhp92" id="92"></a>Els que no fan acumulació,<br>saben bé què els nodreix<br>i pasturen en la llibertat buida i nua,<br>el seu camí és difícil de seguir,<br>com el dels ocells al cel.</p>
<p><a class="sc" data-uid="dhp93" id="93"></a>Qui s’ha desintoxicat,<br>no depèn dels aliments<br>i pastura en la llibertat buida i nua,<br>el seu camí és difícil de seguir,<br>com el dels ocells al cel.</p>
<p><a class="sc" data-uid="dhp94" id="94"></a>Qui té els sentits calmats,<br>com cavalls ben domats per l’auriga,<br>i ha deixat l’orgull i l’addicció,<br>fins i tot els déus l’envegen.</p>
<p><a class="sc" data-uid="dhp95" id="95"></a>Inalterable com la terra,<br>estable com la columna d’Indra,<br>com un llac sense fang,<br>per a ell no hi ha repeticions.</p>
<p><a class="sc" data-uid="dhp96" id="96"></a>Té la ment tranquil·la,<br>tranquil·les la parla i les accions,<br>el que s’ha calmat, alliberat<br>per la bona comprensió.</p>
<p><a class="sc" data-uid="dhp97" id="97"></a>L’home que és independent,<br>que sap el que no ha de fer<br>que ha tallat els lligams,<br>no fa mal i no vol res,<br>aquest és l’home superior.</p>
<p><a class="sc" data-uid="dhp98" id="98"></a>Sigui una vila o bé un bosc,<br>una plana o una vall,<br>la terra on viuen els perfectes<br>és un lloc deliciós.</p>
<p><a class="sc" data-uid="dhp99" id="99"></a>Als boscos deliciosos,<br>que no freqüenta la gent,<br>gaudeixen els que estan calmats,<br>no els que necessiten plaers.</p></blockquote><h3>8. Capítol dels milers</h3><blockquote class="gatha">
<p><a class="sc" data-uid="dhp100" id="100"></a>Millor que mil versos<br>compostos de paraules vanes<br>és una paraula justa<br>que dóna pau a qui l’escolta.</p>
<p><a class="sc" data-uid="dhp101" id="101"></a>Millor que mil estrofes<br>compostes de paraules vanes<br>és una sola paraula<br>que dóna pau a qui l’escolta.</p>
<p><a class="sc" data-uid="dhp102" id="102"></a>Millor que cent poemes<br>compostos de paraules vanes<br>és un sol vers veritable,<br>que calma el qui l’escolta.</p>
<p><a class="sc" data-uid="dhp103" id="103"></a>Hom podria vèncer mil cops<br>mil homes en la batalla,<br>però qui es venç un cop ell mateix<br>és el suprem vencedor.</p>
<p><a class="sc" data-uid="dhp104" id="104"></a>La conquesta d’un mateix<br>val més que la de qualsevol altre<br>per a l’home que sempre es domina<br>i és amo de si mateix.</p>
<p><a class="sc" data-uid="dhp105" id="105"></a>Ni cap déu ni semidéu,<br>ni juntament Mara i Brahmà<br>podrien destruir la conquesta<br>d’una persona així.</p>
<p><a class="sc" data-uid="dhp106" id="106"></a>Es poden fer mil sacrificis<br>cada mes durant cent anys,<br>però honorar per un moment<br>una persona transformada<br>és una ofrena millor<br>que cent anys de sacrificis.</p>
<p><a class="sc" data-uid="dhp107" id="107"></a>Es pot adorar el foc al bosc<br>durant cent anys,<br>però honorar per un moment<br>una persona transformada<br>és una ofrena millor<br>que cent anys de sacrificis.</p>
<p><a class="sc" data-uid="dhp108" id="108"></a>Si aquell que desitja mèrit<br>fa sacrificis al cosmos<br>i penitències tot l’any,<br>això no li val ni una quarta part<br>del que val honorar els rectes.</p>
<p><a class="sc" data-uid="dhp109" id="109"></a>Quatre coses creixen<br>en qui té una conducta honorable<br>i respecta els superiors:<br>la vitalitat, la bellesa, la salut i la força.</p>
<p><a class="sc" data-uid="dhp110" id="110"></a>Molt més que viure cent anys<br>sense virtut i distret<br>val un sol dia de vida<br>del meditador virtuós.</p>
<p><a class="sc" data-uid="dhp111" id="111"></a>Molt més que viure cent anys<br>arrauxat i distret<br>val un sol dia de vida<br>del meditador assenyat.</p>
<p><a class="sc" data-uid="dhp112" id="112"></a>Molt més que viure cent anys<br>amb indolència i apatia<br>val un sol dia de vida<br>de qui s’aplica a l’esforç.</p>
<p><a class="sc" data-uid="dhp113" id="113"></a>Molt més que viure cent anys<br>sense veure la transitorietat<br>val un sol dia de vida<br>de qui veu la transitorietat.</p>
<p><a class="sc" data-uid="dhp114" id="114"></a>Molt més que viure cent anys<br>sense veure el que no mor<br>val un sol dia de vida<br>de qui veu el que no mor.</p>
<p><a class="sc" data-uid="dhp115" id="115"></a>Molt més que viure cent anys<br>sense veure la veritat última<br>val un sol dia de vida<br>de qui veu la veritat última.</p></blockquote><h3>9. Capítol de l’acció nociva</h3><blockquote class="gatha">
<p><a class="sc" data-uid="dhp116" id="116"></a>Cal afanyar-se en el bé<br>i apartar la ment del que és nociu,<br>car la ment s’hi acostuma<br>si hom és lent en els actes meritoris.</p>
<p><a class="sc" data-uid="dhp117" id="117"></a>Si hom fa una acció nociva,<br>que no la repeteixi,<br>—que no es converteixi en hàbit!—:<br>acumular demèrit és dolorós.</p>
<p><a class="sc" data-uid="dhp118" id="118"></a>Si hom fa una acció beneficiosa,<br>que la repeteixi,<br>i la converteixi en hàbit:<br>acumular mèrit és agradable.</p>
<p><a class="sc" data-uid="dhp119" id="119"></a>El malvat s’ho passa bé,<br>mentre no madura el mal,<br>però quan el mal madura,<br>llavors rep el mal que ha fet.</p>
<p><a class="sc" data-uid="dhp120" id="120"></a>El bo s’ho passa malament,<br>mentre no madura el bé,<br>però quan el bé madura,<br>llavors rep el bé que ha fet.</p>
<p><a class="sc" data-uid="dhp121" id="121"></a>No s’ha de pensar del demèrit:<br>“això no m’arribarà a mi”.<br>Amb gotes d’aigua s’omple el càntir;<br>el malvat s’omple de demèrit<br>acumulant-lo de mica en mica.</p>
<p><a class="sc" data-uid="dhp122" id="122"></a>No s’ha de pensar del mèrit:<br>“això a no m’arribarà a mi”.<br>Amb gotes d’aigua s’omple el càntir;<br>el savi s’omple de mèrit<br>acumulant-lo de mica en mica.</p>
<p><a class="sc" data-uid="dhp123" id="123"></a>Com el mercader que transporta<br>els béns en una caravana<br>tem el camí,<br>com tem el verí qui vol viure,<br>cal evitar els actes nocius.</p>
<p><a class="sc" data-uid="dhp124" id="124"></a>Qui no té la mà ferida,<br>pot agafar-hi el verí,<br>el verí no penetra la mà sana,<br>no hi ha demèrit per a qui no el fa.</p>
<p><a class="sc" data-uid="dhp125" id="125"></a>Si un home fa mal a qui no està ofuscat,<br>s’ha transformat i no té defectes,<br>la seva mala acció li retorna —neci!—,<br>com la pols fina llançada contra el vent.</p>
<p><a class="sc" data-uid="dhp126" id="126"></a>Alguns reneixen a l’úter,<br>els que fan demèrit <br>van a l’infern,<br>els que tenen un bon destí<br>van al cel,<br>els que no tenen residu<br>s’extingeixen.</p>
<p><a class="sc" data-uid="dhp127" id="127"></a>Ni dalt del cel,<br>ni enmig del mar,<br>ni dins d’una cova a la muntanya,<br>no hi ha cap lloc a la terra<br>on s’estigui lliure d’una mala acció.</p>
<p><a class="sc" data-uid="dhp128" id="128"></a>Ni dalt del cel,<br>ni enmig del mar,<br>ni dins d’una cova a la muntanya,<br>no hi ha cap lloc a la terra<br>fora de l’abast de la mort.</p></blockquote><h3>10. Capítol de la violència</h3><blockquote class="gatha">
<p><a class="sc" data-uid="dhp129" id="129"></a>Tothom tremola amb la violència,<br>tothom tem la mort;<br>cal posar-se al lloc de l’altre<br>i no matar ni fer matar.</p>
<p><a class="sc" data-uid="dhp130" id="130"></a>Tothom tremola amb la violència,<br>tothom s’estima la vida;<br>cal posar-se al lloc de l’altre<br>i no matar ni fer matar.</p>
<p><a class="sc" data-uid="dhp131" id="131"></a>Aquell que usa la violència<br>contra els éssers que volen ser feliços<br>quan ho vulgui ser ell mateix<br>no ho podrà ser més endavant.</p>
<p><a class="sc" data-uid="dhp132" id="132"></a>Aquell que usa la violència<br>contra els éssers que volen ser feliços<br>quan ho vulgui ser ell mateix<br>ho podrà ser més endavant.</p>
<p><a class="sc" data-uid="dhp133" id="133"></a>No diguis res ofensiu,<br>el que hagis dit se’t podria dir a tu,<br>parlar agressivament és dolorós,<br>els cops et tocaran a tu.</p>
<p><a class="sc" data-uid="dhp134" id="134"></a>Si no reverberes,<br>com un gong esquerdat,<br>has arribat a l’estat de pau,<br>en tu no hi ha agressivitat.</p>
<p><a class="sc" data-uid="dhp135" id="135"></a>Com el pastor porta les vaques<br>a la pastura amb el bastó,<br>així la vellesa i la mort<br>porten la vida dels éssers.</p>
<p><a class="sc" data-uid="dhp136" id="136"></a>El neci no comprèn<br>que ha fet accions nocives,<br>el desassenyat pateix,<br>cremat pel foc dels seus actes.</p>
<p><a class="sc" data-uid="dhp137" id="137"></a>Aquell que, amb la violència,<br>fereix els innocents <br>que no l’han agredit<br>ràpidament pot trobar-se<br>en un d’aquests deu estats:</p>
<p><a class="sc" data-uid="dhp138" id="138"></a>un fort dolor físic i la pèrdua<br>o el trencament d’una part del cos<br>o bé una malaltia greu<br>i la bogeria;</p>
<p><a class="sc" data-uid="dhp139" id="139"></a>o bé l’atac del rei,<br>acusacions greus,<br>la pèrdua de parents<br>i la disminució de les riqueses,</p>
<p><a class="sc" data-uid="dhp140" id="140"></a>el foc, destructor,<br>li pot cremar les possessions,<br>i, en desintegrar-se el cos,<br>el ximplet renaixerà a l’infern.</p>
<p><a class="sc" data-uid="dhp141" id="141"></a>Ni nuesa, ni trenes, ni fangs, ni dejunis,<br>ni el jeure damunt d’una pedra,<br>ni la pols i la suor d’exercitar-se ajupit<br>purifiquen el mortal que encara dubta.</p>
<p><a class="sc" data-uid="dhp142" id="142"></a>Si va vestit però és equànime,<br>calmat, dominat, controlat, cast,<br>i deposa la violència contra les criatures,<br>és un home superior, un asceta, un monjo.</p>
<p><a class="sc" data-uid="dhp143" id="143"></a>¿Qui, en aquest món, censura l’home<br>que té vergonya i es conté,<br>i que no coneix el retret<br>—com el bon cavall no coneix el fuet?<br>Com el bon cavall, atent al fuet,<br>sigueu amatents i ràpids a respondre.</p>
<p><a class="sc" data-uid="dhp144" id="144"></a>Amb confiança, virtut i energia,<br>concentració i discerniment, <br>seny i bona conducta,<br>eliminareu aquesta gran angoixa.</p>
<p><a class="sc" data-uid="dhp145" id="145"></a>Els aqüeductes porten aigua,<br>els sageters adrecen sagetes,<br>els fusters dobleguen la fusta,<br>els virtuosos es modelen ells mateixos.</p></blockquote><h3>11. Capítol de la vellesa</h3><blockquote class="gatha">
<p><a class="sc" data-uid="dhp146" id="146"></a>¿Què és aquest riure, aquesta joia,<br>quan tot crema constantment?<br>esteu encegats per la foscor<br>i no busqueu la llum?</p>
<p><a class="sc" data-uid="dhp147" id="147"></a>Guaita la forma acolorida:<br>un cos ple d’úlceres, altiu,<br>malalt i ple d’angoixes,<br>sense estabilitat perdurable.</p>
<p><a class="sc" data-uid="dhp148" id="148"></a>S’ha fet vell aquest cos,<br>fràgil niu de malalties,<br>descompost<br>en una massa corrupta:<br>la vida s’acaba amb la mort.</p>
<p><a class="sc" data-uid="dhp149" id="149"></a>Com les carbasses a la tardor,<br>estan escampats<br>aquests ossos <br>esblanqueïts.<br>¿Qui troba goig a veure’ls?</p>
<p><a class="sc" data-uid="dhp150" id="150"></a>Una ciutat feta d’ossos,<br>un aglomerat de carn i sang:<br>on hi ha la vellesa i la mort,<br>no queden pretensions ni orgull.</p>
<p><a class="sc" data-uid="dhp151" id="151"></a>Els carros reials, acolorits,<br>envelleixen, <br>el cos també es fa vell,<br>però la veritat dels savis no envelleix,<br>els savis ho demostren a tots.</p>
<p><a class="sc" data-uid="dhp152" id="152"></a>L’home que no ha escoltat prou<br>envelleix com un bou<br>li creixen les carns,<br>però no li augmenta el seny.</p>
<p><a class="sc" data-uid="dhp153" id="153"></a>¿Per quantes vides he passat<br>revoltant un cop i un altre,<br>cercant en va el constructor de la casa?<br>Que dolorós és néixer sense parar!</p>
<p><a class="sc" data-uid="dhp154" id="154"></a>Ara t’he vist, oh constructor!<br>No tornaràs a aixecar la casa!<br>Totes les bigues s’han trencat<br>i ha caigut la pedra mestra.<br>La ment, deconstruïda,<br>ha assolit la fi dels desitjos.</p>
<p><a class="sc" data-uid="dhp155" id="155"></a>Els que no han seguit l’aprenentatge<br>i no han assolit el bé de joves<br>es consumeixen com aurons vells<br>en un estany sense peixos.</p>
<p><a class="sc" data-uid="dhp156" id="156"></a>Els que no han seguit l’aprenentatge<br>i no han assolit el bé de joves<br>jeuen com arcs inútils,<br>lamentant-se del passat.</p></blockquote><h3>12. Capítol d’un mateix</h3><blockquote class="gatha">
<p><a class="sc" data-uid="dhp157" id="157"></a>Aquell que s’aprecia ell mateix<br>es protegeix ben protegit;<br>el savi es manté despert<br>una de les tres vetlles.</p>
<p><a class="sc" data-uid="dhp158" id="158"></a>Hom ha de viure rectament<br>en primer lloc ell mateix,<br>i després podrà ensenyar els altres;<br>altrament els corrompria.</p>
<p><a class="sc" data-uid="dhp159" id="159"></a>Si hom fes amb si mateix<br>el que vol ensenyar als altres!<br>Qui està domat pot domar;<br>que difícil és domar-se un mateix!</p>
<p><a class="sc" data-uid="dhp160" id="160"></a>Cadascú és el seu propi guarda,<br>qui més el podria guardar?<br>Aquell que es doma a si mateix<br>té un guarda que no té preu.</p>
<p><a class="sc" data-uid="dhp161" id="161"></a>El mal se’l fa un mateix,<br>neix d’un mateix,<br>és producte d’un mateix;<br>destrueix el desassenyat<br>com el diamant trenca la pedra.</p>
<p><a class="sc" data-uid="dhp162" id="162"></a>Qui es deixa ofegar pels mals hàbits,<br>com l’heura que s’enfila per l’arbre,<br>s’està fent a si mateix<br>el que un enemic li faria.</p>
<p><a class="sc" data-uid="dhp163" id="163"></a>Fàcils són les accions insanes,<br>nocives per a un mateix,<br>allò que és sa i beneficiós<br>és, per contra, de mal fer.</p>
<p><a class="sc" data-uid="dhp164" id="164"></a>La instrucció dels perfectes,<br>dels nobles que viuen en la veritat,<br>la menysprea el desassenyat<br>que té idees errònies;<br>com el bambú, fructifica<br>per autodestruir-se.</p>
<p><a class="sc" data-uid="dhp165" id="165"></a>Un mateix fa el mal,<br>un mateix es contamina,<br>un mateix deixa de fer el mal,<br>un mateix es purifica;<br>contaminació i purificació<br>pertanyen a cadascú;<br>ningú no pot purificar l’altre.</p>
<p><a class="sc" data-uid="dhp166" id="166"></a>No s’ha de deixar de banda<br>el propi deure pel d’un altre,<br>per molt important que sigui;<br>cal conèixer el propi deure<br>i dedicar-s’hi.</p></blockquote><h3>13. Capítol dels mons</h3><blockquote class="gatha">
<p><a class="sc" data-uid="dhp167" id="167"></a>No s’ha de tenir mals costums<br>ni avesar-se a estar distret,<br>no s’ha de seguir males doctrines<br>ni anar amb el comú de la gent.</p>
<p><a class="sc" data-uid="dhp168" id="168"></a>S’ha d’estar alerta i no distreure’s,<br>s’ha de tenir una bona conducta;<br>qui té una bona conducta<br>dorm bé en aquest món i en l’altre.</p>
<p><a class="sc" data-uid="dhp169" id="169"></a>S’ha de tenir una bona conducta<br>i evitar la mala conducta;<br>qui té una bona conducta<br>dorm bé en aquest món i en l’altre.</p>
<p><a class="sc" data-uid="dhp170" id="170"></a>Aquell que contempla el món<br>com si fos una bombolla,<br>com si fos un miratge,<br>el Rei de la Mort no el veu.</p>
<p><a class="sc" data-uid="dhp171" id="171"></a>Guaiteu aquest món,<br>acolorit com un carro reial:<br>els necis hi viatgen,<br>però els savis el deixen passar.</p>
<p><a class="sc" data-uid="dhp172" id="172"></a>Aquell que abans es distreia<br>i ara no es deixa emportar<br>il·lumina aquest món<br>com la lluna quan els núvols s’esvaeixen.</p>
<p><a class="sc" data-uid="dhp173" id="173"></a>Aquell que cobreix el mal que ha fet<br>amb una acció beneficiosa<br>il·lumina aquest món<br>com la lluna quan els núvols s’esvaeixen.</p>
<p><a class="sc" data-uid="dhp174" id="174"></a>Aquest món està encegat,<br>la minoria hi veu clar;<br>són pocs els que van al cel,<br>com ocells alliberats de la gàbia.</p>
<p><a class="sc" data-uid="dhp175" id="175"></a>Els cignes van pel camí del sol,<br>els mags van per l’espai,<br>els savis deixen el món<br>conquerint Mara i el seu exèrcit.</p>
<p><a class="sc" data-uid="dhp176" id="176"></a>Per a la persona que menteix,<br>—que ha faltat una llei sola—<br>quan traspassa a l’altre món,<br>no hi ha mal que es pugui desfer.</p>
<p><a class="sc" data-uid="dhp177" id="177"></a>Els gasius no van al món dels déus,<br>la generositat, per al neci, no és res;<br>però el savi, que dona amb alegria,<br>és feliç al més enllà.</p>
<p><a class="sc" data-uid="dhp178" id="178"></a>Més que poder regnar<br>damunt tota la terra,<br>anar al cel,<br>o dominar tots els mons,<br>val el fruit de l’entrada al corrent.</p></blockquote><h3>14. Capítol dels desperts</h3><blockquote class="gatha">
<p><a class="sc" data-uid="dhp179" id="179"></a>La seva victòria no es pot desfer,<br>la seva victòria no va enlloc…<br>Aquell que està despert<br>i es mou en l’infinit sense deixar traça,<br>per quin camí el seguireu?</p>
<p><a class="sc" data-uid="dhp180" id="180"></a>No té desig que l’atrapi,<br>que l’enganxi o el dugui enlloc…<br>Aquell que està despert<br>i es mou en l’infinit sense deixar traça,<br>per quin camí el seguireu?</p>
<p><a class="sc" data-uid="dhp181" id="181"></a>Els savis que s’apliquen a la meditació,<br>acostumats a la calma de la renúncia,<br>fins i tot els déus els envegen,<br>perquè estan desperts i atents.</p>
<p><a class="sc" data-uid="dhp182" id="182"></a>És difícil néixer humà,<br>difícil la vida dels mortals,<br>difícil escoltar l’ensenyament veritable,<br>difícil que apareguin éssers desperts.</p>
<p><a class="sc" data-uid="dhp183" id="183"></a>Abstenir-se d’accions nocives,<br>fer allò que és beneficiós<br>i purificar els pensaments;<br>això és el que ensenyen els desperts.</p>
<p><a class="sc" data-uid="dhp184" id="184"></a>La paciència és l’austeritat màxima,<br>l’acceptació, l’absència de desig suprema<br>—diuen els desperts.<br>No és monjo qui mata l’altre,<br>ni asceta qui li fa mal.</p>
<p><a class="sc" data-uid="dhp185" id="185"></a>No criticar, no cometre violència,<br>seguir la regla monàstica,<br>ésser mesurat en l’aliment,<br>jeure i seure en solitud<br>i practicar la meditació;<br>això és el que ensenyen els desperts.</p>
<p><a class="sc" data-uid="dhp186" id="186"></a>Ni acompanyats d’una pluja de monedes<br>els plaers podrien satisfer.<br>“Els plaers són penosos i insípids”<br>—així reflexiona el savi. </p>
<p><a class="sc" data-uid="dhp187" id="187"></a>Ni tan sols troba gust<br>en els plaers dels déus;<br>el deixeble del Ben Despert<br>gaudeix de la fi de la set.</p>
<p><a class="sc" data-uid="dhp188" id="188"></a>Molts van a refugiar-se<br>a les muntanyes i als boscos,<br>a ermites, arbres i temples,<br>homes acovardits!</p>
<p><a class="sc" data-uid="dhp189" id="189"></a>No és aquest el refugi segur,<br>no és aquest el suprem refugi,<br>aquell que s’hi refugia<br>no s’allibera del sofriment.</p>
<p><a class="sc" data-uid="dhp190" id="190"></a>Qui ha pres refugi en el Despert,<br>en l’Ensenyament i en la Comunitat,<br>veu amb la intel·ligència<br>les quatre nobles veritats:</p>
<p><a class="sc" data-uid="dhp191" id="191"></a>el sofriment,<br>el sorgiment del sofriment,<br>la superació del sofriment,<br>i el noble òctuple camí<br>que apaivaga el sofriment.</p>
<p><a class="sc" data-uid="dhp192" id="192"></a>Aquest sí que és el refugi segur,<br>aquest és el suprem refugi;<br>aquell que s’hi refugia<br>s’allibera del sofriment.</p>
<p><a class="sc" data-uid="dhp193" id="193"></a>Un home de bona casta<br>és difícil de trobar,<br>no en neixen a tot arreu!<br>Feliç prospera la família<br>on neix un home intel·ligent.</p>
<p><a class="sc" data-uid="dhp194" id="194"></a>Benaurada l’aparició d’éssers desperts,<br>benaurat l’ensenyament veritable,<br>benaurada l’harmonia de la comunitat,<br>banaurat el caliu dels que estan units.</p>
<p><a class="sc" data-uid="dhp195" id="195"></a>Els desperts o els que els escolten<br>són dignes de devoció,<br>han superat les obsessions<br>i han travessat l’aiguat de les penes.</p>
<p><a class="sc" data-uid="dhp196" id="196"></a>Qui honora els que són així,<br>immutables i lliures de la por,<br>té un mèrit sense mesura<br>—ningú no pot dir: “fa tant”.</p></blockquote><h3>15. Capítol dels feliços</h3><blockquote class="gatha">
<p><a class="sc" data-uid="dhp197" id="197"></a>Oh, que feliços vivim,<br>sense odi entre els que odien!<br>Entre els homes que s’odien,<br>nosaltres vivim sense odi!</p>
<p><a class="sc" data-uid="dhp198" id="198"></a>Oh, que feliços vivim,<br>sense aflicció entre els afligits!<br>Entre els homes afligits,<br>nosaltres vivim sense aflicció!</p>
<p><a class="sc" data-uid="dhp199" id="199"></a>Oh, que feliços vivim,<br>sense afanys entre els que s’afanyen!<br>Entre els homes que s’afanyen,<br>nosaltres vivim sense afanys!</p>
<p><a class="sc" data-uid="dhp200" id="200"></a>Oh, que feliços vivim,<br>nosaltres que no tenim res!<br>Ens alimentem de joia,<br>com els déus radiants!</p>
<p><a class="sc" data-uid="dhp201" id="201"></a>El vencedor genera odi,<br>el derrotat dorm adolorit,<br>el que està en pau dorm tranquil,<br>perquè no té victòries ni derrotes.</p>
<p><a class="sc" data-uid="dhp202" id="202"></a>No hi ha foc com el de l’atracció,<br>no hi ha transgressió com l’aversió,<br>no hi ha sofriments com els de l’existència,<br>no hi ha felicitat més gran que estar calmat.</p>
<p><a class="sc" data-uid="dhp203" id="203"></a>La fam és la pitjor malaltia,<br>les emocions, el pitjor sofriment,<br>per a qui veu això tal com és<br>l’estat de pau és la més gran benaurança. </p>
<p><a class="sc" data-uid="dhp204" id="204"></a>La salut és el bé més gran,<br>el contentament, la major riquesa,<br>la confiança és el millor amic,<br>l’estat de pau, la felicitat màxima.</p>
<p><a class="sc" data-uid="dhp205" id="205"></a>Qui ha tastat el gust<br>de la discriminació i de la calma,<br>no fa el mal ni té cap por,<br>perquè ha tastat la joia de la veritat.</p>
<p><a class="sc" data-uid="dhp206" id="206"></a>Visitar els nobles és bo,<br>conviure-hi sempre és agradable;<br>sense fer-se amb la gent nècia<br>hom pot ser sempre feliç.</p>
<p><a class="sc" data-uid="dhp207" id="207"></a>Qui es relacioni amb els necis<br>es lamentarà molt temps!<br>Viure amb necis és penós<br>com estar sempre amb l’enemic;<br>estar acompanyat de savis<br>és com reunir-se amb els parents.</p>
<p><a class="sc" data-uid="dhp208" id="208"></a>Un home resolt, savi, entès,<br>de virtuts fermes, noble i fidel,<br>íntegre i assenyat, cal seguir-lo,<br>com la lluna segueix <br>el camí de les estrelles.</p></blockquote><h3>16. Capítol del que és plaent</h3><blockquote class="gatha">
<p><a class="sc" data-uid="dhp209" id="209"></a>Aquell que s’acostuma a la indisciplina<br>i no s’aplica a l’esforç,<br>quan abandona les obligacions<br>i es dedica al que li plau,<br>enveja els que compleixen el seu deure.</p>
<p><a class="sc" data-uid="dhp210" id="210"></a>Hom no ha de jutjar mai<br>què és agradable o desagradable:<br>és penós no tenir el que és agradable<br>o que arribi el que no ho és.</p>
<p><a class="sc" data-uid="dhp211" id="211"></a>Per tant, cal no considerar res agradable:<br>separar-se del que és agradable és un mal.<br>Els que no consideren res<br>agradable ni desagradable<br>estan deslligats.</p>
<p><a class="sc" data-uid="dhp212" id="212"></a>El que és agradable provoca neguit,<br>el que és agradable és un perill;<br>qui deixa anar el que és agradable<br>no té neguit, quin perill corre?</p>
<p><a class="sc" data-uid="dhp213" id="213"></a>El que és plaent provoca neguit,<br>el que és plaent és un perill;<br>qui deixa anar el que és plaent<br>no té neguit, quin perill corre?</p>
<p><a class="sc" data-uid="dhp214" id="214"></a>L’afecció provoca neguit,<br>l’afecció és un perill;<br>qui deixa anar l’afecció<br>no té neguit, quin perill corre?</p>
<p><a class="sc" data-uid="dhp215" id="215"></a>El plaer provoca neguit,<br>el plaer és un perill;<br>qui deixa anar el plaer<br>no té neguit, quin perill corre?</p>
<p><a class="sc" data-uid="dhp216" id="216"></a>El voler provoca neguit,<br>el voler és un perill;<br>qui deixa anar el voler<br>no té neguit, quin perill corre?</p>
<p><a class="sc" data-uid="dhp217" id="217"></a>Aquell que té virtut i perspicàcia,<br>compleix el deure amb fermesa<br>i veu la realitat amb certesa,<br>si fa la seva feina,<br>la gent se l’estima.</p>
<p><a class="sc" data-uid="dhp218" id="218"></a>Aquell en qui ha nascut el desig d’aprendre,<br>està ple d’aquesta aspiració<br>i no pensa en els plaers dels sentits,<br>s’anomena “un que va a contracorrent”.</p>
<p><a class="sc" data-uid="dhp219" id="219"></a>Quan un home torna sa i estalvi,<br>després de viure lluny molt temps,<br>els parents i els amics s’alegren<br>de la seva arribada.</p>
<p><a class="sc" data-uid="dhp220" id="220"></a>Igualment, si hom fa mèrits,<br>quan passa d’aquest món a l’altre<br>els seus mèrits el reben<br>com els parents acullen l’estimat que arriba.</p></blockquote><h3>17. Capítol de la ira</h3><blockquote class="gatha">
<p><a class="sc" data-uid="dhp221" id="221"></a>Si hom elimina la ira,<br>abandona l’orgull,<br>transcendeix tota seguretat,<br>no s’adhereix als conceptes<br>i no considera res seu,<br>els sofriments no l’atrapen.</p>
<p><a class="sc" data-uid="dhp222" id="222"></a>Qui pot aturar la ira que ha sorgit<br>com si fos un carro desbocat,<br>aquest, l’anomeno auriga;<br>els altres s’agafen a les regnes.</p>
<p><a class="sc" data-uid="dhp223" id="223"></a>La ira es venç amb l’absència d’ira,<br>amb el bé es venç el que no està bé,<br>donant es venç la gasiveria<br>i amb la veritat, la falsedat.</p>
<p><a class="sc" data-uid="dhp224" id="224"></a>Qui diu la veritat,<br>no s’enfada,<br>i dóna a qui demana<br>—encara que sigui poc—<br>amb aquestes tres condicions<br>es pot presentar davant dels déus.</p>
<p><a class="sc" data-uid="dhp225" id="225"></a>Els ascetes en qui no hi ha violència,<br>amb el cos sempre controlat,<br>van a un lloc immutable<br>on qui hi ha anat ja no es lamenta.</p>
<p><a class="sc" data-uid="dhp226" id="226"></a>Per als que es mantenen desperts<br>i dia i nit aprenen,<br>determinats a arribar a l’estat de pau,<br>les dificultats desapareixen.</p>
<p><a class="sc" data-uid="dhp227" id="227"></a>Això és cosa antiga, Atula,<br>tant com és dels d’avui:<br>critiquen qui seu en silenci,<br>critiquen qui parla molt,<br>critiquen qui parla poc,<br>no hi ha ningú a qui no critiquin<br>en aquest món.</p>
<p><a class="sc" data-uid="dhp228" id="228"></a>No hi ha hagut ni hi haurà,<br>i tampoc ara no hi ha,<br>cap home del tot blasmable<br>ni del tot lloable.</p>
<p><a class="sc" data-uid="dhp229" id="229"></a>Aquell a qui els assenyats lloen,<br>quan l’han vist quotidianament,<br>d’hàbits ferms, assenyat,<br>acomplert en conducta i comprensió,</p>
<p><a class="sc" data-uid="dhp230" id="230"></a>com una moneda d’or,<br>qui gosaria criticar-lo?<br>Fins i tot els déus el lloen,<br>fins i tot el lloa Brahmà!</p>
<p><a class="sc" data-uid="dhp231" id="231"></a>Cal guardar-se de l’agitació corporal<br>i mantenir el cos dominat,<br>cal deixar el mal comportament corporal<br>i utilizar bé el cos.</p>
<p><a class="sc" data-uid="dhp232" id="232"></a>Cal guardar-se de l’agitació verbal<br>i mantenir la veu dominada,<br>cal deixar el mal comportament verbal<br>i utilitzar bé la paraula.</p>
<p><a class="sc" data-uid="dhp233" id="233"></a>Cal guardar-se de l’agitació mental<br>i mantenir la ment dominada,<br>cal deixar el mal comportament mental<br>i utilitzar bé la ment.</p>
<p><a class="sc" data-uid="dhp234" id="234"></a>Els savis dominen el cos<br>i després dominen la paraula,<br>però quan dominen la ment,<br>certament ho dominen tot.</p></blockquote><h3>18. Capítol dels defectes</h3><blockquote class="gatha">
<p><a class="sc" data-uid="dhp235" id="235"></a>Ets com una fulla seca,<br>els servents de Yama t’esperen,<br>has d’emprendre la tasca,<br>però no duus provisions.</p>
<p><a class="sc" data-uid="dhp236" id="236"></a>Fes-te una illa a tu mateix,<br>esforça’t —de pressa!— i esdevingues savi;<br>quan hagis eliminat els teus defectes,<br>immaculat,<br>arribaràs a la divina terra dels nobles.</p>
<p><a class="sc" data-uid="dhp237" id="237"></a>Has complert el temps,<br>has arribat davant de Yama,<br>no et queda temps de vida<br>i no duus provisions.</p>
<p><a class="sc" data-uid="dhp238" id="238"></a>Fes-te una illa a tu mateix,<br>esforça’t —de pressa!— i esdevingues savi;<br>quan hagis eliminat els teus defectes,<br>immaculat,<br>no tornaràs a passar pel naixement i la vellesa.</p>
<p><a class="sc" data-uid="dhp239" id="239"></a>L’assenyat, a poc a poc,<br>de mica en mica, <br>poleix els seus defectes,<br>un rere l’altre,<br>com l’orfebre treballa l’argent.</p>
<p><a class="sc" data-uid="dhp240" id="240"></a>Igual que polint un defecte del ferro<br>hom pot fer malbé el material d’on l’extreu,<br>aquell que és massa estricte<br>fa accions que el duen a un mal destí.</p>
<p><a class="sc" data-uid="dhp241" id="241"></a>El mantra mal après és defectuós,<br>la casa té defectes si no es cuida,<br>l’ornament és defectuós si hom té peresa,<br>i, per al vigilant, la distracció és un defecte.</p>
<p><a class="sc" data-uid="dhp242" id="242"></a>La deixadesa és el defecte de la dona,<br>l’avarícia, el defecte del donant:<br>els defectes són mala cosa<br>en aquest món i en l’altre.</p>
<p><a class="sc" data-uid="dhp243" id="243"></a>Però hi ha un defecte molt més gran que aquests:<br>la ignorància és el major defecte;<br>abandoneu aquest defecte<br>i sigueu purs, oh monjos!</p>
<p><a class="sc" data-uid="dhp244" id="244"></a>La vida és fàcil per a qui no té vergonya,<br>és agosarat com un corb, ofensiu,<br>avassallador, arrogant i corrupte,<br>però difícil per al vergonyós,</p>
<p><a class="sc" data-uid="dhp245" id="245"></a>que constantment aspira a la puresa,<br>viu sol i amb senzillesa,<br>fa una vida íntegra i és perspicaç.</p>
<p><a class="sc" data-uid="dhp246" id="246"></a>Qui occeix els éssers que respiren,<br>parla amb falsedat,<br>pren el que no li donen<br>va amb la dona d’altri,</p>
<p><a class="sc" data-uid="dhp247" id="247"></a>i s’afecciona a la beguda,<br>aquí mateix —en aquest món—<br>talla la seva pròpia rel.</p>
<p><a class="sc" data-uid="dhp248" id="248"></a>Així doncs, sàpigues, home,<br>que la manca de domini és nociva,<br>que la cobdícia i el desordre no et subjectin<br>gaire més temps al sofriment.</p>
<p><a class="sc" data-uid="dhp249" id="249"></a>La gent dóna segons creuen<br>i segons els va bé;<br>aquell que es posa gelós<br>de la beguda i el menjar dels altres<br>no té calma mental<br>ni de dia ni de nit.</p>
<p><a class="sc" data-uid="dhp250" id="250"></a>Però aquell que ho elimina, ho talla,<br>ho arrenca de socarrel,<br>pot tenir calma mental<br>tant de dia com de nit.</p>
<p><a class="sc" data-uid="dhp251" id="251"></a>No hi ha foc com el de la passió,<br>ni cap captiveri com el de l’odi,<br>no hi ha xarxa com la de la il·lusió,<br>ni riu com el del desig.</p>
<p><a class="sc" data-uid="dhp252" id="252"></a>El defecte aliè és fàcil de veure,<br>però és difícil veure el propi,<br>les faltes dels altres s’airegen<br>com la pellofa del gra,<br>però les d’un mateix s’amaguen<br>com una mala tirada de daus.</p>
<p><a class="sc" data-uid="dhp253" id="253"></a>Si hom es fixa en les faltes dels altres<br>i els critica constantment,<br>es va intoxicant a si mateix,<br>és lluny de destruir l’addicció.</p>
<p><a class="sc" data-uid="dhp254" id="254"></a>A l’espai no hi ha camí,<br>hom no és asceta al defora,<br>la gent gaudeix de les complicacions,<br>els que viuen el present se n’han desprès.</p>
<p><a class="sc" data-uid="dhp255" id="255"></a>A l’espai no hi ha camí,<br>hom no és asceta al defora,<br>no hi ha emocions eternes,<br>ni pertorbació en els desperts.</p></blockquote><h3>20. Capítol del camí</h3><blockquote class="gatha">
<p><a class="sc" data-uid="dhp273" id="273"></a>Dels camins, el de vuit etapes,<br>de les veritats, les quatre paraules,<br>de les virtuts, el desapassionament,<br>i, dels homes, el que té ulls és el millor.</p>
<p><a class="sc" data-uid="dhp274" id="274"></a>Aquest és el camí,<br>no n’hi ha d’altre,<br>per netejar la visió;<br>seguiu-lo, que Mara us enganya!</p>
<p><a class="sc" data-uid="dhp275" id="275"></a>Seguint-lo, posareu fi<br>al sofriment;<br>jo us l’he ensenyat <br>perquè he descobert la manera<br>d’extreure el dard.</p>
<p><a class="sc" data-uid="dhp276" id="276"></a>Vosaltres heu de fer l’esforç,<br>els que han vingut l’expliquen,<br>els meditadors que el segueixen<br>s’alliberen del lligam de Mara.</p>
<p><a class="sc" data-uid="dhp277" id="277"></a>“Tot és efímer”, <br>quan hom veu això i ho comprèn,<br>perd interès en el sofriment;<br>aquest és el camí de la purificació.</p>
<p><a class="sc" data-uid="dhp278" id="278"></a>“Tot és dolorós”,<br>quan hom veu això i ho comprèn,<br>perd interès en el sofriment;<br>aquest és el camí de la purificació.</p>
<p><a class="sc" data-uid="dhp279" id="279"></a>“Tot és impersonal”,<br>quan hom veu això i ho comprèn,<br>perd interès en el sofriment;<br>aquest és el camí de la purificació.</p>
<p><a class="sc" data-uid="dhp280" id="280"></a>Si un home és jove i fort,<br>però és mandrós i no s’esforça,<br>és depressiu i indolent,<br>no trobarà el camí del coneixement.</p>
<p><a class="sc" data-uid="dhp281" id="281"></a>Aquell que vigila el que diu,<br>controla la seva ment<br>i no fa accions nocives,<br>purificant les tres formes d’acció<br>pot anar pel camí que han mostrat els savis.</p>
<p><a class="sc" data-uid="dhp282" id="282"></a>Amb la pràctica el coneixement creix,<br>sense la pràctica, degenera,<br>sabent que hi ha un doble camí<br>que fa pujada i baixada,<br>cal comportar-se talment<br>que el coneixement augmenti. </p>
<p><a class="sc" data-uid="dhp283" id="283"></a>Talleu el desig i no pas l’arbre<br>—del desig sorgeix la por—;<br>tallant els desigs grans i petits,<br>romangueu sense desig, oh monjos!</p>
<p><a class="sc" data-uid="dhp284" id="284"></a>Fins que en l’home no s’esfuma<br>fins el desig més petit<br>relacionat amb les dones,<br>la pensa roman lligada<br>com el vedell al pit matern.</p>
<p><a class="sc" data-uid="dhp285" id="285"></a>Talla la teva afecció<br>com un lliri tardoral,<br>desenvolupa el camí de la calma,<br>l’estat de pau que ha ensenyat l’Acomplert.</p>
<p><a class="sc" data-uid="dhp286" id="286"></a>“Aquí passaré l’estació de les pluges,<br>aquí l’hivern i l’estiu”,<br>així reflexiona el neci<br>inconscient del que pot passar.</p>
<p><a class="sc" data-uid="dhp287" id="287"></a>L’home que té preocupacions,<br>cansat de fills i ramats,<br>Mara se l’emporta<br>com l’aiguat s’endú un poble adormit.</p>
<p><a class="sc" data-uid="dhp288" id="288"></a>No té fills que el protegeixin,<br>ni pare ni familiars,<br>tocat per la Finalitzadora,<br>cap conegut no el guarda.</p>
<p><a class="sc" data-uid="dhp289" id="289"></a>Fent aquesta reflexió,<br>que el savi de conducta recta<br>prestament faci el camí<br>que porta a l’estat de pau.</p></blockquote><h3>21. Capítol de la miscel·lània</h3><blockquote class="gatha">
<p><a class="sc" data-uid="dhp290" id="290"></a>Si deixant un goig petit<br>se’n troba un de molt més gran,<br>el savi ha de deixar el petit<br>per experimentar el més gran.</p>
<p><a class="sc" data-uid="dhp291" id="291"></a>Aquell que vol ser feliç<br>infligint sofriment als altres<br>l’odi se l’emporta<br>i no se’n pot alliberar.</p>
<p><a class="sc" data-uid="dhp292" id="292"></a>En els distrets i negligents,<br>que eviten complir el seu deure<br>i fan el que no s’ha de fer,<br>les addiccions creixen.</p>
<p><a class="sc" data-uid="dhp293" id="293"></a>En els atents i concentrats,<br>que estan sempre atents al cos,<br>no fan el que no s’ha de fer<br>i perseveren en el deure,<br>les addiccions s’esvaeixen.</p>
<p><a class="sc" data-uid="dhp294" id="294"></a>Havent mort pare i mare, i dos reis guerrers,<br>havent mort el regne amb el seu seguici,<br>l’home noble en surt il·lès.</p>
<p><a class="sc" data-uid="dhp295" id="295"></a>Havent mort mare i pare, i dos savis reis,<br>havent mort el cinquè, el tigre,<br>l’home noble en surt il·lès.</p>
<p><a class="sc" data-uid="dhp296" id="296"></a>Ben desperts es desperten <br>els deixebles de Gótama<br>que tant de dia com de nit<br>recorden el Despert.</p>
<p><a class="sc" data-uid="dhp297" id="297"></a>Ben desperts es desperten <br>els deixebles de Gótama<br>que tant de dia com de nit<br>recorden l’Ensenyament.</p>
<p><a class="sc" data-uid="dhp298" id="298"></a>Ben desperts es desperten <br>els deixebles de Gótama<br>que tant de dia com de nit<br>recorden la Comunitat.</p>
<p><a class="sc" data-uid="dhp299" id="299"></a>Ben desperts es desperten <br>els deixebles de Gótama<br>que tant de dia com de nit<br>recorden el seu cos.</p>
<p><a class="sc" data-uid="dhp300" id="300"></a>Ben desperts es desperten <br>els deixebles de Gótama<br>que tant de dia com de nit<br>s’abstenen de la violència.</p>
<p><a class="sc" data-uid="dhp301" id="301"></a>Ben desperts es desperten <br>els deixebles de Gótama<br>que tant de dia com de nit<br>s’habituen a la meditació.</p>
<p><a class="sc" data-uid="dhp302" id="302"></a>És difícil avesar-se<br>a la vida sense llar;<br>és difícil i penós<br>viure a les cases;<br>és difícil conviure<br>amb els estranys;<br>el viatger pateix incomoditats.<br>Per tant, que no viatgi<br>qui no vulgui incomoditats.</p>
<p><a class="sc" data-uid="dhp303" id="303"></a>Aquell que té confiança,<br>bona conducta,<br>i ha obtingut fama i riquesa,<br>a qualsevol terra on va<br>la gent el venera.</p>
<p><a class="sc" data-uid="dhp304" id="304"></a>De lluny brillen els que estan en pau,<br>com les muntanyes nevades,<br>els que no estan en pau són invisibles,<br>com fletxes llançades en la fosca.</p>
<p><a class="sc" data-uid="dhp305" id="305"></a>Seient sol, dormint sol,<br>caminant sol, incansable,<br>dominant-se a si mateix,<br>hom pot ser feliç al bosc.</p></blockquote><h3>22. Capítol de l’infern</h3><blockquote class="gatha">
<p><a class="sc" data-uid="dhp306" id="306"></a>Qui diu mentides va a l’infern,<br>i qui diu que no fa el que ha fet,<br>ambdós són iguals quan han mort,<br>homes d’accions baixes a l’altre món.</p>
<p><a class="sc" data-uid="dhp307" id="307"></a>Molts porten l’hàbit safrà,<br>però són inconscients i fan el mal<br>els dolents, per les accions nocives<br>van a l’infern.</p>
<p><a class="sc" data-uid="dhp308" id="308"></a>L’home inconscient<br>que no compleix els vots,<br>abans de menjar-se l’almoina del poble<br>valdria més que es mengés una bola de ferro<br>encesa com una flama.</p>
<p><a class="sc" data-uid="dhp309" id="309"></a>L’home inconscient<br>que va amb la dona d’altri<br>es troba en quatre situacions:<br>obté demèrit, un mal dormir,<br>tercer, la crítica i, quart, l’infern.</p>
<p><a class="sc" data-uid="dhp310" id="310"></a>No fa mèrit i té un mal destí,<br>pel breu plaer entre atemorit i atemorida<br>el rei li aplicarà un càstig sever,<br>per això l’home no ha d’anar amb la dona d’altri.</p>
<p><a class="sc" data-uid="dhp311" id="311"></a>Com l’herba <em>kusa</em> que, mal agafada,<br>talla la mà que la pren,<br>l’ascetisme, mal practicat,<br>porta cap a l’infern.</p>
<p><a class="sc" data-uid="dhp312" id="312"></a>Qualsevol acció feble<br>—l’embrutiment d’un vot,<br>la falsa castedat—<br>no és gaire profitosa.</p>
<p><a class="sc" data-uid="dhp313" id="313"></a>Si hi ha una cosa per fer,<br>cal esforçar-se i fer-la;<br>el monjo que és feble<br>només llança pols damunt seu.</p>
<p><a class="sc" data-uid="dhp314" id="314"></a>Val més no fer el que està mal fet,<br>perquè després fa patir<br>val més fer el que està ben fet,<br>i que, un cop fet, no fa patir.</p>
<p><a class="sc" data-uid="dhp315" id="315"></a>Com una ciutat fronterera,<br>protegida per dins i per fora,<br>protegiu-vos vosaltres mateixos,<br>no deixeu passar l’instant.<br>Qui deixa passar l’instant<br>es lamenta en arribar a l’infern.</p>
<p><a class="sc" data-uid="dhp316" id="316"></a>Avergonyint-se del que no s’han d’avergonyir,<br>i no avergonyint-se del que s’han d’avergonyir,<br>van a un mal destí els éssers de visió errònia.</p>
<p><a class="sc" data-uid="dhp317" id="317"></a>Veient el perill on no hi ha perill,<br>i no veient el perill on hi ha perill,<br>van a un mal destí els éssers de visió errònia.</p>
<p><a class="sc" data-uid="dhp318" id="318"></a>Pensant que hi ha falta on no hi ha falta<br>i no veient la falta en la falta,<br>van a un mal destí els éssers de visió errònia.</p>
<p><a class="sc" data-uid="dhp319" id="319"></a>Reconeixent que hi ha falta en la falta,<br>i que no hi ha falta on no n’hi ha,<br>van a un bon destí els éssers de visió correcta.</p></blockquote><h3>23. Capítol de l’elefant</h3><blockquote class="gatha">
<p><a class="sc" data-uid="dhp320" id="320"></a>Com l’elefant en la batalla <br>suporta la fletxa que ha sortit de l’arc,<br>suportaré l’ofensa<br>—molta és la gent de mala conducta!</p>
<p><a class="sc" data-uid="dhp321" id="321"></a>El rei cavalca l’elefant domat,<br>i el porten entre la gentada;<br>com que suporta l’ofensa,<br>el millor entre els homes és el que està domat. </p>
<p><a class="sc" data-uid="dhp322" id="322"></a>Són excel·lents<br>les mules domades,<br>els cavalls de raça índia<br>i els elefants de grans ullals.<br>Aquell que es domina a si mateix<br>és encara millor.</p>
<p><a class="sc" data-uid="dhp323" id="323"></a>No és amb aquests vehicles<br>que es pot anar on no hi ha destí;<br>si hom es domina a si mateix<br>cavalca un elefant domat.</p>
<p><a class="sc" data-uid="dhp324" id="324"></a>L’elefant Dhanapala,<br>de zel amarg, difícil de controlar,<br>si està lligat no menja un mos;<br>el de grans ullals recorda el bosc dels elefants.</p>
<p><a class="sc" data-uid="dhp325" id="325"></a>Quan ha menjat massa, obnubilat,<br>endormiscat i rebolcant-se al jaç<br>com un porcàs a qui tiren el pinso,<br>mandrós, torna a ser un fetus.</p>
<p><a class="sc" data-uid="dhp326" id="326"></a>“Aquesta ment abans voltava errant,<br>com volia, on li plaïa, <br>avui la refrenaré bé,<br>com el domador amb el ganxo<br>refrena un elefant en zel.”</p>
<p><a class="sc" data-uid="dhp327" id="327"></a>Habitueu-vos a estar atents,<br>guardeu la vostra pròpia ment,<br>aixequeu-vos del mal pas<br>com l’elefant enfonsat al llot.</p>
<p><a class="sc" data-uid="dhp328" id="328"></a>Si algú troba un company de camí<br>prudent, resolt i de vida honesta <br>que camini amb ell content i atent,<br>superant tots els obstacles.</p>
<p><a class="sc" data-uid="dhp329" id="329"></a>Si algú troba un company de camí<br>que no és prudent, resolt i de vida honesta <br>que el deixi, com el rei deixa la terra conquerida<br>i que camini sol com l’elefant a la selva—</p>
<p><a class="sc" data-uid="dhp330" id="330"></a>caminar sol és el millor,<br>el neci fa mala companyia—<br>que camini sol, sense fer mal,<br>despreocupat com l’elefant a la selva.</p>
<p><a class="sc" data-uid="dhp331" id="331"></a>Bona és l’amistat quan hi ha necessitat,<br>bo contentar-se amb qualsevol cosa,<br>el mèrit és bo al final de la vida,<br>i bo és abandonar tot sofriment.</p>
<p><a class="sc" data-uid="dhp332" id="332"></a>Bona és la maternitat al món,<br>i bona la paternitat;<br>bona és la igualtat al món,<br>i bona la superioritat.</p>
<p><a class="sc" data-uid="dhp333" id="333"></a>Bona és la virtut fins la vellesa,<br>bona és la fe comprovada,<br>bo és obtenir coneixement,<br>bo és abstenir-se de fer mal.</p></blockquote><h3>24. Capítol del desig</h3><blockquote class="gatha">
<p><a class="sc" data-uid="dhp334" id="334"></a>Creix com l’heura el desig<br>de l’home que no està atent,<br>que salta d’un lloc a l’altre<br>com el mico que cerca fruits.</p>
<p><a class="sc" data-uid="dhp335" id="335"></a>Com la mala herba regada per la pluja<br>creix el neguit de qui es deixa conquerir<br>pel desig del món que es reprodueix, enganxós.</p>
<p><a class="sc" data-uid="dhp336" id="336"></a>Però els neguits cauen<br>com les gotes d’aigua del lotus,<br>per a qui conquereix el desig del món<br>que es reprodueix i és difícil de superar.</p>
<p><a class="sc" data-uid="dhp337" id="337"></a>Aquest bon consell us dono<br>als que esteu aquí reunits:<br>Talleu la rel del desig<br>com el recolector de vetiver talla l’herba,<br>que Mara no se us enganxi un cop i un altre<br>com la corretjola a la canya.</p>
<p><a class="sc" data-uid="dhp338" id="338"></a>Així com l’arbre tallat torna a brotar<br>si té la rel intacta i forta,<br>si no s’elimina la propensió al desig,<br>retorna un cop i un altre el sofriment.</p>
<p><a class="sc" data-uid="dhp339" id="339"></a>Els pensaments plens de passió<br>s’enduen aquell que no hi veu bé<br>amb les trenta-sis poderoses tiges<br>que arrosseguen la ment.</p>
<p><a class="sc" data-uid="dhp340" id="340"></a>Les tiges s’escampen pertot,<br>l’heura que ha brotat roman,<br>quan vegeu que l’heura neix,<br>talleu-ne la rel amb seny.</p>
<p><a class="sc" data-uid="dhp341" id="341"></a>La gent tenen pensaments<br>fugissers i agafadissos,<br>els homes volen el bé<br>i estan subjectes al que els plau,<br>certament han de passar<br>pel naixement i la vellesa.</p>
<p><a class="sc" data-uid="dhp342" id="342"></a>Els homes, perseguits pel desig,<br>serpentegen com la llebre encerclada,<br>amb ganes d’agafar-se a un lloc segur,<br>troben sofriment un cop i un altre,<br> molt de temps…</p>
<p><a class="sc" data-uid="dhp343" id="343"></a>Els homes, perseguits pel desig,<br>serpentegen com la llebre encerclada,<br>per tant, que faci fora el desig<br>el monjo que es vol desapassionar.</p>
<p><a class="sc" data-uid="dhp344" id="344"></a>Mireu aquest home! És lliure<br>i corre a empresonar-se;<br>satisfet, és atret pel desig;<br>alliberat del desig, hi torna a córrer.</p>
<p><a class="sc" data-uid="dhp345" id="345"></a>No és forta la cadena de ferro,<br>diuen els savis,<br>ni la de fusta ni la de corda,<br>la preocupació excessiva<br>per les pedres precioses,<br>les joies, els fills i les dones,<br>és una cadena forta,<br>diuen els savis,<br>és pesat i difícil alliberar-se’n<br>si hom és feble.</p>
<p><a class="sc" data-uid="dhp346" id="346"></a>Tallant aquesta cadena,<br>deixen la llar els que no s’hi fixen<br>i abandonen els plaers del consumisme.</p>
<p><a class="sc" data-uid="dhp347" id="347"></a>Els apassionats segueixen el fil<br>que ell mateixos han teixit<br>com l’aranya a la teranyina.</p>
<p><a class="sc" data-uid="dhp348" id="348"></a>Tallant aquesta cadena,<br>deixen la llar els que no s’hi fixen<br>i abandonen tot sofriment.</p>
<p><a class="sc" data-uid="dhp349" id="349"></a>Deixa el que ha passat, deixa el que vindrà,<br>deixa el que hi ha al mig;<br>tu que vas més enllà de la repetició,<br>amb la ment sempre lliure<br>no passaràs de nou pel naixement i la vellesa.</p>
<p><a class="sc" data-uid="dhp350" id="350"></a>En l’home de pensa agitada,<br>que té fortes passions i es deixa endur,<br>el desig va creixent i forma una cadena.</p>
<p><a class="sc" data-uid="dhp351" id="351"></a>Aquell que s’habitua a la calma del pensament<br>i, sempre atent, pensa en l’inconvenient,<br>aquest sí que arribarà al final,<br>aquest tallarà la cadena de Mara.</p>
<p><a class="sc" data-uid="dhp352" id="352"></a>Aquell que ha aconseguit l’objectiu,<br>no té por,<br>ha calmat el desig,<br>no té defecte,<br>i ha eliminat el dard de l’existència,<br>es troba en el seu últim cos.</p>
<p><a class="sc" data-uid="dhp353" id="353"></a>Aquell que no desitja,<br>no roba,<br>és expert en les paraules i el seu significat,<br>coneix la unió de les lletres,<br>quina va abans i quina després,<br>hom diu que es troba en el seu últim cos<br>i és home de gran discerniment,<br>conqueridor de tot,<br>coneixedor de tot,<br>no tocat per cap cosa,<br>obert a tot, alliberat!</p>
<p><a class="sc" data-uid="dhp354" id="354"></a>El do de la veritat supera tot do,<br>el gust de la veritat supera tot gust,<br>el goig de la veritat supera tot goig,<br>el final del desig venç tot sofriment.</p>
<p><a class="sc" data-uid="dhp355" id="355"></a>Les possessions destrueixen qui no té seny,<br>però no aquell que aspira a una altra cosa,<br>amb el desig de possessions<br>qui no té seny es perjudica a si mateix.</p>
<p><a class="sc" data-uid="dhp356" id="356"></a>L’herba perjudica els camps,<br>la cobejança perjudica aquesta generació,<br>per això és profitós donar<br>als que ja no cobegen.</p>
<p><a class="sc" data-uid="dhp357" id="357"></a>L’herba perjudica els camps,<br>l’odi perjudica aquesta generació,<br>per això és profitós donar<br>als que ja no odien.</p>
<p><a class="sc" data-uid="dhp358" id="358"></a>L’herba perjudica els camps,<br>la ignorància perjudica aquesta generació,<br>per això és profitós donar<br>als que ja no ignoren.</p>
<p><a class="sc" data-uid="dhp359" id="359"></a>L’herba perjudica els camps,<br>el desig perjudica aquesta generació,<br>per això és profitós donar<br>als que ja no desitgen.</p></blockquote><h3>25. Capítol del monjo</h3><blockquote class="gatha">
<p><a class="sc" data-uid="dhp360" id="360"></a>Contenir l’ull és bo,<br>bo és contenir l’orella,<br>contenir l’olfacte és bo,<br>bo és contenir la llengua.</p>
<p><a class="sc" data-uid="dhp361" id="361"></a>Contenir el cos és bo,<br>bo és contenir la veu,<br>contenir la ment és bo,<br>bo és contenir-se en tot;<br>el monjo que es conté en tot<br>s’allibera de tot sofriment.</p>
<p><a class="sc" data-uid="dhp362" id="362"></a>Controlat en les mans,<br>controlat en els peus,<br>controlat en la paraula,<br>perfectament controlat,<br>introspectiu i recollit,<br>sol i content,<br>l’anomenen “monjo”.</p>
<p><a class="sc" data-uid="dhp363" id="363"></a>Si el monjo controla la boca,<br>parla sàviament i no discuteix,<br>il·lustra els mots i el seu significat,<br>dolç és el seu parlar.</p>
<p><a class="sc" data-uid="dhp364" id="364"></a>El monjo que viu la doctrina, <br>en gaudeix, la medita<br>i la recorda constantment,<br>no se separa de la doctrina veritable.</p>
<p><a class="sc" data-uid="dhp365" id="365"></a>Que no menyspreï el que li donen<br>ni tingui enveja dels altres;<br>el monjo que enveja els altres<br>perd la concentració.</p>
<p><a class="sc" data-uid="dhp366" id="366"></a>Els déus lloen aquell que fa vida pura<br>i és incansable,<br>si no menysprea el que li donen,<br>encara que sigui poc.</p>
<p><a class="sc" data-uid="dhp367" id="367"></a>Qui no té cap possessió<br>ni material ni mental,<br>i no es lamenta pel que no és,<br>aquest certament s’anomena monjo.</p>
<p><a class="sc" data-uid="dhp368" id="368"></a>El monjo que viu benvolent<br>i alegre en l’ensenyament del Despert,<br>troba la pau i el gaudi<br>de les emocions en calma.</p>
<p><a class="sc" data-uid="dhp369" id="369"></a>Buida aquesta nau, oh monjo!,<br>buida t’anirà lleugera:<br>talla atracció i aversió,<br>i arribaràs a la pau.</p>
<p><a class="sc" data-uid="dhp370" id="370"></a>Talla cinc coses, deixa cinc coses,<br>i desenvolupa’n cinc del tot;<br>el monjo que les ha superat totes cinc<br>es diu que ha travessat el corrent.</p>
<p><a class="sc" data-uid="dhp371" id="371"></a>Medita, oh monjo!, no et distreguis,<br>que els plaers no et facin perdre el cap;<br>si, negligent, t’empasses la bola de foc,<br>hauràs de cridar “quin mal!”.</p>
<p><a class="sc" data-uid="dhp372" id="372"></a>No està en calma qui no comprèn,<br>ni comprèn qui no està en calma,<br>qui està en calma i comprèn<br>ja és a prop de l’estat de pau.</p>
<p><a class="sc" data-uid="dhp373" id="373"></a>El monjo que, en un espai obert,<br>medita amb la ment calmada,<br>és feliç com els déus <br>perquè veu la realitat correctament.</p>
<p><a class="sc" data-uid="dhp374" id="374"></a>A mesura que comprèn<br>que les coses arriben i passen<br>obté joia i alegria,<br>aquesta és la immortalitat dels savis.</p>
<p><a class="sc" data-uid="dhp375" id="375"></a>Amb això comença a créixer<br>la saviesa del monjo:<br>control dels sentits,<br>contentament,<br>contenció disciplinada<br>i la bella companyia<br>d’amics purs, infatigables.</p>
<p><a class="sc" data-uid="dhp376" id="376"></a>Si s’avesa a compartir<br>i es hàbil en la conducta,<br>aleshores, ple de joia,<br>posarà fi al sofriment.</p>
<p><a class="sc" data-uid="dhp377" id="377"></a>Igual que el llessamí<br>deixa anar les flors seques<br>així mateix, oh monjos!,<br>deixeu anar l’afecció i l’aversió.</p>
<p><a class="sc" data-uid="dhp378" id="378"></a>El monjo que té el cos en calma,<br>la paraula en calma,<br>la ment en calma,<br>que està ben centrat<br>i ha deixat l’esquer del món,<br>l’anomenen “pacífic”.</p>
<p><a class="sc" data-uid="dhp379" id="379"></a>Hom s’ha d’automotivar,<br>hom s’ha d’autocorregir,<br>si, atent, tens cura de tu mateix,<br>viuràs feliç, oh monjo!</p>
<p><a class="sc" data-uid="dhp380" id="380"></a>Cadascú és el seu propi protector,<br>cadascú fa el seu destí;<br>disciplina’t a tu mateix,<br>com el mercader entrena un bon cavall.</p>
<p><a class="sc" data-uid="dhp381" id="381"></a>El monjo que està ple de joia,<br>i és feliç en l’ensenyament del Despert,<br>troba la pau i el gaudi<br>de les emocions en calma.</p>
<p><a class="sc" data-uid="dhp382" id="382"></a>El jove monjo que està unit<br>a l’ensenyament del Despert,<br>il·lumina aquest món<br>com la lluna quan els núvols s’esvaeixen.</p></blockquote><h3>26. Capítol de la noblesa</h3><blockquote class="gatha">
<p><a class="sc" data-uid="dhp383" id="383"></a>Passa el corrent i travessa,<br>allunya els plaers dels sentits, <br>observa com fineixen les emocions<br>i sigues conscient, oh home noble!</p>
<p><a class="sc" data-uid="dhp384" id="384"></a>Quan l’home noble ha superat<br>els conceptes oposats,<br>tots els lligams desapareixen<br>per a ell, i ho sap.</p>
<p><a class="sc" data-uid="dhp385" id="385"></a>Aquell per a qui no hi ha unió<br>ni separació d’això i allò,<br>que no té temença i és lliure,<br>d’aquest en dic “home noble”.</p>
<p><a class="sc" data-uid="dhp386" id="386"></a>El meditador que seu desempolsegat,<br>que no té addiccions i ha fet el que s’ha de fer,<br>que ha assolit l’objectiu final,<br>d’aquest en dic “home noble”.</p>
<p><a class="sc" data-uid="dhp387" id="387"></a>De dia el sol llueix,<br>de nit brilla la lluna,<br>el guerrer armat refulgeix,<br>el brahman crema meditant,<br>però tant de dia com de nit<br>l’home despert està il·luminat.</p>
<p><a class="sc" data-uid="dhp388" id="388"></a>L’home noble que ha expulsat el mal,<br>per l’equanimitat se l’anomena “calmat”;<br>i com que ha fet fora la impuresa<br>per això se l’anomena “pur”.</p>
<p><a class="sc" data-uid="dhp389" id="389"></a>Que ningú no faci mal a un home noble,<br>i que l’home noble no se’n revengi;<br>ai de qui faci mal a un home noble,<br>ai d’aquell que se’n revengi!</p>
<p><a class="sc" data-uid="dhp390" id="390"></a>No hi ha res millor per a l’home noble<br>que retreure la ment d’allò que vol;<br>a mesura que l’agressivitat es fa enrere,<br>el sofriment es va calmant.</p>
<p><a class="sc" data-uid="dhp391" id="391"></a>D’aquell que no fa accions nocives<br>ni amb el cos,<br>ni amb la paraula,<br>ni amb la ment,<br>dominat en els tres aspectes,<br>d’aquest en dic “home noble”.</p>
<p><a class="sc" data-uid="dhp392" id="392"></a>Aquell de qui hom aprèn la doctrina <br>que ha ensenyat el que està ben despert<br>cal reverenciar-lo com cal<br>—com el brahman adora el foc.</p>
<p><a class="sc" data-uid="dhp393" id="393"></a>Ni les trenes, ni la família,<br>ni el naixement fan l’home noble,<br>aquell que és sincer i lleial<br>és un home noble i pur.</p>
<p><a class="sc" data-uid="dhp394" id="394"></a>Què en faràs de les trenes, ximplet,<br>i de la pell de cabra, què en faràs?<br>Pretens podar des de fora<br>la bardissa que et creix a dintre?</p>
<p><a class="sc" data-uid="dhp395" id="395"></a>Del que porta la roba empolsinada,<br>magre i amb les venes marcades,<br>que medita sol al bosc,<br>d’aquest en dic “home noble”.</p>
<p><a class="sc" data-uid="dhp396" id="396"></a>De qui nascut del ventre d’una mare,<br>per molt que es faci dir “senyor”<br>i tingui possessions,<br>no en dic “home noble”;<br>del que no té res i res no pren,<br>d’aquest en dic “home noble”.</p>
<p><a class="sc" data-uid="dhp397" id="397"></a>Del que ha tallat tota seguretat<br>i tot i això no tremola,<br>el que ha superat la dependència i és lliure,<br>d’aquest en dic “home noble”.</p>
<p><a class="sc" data-uid="dhp398" id="398"></a>Del que ha tallat nusos i corretges,<br>regnes i brides,<br>el que ha aixecat la balda i està despert,<br>d’aquest en dic “home noble”.</p>
<p><a class="sc" data-uid="dhp399" id="399"></a>D’aquell que sense irar-se<br>suporta l’insult, l’abús i l’agressió,<br>perquè va ben armat<br>amb la força de la paciència,<br>d’aquest en dic “home noble”.</p>
<p><a class="sc" data-uid="dhp400" id="400"></a>Del que no té ira, és lleial,<br>de conducta virtuosa i moderada,<br>el que està dominat i es troba<br>en l’últim cos,<br>d’aquest en dic “home noble”.</p>
<p><a class="sc" data-uid="dhp401" id="401"></a>Com l’aigua d’una fulla de lotus,<br>com el gra de mostassa del cap de l’agulla,<br>del que deixa lliscar els objectes dels sentits,<br>d’aquest en dic “home noble”.</p>
<p><a class="sc" data-uid="dhp402" id="402"></a>D’aquell que coneix per si mateix<br>la fi del sofriment aquí i ara,<br>que ha deixat la càrrega i és lliure,<br>d’aquest en dic “home noble”.</p>
<p><a class="sc" data-uid="dhp403" id="403"></a>De l’assenyat, de profunda intel·ligència,<br>que sap distingir el camí del no camí,<br>que ha obtingut l’objectiu últim,<br>d’aquest en dic “home noble”.</p>
<p><a class="sc" data-uid="dhp404" id="404"></a>D’aquell que no fa vida domèstica<br>ni tampoc amb els sense-llar,<br>mendicant i de poques necessitats,<br>d’aquest en dic “home noble”.</p>
<p><a class="sc" data-uid="dhp405" id="405"></a>Del que ha deposat les armes<br>i no fa mal ni deixa fer-ne<br>als éssers dèbils ni als forts,<br>d’aquest en dic “home noble”.</p>
<p><a class="sc" data-uid="dhp406" id="406"></a>Del que és amable entre els hostils,<br>pacífic entre els violents,<br>i entre els que prenen no pren,<br>d’aquest en dic “home noble”.</p>
<p><a class="sc" data-uid="dhp407" id="407"></a>D’aquell que ha deixat anar<br>afecció i aversió,<br>orgull i pretensió,<br>com el gra de mostrassa llisca<br>del cap d’una agulla,<br>d’aquest en dic “home noble”.</p>
<p><a class="sc" data-uid="dhp408" id="408"></a>Del que profereix paraules veritables,<br>útils i respectuoses,<br>que no ofenen ningú,<br>d’aquest en dic “home noble”.</p>
<p><a class="sc" data-uid="dhp409" id="409"></a>D’aquell que no pren res,<br>ni llarg ni curt,<br>ni gran ni petit,<br>ni bell ni lleig,<br>d’aquest en dic “home noble”.</p>
<p><a class="sc" data-uid="dhp410" id="410"></a>Del que no té desitjos<br>d’aquest món ni de l’altre,<br>no es recolza enlloc i és lliure,<br>d’aquest en dic “home noble”.</p>
<p><a class="sc" data-uid="dhp411" id="411"></a>Del que no necessita suport,<br>no dubta del que sap,<br>i està immers en l’immortal,<br>d’aquest en dic “home noble”.</p>
<p><a class="sc" data-uid="dhp412" id="412"></a>D’aquell que a qui ja no atreuen<br>ni mèrit i demèrit,<br>content, desempolsinat, pur,<br>d’aquest en dic “home noble”.</p>
<p><a class="sc" data-uid="dhp413" id="413"></a>Del que és brillant i serè,<br>com la lluna pura i sense màcula,<br>i ha eliminat els volers,<br>d’aquest en dic “home noble”.</p>
<p><a class="sc" data-uid="dhp414" id="414"></a>Del que ha superat aquest cercle viciós<br>i ple de fang, que fa de mal caminar,<br>del que ha travessat, ha anat més enllà<br>i està tranquil, sense desitjos ni afanys,<br>apagat com el foc sense llenya,<br>d’aquest en dic “home noble”.</p>
<p><a class="sc" data-uid="dhp415" id="415"></a>Del que renuncia al consum ara mateix,<br>va d’un lloc a l’altre sense llar<br>i no deixa créixer en ell els desitjos,<br>d’aquest en dic “home noble”.</p>
<p><a class="sc" data-uid="dhp416" id="416"></a>D’aquell que renuncia a la set ara mateix,<br>va d’un lloc a l’altre sense llar,<br>i no deixa créixer en ell els desitjos,<br>d’aquest en dic “home noble”.</p>
<p><a class="sc" data-uid="dhp417" id="417"></a>Del que ha deixat les obligacions humanes<br>i ha transcendit les obligacions divines,<br>lliure de tota obligació,<br>d’aquest en dic “home noble”.</p>
<p><a class="sc" data-uid="dhp418" id="418"></a>Del que ha deixat enrere voler i rebuig,<br>indiferent, independent,<br>de l’heroi conqueridor de tots els mons,<br>d’aquest en dic “home noble”.</p>
<p><a class="sc" data-uid="dhp419" id="419"></a>Del que sap bé com els éssers cauen<br>i s’aixequen de nou,<br>deslligat, feliç i despert,<br>d‘aquest en dic “home noble”.</p>
<p><a class="sc" data-uid="dhp420" id="420"></a>D’aquell que no saben on va<br>ni déus, ni àngels, ni homes,<br>que no té addiccions ni enemics,<br>d’aquest en dic “home noble”.</p>
<p><a class="sc" data-uid="dhp421" id="421"></a>Del que no té res darrere,<br>ni més enllà, ni aquí,<br>del que no té res i res no pren,<br>d’aquest en dic “home noble”.</p>
<p><a class="sc" data-uid="dhp422" id="422"></a>De l’heroi distingit i fort,<br>del gran savi victoriós,<br>del nedador despert,<br>del que no té desitjos,<br>d’aquest en dic “home noble”.</p>
<p><a class="sc" data-uid="dhp423" id="423"></a>Del que ha entès l’estat anterior<br>i veu el cel i l’infern,<br>del silenciós ple de coneixement<br>del que ha assolit la fi dels naixements,<br>del que ha aturat tot el que es pot aturar,<br>d’aquest en dic “home noble”.</p>
</blockquote></article><aside id="metaarea"><p>Retrieved from <a href="http://www.jambudipa.cat/" target="_blank">Jambudipa—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>