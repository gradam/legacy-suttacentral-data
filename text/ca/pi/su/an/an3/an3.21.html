<!DOCTYPE html><html><head><meta charset="UTF-8"><meta author="Traducció: Albert Biayna Gea"><title></title></head><body><div id="text" lang="ca">
<section class="sutta" id="an3.21">
<article>
<div class="hgroup">
<p class="division">Aṅguttara Nikāya</p>
<p class="subdivision">Tika Nipāta</p>
<p class="vagga">3 Capítol sobre les persones</p>
<h1>21</h1>
</div>
<p>En una ocasió el Benaventurat residia al monestir ofert per Anāthapiṇḍika al bosc de Jeta a Sāvatthi. Llavors el venerable Savittha i el venerable Māha Kotthita s’aproparen al venerable Sāriputta, s’intercanviaren salutacions amistoses i s’assegueren al seu costat. Llavors el venerable Sāriputta digué al venerable Savittha:</p>
<p>“Amic Savittha, existeixen tres classes de persones que són evidents al món. Qui són? Són el testimoni físic, aquell qui arriba a una visió justa i aquell qui s’allibera mitjançant la fe. D’aquestes tres classes de persones, quina és la persona més excel·lent i més feliç per a tu?”</p>
<p>“Amic Sāriputta, d’aquestes tres classes de persones, el testimoni físic, aquell qui arriba a una visió justa i aquell qui s’allibera mitjançant la fe, que algú s’alliberi mitjançant la fe és la més feliç per a mi atès que la seva facultat de la fe està molt desenvolupada.”</p>
<p>Llavors el venerable Sāriputta digué al venerable Māha Kotthita:</p>
<p>“Amic Māha Kotthita, existeixen tres classes de persones que són evidents al món.</p>
<p>Qui són? Són el testimoni físic, aquell qui arriba a una visió justa i aquell qui s’allibera mitjançant la fe. D’aquestes tres classes de persones, quina és la persona més excel·lent i feliç per a tu?”</p>
<p>“Amic Sāriputta, d’aquestes tres classes de persones, el testimoni físic, aquell qui arriba a una visió justa i aquell qui s’allibera mitjançant la fe, el testimoni físic és la més feliç per a mi atès que la seva facultat de la concentració està molt desenvolupada.”</p>
<p>Llavors el venerable Māha Kotthita digué al venerable Sāriputta:</p>
<p>“Amic Sāriputta, existeixen tres classes de persones que són evidents al món. Qui són? Són el testimoni físic, aquell qui arriba a la visió justa i aquell qui s’allibera mitjançant la fe. D’aquestes tres persones, quina persona és la més excel·lent i feliç per a tu?”</p>
<p>“Amic Māha Kotthita, d’aquestes tres classes de persones, el testimoni físic, aquell qui arriba a la visió justa i aquell qui s’allibera mitjançant la fe, aquell qui arriba a la visió justa és la més feliç per a mi atès que la seva facultat de la saviesa està molt desenvolupada.”</p>
<p>Llavors el venerable Sāriputta digué al venerable Savittha i al venerable Māha Kotthita:</p>
<p>“Amics, nosaltres hem afirmat això en relació a les nostres visions individuals. Ara apropem-nos al Benaventurat i preguntem-li quina és la persona més excel·lent i feliç.”</p>
<p>El venerable Sāriputta, el venerable Savittha i el venerable Māha Kotthita s’aproparen al Benaventurat, el veneraren i s’assegueren al seu costat i el venerable Sāriputta li explicà tota la conversa mantinguda entre ell, el venerable Savittha i el venerable Māha Kotthita. El Benaventurat digué:</p>
<p>“Sāriputta, no es pot establir amb facilitat, d’aquestes tres classes de persones, quina és la més excel·lent i feliç. Es pot establir quan aquell qui s’allibera mitjançant la fe ha arribat al camí de la dignitat. El testimoni físic i aquell qui arriba a la visió justa ho són tant si retornen a aquest món una vegada com si no retornen.”</p>
<p>“Sāriputta, no es pot establir amb facilitat, d’aquestes tres classes de persones, quina és la més excel·lent i feliç. Es pot establir quan el testimoni físic ha arribat al camí de la dignitat. Aquell qui s’allibera mitjançant la fe i aquell qui arriba a la visió justa ho són tant si retornen a aquest món una vegada com si no retornen.”</p>
<p>“Sāriputta, no es pot establir amb facilitat, d’aquestes tres classes de persones, quina és la més excel·lent i feliç. Es pot establir quan aquell qui arriba a la visió justa ha arribat al camí de la dignitat. El testimoni físic i aquell qui s’allibera mitjançant la fe ho són tant si retornen a aquest món una vegada com si no retornen.”</p>
</article>
<aside id="metaarea"><p>Traducció: Albert Biayna Gea.</p>
<p>Per a lliure distribució.</p>
<p>Retrieved from <a href="http://budismecat.blogspot.com.es/" target="_blank">Budisme en català</a></p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
