<!DOCTYPE html>
<html>
<head>
<meta charset="UTF-8"><meta author="Kerstin Jönhagen">
<meta>
<title></title>
<meta>
</head>
<body><main id="text" lang="sv"><section class="sutta" id="dn31"><article>
<div class="hgroup"><p class="division">Digha Nikaya</p>
<h1>31 Lekmannens regler</h1></div>
<p><span class="evam">Detta har jag hört</span>:<br>
Vid ett tillfälle vistades Den Upphöjde i bambudungen, Ekorrarnas Plats, nära Rajagaha.</p>
<p>Då vid den tiden, steg Sigala, en lekmans son, upp tidigt på morgonen och lämnade Rajagaha med våta kläder och vått hår och vördade med hopslagna händer de olika riktningarna—öster, söder, väster, norr. längst ner (<i>nadir</i>)och längst upp (<i>zenit</i>).</p>
<p>Då kom Den Upphöjde, som hade tagit på sig munkkläderna och tagit skål och mantel, till Rajagaha för tiggarrundan. Då såg han den unge Sigala vörda på detta sätt och talade till honom följande:<br>
—Varför steg du, unge lekman, upp tidigt på morgonen och lämnade Rajagaha med våta kläder och vått hår och vördade med hopslagna händer de olika riktningarna—öster, söder, väster, norr. längst ner och längst upp?</p>
<p>—Min fader, Herre, sade till mig när han var döende; De sex riktningarna, käre son, skall du vörda. Och jag, Herre, som respekterar, vördar, aktar och hedrar min faders ord, steg upp tidigt på morgonen och lämnade Rajagaha med våta kläder och vått hår och vördade med hopslagna händer dessa sex riktningar.</p>
<p>—Det är inte så, unge lekman, som de sex riktningar skall vördas i den förnämes regler.</p>
<p>—Hur skall då, Herre, de sex riktningarna vördas i den ädles regler: Det är bra, Herre, om Den Upphöjde ville undervisa mig och visa hur de sex riktningar skall vördas i den förnämes regler.</p>
<p>—Ja, unge lekman, lyssna och kom noga ihåg, jag skall tala.</p>
<p>—Mycket bra, Herre.<br>
Svarade den unge Sigala.</p>
<p>Och Den Upphöjde talade följande:<br>
—Eftersom, unge lekman, den förnäme utrotat de fyra lasterna i sitt uppträdande, eftersom han inte utför dåliga handlingar på fyra sätt, eftersom han inte fortsätter med de sex kanalerna för att slösa bort förmögenhet, undviker han alltså dessa fjorton onda ting, skyddar de sex riktningarna och slår in på den väg som leder till seger i båda världarna. Han är gynnad i denna värld och världen bakom. Vid kroppens upplösning, efter döden, föds han i en lycklig himmelsk värld.</p>
<p>Vilka är de fyra lasterna i sitt uppträdande som han utrotat? Att tillintetgöra liv, lekman, är en last och också att stjäla, missbruka sexualiteten och ljuga. Dessa är de fyra lasterna som utrotats.</p>
<p>Så talade Den Upphöjde. Och när Mästaren hade talat så, talade han igen:</p>
<blockquote class="gatha"><p>—Dödande, stöld, lögn och äktenskapsbrott<br>
Dessa fyra onda ting prisar aldrig den visa.</p></blockquote>
<p>På vilka fyra sätt utför man dåliga handlingar? Ledd av begär, utför man dåliga handlingar. Ledd av villfarelse utför man dåliga handlingar. Ledd av hat utför man dåliga handlingar. Ledd av fruktan utför man dåliga handlingar.</p>
<p>Men eftersom den förnäme lärjungen inte leda av begär, hat, villfarelse och fruktan, utför han inga dåliga handlingar.</p>
<p>Så talade Den Upphöjde. Och när Mästaren hade talat så, talade han igen:</p>
<blockquote class="gatha"><p>—Vem som än genom begär, hat och fruktan,<br>
eller villfarelse aldrig överträder Dhamma<br>
ökar sin ära<br>
likt månen i tilltagande.</p>
<p>Vilka är de sex kanalerna för att slösa bort förmögenhet?<br>
att ge efter för rusdrycker som orsakar dårskap och tanklöshet<br>
att vistas på gatorna vid opassande tider</p>
<p>att ofta besöka teater föreställningar<br>
att ge efter för spel som orsakar tanklöshet<br>
att vara i dåligt sällskap<br>
att ha lättjefulla vanor.</p>
<p>Det finns, unge lekman, dessa sex dåliga följder i att ge efter för rusdrycker som orsakar dårskap och tanklöshet<br>
förlust av välstånd<br>
ökning av gräl<br>
mottaglighet för sjukdomar<br>
dåligt rykte<br>
skamlös exponering av kroppen<br>
försvagning av förståndet.</p></blockquote>
<p>Det finns, unge lekman, dessa sex dåliga följder av att vistas på gatorna vid opassande tider:<br>
han själv är oskyddad och ogarderad<br>
hans fru och barn är oskyddade och ogarderade<br>
egendomen är är oskyddad och ogarderad<br>
han misstänks för dåliga handlingar<br>
han är föremål för falska rykten<br>
han möter många problem.</p>
<p>Det finns, unge lekman, dessa sex dåliga följder av att ofta besöka teater föreställningar. Han tänker alltid:<br>
var finns det dans?<br>
var finns det sång?<br>
var finns det musik?<br>
var finns det uppläsning<br>
var spelas med cymbaler<br>
var finns det trummor?</p>
<p>Det finns, unge lekman, dessa sex dåliga följder av att ge efter för spel:<br>
vinnaren ger upphov till hat<br>
förloraren sörjer förlorad egendom<br>
förlust av egendom<br>
hans ord litar man inte på i en domstol<br>
han föraktas av vänner och kamrater<br>
han är inte eftersökt för giftermål, för folk kommer att säga att han är en spelare och inte passar att ta hand om en hustru.</p>
<p>Det finns, unge lekman, dessa sex dåliga följder av att vara i dåligt sällskap, nämligen: vilken som helst spelare, vilken vällusting som helst, vilken drucken som helst, vilken svindlare som helst, vilken bedragare som helst, vilken bråkstake som helst är hans vän och kamrat.</p>
<p>Det finns, unge lekman, dessa sex dåliga följder av att ge efter för lättjefulla vanor:<br>
Han arbetar inte och säger:<br>
att det är extremt kallt<br>
att det är extremt varmt<br>
att det är för sent på kvällen<br>
att det är för tidigt på morgonen<br>
att han är extremt hungrig<br>
att han är för mätt.</p>
<p>Genom att leva på detta sätt, lämnar han många plikter ogjorda, han får inga mer rikedomar och rikedomen han har skaffat, försvinner.</p>
<p>Så talade Den Upphöjde. Och när Mästaren hade talat så, talade han igen:</p>
<p>—Man är en dålig vän, man säger ”vän, vän” endast till ytan, man är en vän och kamrat endast när det är till nytta.</p>
<p>Att sova till soluppgången, att vara äktenskapsbrytare, hetsig, elak, dålig kamrat, sniken—dessa sex orsakar en människas undergång.</p>
<p>Den som har dåliga kamrater och vänner hemfaller åt dåliga vägar, han faller till undergång<br>
i båda världarna—här och nästa.</p>
<p>Tärningsspel, kvinnor, rusdrycker, dans, sång, att sova på dagen, att vistas på gatorna vid opassande tider, dåliga kamrater, snikenhet— dessa nio orsakar en människas undergång.</p>
<p>Den som spelar med tärningar och dricker rusdrycker, går till kvinnor som är kära för andra som deras egna liv, vara kamrat med tarvliga och inte med erfarna—han går ner som månen i avtagande.</p>
<p>Den som är drucken, fattig och utblottad, fortfarande törstig när han dricker, besöker barer, sjunker i djupet som en sten i vatten, bringar snabbt vanheder åt sin familj.</p>
<p>Den som av vana sover om dagen och håller sena timmar, alltid är berusad och är tygellös, passar inte att leva familjeliv.</p>
<p>Den som säger att det är alltför varmt, alltför kallt, är alltför lat och lämnar saker ogjorda, för sådana människor går möjligheterna till godhet förbi.</p>
<p>Men den som inte ser kyla eller värme som mer än ett grässtrå och som gör sina plikter beslutsamt, för honom försvinner inte lycka.</p>
<p>Dessa fyra, unge lekman, kommer att uppfattas som fiender i form av vänner:<br>
den som lägger beslag på en väns ägodelar<br>
den som pratar tomma ord<br>
den som smickrar<br>
den som bringar fördärv.</p>
<p>På vilka fyra sätt, unge lekman, kommer man att uppfattas som fiende i form av vän:<br>
han lägger beslag på sin väns ägodelar<br>
han ger lite och begär mycket<br>
han gör sin plikt av fruktan<br>
han umgås av egen fördel.</p>
<p>På vilka fyra sätt, unge lekman, kommer den som pratar tomma ord att uppfattas som fiende i form av vän:<br>
han gör vänskapliga bedyranden i fråga om det förflutna<br>
han gör vänskapliga bedyranden i fråga om framtiden<br>
han försöker att få egen fördel genom tomma ord<br>
när möjlighet för hjälp uppstår uttrycker han sin bristande förmåga.</p>
<p>På vilka fyra sätt, unge lekman, kommer den som smickrar att uppfattas som fiende i form av vän:<br>
han samtycker till sina vänners dåliga handlingar<br>
han samtycker inte till sina vänners goda handlingar<br>
han prisar honom i hans närvaro<br>
han pratar illa om honom i hans frånvaro.</p>
<p>På vilka fyra sätt, unge lekman, kommer den som bringar fördärv att uppfattas som fiende i form av vän:<br>
han är en följeslagare till att ge efter för rusdrycker som orsakar dårskap och tanklöshet<br>
han är en följeslagare till att ofta besöka teater föreställningar<br>
han är en följeslagare till att ge efter för spel som orsakar tanklöshet.</p>
<p>Så talade Den Upphöjde. Och när Mästaren hade talat så, talade han igen:</p>
<blockquote class="gatha"><p>—Vännen som lägger beslag på<br>
vännen som pratar tomma ord<br>
vännen som smickrar<br>
vännen som bringar fördärv<br>
dessa fyra ser den vise som fiender<br>
undvik dem på långt håll som som en fara</p>
<p>Dessa fyra, unge lekman, kommer att uppfattas som varmhjärtade vänner:<br>
den som är en hjälpande kamrat<br>
den som är den samme i lycka och sorg<br>
den som ger goda råd<br>
den som har medkänsla.</p>
<p>På vilka fyra sätt, unge lekman, kommer en hjälpande kamrat att uppfattas som en varmhjärtad vän:<br>
han skyddar mot tanklöshet<br>
han beskyddar förmögenheten från tanklöshet<br>
han är en tillflykt när du är i fara<br>
när det finns plikter ordnar han och ger dig det dubbla mot vad du behöver.</p></blockquote>
<p>På vilka fyra sätt, unge lekman, kommer den som är den samme i lycka och sorg att uppfattas som en varmhjärtad vän:<br>
han yppar sina hemligheter<br>
han förtiger andras hemligheter<br>
han sviker inte någon i olycka<br>
han offrar också sitt liv för någon annan.</p>
<p>På vilka fyra sätt, unge lekman, kommer den som ger goda råd att uppfattas som en varmhjärtad vän:<br>
han hindrar en att utföra dåliga handlingar<br>
han uppmuntrar en att utföra goda<br>
han underrättar en om vad som är okänt för en<br>
han visar vägen till himlen.</p>
<p>På vilka fyra sätt, unge lekman, kommer den som har medkänsla att uppfattas som en varmhjärtad vän:<br>
han gläds inte år ens olycka<br>
han gläds åt ens välstånd<br>
han hindrar andra att tala illa om en<br>
han prisar dem som talar gott om en.</p>
<p>Så talade Den Upphöjde. Och när Mästaren hade talat så, talade han igen:</p>
<blockquote class="gatha"><p>—Vännen som är en hjälpande kamrat<br>
vännen i lycka och motgång<br>
vännen som ger goda råd<br>
vännen som också har medkänsla -<br>
dessa fyra ser den vise som vänner<br>
som en moder sitt eget barn.</p>
<p>Den vise och dygdige lyser som en flammande eld .<br>
Den som skaffar sig sin rikedom på hederligt sätt<br>
likt ett bi som samlar honung<br>
hans rikedomar växer i höjden<br>
som en höjd hastigt växer.</p>
<p>Med rikedom skaffad på detta sätt<br>
passar en lekman att leva familjeliv.<br>
han delar sin rikedom i fyra delar<br>
så kommer han att vinna vänskap.</p>
<p>En del för sitt eget bruk<br>
två delar för sin verksamhet<br>
den fjärde delen för kommande behov sparar han.</p></blockquote>
<p>Och hur, unge lekman omfattar en ädel lärjungar de sex riktningarna?<br>
Följande skall man betrakta som de sex riktningarna. Föräldrarna skall betraktas som öster, lärare som söder, hustru och barn som väster, vänner och bundsförvanter som norr, tjänare och anställda som längst ner (nadir) och asketer och brahmaner som längst upp (zenit).</p>
<p>På vilka fem sätt, unge lekman, skall ett barn sörja för sina föräldrar som öster:<br>
Som de stött mig, skall jag stödja dem<br>
jag skall göra deras plikter<br>
jag skall hålla familjetraditionerna<br>
jag skall göra mig värdig min arvedel<br>
dessutom skall jag offra i vördnad för mina avlidna närstående.</p>
<p>På fem sätt, unge lekman, skall föräldrarna sörja för sina barn som öster, visa dem medkänsla:<br>
de hindrar dem att utföra dåliga handlingar<br>
de uppmuntrar dem att utföra goda<br>
de utbildar dem<br>
de arrangerar ett passande äktenskap<br>
vid rätt tillfälle lämnar de över deras arvedel till dem.</p>
<p>På dessa fem sätt, unge lekman, sörjer barn för sina föräldrar som öster och föräldrarna visar medkänsla med sina barn. så omfattas öster av dem och skapar säkerhet och trygghet.</p>
<p>På fem sätt, unge lekman, skall en elev sörja för sin lärare som söder:<br>
genom att resa sig upp vid hälsning<br>
genom att lyssna uppmärksamt<br>
genom att vara ivrig att lära<br>
genom att ge personlig hjälp<br>
genom att ta emot uppgifter respektfullt.</p>
<p>På fem sätt, unge lekman, skall lärare sörja för sina elever och som söder och visa medkänsla med dem:<br>
de tränar dem i god ordning<br>
de ser att de förstår deras lektioner väl<br>
de undervisar dem i humanistiska och vetenskapliga ämnen<br>
de presenterar dem för sina vänner och bekanta<br>
de sörjer för deras trygghet i varje riktning.</p>
<p>så sörjer lärarna för sina elever som söder och visar medkänsla med dem på dessa fem sätt, så omfattas söder av dem och skapar säkerhet och trygghet.</p>
<p>På fem sätt, unge lekman, skall en man sörja för sin hustru som väster:<br>
genom att vara hövlig mot henne<br>
genom att inte förakta henne<br>
genom att vara trogen mot henne<br>
genom att överlåta bestämmanderätt åt henne<br>
genom att förse henne med smycken.</p>
<p>Så sörjer en hustru för sin man som väster och visar medkänsla med honom på fem sätt:<br>
hon utför sin plikter väl<br>
hon är gästfri mot släktingar och tjänare<br>
hon är trogen<br>
hon värnar vad han ger<br>
hon är skicklig och flitig och uppfyller sina plikter.</p>
<p>Så sörjer visar hustrun sin medkänsla med sin man som sörjer för henne som väster. Så omfattas väster av honom och skapar säkerhet och trygghet.</p>
<p>På fem sätt, unge lekman, skall en ledare för släkten sörja för sina vänner och bundsförvanter som norr:<br>
genom att vara generös<br>
genom att tal hövligt<br>
genom att vara hjälpsam<br>
genom att vara opartisk<br>
genom att vara ärlig.</p>
<p>Så sörjer vänner och bundsförvanter en ledare för släkten som norr och visar medkänsla med honom på fem sätt:<br>
de skyddar honom när han är tanklös<br>
de skyddar hans ägodelar när han är tanklös<br>
de är en tillflykt när han är i fara<br>
de överger honom inte när han har problem<br>
de visar hänsyn till hans familj.</p>
<p>Så sörjer vänner och bundsförvanter en ledare för släkten som norr och visar medkänsla med honom på dessa fem sätt. Så omfattas söder av honom och skapar säkerhet och trygghet.</p>
<p>På fem sätt, unge lekman, skall en husbonde sörja för sina tjänare och anställda som längst ner (nadir):<br>
genom att tilldela dem arbete i förhållande till deras förmåga<br>
genom att förse dem med livsmedel och lön<br>
genom att vårda dem vid sjukdom<br>
genom att bevilja dem ledigt ibland.</p>
<p>Så sörjer tjänare och anställda sin husbondeten som längst ner (nadir) och visar medkänsla med honom på dessa fem sätt:<br>
de stiger upp före honom<br>
de somnar efter honom<br>
de tar endast det som givits<br>
de utför sina plikter väl<br>
de vidmakthåller hans goda namna och rykte.</p>
<p>Så sörjer tjänare och anställda sin husbondeten som längst ner (nadir) och visar medkänsla med honom på dessa fem sätt. Så omfattas längst ner av honom och skapar säkerhet och trygghet.</p>
<p>På fem sätt, unge lekman, skall en lekman sörja för asketer och brahmaner som längst upp (zenit):<br>
genom vänliga handlingar<br>
genom vänliga ord<br>
genom vänliga tankar<br>
genom att hålla huset öppet för dem<br>
genom att förse dem med vad de behöver.</p>
<p>Så sörjer asketer och brahmaner en lekman som längst upp (zenit) och visar medkänsla med honom på dessa sex sätt:<br>
de hindrar honom från ondska<br>
de förmår honom att göra gott<br>
de älskar honom med ett vänskaplig hjärta<br>
de får honom att höra vad han inte har hört<br>
de klargör vad han redan hört<br>
de visar vägen till ett himmelskt tillstånd.</p>
<p>På dessa sex sätt visar asketer och brahmaner sin medkänsla med en lekman som sörjer för dem som längst upp (zenit). Så omfattas längst upp av honom och skapar säkerhet och trygghet.</p>
<p>Så talade Den Upphöjde. Och när Mästaren hade talat så, talade han igen:</p>
<blockquote class="gatha"<p>—Modern och fadern är öster<br>
Lärarna är söder<br>
Hustru och barn är väster<br>
Vänner och bundsförvanter är norr.</p>
<p>Tjänare och anställda är längst ner<br>
Asketerna och brahmaner är längst upp<br>
Den som lever tillbörligt som lekman<br>
Han skall hälsa dessa sex riktningar.</p>
<p>Den som är vis och dygdig<br>
Vänlig och förståndig<br>
Ödmjuk och medgörlig<br>
Vinner heder.</p>
<p>Den som är energisk och inte slö<br>
Av motgångar oberörd<br>
Felfri i sätt och förståndig<br>
Vinner heder.</p>
<p>Den som är gästfri och vänlig<br>
generös och osjälvisk<br>
En vägledare, en handledare, en ledare<br>
Vinner heder.</p>
<p>Generös, talar väl<br>
Hjälpsam mor andra<br>
Opartisk i allt<br>
Som förhållanden kräver</p>
<p>Dessa fyra vinnande sätt håller världen igång<br>
Som axelsprinten i en rullande vagn<br>
Om dessa inte finns i världen<br>
Varken moder eller fader kan vinna<br>
respekt och heder från sina barn.</p>
<p>Sedan länge dessa fyra vinnande sätt<br>
har de visa visat på alla sätt<br>
Högt anseende de når<br>
Och lovord de med rätta vinner.</p></blockquote>
<p>När Den Upphöjde hade talat så, sade den unge lekmannen, Sigala, följande:<br>
—Ypperligt, o Herre, det mest ypperliga, o Herre! Det är, o Herre, som om man satt upprätt det som varit kastat omkull, eller visat det som varit dolt, eller att visa vägen för någon som gått vilse, eller tänt en lampa i mörkret så att de som har ögon må se—och så har Den Välsignade lagt fram Dhamma på många sätt. Och, o Herre, Jag tar min tillflykt till Den Välsignade, Dhamma och munkförsamlingen. Må Den Välsignade ta emot mig som sin lärjunge, en som tagit tillflykt från denna dag till livets slut.</p></article>
<aside id="metaarea"><p>Svensk översättning Kerstin Jönhagen. Från engelsk översättning från pali av Narada Thera från <a href="www.accesstoinsight.org" target="_blank">Access to Insight</a>.</p><p>Retrieved from <a href="http://www.dhamma.se" target="_blank">Dhamma.se</a>.</p></aside></section></main>
</body>
</html>
