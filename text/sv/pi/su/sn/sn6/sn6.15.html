<!DOCTYPE html>
<html>
<head><meta author="Kerstin Jönhagen">
<meta charset="UTF-8">
<title></title>
</head>
<body><div id="text" lang="sv">
<section class="sutta" id="sn6.15">
<article>
<div class="hgroup">
<p class="division">Saṃyutta Nikāya</p>
<h1>6.15. Den slutliga frigörelsen</h1></div>
<p>En gång vistades den Välsignade nära Kusinara i Upavattana salträdsdunge. Det var vid tillfället för hans slutliga frigörelse. Då sade den Välsignade till munkarna: ”Lyssna, munkar, jag uppmanar er: allt som är sammansatt är underkastat förgängelse. Fullborda genom att sträva med uthållighet”. Detta var Tathagatas sista ord.</p>
<p>Därefter inträdde Buddha i den första hänryckningen (jhana). Därifrån uppsteg han sedan till den andra, till den tredje och den fjärde hänryckningen. Sedan uppsteg han från den fjärde hänryckningen och nådde den gränslösa rymdens värld. Därifrån uppsteg han sedan och nådde det gränslösa medvetandet värld. Därifrån uppsteg han sedan och nådde intighetens värld. Därifrån uppsteg han sedan och nådde den varken förnimmande eller icke-förnimmande världen. Därifrån uppsteg han sedan och nådde upphörandet av varseblivning och förnimmelse.</p>
<p>Bhante Ânanda som ännu inte utvecklat sitt gudomliga seende, vände sig till Bhante Anuruddha och sade:</p>
<p>—Bhante Anuruddha, den Välsignade har gett upp andan.</p>
<p>—Nej, Bhante Ânanda, den Välsignade har inte gett upp andan, han har uppnått upphörandet av varseblivning och förnimmelse.</p>
<p>Sedan uppsteg Buddha från upphörandet av varseblivning och förnimmelse och nådde varken varseblivningens eller icke-varseblivningens värld. Därifrån uppsteg han sedan och nådde intighetens värld. Därifrån uppsteg han sedan och nådde det gränslösa medvetandets värld. Därifrån uppsteg han sedan och nådde den gränslösa rymdens värld. Därifrån uppsteg han sedan och nådde den fjärde hänryckningen. Därifrån uppsteg han sedan och nådde den tredje hänryckningen. Därifrån uppsteg han sedan och nådde den andra hänryckningen. Därifrån uppsteg han sedan och nådde den första hänryckningen. Därifrån uppsteg han sedan och nådde den andra hänryckningen. Därifrån uppsteg han sedan och nådde den tredje hänryckningen. Därifrån uppsteg han sedan och nådde den fjärde hänryckningen. Därifrån uppsteg han och gav sedan omedelbart upp andan.</p>
<p>När den Välsignade var helt befriad och gick in i den totala befrielsen, sade Brahma Sahampi:</p>
<blockquote class="gatha">
<p>Alla, ja alla varelser i världen<br>
kommer att lämna allt som hör till kroppen<br>
i världen<br>
där en Lärare som denne<br>
utan like i världen<br>
Tathagata, den med styrka<br>
och av egen kraft Upplyste<br>
har blivit helt befriad.</p></blockquote>
<p>När den Välsignade var helt befriad och gick in i den totala befrielsen, sade Sakka, gudarnas härskare:</p>
<blockquote class="gatha"><p>Hur förgängliga är icke sammansatta ting.<br>
Deras natur är att uppstå och försvinna.<br>
De upplöses redan när de uppstår.<br>
Deras fullständiga utslocknande är sällhet.</p>
</blockquote>
<p>När den Välsignade var helt befriad och gick in i den totala befrielsen, sade Bhante Ânanda:</p>
<blockquote class="gatha">
<p>Det var vördnadsbjudande.<br>
Det var fruktansvärt<br>
när den som visat sig som den främste<br>
fullbordad i allt<br>
den av egen kraft Upplyste<br>
var helt befriad.</p>
</blockquote>
<p>När den Välsignade var helt befriad och gick in i den totala befrielsen, sade Bhante Anuruddha:</p>
<blockquote class="gatha">
<p>Han andas varken in eller ut<br>
den ende, den store, stadig i sinnet<br>
den orubblige<br>
fridsamme<br>
oändligt visa<br>
Med obrutet hjärta<br>
utstod han lidande.<br>
Som en låga slocknar<br>
var befrielsen från medvetande.</p>
</blockquote>
</article><aside id="metaarea"><p>Svensk översättning <span class="author">Kerstin Jönhagen</span>. Från engelsk översättning från pali av Thanissaro Bhikkhu från <a href="www.accesstoinsight.org" target="_blank">Access to Insight</a>. Och från The Buddha and His Teachings av Mahathera Narada.</p>
<p>Retrieved from <a href="http://www.dhamma.se/buddha/22.html" target="_blank">Dhamma.se</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>

</section></div></body></html>