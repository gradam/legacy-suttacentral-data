<!DOCTYPE html>
<html>
<head>
<title></title>
<meta author="Chandra Candiani">
</head>
<body>
<div id="text" lang="it">
<section class="sutta"  id="1" data-uid="dhp">
<article>
<div class="hgroup">
<h1>Dhammapada</h1>
</div>
<h2>Versi In Coppia</h2>
<p class="namo">Omaggio al Beato, Nobile e Perfettamente Illuminato</p>
<blockquote class="gatha">
<p><a class="sc" id="sc1" data-uid="dhp1"></a>Tutto ciò che siamo è generato dalla mente.<br>
E’ la mente che traccia la strada.<br>
Come la ruota del carro segue<br>
l’impronta del bue che lo traina<br>
così la sofferenza ci accompagna<br>
quando sventatamente parliamo o agiamo<br>
con mente impura.</p>
<p><a class="sc" id="sc2" data-uid="dhp2"></a>Tutto ciò che siamo è generato dalla mente.<br>
E’ la mente che traccia la strada.<br>
Come la nostra ombra incessante ci segue<br>
così ci segue il benessere<br>
quando parliamo o agiamo<br>
con purezza di mente.</p>
<p><a class="sc" id="sc3" data-uid="dhp3"></a>"Mi hanno insultato, maltrattato,<br>
mi hanno offeso, derubato":<br>
impigliati in tali pensieri<br>
ravviviamo il fuoco dell’odio.</p>
<p><a class="sc" id="sc4" data-uid="dhp4"></a>Se ci liberiamo del tutto<br>
da pensieri che insinuano:<br>
“Mi hanno insultato, maltrattato,<br>
mi hanno offeso, derubato”,<br>
l’odio è spento.</p>
<p><a class="sc" id="sc5" data-uid="dhp5"></a>L’odio non può sconfiggere l’odio,<br>
solo esser pronti all’amore lo può.<br>
Questa è la legge eterna.</p>
<p><a class="sc" id="sc6" data-uid="dhp6"></a>Chi è litigioso dimentica<br>
che moriremo tutti;<br>
non ci sono litigi<br>
per il saggio che riflette sulla morte.</p>
<p><a class="sc" id="sc7" data-uid="dhp7"></a>Come un vento burrascoso sradica un albero fragile<br>
così chi incurante si aggrappa al piacere<br>
indulge al cibo e alla pigrizia<br>
può sradicarlo Mara.</p>
<p><a class="sc" id="sc8" data-uid="dhp8"></a>Come un vento burrascoso<br>
non scuote una montagna di roccia<br>
così chi contempla<br>
la realtà del corpo<br>
chi coltiva la fede e l’entusiasmo<br>
non è turbato da Mara.</p>
<p><a class="sc" id="sc9" data-uid="dhp9"></a>Indossare l’abito del rinunciante<br>
non conduce di per sé alla purezza.<br>
Coloro che lo indossano e tuttavia mancano<br>
di accuratezza sono infingardi.</p>
<p><a class="sc" id="sc10" data-uid="dhp10"></a>Totalmente padrone di sé<br>
onesto e accurato nel comportamento:<br>
ecco chi è degno<br>
dell’abito di rinunciante.</p>
<p><a class="sc" id="sc11" data-uid="dhp11"></a>Scambiando la falsità per verità<br>
la verità per falsità<br>
si vive immersi nella menzogna.</p>
<p><a class="sc" id="sc12" data-uid="dhp12"></a>Ma vedendo il falso come falso<br>
e il vero come vero<br>
si vive in impeccabile verità.</p>
<p><a class="sc" id="sc13" data-uid="dhp13"></a>Come la pioggia penetra attraverso<br>
un tetto male impagliato<br>
così le tempestose passioni<br>
si insinuano in un cuore non domato.</p>
<p><a class="sc" id="sc14" data-uid="dhp14"></a>Come la pioggia non può penetrare<br>
attraverso un tetto ben impagliato<br>
così le passioni non invadono<br>
un cuore ben addestrato.</p>
<p><a class="sc" id="sc15" data-uid="dhp15"></a>Quando con chiarezza vediamo<br>
la nostra mancanza di virtù<br>
il rammarico ci assale;<br>
sia ora che in futuro ci affliggiamo.</p>
<p><a class="sc" id="sc16" data-uid="dhp16"></a>Quando sinceramente apprezziamo<br>
la benefica purezza delle nostre azioni<br>
siamo ricolmi di gioia;<br>
sia ora che in futuro<br>
celebriamo la gioia.</p>
<p><a class="sc" id="sc17" data-uid="dhp17"></a>Chi fa del male<br>
crea la propria sofferenza<br>
nel presente e nel futuro.<br>
Il pensiero assillante<br>
del proprio torto<br>
tiene schiava la mente<br>
e precipita nel caos.</p>
<p><a class="sc" id="sc18" data-uid="dhp18"></a>Nel presente e nel futuro<br>
chi vive con onestà la propria vita<br>
è felice comunque.<br>
Spontaneamente<br>
apprezza la virtù<br>
ed è di casa nella gioia.</p>
<p><a class="sc" id="sc19" data-uid="dhp19"></a>Chi è erudito nel Dhamma<br>
ma non vive<br>
in accordo con esso,<br>
come un mandriano<br>
che brami le bestie altrui<br>
non gusta i benefici<br>
del percorrere la Via.</p>
<p><a class="sc" id="sc20" data-uid="dhp20"></a>Sapendo pochissimo di Dhamma<br>
ma vivendo in sincero accordo con esso<br>
trasformando le passioni<br>
l’avidità, l’odio, la confusione<br>
liberandosi da ogni attaccamento<br>
al presente e al futuro<br>
si gustano i benefici<br>
del percorrere la Via.</p></blockquote>
<h2>La Consapevolezza</h2>
<blockquote class="gatha"><a class="sc" id="sc21" data-uid="dhp21"></a>La consapevolezza ricettiva apre alla vita<br>
la fuga nella distrazione è un sentiero di morte<br>
chi è consapevole è totalmente vivo<br>
chi è distratto<br>
è come fosse già morto.
<p><a class="sc" id="sc22" data-uid="dhp22"></a>Il saggio, totalmente vivo, gioisce<br>
della ricettività consapevole<br>
e lieto dimora<br>
in questa qualità.</p>
<p><a class="sc" id="sc23" data-uid="dhp23"></a>I risvegliati saldi nella propria risoluzione<br>
si impegnano con tutti se stessi<br>
e conoscono la libertà dalla schiavitù:<br>
liberazione, unica vera sicurezza.</p>
<p><a class="sc" id="sc24" data-uid="dhp24"></a>Chi spende tutta la sua energia<br>
nel percorrere la Via<br>
chi è puro e sollecito nell’impegno<br>
raccolto e onesto nel comportamento<br>
vede accrescere in sé l’esultanza.</p>
<p><a class="sc" id="sc25" data-uid="dhp25"></a>Con l’impegno, l’attenzione<br>
la rinuncia e la padronanza di sé<br>
il saggio fa di se stesso un’isola<br>
che nessuna inondazione può sommergere.</p>
<p><a class="sc" id="sc26" data-uid="dhp26"></a>Chi è stolto e confuso<br>
si smarrisce nella distrazione.<br>
Il saggio fa tesoro della consapevolezza<br>
che ha coltivato<br>
come il più prezioso dei possessi.</p>
<p><a class="sc" id="sc27" data-uid="dhp27"></a>"Non smarrirti nella trascuratezza,<br>
non perderti nella sensualità”.<br>
Tenendo caro questo consiglio<br>
il contemplativo gusta<br>
un profondo sollievo.</p>
<p><a class="sc" id="sc28" data-uid="dhp28"></a>I risvegliati<br>
che hanno assaporato la libertà<br>
da ogni distrazione<br>
coltivando la consapevolezza<br>
vedono tutti i sofferenti<br>
alla luce della compassione,<br>
come chi dalla cima di una montagna<br>
osservi la pianura.</p>
<p><a class="sc" id="sc29" data-uid="dhp29"></a>Consapevole in mezzo ai distratti<br>
sveglio in mezzo a chi dorme<br>
il saggio procede<br>
come un giovane vivace cavallo<br>
lasciandosi alle spalle gli altri, esausti.</p>
<p><a class="sc" id="sc30" data-uid="dhp30"></a>Accurato nella consapevolezza<br>
il dio Magha conquistò il suo regno.<br>
L’accuratezza è sempre ricompensata,<br>
la trascuratezza smascherata.</p>
<p><a class="sc" id="sc31" data-uid="dhp31"></a>Il rinunciante che ama vegliare<br>
e rifugge la distrazione<br>
avanza come un fuoco d’erba<br>
consumando ostacoli grandi e piccoli.</p>
<p><a class="sc" id="sc32" data-uid="dhp32"></a>Il rinunciante che ama vegliare<br>
e rifugge la distrazione<br>
è protetto, non può retrocedere:<br>
va dritto verso la liberazione.</p>
</blockquote>
<h2>La Mente</h2>
<blockquote class="gatha"><a class="sc" id="sc33" data-uid="dhp33"></a>Come il fabbro forgia una freccia<br>
così il saggio trasforma la mente<br>
di per sé irrequieta, instabile<br>
e difficile da governare.
<p><a class="sc" id="sc34" data-uid="dhp34"></a>Come un pesce trascinato via<br>
dalla sua casa sott’acqua<br>
e scagliato sulla terraferma<br>
si dibatte<br>
così freme il cuore<br>
quando viene rapito<br>
dalla corrente di Mara.</p>
<p><a class="sc" id="sc35" data-uid="dhp35"></a>E’ difficile da educare la mente attiva<br>
capricciosa e vagabonda:<br>
padroneggiarla è essenziale<br>
perché porta gioia e benessere.</p>
<p><a class="sc" id="sc36" data-uid="dhp36"></a>La mente custodita e sorvegliata<br>
fa sentire a casa.<br>
Per quanto elusiva, sottile e difficile da afferrare<br>
chi è all’erta<br>
dovrebbe custodire e sorvegliare la mente.</p>
<p><a class="sc" id="sc37" data-uid="dhp37"></a>Libera vagabonda<br>
senza forma<br>
la mente dimora nell’intima caverna del cuore.<br>
Dominandola<br>
si è liberi<br>
dalle catene dell’ignoranza.</p>
<p><a class="sc" id="sc38" data-uid="dhp38"></a>In chi ha la mente instabile<br>
il cuore non lavorato<br>
dai veri insegnamenti<br>
e una fede immatura<br>
non è ancora cresciuta<br>
appieno la saggezza.</p>
<p><a class="sc" id="sc39" data-uid="dhp39"></a>Non esiste paura<br>
per un cuore incontaminato<br>
dalle passioni<br>
e una mente libera dall’astio.<br>
Chi vede al di là del bene e del male<br>
è sveglio.</p>
<p><a class="sc" id="sc40" data-uid="dhp40"></a>Considerando questo corpo fragile<br>
come un vaso di coccio<br>
fortificando il cuore come le mura di una città<br>
si può fronteggiare Mara<br>
con l’arma della visione profonda.<br>
Il vantaggio del non-attaccamento<br>
protegge quanto è già stato conquistato.</p>
<p><a class="sc" id="sc41" data-uid="dhp41"></a>Ben presto questo corpo giacerà senza vita:<br>
per terra abbandonato<br>
privo di coscienza<br>
inutile come un ceppo bruciato.</p>
<p><a class="sc" id="sc42" data-uid="dhp42"></a>Peggio di un ladro<br>
peggio di un nemico<br>
un cuore mal indirizzato<br>
invoglia a nuocere.</p>
<p><a class="sc" id="sc43" data-uid="dhp43"></a>Non tua madre non tuo padre<br>
né chiunque della famiglia<br>
può darti dono più prezioso<br>
di un cuore ben diretto.</p>
</blockquote>
<h2>Fiori</h2>
<blockquote class="gatha"><a class="sc" id="sc44" data-uid="dhp44"></a>Chi vede secondo verità<br>
così come sono<br>
la terra, il corpo<br>
i mondi infernali e celesti?<br>
Chi sa discernere<br>
la Via di saggezza ben esposta<br>
con l’occhio esperto del fioraio<br>
che sceglie i fiori senza difetti?
<p><a class="sc" id="sc45" data-uid="dhp45"></a>Chi consapevole percorre la Via:<br>
ecco chi vede la terra, il corpo<br>
i mondi infernali e celesti<br>
così come sono.<br>
Ecco chi sa discernere<br>
la Via della saggezza ben esposta.</p>
<p><a class="sc" id="sc46" data-uid="dhp46"></a>Ricorda che il corpo è fugace<br>
come la schiuma del mare, un miraggio.<br>
Il fiore della passione sensuale<br>
nasconde un artiglio.<br>
Ricordalo, e passa oltre la morte.</p>
<p><a class="sc" id="sc47" data-uid="dhp47"></a>Come un’improvvisa alluvione<br>
può spazzar via un villaggio addormentato<br>
così può la morte distruggere<br>
quelli che cercano solo i fiori casuali<br>
dei piaceri dei sensi.</p>
<p><a class="sc" id="sc48" data-uid="dhp48"></a>Essere insoddisfatti e inappagati<br>
e tuttavia cercare ancora solo<br>
i fiori casuali dei piaceri dei sensi<br>
sottomette al dominio del distruttore.</p>
<p><a class="sc" id="sc49" data-uid="dhp49"></a>Come un’ape raccogliendo il nettare<br>
non nuoce né danneggia<br>
il colore e il profumo del fiore<br>
così il saggio si muove<br>
nel mondo.</p>
<p><a class="sc" id="sc50" data-uid="dhp50"></a>Non soffermarti sugli errori<br>
e i difetti degli altri;<br>
cerca invece di esaminare<br>
con chiarezza i tuoi.</p>
<p><a class="sc" id="sc51" data-uid="dhp51"></a>Deludenti come un fiore bello<br>
ma senza profumo<br>
sono le parole sagge<br>
senza retta azione.</p>
<p><a class="sc" id="sc52" data-uid="dhp52"></a>Come un fiore<br>
dal delizioso profumo<br>
è la parola saggia e amorevole<br>
accompagnata dalla retta azione.</p>
<p><a class="sc" id="sc53" data-uid="dhp53"></a>Come con un mazzo di fiori<br>
si possono intrecciare ghirlande<br>
con questa nostra esistenza umana<br>
possiamo fare ghirlande<br>
di nobili azioni.</p>
<p><a class="sc" id="sc54" data-uid="dhp54"></a>Il profumo di fiori o del legno di sandalo<br>
si diffonde solo col vento a favore<br>
ma la fragranza della virtù<br>
pervade tutte le direzioni.</p>
<p><a class="sc" id="sc55" data-uid="dhp55"></a>Impareggiabile è il profumo<br>
della virtù<br>
anche per i fiori<br>
e per il legno di sandalo.</p>
<p><a class="sc" id="sc56" data-uid="dhp56"></a>L’aroma del legno di sandalo<br>
e il profumo dei fiori<br>
sono un tenue piacere<br>
rispetto alla fragranza della virtù<br>
che raggiunge anche i regni celesti.</p>
<p><a class="sc" id="sc57" data-uid="dhp57"></a>Mara non può catturare<br>
chi vive in ricettiva consapevolezza<br>
chi per impeccabile conoscenza è libero<br>
e coltiva la virtù.</p>
<p><a class="sc" id="sc58-59"></a>Come il loto cresce<br>
in grazia e profumo<br>
da un mucchio di rifiuti<br>
abbandonati<br>
la luce del vero discepolo<br>
del Buddha<br>
rischiara le buie ombre<br>
sparse dall’ignoranza.</p>
</blockquote>
<h2>Lo Stolto</h2>
<blockquote class="gatha"><a class="sc" id="sc60" data-uid="dhp60"></a>Lunga è la notte<br>
per chi non può dormire.<br>
Lungo il viaggio per chi è stanco.<br>
Immersa nell’ignoranza, lunga e tediosa la vita<br>
per chi ignora la verità.
<p><a class="sc" id="sc61" data-uid="dhp61"></a>Se non trovi compagni<br>
che abbiano viaggiato<br>
almeno quanto te<br>
è meglio camminare solo<br>
che accompagnarsi a chi<br>
è esitante.</p>
<p><a class="sc" id="sc62" data-uid="dhp62"></a>"Penso a mio figlio, penso ai miei beni":<br>
ecco le preoccupazioni<br>
degli stolti.<br>
Se nemmeno noi ci apparteniamo<br>
a che queste pretese?</p>
<p><a class="sc" id="sc63" data-uid="dhp63"></a>Lo stolto che sa di essere stolto<br>
ha un pizzico di saggezza;<br>
lo stolto che pensa di esser saggio<br>
è impudentemente stolto.</p>
<p><a class="sc" id="sc64" data-uid="dhp64"></a>Come il cucchiaio non può<br>
gustare il sapore della minestra<br>
così è lo stolto, che non intende la verità<br>
pur vivendo per una vita<br>
in mezzo ai saggi.</p>
<p><a class="sc" id="sc65" data-uid="dhp65"></a>Come la lingua che gusta<br>
il sapore della minestra<br>
è chi vede distintamente<br>
la verità, essendo stato un poco<br>
in compagnia di chi è saggio.</p>
<p><a class="sc" id="sc66" data-uid="dhp66"></a>Sventatamente agendo male<br>
l’incauto stolto<br>
genera per se amari frutti.<br>
Si comporta come fosse il peggiore nemico di se stesso.</p>
<p><a class="sc" id="sc67" data-uid="dhp67"></a>Un’azione è scorretta quando<br>
a ripensarci proviamo rimorso:<br>
piangendo di rammarico<br>
si colgono i suoi frutti.</p>
<p><a class="sc" id="sc68" data-uid="dhp68"></a>Un’azione è corretta quando<br>
a ripensarci non proviamo rimorso:<br>
nella gioia si colgono i suoi frutti.</p>
<p><a class="sc" id="sc69" data-uid="dhp69"></a>Gli stolti si figurano le cattive azioni<br>
dolci come il miele<br>
finché non vedono le conseguenze.<br>
Quando ne scorgono i frutti<br>
certo gli stolti soffrono.</p>
<p><a class="sc" id="sc70" data-uid="dhp70"></a>Mesi di rigido ascetismo<br>
vivendo di dieta frugale:<br>
uno stolto non può paragonarsi<br>
a chi semplicemente vede la verità.</p>
<p><a class="sc" id="sc71" data-uid="dhp71"></a>Il latte fresco<br>
non caglia immediatamente<br>
non immediatamente le azioni ingiuste<br>
recano frutto;<br>
tuttavia gli stolti soffrono<br>
di certo le conseguenze<br>
della loro stoltezza<br>
come bruciassero posando<br>
su braci ricoperte di cenere.</p>
<p><a class="sc" id="sc72" data-uid="dhp72"></a>Stolti sono coloro che abusano<br>
di qualsiasi dono dispongano<br>
distruggendo<br>
la propria fortuna.</p>
<p><a class="sc" id="sc73-74"></a>Cresce la presunzione e la brama degli stolti<br>
con l’esigere immeritata autorità<br>
riconoscimento e compenso;<br>
la falsità colora la loro sete<br>
vogliono esser visti<br>
potenti e perspicaci.</p>
<p><a class="sc" id="sc75" data-uid="dhp75"></a>Due sentieri distinti:<br>
quello che porta al guadagno mondano<br>
e quello che porta alla liberazione.<br>
Accorto, il discepolo rinunciante<br>
evita la distrazione<br>
del gioco mondano di guadagni e successi<br>
per dimorare in solitudine.</p>
</blockquote>
<h2>Il Saggio</h2>
<blockquote class="gatha"><a class="sc" id="sc76" data-uid="dhp76"></a>Spuntano doni del cielo<br>
stando in compagnia<br>
di chi è saggio e perspicace<br>
di chi con accortezza offre<br>
dissuasione e consiglio<br>
come guidando a un tesoro nascosto.
<p><a class="sc" id="sc77" data-uid="dhp77"></a>Che il saggio guidi gli esseri<br>
via dall’oscurità<br>
che offra orientamento e consiglio;<br>
ne farà tesoro l’onesto<br>
li rifiuterà lo stolto.</p>
<p><a class="sc" id="sc78" data-uid="dhp78"></a>Non cercare la compagnia<br>
di chi è sviato<br>
guardati da chi si è guastato.<br>
Cerca e gioisci della compagnia<br>
di amici fidati sulla Via<br>
di chi la visione profonda difende.</p>
<p><a class="sc" id="sc79" data-uid="dhp79"></a>Abbandonarsi al Dhamma<br>
porta serenità.<br>
Il saggio vive nella perenne gioia<br>
della verità dal Risvegliato svelata.</p>
<p><a class="sc" id="sc80" data-uid="dhp80"></a>I costruttori di canali<br>
convogliano il flusso dell’acqua.<br>
Il fabbro forgia le frecce.<br>
Il falegname lavora il legno.<br>
Il saggio doma se stesso.</p>
<p><a class="sc" id="sc81" data-uid="dhp81"></a>Come una solida roccia<br>
non è scossa dal vento<br>
imperturbato è il saggio<br>
dalla lode e dal biasimo.</p>
<p><a class="sc" id="sc82" data-uid="dhp82"></a>All’udire il vero insegnamento<br>
il cuore ricettivo<br>
si fa sereno<br>
come un lago, profondo, limpido e silente.</p>
<p><a class="sc" id="sc83" data-uid="dhp83"></a>Chi è virtuoso è libero.<br>
Non indulge a discorsi futili<br>
sui piaceri dei sensi.<br>
Prova sia gioia che dolore<br>
ma nessuno dei due lo possiede.</p>
<p><a class="sc" id="sc84" data-uid="dhp84"></a>Non per proprio interesse<br>
né a favore di altri: mai<br>
una persona saggia nuoce<br>
nell’interesse della famiglia<br>
del patrimonio o per guadagno.<br>
A ragione costui viene chiamato<br>
virtuoso e saggio.</p>
<p><a class="sc" id="sc85" data-uid="dhp85"></a>Quelli che raggiungono l’altra sponda sono pochi.<br>
I più vagano avanti e indietro, senza fine, su questa sponda<br>
non arrischiandosi al viaggio.</p>
<p><a class="sc" id="sc86" data-uid="dhp86"></a>Anche se è difficile attraversare<br>
il burrascoso oceano della passione<br>
chi vive in accordo<br>
con il vero insegnamento della Via<br>
raggiunge l’altra sponda.</p>
<p><a class="sc" id="sc87-88"></a>Mirando all’obiettivo della liberazione<br>
il saggio abbandona l’oscurità<br>
e ha cara la luce<br>
si lascia alle spalle<br>
la sicurezza meschina<br>
e cerca la libertà dall’attaccamento.<br>
Il desiderio di libertà<br>
è cosa ardua e rara<br>
ma il saggio continuerà a cercare<br>
distaccandosi da tutto ciò che si frappone<br>
purificando il cuore e la mente.</p>
<p><a class="sc" id="sc89" data-uid="dhp89"></a>Liberati dal desiderio<br>
non soggiogati dalla comune avidità<br>
quelli che si accordano con la Via<br>
conoscono la meraviglia del non-attaccamento<br>
e pur dimorando nel mondo<br>
luminosi risplendono.</p>
</blockquote>
<h2>Il Risvegliato</h2>
<blockquote class="gatha"><a class="sc" id="sc90" data-uid="dhp90"></a>Non c’è più tensione<br>
per chi ha portato a compimento<br>
il proprio viaggio<br>
ed è libero<br>
dal tormento della schiavitù.
<p><a class="sc" id="sc91" data-uid="dhp91"></a>Pronto alle necessità del viaggio<br>
chi percorre il sentiero della consapevolezza<br>
scivola via silenzioso come un cigno<br>
abbandonando i vecchi luoghi di riposo.</p>
<p><a class="sc" id="sc92" data-uid="dhp92"></a>Come gli uccelli non lasciano<br>
orme nell’aria<br>
la sua mente non si aggrappa<br>
alle tentazioni che gli si offrono.<br>
La sua rotta<br>
è lo stato di liberazione senza tracce<br>
invisibile agli altri.</p>
<p><a class="sc" id="sc93" data-uid="dhp93"></a>Libero<br>
da ogni ostacolo<br>
non assillato dal cibo<br>
la sua rotta<br>
la liberazione senza tracce.<br>
Come un uccello che si libra nell’aria<br>
senza orme percorre il sentiero.</p>
<p><a class="sc" id="sc94" data-uid="dhp94"></a>Come un cavallo ben addestrato dal padrone<br>
è chi abilmente<br>
ha domato i propri sensi;<br>
liberato il cuore<br>
da orgoglio e impurità<br>
desta una gioia che tutto pervade.</p>
<p><a class="sc" id="sc95" data-uid="dhp95"></a>Pazienti come la terra<br>
non turbati da rabbia<br>
saldi come pilastri<br>
pacati come un limpido e quieto stagno<br>
sono gli esseri che scoprono come non cadere<br>
nelle reazioni nate dalla confusione.</p>
<p><a class="sc" id="sc96" data-uid="dhp96"></a>Chi attraverso la retta comprensione<br>
arriva allo stato<br>
di perfetta libertà<br>
è sereno nel corpo<br>
nella parola, nella mente.<br>
Gli alti e bassi della vita<br>
non lo scuotono.</p>
<p><a class="sc" id="sc97" data-uid="dhp97"></a>Chi conosce ciò che non è nato<br>
chi è libero e placato<br>
chi ha abbandonato il desiderio<br>
è il più nobile degli esseri.</p>
<p><a class="sc" id="sc98" data-uid="dhp98"></a>Nella foresta, in città<br>
o in aperta campagna<br>
regna la gioia nella dimora<br>
di chi è pienamente libero.</p>
<p><a class="sc" id="sc99" data-uid="dhp99"></a>Gli esseri liberi dall’ebbrezza<br>
del piacere dei sensi<br>
conoscono una gioia unica al mondo.<br>
Cercano nei boschi la quiete<br>
che il mondo rifugge.</p>
</blockquote>
<h2>Migliaia</h2>
<blockquote class="gatha"><a class="sc" id="sc100" data-uid="dhp100"></a>Una sola parola vera<br>
che acquieta la mente<br>
è meglio di mille<br>
futili parole.
<p><a class="sc" id="sc101" data-uid="dhp101"></a>Un solo verso autentico<br>
che calma la mente<br>
è meglio di mille<br>
inconsistenti poesie.</p>
<p><a class="sc" id="sc102" data-uid="dhp102"></a>Recitare un unico verso di verità<br>
che tranquillizza la mente<br>
è meglio che recitare<br>
centinaia di versi insignificanti.</p>
<p><a class="sc" id="sc103" data-uid="dhp103"></a>C’è chi da solo sa sconfiggere<br>
centinaia e centinaia di avversari;<br>
ma il più sublime degli eroi<br>
è colui che sa<br>
vincere se stesso.</p>
<p><a class="sc" id="sc104-105"></a>La vittoria su se stessi è la suprema vittoria,<br>
ha molto più valore<br>
che soggiogare gli altri.<br>
Questa vittoria<br>
nessuno la può contraffare<br>
né carpire.</p>
<p><a class="sc" id="sc106" data-uid="dhp106"></a>Onorare<br>
per un solo momento<br>
chi ha conquistato se stesso<br>
è più meritevole<br>
che migliaia di offerte<br>
a chi ne è indegno.</p>
<p><a class="sc" id="sc107" data-uid="dhp107"></a>Onorare<br>
per un solo momento<br>
chi ha conquistato se stesso<br>
giova di più<br>
che celebrare mille cerimonie<br>
senza saggia comprensione.</p>
<p><a class="sc" id="sc108" data-uid="dhp108"></a>I gesti di offerta<br>
di un intero anno<br>
per guadagnar meriti a se stessi<br>
non valgono un quarto<br>
del rispetto devoto<br>
verso un essere nobile.</p>
<p><a class="sc" id="sc109" data-uid="dhp109"></a>Chi onora e rispetta<br>
i più anziani<br>
riceve quattro doni del cielo:<br>
lunga vita, bellezza, felicità e forza.</p>
<p><a class="sc" id="sc110" data-uid="dhp110"></a>Un solo giorno vissuto<br>
con chiara intenzione e onestà<br>
ha più valore di cento anni<br>
privi di disciplina<br>
e di saggia rinuncia.</p>
<p><a class="sc" id="sc111" data-uid="dhp111"></a>Un solo giorno vissuto<br>
con chiara intenzione e saggezza<br>
ha più valore di cento anni<br>
privi di disciplina<br>
e di manifesta saggezza.</p>
<p><a class="sc" id="sc112" data-uid="dhp112"></a>Un solo giorno vissuto<br>
con chiara intenzione<br>
e profondo impegno<br>
ha più valore di cento anni<br>
vissuti in pigra passività.</p>
<p><a class="sc" id="sc113" data-uid="dhp113"></a>Un solo giorno vissuto consapevoli<br>
della natura fugace della vita<br>
ha più valore di cento anni<br>
inconsapevoli di nascita e morte.</p>
<p><a class="sc" id="sc114" data-uid="dhp114"></a>Un solo giorno vissuto svegli<br>
a ciò che non muore<br>
ha più valore di cento anni<br>
restando ignari del senza-morte.</p>
<p><a class="sc" id="sc115" data-uid="dhp115"></a>Un solo giorno vissuto nella consapevolezza<br>
della verità profonda<br>
ha più valore di cento anni<br>
vissuti da inconsapevoli.</p>
</blockquote>
<h2>Il Male</h2>
<blockquote class="gatha"><a class="sc" id="sc116" data-uid="dhp116"></a>Non tardare a fare ciò che è salutare.<br>
Dissuadi la mente dal fare il male.<br>
La mente che esita a fare il bene<br>
potrebbe provar piacere a fare il male.
<p><a class="sc" id="sc117" data-uid="dhp117"></a>Se compi un’azione malvagia<br>
non ripeterla.<br>
Evita di compiacertene nel ricordo.<br>
Dolorosa è la conseguenza del male.</p>
<p><a class="sc" id="sc118" data-uid="dhp118"></a>Se compi un’azione salutare<br>
falla di nuovo.<br>
Gioisci nel ricordarla.<br>
Il frutto della bontà è la contentezza.</p>
<p><a class="sc" id="sc119" data-uid="dhp119"></a>Anche chi fa del male<br>
può gioire<br>
finché le sue azioni<br>
non hanno dato frutti.<br>
Ma maturati gli effetti<br>
delle azioni<br>
non potrà evitarne<br>
le dolorose conseguenze.</p>
<p><a class="sc" id="sc120" data-uid="dhp120"></a>Anche chi vive in modo salutare<br>
può soffrire<br>
fino a che le sue azioni<br>
non hanno dato frutti.<br>
Ma quando i frutti<br>
delle sue azioni maturano<br>
non gli sfuggono<br>
le gioiose conseguenze.</p>
<p><a class="sc" id="sc121" data-uid="dhp121"></a>Non ignorare la risonanza del male<br>
pensando che finirà nel nulla.<br>
Come la brocca si riempie<br>
di pioggia che cade goccia a goccia<br>
così col tempo lo stolto è incrinato<br>
dalle azioni malvage.</p>
<p><a class="sc" id="sc122" data-uid="dhp122"></a>Non sottovalutare la risonanza di un’azione saggia<br>
pensando che a nulla varrà.<br>
Come la brocca si riempie<br>
di pioggia che cade goccia a goccia<br>
così col tempo il saggio<br>
si fa ricolmo di bontà.</p>
<p><a class="sc" id="sc123" data-uid="dhp123"></a>Come vigile e protettivo<br>
rimane colui cui si affida<br>
un carico prezioso<br>
evita il male come un veleno.</p>
<p><a class="sc" id="sc124" data-uid="dhp124"></a>Una mano senza ferite<br>
può maneggiare il veleno<br>
e non subire danno;<br>
così il male non tocca<br>
chi non lo compie.</p>
<p><a class="sc" id="sc125" data-uid="dhp125"></a>Se con intenzione fai male<br>
a una persona innocente<br>
una persona pura e senza macchia<br>
il male si ritorcerà contro di te<br>
come sottile polvere gettata nel vento.</p>
<p><a class="sc" id="sc126" data-uid="dhp126"></a>Alcuni rinascono come esseri umani<br>
chi fa del male rinasce in un inferno<br>
chi fa del bene nella beatitudine<br>
e il puro entra nella terra senza sentieri.</p>
<p><a class="sc" id="sc127" data-uid="dhp127"></a>Non c’è luogo sulla terra<br>
non caverna di montagna<br>
non oceano né cielo<br>
dove sfuggire le conseguenze<br>
delle cattive azioni.</p>
<p><a class="sc" id="sc128" data-uid="dhp128"></a>Non c’è luogo sulla terra<br>
non caverna di montagna<br>
non oceano né cielo<br>
dove la morte non allunghi su di te la mano.</p>
</blockquote>
<h2>La Violenza</h2>
<blockquote class="gatha"><a class="sc" id="sc129" data-uid="dhp129"></a>Provando empatia per gli altri<br>
si scopre che tutti gli esseri hanno paura<br>
della punizione e della morte.<br>
Allora, non si assale<br>
né si provoca più nessuno.
<p><a class="sc" id="sc130" data-uid="dhp130"></a>Provando empatia per gli altri<br>
si scopre che tutti gli esseri<br>
amano la vita e temono la morte.<br>
Allora, non si assale<br>
né si provoca più nessuno.</p>
<p><a class="sc" id="sc131" data-uid="dhp131"></a>Far male agli esseri viventi<br>
che come noi cercano appagamento<br>
significa far male a noi stessi.</p>
<p><a class="sc" id="sc132" data-uid="dhp132"></a>Non far del male agli esseri viventi<br>
che come noi cercano appagamento<br>
significa far felici noi stessi.</p>
<p><a class="sc" id="sc133" data-uid="dhp133"></a>Evita di parlare agli altri con durezza:<br>
la parola aspra provoca rivalsa.<br>
Chi viene ferito dalle tue parole<br>
può di rimando ferirti.</p>
<p><a class="sc" id="sc134" data-uid="dhp134"></a>Se ti parlano con durezza<br>
fatti silenzioso come un gong spezzato;<br>
non rivalersi è segno di libertà.</p>
<p><a class="sc" id="sc135" data-uid="dhp135"></a>Come il pastore<br>
conduce il gregge al pascolo<br>
vecchiaia e morte<br>
sospingono gli esseri viventi.</p>
<p><a class="sc" id="sc136" data-uid="dhp136"></a>Fanno il male<br>
ma non sanno quello che fanno;<br>
gli stolti subiscono le conseguenze<br>
delle loro azioni<br>
come chi maneggiando il fuoco si brucia.</p>
<p><a class="sc" id="sc137-140"></a>Far del male a chi è indifeso<br>
porta in breve sofferenza<br>
agli aggressori.<br>
Mieteranno dolore, povertà o fallimento<br>
malattia, follia o persecuzione<br>
violenza, angoscia o rovina<br>
e dovranno dopo la morte, soli<br>
incontrare faccia a faccia i propri torti.</p>
<p><a class="sc" id="sc141" data-uid="dhp141"></a>Né l’ascetismo esteriore<br>
né l’umiliazione di sé<br>
né alcuna privazione fisica<br>
purificano il cuore<br>
di chi è ancora oscurato dal dubbio.</p>
<p><a class="sc" id="sc142" data-uid="dhp142"></a>Vesti sgargianti<br>
non sono di per sé<br>
ostacolo alla libertà.<br>
E’ un cuore in pace<br>
puro, domato<br>
vigile e senza macchia<br>
a distinguere un rinunciante<br>
un pellegrino, un essere nobile.</p>
<p><a class="sc" id="sc143" data-uid="dhp143"></a>Un cavallo ben addestrato<br>
non ha bisogno di freno.<br>
Rari sono gli esseri a cui<br>
per moderazione e disciplina<br>
non serve ammonimento.</p>
<p><a class="sc" id="sc144" data-uid="dhp144"></a>Lascia che il timore di una mediocrità senza fine<br>
ti sproni a un ardente impegno<br>
come per incitare<br>
un cavallo ben addestrato<br>
basta il tocco della frusta.<br>
Abbandona il peso dell’interminabile contesa<br>
con fiducia non esaltata<br>
con purezza d’azione<br>
impegno, concentrazione<br>
e con consapevole e disciplinata<br>
dedizione al sentiero.</p>
<p><a class="sc" id="sc145" data-uid="dhp145"></a>I costruttori di canali<br>
convogliano il flusso dell’acqua.<br>
I fabbri forgiano le frecce.<br>
I falegnami lavorano il legno.<br>
I buoni domano se stessi.</p>
</blockquote>
<h2>La Vecchiaia</h2>
<blockquote class="gatha"><a class="sc" id="sc146" data-uid="dhp146"></a>Come ridere?<br>
Come abbandonarsi alla gioia<br>
se il mondo è in fiamme?<br>
Perché sei avvolto nel buio<br>
non dovresti cercare la luce?
<p><a class="sc" id="sc147" data-uid="dhp147"></a>Guarda questo corpo un tempo imbellettato:<br>
sapeva attrarre l’attenzione<br>
ma ora non è che carne che va guastandosi<br>
semplice putridume.<br>
Non è né solido né reale.</p>
<p><a class="sc" id="sc148" data-uid="dhp148"></a>Questo corpo con gli anni si consuma;<br>
la malattia è sua ospite:<br>
vulnerabile, fragile<br>
un ammasso decrepito che va disintegrandosi<br>
e infine svanisce nella morte.</p>
<p><a class="sc" id="sc149" data-uid="dhp149"></a>Che piacere serba la vita<br>
una volta scorte<br>
vecchie ossa sbiancate<br>
abbandonate e sparse intorno?</p>
<p><a class="sc" id="sc150" data-uid="dhp150"></a>Il corpo fisico non è che ossa<br>
coperte di carne e sangue.<br>
Dentro ammassati<br>
decadimento e morte, orgoglio e malignità.</p>
<p><a class="sc" id="sc151" data-uid="dhp151"></a>Tramandato dai saggi<br>
è il sapere che la verità<br>
sopravvive alla dissoluzione<br>
benché ciò che è esternamente entusiasmante<br>
perda di smalto<br>
e benchè il corpo decada.</p>
<p><a class="sc" id="sc152" data-uid="dhp152"></a>Come buoi nella stalla<br>
invecchiano gli stolti, mettendo su carne<br>
e restando piccoli di mente.</p>
<p><a class="sc" id="sc153-154"></a>Per vite innumerevoli ho vagato<br>
cercando invano<br>
il costruttore della casa<br>
della mia sofferenza.<br>
Ma ora ti ho trovato, costruttore<br>
di nulla da oggi in poi.<br>
Le tue assi sono state rimosse<br>
e spezzata la trave di colmo.<br>
Il desiderio è tutto spento;<br>
il mio cuore, unito all’increato.</p>
<p><a class="sc" id="sc155" data-uid="dhp155"></a>Coloro che in gioventù<br>
non scelgono una vita di rinuncia<br>
né ricavano un buon profitto dal lavoro<br>
finiscono vecchi aironi intristiti<br>
presso uno stagno senza pesci.</p>
<p><a class="sc" id="sc156" data-uid="dhp156"></a>Coloro che in gioventù<br>
non scelgono una vita di rinuncia<br>
né ricavano un buon profitto dal lavoro<br>
come frecce che mancato il bersaglio<br>
cadono stanche<br>
rimpiangeranno il passato.</p>
</blockquote>
<h2>Se Stessi</h2>
<blockquote class="gatha"><a class="sc" id="sc157" data-uid="dhp157"></a>Se siamo cari a noi stessi<br>
ci veglieremo solleciti<br>
giorno e notte.
<p><a class="sc" id="sc158" data-uid="dhp158"></a>E’ saggio<br>
consolidare se stessi<br>
prima di dare indicazioni agli altri.</p>
<p><a class="sc" id="sc159" data-uid="dhp159"></a>Il più difficile dei discepoli siamo noi stessi.<br>
Pratica quello che insegni:<br>
doma te stesso<br>
prima di cercare di domare altri.</p>
<p><a class="sc" id="sc160" data-uid="dhp160"></a>In verità è su di noi<br>
che possiamo contare;<br>
come contare<br>
su qualcun altro?<br>
E’ un raro rifugio<br>
arrivare ad affidarci<br>
a noi stessi.</p>
<p><a class="sc" id="sc161" data-uid="dhp161"></a>Come un diamante taglia la pietra<br>
in cui un tempo albergava<br>
così può sbriciolarti il male<br>
che tu stesso compi.</p>
<p><a class="sc" id="sc162" data-uid="dhp162"></a>Chi commette il male<br>
si comporta verso se stesso<br>
come il peggiore dei nemici.<br>
Come il rampicante<br>
che soffoca l’albero<br>
che lo sorregge.</p>
<p><a class="sc" id="sc163" data-uid="dhp163"></a>E’ facile a farsi quello<br>
che non fa bene a nessuno<br>
difficile invece è fare alcunché<br>
di veramente utile e buono.</p>
<p><a class="sc" id="sc164" data-uid="dhp164"></a>Come il bambù distrugge se stesso<br>
nel dare frutto<br>
a se stessi fanno male gli stolti<br>
prestando fede a false opinioni<br>
e deridendo i saggi<br>
che vivono in accordo con la Via.</p>
<p><a class="sc" id="sc165" data-uid="dhp165"></a>Siamo noi a fare il male<br>
e siamo noi a diventare impuri.<br>
Siamo noi a evitare il male<br>
e siamo noi a essere puri.<br>
La purezza<br>
è nelle nostre mani.<br>
Nessun altro è responsabile.</p>
<p><a class="sc" id="sc166" data-uid="dhp166"></a>Se conosci la tua strada<br>
percorrila fino in fondo.<br>
Non permettere alle richieste degli altri<br>
per quanto insistenti<br>
di distrarti.</p>
</blockquote>
<h2>Il Mondo</h2>
<blockquote class="gatha"><a class="sc" id="sc167" data-uid="dhp167"></a>Rinunciando ai percorsi inutili<br>
e non vivendo sconsideratamente<br>
non seguendo false opinioni<br>
non nutriamo la confusione.
<p><a class="sc" id="sc168" data-uid="dhp168"></a>Non atteggiarti a falsa umiltà.<br>
Segui con fermezza la tua meta.<br>
La pratica diligente<br>
porta all’appagamento<br>
sia nel presente che nel futuro.</p>
<p><a class="sc" id="sc169" data-uid="dhp169"></a>Vivi bene la tua vita<br>
in accordo con la Via,<br>
rifuggi una vita di distrazione.<br>
Una vita ben vissuta porta all’appagamento<br>
sia nel presente che nel futuro.</p>
<p><a class="sc" id="sc170" data-uid="dhp170"></a>Il re della morte non riesce a scovare<br>
chi vede il mondo<br>
come insostanziale<br>
fugace, una bolla<br>
illusorio, un semplice miraggio.</p>
<p><a class="sc" id="sc171" data-uid="dhp171"></a>Vieni, contempla questo mondo.<br>
Guardalo: è un carro addobbato a festa.<br>
Vedi come gli stolti sono rapiti<br>
dalle proprie idee<br>
mentre il saggio non nutre attaccamento.</p>
<p><a class="sc" id="sc172" data-uid="dhp172"></a>C’è chi si risveglia<br>
dall’inconsapevolezza<br>
e fa luce nel mondo<br>
come la luna<br>
quando sbuca dalle nuvole.</p>
<p><a class="sc" id="sc173" data-uid="dhp173"></a>Chi trasforma<br>
vecchie e inconsapevoli abitudini<br>
in gesti freschi e salutari<br>
fa luce nel mondo<br>
come la luna libera dalle nuvole.</p>
<p><a class="sc" id="sc174" data-uid="dhp174"></a>Una volta presi nella rete<br>
rari sono gli uccelli che sfuggono.<br>
In questo mondo di illusione<br>
rari coloro che vedono una via alla libertà.</p>
<p><a class="sc" id="sc175" data-uid="dhp175"></a>I bianchi cigni si alzano in volo.<br>
Gli adepti dello yoga<br>
viaggiano attraverso lo spazio.<br>
I saggi trascendono<br>
l’illusione del mondo<br>
mettendo nel sacco le orde di Mara.</p>
<p><a class="sc" id="sc176" data-uid="dhp176"></a>Chi trasgredisce<br>
la legge della sincerità<br>
chi non si cura<br>
dell’esistenza futura<br>
non c’è male<br>
che non possa commettere.</p>
<p><a class="sc" id="sc177" data-uid="dhp177"></a>Chi non dà valore alla generosità<br>
non raggiunge il regno celeste.<br>
Ma il saggio gioisce nel dare<br>
e dimora nella beatitudine.</p>
<p><a class="sc" id="sc178" data-uid="dhp178"></a>Meglio del dominio sul mondo intero<br>
meglio dell’andare in paradiso<br>
meglio che comandare l’universo<br>
è dedicarsi alla Via senza ripensamenti.</p>
</blockquote>
<h2>Il Buddha</h2>
<blockquote class="gatha"><a class="sc" id="sc179" data-uid="dhp179"></a>La perfezione del Buddha è assoluta;<br>
non resta niente da aggiungere.<br>
Non ha misura la sua saggezza<br>
non conosce limiti.<br>
Come potrebbe venir distratto<br>
dalla verità?
<p><a class="sc" id="sc180" data-uid="dhp180"></a>La perfezione del Buddha è assoluta;<br>
non esiste brama<br>
che possa trascinarlo.<br>
Non ha misura la sua saggezza<br>
non conosce limiti.<br>
Come potrebbe venir distratto<br>
dalla verità?</p>
<p><a class="sc" id="sc181" data-uid="dhp181"></a>Gli spiriti celesti custodiscono<br>
chi si è risvegliato<br>
chi ha piena comprensione della Via<br>
è devoto alla meditazione<br>
e gioisce della pace<br>
della rinuncia.</p>
<p><a class="sc" id="sc182" data-uid="dhp182"></a>Non è facile nascere<br>
essere umano<br>
e vivere una vita mortale.<br>
Non è facile distinguere<br>
la profonda saggezza<br>
ma più raro di tutto<br>
è che nasca un Buddha.</p>
<p><a class="sc" id="sc183" data-uid="dhp183"></a>Smetti di fare il male<br>
coltiva il bene<br>
purifica il cuore.<br>
E’ questa la Via<br>
del Risvegliato.</p>
<p><a class="sc" id="sc184" data-uid="dhp184"></a>Un rinunciante<br>
non tiranneggia nessuno.<br>
La paziente tolleranza<br>
è il vertice dell’ascesi.<br>
Suprema meta<br>
dicono i Buddha<br>
è la profonda liberazione.</p>
<p><a class="sc" id="sc185" data-uid="dhp185"></a>Non insultare, non maltrattare<br>
coltiva la rinuncia<br>
nel rispetto della disciplina<br>
frugale nel mangiare e pago<br>
della dimora che hai<br>
dònati all’intento consapevole:<br>
questo è l’insegnamento del Buddha.</p>
<p><a class="sc" id="sc186-187"></a>Non nei beni preziosi<br>
trovi l’appagamento<br>
né nei piaceri dei sensi<br>
triviali o raffinati che siano.<br>
Il discepolo del Buddha<br>
trova gioia<br>
nell’estinzione della brama.</p>
<p><a class="sc" id="sc188-189"></a>Svariati sono i luoghi dove gli esseri<br>
cercano di sfuggire alla paura:<br>
montagne, boschi<br>
parchi e giardini<br>
e luoghi sacri.<br>
Ma nessuno di questi<br>
offre vero rifugio<br>
nessuno ci libera dalla paura.</p>
<p><a class="sc" id="sc190-191"></a>Chi si rifugia nel Buddha<br>
nel Dhamma e nel Sangha<br>
vede e penetra in profondità<br>
la sofferenza, la sua causa, la sua fine<br>
e la via che conduce alla vera libertà.</p>
<p><a class="sc" id="sc192" data-uid="dhp192"></a>Il Buddha, il Dhamma, il Sangha<br>
sono il vero rifugio<br>
sono eccelsi<br>
conducono alla liberazione.</p>
<p><a class="sc" id="sc193" data-uid="dhp193"></a>E’ difficile trovare esseri<br>
di profonda saggezza;<br>
rari i luoghi<br>
in cui nascono.<br>
Chi ad essi si accompagna<br>
quando appaiono<br>
incontra la buona sorte.</p>
<p><a class="sc" id="sc194" data-uid="dhp194"></a>Benedetta è la nascita di un Buddha<br>
benedetta la rivelazione del Dhamma<br>
benedetta l’armonia del Sangha<br>
beata è la melodiosa comunione.</p>
<p><a class="sc" id="sc195-196"></a>Immenso è il beneficio<br>
che deriva dall’onorare<br>
chi è puro, chi è andato oltre la paura.<br>
Gli esseri che hanno trovato libertà<br>
da dolore e da angoscia<br>
sono degni di onore.</p>
</blockquote>
<h2>La FelicitÀ</h2>
<blockquote class="gatha"><a class="sc" id="sc197" data-uid="dhp197"></a>Restare liberi dall’odio<br>
anche in mezzo a chi odia<br>
è vera felicità.
<p><a class="sc" id="sc198" data-uid="dhp198"></a>Restare liberi da angustia<br>
anche in mezzo a chi si angustia<br>
è vera felicità.</p>
<p><a class="sc" id="sc199" data-uid="dhp199"></a>Restare liberi da avidità<br>
anche in mezzo agli avidi<br>
è vera felicità.</p>
<p><a class="sc" id="sc200" data-uid="dhp200"></a>Viviamo felici<br>
liberi dall’ansia;<br>
come esseri fulgenti<br>
in mondi celesti<br>
godiamo la gioia.</p>
<p><a class="sc" id="sc201" data-uid="dhp201"></a>La vittoria porta all’odio<br>
perché gli sconfitti soffrono.<br>
Chi è in pace vive lieto<br>
al di là di vittoria e sconfitta.</p>
<p><a class="sc" id="sc202" data-uid="dhp202"></a>Non c’è fuoco pari al desiderio<br>
né malattia peggiore dell’odio<br>
né pena che opprima come l’attaccamento<br>
né gioia pari alla pace della libertà.</p>
<p><a class="sc" id="sc203" data-uid="dhp203"></a>La fame è il più grave dei mali<br>
l’essere soggetti a condizioni<br>
fonte primaria di disperazione.<br>
Vedendo le cose per quello che sono<br>
chi è saggio trova la libertà, gioia suprema.</p>
<p><a class="sc" id="sc204" data-uid="dhp204"></a>Una mente sana è il migliore guadagno.<br>
L’appagamento è la risorsa più preziosa.<br>
Un amico fidato è il migliore congiunto.<br>
Una libertà senza condizioni<br>
è la massima beatitudine.</p>
<p><a class="sc" id="sc205" data-uid="dhp205"></a>Gustando il sapore della solitudine<br>
e il nettare della pace<br>
chi beve della gioia<br>
che è la sostanza della realtà<br>
vive libero dalla paura del male.</p>
<p><a class="sc" id="sc206" data-uid="dhp206"></a>E’ sempre un piacere<br>
non avere a che fare con gli stolti.<br>
Fa sempre bene incontrare chi è nobile d’animo<br>
ed è una gioia viverci insieme.</p>
<p><a class="sc" id="sc207" data-uid="dhp207"></a>Noiosa è la compagnia degli stolti<br>
sempre molesta, come essere<br>
circondati da nemici;<br>
invece accompagnarsi ai saggi<br>
è come essere a casa.</p>
<p><a class="sc" id="sc208" data-uid="dhp208"></a>Segui le orme di chi<br>
è costante, perspicace<br>
puro e consapevole<br>
come la luna segue<br>
la scia delle stelle.</p>
</blockquote>
<h2>L’Affetto</h2>
<blockquote class="gatha"><a class="sc" id="sc209" data-uid="dhp209"></a>C’è chi va in cerca<br>
di quello che dovrebbe evitare<br>
ed evita<br>
quello che dovrebbe cercare.<br>
Intrappolato nei sensi<br>
perde la via<br>
e invidia<br>
chi conosce la verità.
<p><a class="sc" id="sc210" data-uid="dhp210"></a>Perdere la compagnia<br>
di quelli con cui ti trovi bene<br>
è doloroso;<br>
anche peggiore<br>
la vicinanza di chi non ti piace.<br>
Dunque non consegnarti<br>
alla compagnia né di quelli<br>
con cui ti trovi bene<br>
né di chi non ti piace.</p>
<p><a class="sc" id="sc211" data-uid="dhp211"></a>Guardati dall’attaccamento<br>
che nasce dall’affetto<br>
perché separarsi da chi<br>
ci è caro è doloroso;<br>
se invece non assecondi<br>
né osteggi l’affetto<br>
non ci sarà schiavitù.</p>
<p><a class="sc" id="sc212" data-uid="dhp212"></a>Prediligere è fonte di dolore.<br>
Prediligere genera la paura di perdere.<br>
Se invece sei libero dalla predilezione<br>
non c’è dolore,<br>
e come potrebbe esserci paura?</p>
<p><a class="sc" id="sc213" data-uid="dhp213"></a>Perdersi nel voler bene<br>
produce dolore;<br>
perdersi nel voler bene<br>
genera paura.<br>
La libertà dal voler bene<br>
fa cessare il dolore,<br>
e come potrebbe esserci paura?</p>
<p><a class="sc" id="sc214" data-uid="dhp214"></a>Perdersi nel piacere<br>
produce sofferenza;<br>
perdersi nel piacere<br>
genera paura.<br>
Restando liberi nell’esperienza del piacere<br>
la sofferenza cessa,<br>
e come potrebbe esserci paura?</p>
<p><a class="sc" id="sc215" data-uid="dhp215"></a>Perdersi nella passione<br>
produce sofferenza;<br>
perdersi nella passione<br>
genera paura.<br>
Se non ti perdi nella passione<br>
la sofferenza cessa,<br>
e come potrebbe esserci paura?</p>
<p><a class="sc" id="sc216" data-uid="dhp216"></a>Perdersi nel desiderio<br>
produce sofferenza;<br>
perdersi nel desiderio<br>
genera paura.<br>
La libertà dal desiderio<br>
mette fine alla sofferenza,<br>
e come potrebbe esserci paura?</p>
<p><a class="sc" id="sc217" data-uid="dhp217"></a>Naturalmente amato è chi<br>
vive agendo rettamente<br>
e ha trovato la Via<br>
e grazie alla visione profonda<br>
si è radicato nella verità.</p>
<p><a class="sc" id="sc218" data-uid="dhp218"></a>Chi anela<br>
all’ineffabile<br>
col cuore colmo d’ispirazione<br>
con la mente libera<br>
dal desiderio dei sensi<br>
lo chiamo<br>
“uno che è in viaggio verso la libertà”.</p>
<p><a class="sc" id="sc219-220"></a>Come i familiari e gli amici<br>
accolgono con gioia<br>
chi da lontano torna a casa<br>
così è accolto dalle proprie buone azioni<br>
chi le ha compiute<br>
quando passa da questa alla prossima vita.</p>
</blockquote>
<h2>La Rabbia</h2>
<blockquote class="gatha"><a class="sc" id="sc221" data-uid="dhp221"></a>Rinuncia alla rabbia.<br>
Lascia cadere l’orgoglio.<br>
Liberati da tutto ciò<br>
che ti tiene legato.<br>
Il puro di cuore che non si aggrappa<br>
né al corpo né alla mente<br>
non cade preda della sofferenza.
<p><a class="sc" id="sc222" data-uid="dhp222"></a>Chi sa contenere la rabbia<br>
come un auriga controlla<br>
il carro in corsa<br>
tiene in pugno le redini della sua vita;<br>
gli altri tutt’al più ci posano sopra le mani.</p>
<p><a class="sc" id="sc223" data-uid="dhp223"></a>Trasforma la rabbia con la gentilezza<br>
e il male col bene,<br>
la grettezza con la generosità<br>
la falsità con la rettitudine.</p>
<p><a class="sc" id="sc224" data-uid="dhp224"></a>Questi tre sentieri<br>
portano tutti al paradiso:<br>
dire la verità<br>
non cedere alla rabbia<br>
e dare, anche quando hai<br>
ben poco da condividere.</p>
<p><a class="sc" id="sc225" data-uid="dhp225"></a>Un risvegliato non è mai causa di sofferenza.<br>
Saggiamente si domina<br>
e va verso l’immutabile<br>
dove non c’è più dolore.</p>
<p><a class="sc" id="sc226" data-uid="dhp226"></a>Qualunque impurità viene mondata<br>
nella mente di chi<br>
sempre veglia,<br>
giorno e notte educandosi<br>
e dedicando tutta la sua vita<br>
alla liberazione.</p>
<p><a class="sc" id="sc227" data-uid="dhp227"></a>Dall’inizio dei tempi<br>
vengono criticati<br>
quelli che parlano troppo<br>
quelli che parlano troppo poco<br>
e quelli che non parlano affatto.<br>
Tutti in questo mondo sono soggetti a critiche.</p>
<p><a class="sc" id="sc228" data-uid="dhp228"></a>Non c’è mai stato<br>
né mai ci sarà<br>
né c’è ora qualcuno<br>
che venga solo biasimato<br>
o in tutto e per tutto lodato.</p>
<p><a class="sc" id="sc229" data-uid="dhp229"></a>Chi vive in modo impeccabile<br>
chi ha discernimento<br>
è intelligente e virtuoso<br>
viene apprezzato dal saggio.</p>
<p><a class="sc" id="sc230" data-uid="dhp230"></a>Si può coprire di biasimo chi<br>
nel suo essere è simile all’oro?<br>
Anche gli dèi apprezzano il suo splendore.</p>
<p><a class="sc" id="sc231" data-uid="dhp231"></a>Guardati dai movimenti maldestri<br>
e sii consapevole del comportamento del tuo corpo.<br>
Rinuncia a una condotta insincera<br>
e coltiva ciò che è salutare.</p>
<p><a class="sc" id="sc232" data-uid="dhp232"></a>Guardati dalla parola affettata<br>
e sii consapevole di ogni cosa che dici.<br>
Rinuncia alla parola scaltra<br>
e coltiva ciò che è salutare.</p>
<p><a class="sc" id="sc233" data-uid="dhp233"></a>Guardati dal pensiero tortuoso<br>
e fai attenzione a tutto quello che pensi.<br>
Rinuncia al pensiero indisciplinato<br>
e coltiva ciò che è salutare.</p>
<p><a class="sc" id="sc234" data-uid="dhp234"></a>Coltiva il dominio di sé<br>
il saggio<br>
nell’azione, nel pensiero<br>
e nella parola.</p>
</blockquote>
<h2>Gli Inquinanti</h2>
<blockquote class="gatha"><a class="sc" id="sc235" data-uid="dhp235"></a>Come una foglia avvizzita,<br>
i messaggeri della morte<br>
ti sono al fianco.<br>
Benché un lungo viaggio ti aspetti<br>
non hai fatto alcun preparativo.
<p><a class="sc" id="sc236" data-uid="dhp236"></a>Affrettati a coltivare la saggezza.<br>
Fai di te stesso un’isola.<br>
Terso da macchie e imperfezioni<br>
sarai un essere nobile.</p>
<p><a class="sc" id="sc237" data-uid="dhp237"></a>E’ tempo per te di presentarti<br>
al signore della morte.<br>
Non ci sono soste in questo viaggio,<br>
eppure quali preparativi hai fatto?</p>
<p><a class="sc" id="sc238" data-uid="dhp238"></a>Affrettati a coltivare la saggezza,<br>
fai di te stesso un’isola.<br>
Terso da macchie e impurità<br>
sei libero<br>
dalla nascita e dalla morte.</p>
<p><a class="sc" id="sc239" data-uid="dhp239"></a>A poco a poco<br>
passo passo<br>
il saggio asporta le sue impurità<br>
come l’orafo dall’oro le scorie.</p>
<p><a class="sc" id="sc240" data-uid="dhp240"></a>Come il ferro è corroso<br>
dalla propria ruggine<br>
corroso dal suo stesso agire<br>
è colui che compie il male.</p>
<p><a class="sc" id="sc241" data-uid="dhp241"></a>La mancanza di studio porta<br>
a dimenticare gli insegnamenti,<br>
la trascuratezza sciupa la casa,<br>
la pigrizia fa perdere la bellezza,<br>
la distrazione è la rovina dell’attenzione.</p>
<p><a class="sc" id="sc242" data-uid="dhp242"></a>Un comportamento sessuale scorretto<br>
sminuisce chi lo segue,<br>
l’avarizia sminuisce<br>
chi non dona.<br>
Le azioni che sminuiscono chi le compie<br>
sono vere macchie.</p>
<p><a class="sc" id="sc243" data-uid="dhp243"></a>Ma la peggiore delle macchie<br>
è l’ignoranza.<br>
Sei libero<br>
se la purifichi.</p>
<p><a class="sc" id="sc244" data-uid="dhp244"></a>La vita sembra facile<br>
per chi non conosce vergogna<br>
per chi è impudente come un corvo,<br>
arrogante, aggressivo<br>
invadente e corrotto.</p>
<p><a class="sc" id="sc245" data-uid="dhp245"></a>Non è facile la vita di chi<br>
conosce la vergogna,<br>
è umile, puro di cuore<br>
e distaccato, ha integrità<br>
morale ed è riflessivo.</p>
<p><a class="sc" id="sc246-247"></a>Chi distrugge la vita,<br>
non tiene in nessun conto la verità,<br>
è irresponsabile nella sessualità,<br>
prende ciò che non gli appartiene<br>
e sventato indulge alle droghe<br>
distrugge le radici stesse<br>
della sua vita.</p>
<p><a class="sc" id="sc248" data-uid="dhp248"></a>Chi dedica se stesso alla bontà<br>
ricordi che è disastrosa<br>
l’incapacità di dominarsi.<br>
Non permettere<br>
all’avidità e al comportamento scorretto<br>
di prolungare la tua infelicità.</p>
<p><a class="sc" id="sc249-250"></a>Sono la fede e la fiducia<br>
che ispirano a essere generosi.<br>
Se ci sentiamo scontenti<br>
di quanto ci è stato dato<br>
sarà turbata di continuo<br>
la nostra meditazione;<br>
ma liberi da tale scontentezza<br>
la meditazione si colma di pace.</p>
<p><a class="sc" id="sc251" data-uid="dhp251"></a>Nulla brucia come la passione<br>
nulla ostacola come l’odio<br>
nulla imprigiona come l’illusione<br>
e nulla travolge come il desiderio.</p>
<p><a class="sc" id="sc252" data-uid="dhp252"></a>E’ facile notare i difetti degli altri<br>
ma ci vuole coraggio per guardare ai propri.<br>
Come pula<br>
vagli le altrui manchevolezze<br>
e intanto nascondi le tue,<br>
come un cacciatore furtivo<br>
si nasconde alla preda.</p>
<p><a class="sc" id="sc253" data-uid="dhp253"></a>Chi va sempre in cerca<br>
dei difetti degli altri<br>
moltiplica i propri vizi<br>
e si allontana dalla libertà.</p>
<p><a class="sc" id="sc254" data-uid="dhp254"></a>Non ci sono sentieri tracciati nell’aria<br>
non c’è liberazione che non passi dalla Via.<br>
Molti indulgono<br>
alla proliferazione<br>
il risvegliato ne è libero.</p>
<p><a class="sc" id="sc255" data-uid="dhp255"></a>Non ci sono sentieri tracciati nell’aria,<br>
non c’è liberazione che non passi dalla Via.<br>
Niente di ciò che è condizionato<br>
è permanente<br>
e tuttavia i Buddha restano sereni.</p>
</blockquote>
<h2>Il Giusto</h2>
<blockquote class="gatha"><a class="sc" id="sc256" data-uid="dhp256"></a>Decidere in modo arbitrario<br>
non equivale a giustizia.<br>
Considerati<br>
i pro e i contro,<br>
il saggio decide caso per caso.
<p><a class="sc" id="sc257" data-uid="dhp257"></a>Chi prende decisioni in base<br>
alla verità e all’equità<br>
salvaguarda la legge<br>
ed è ritenuto giusto.</p>
<p><a class="sc" id="sc258" data-uid="dhp258"></a>Chi parla molto<br>
non vuol dire che sia ispirato dalla saggezza.<br>
Il saggio si riconosce<br>
perché è in pace con la vita<br>
libero da ostilità e paura.</p>
<p><a class="sc" id="sc259" data-uid="dhp259"></a>Chi ha una conoscenza<br>
limitata<br>
ma comprensione e condotta<br>
in armonioso accordo con la Via,<br>
questi conosce il Dhamma.</p>
<p><a class="sc" id="sc260" data-uid="dhp260"></a>Non bastano i capelli grigi<br>
per fare un anziano;<br>
si può essere maturi d’anni<br>
ma forse invano.</p>
<p><a class="sc" id="sc261" data-uid="dhp261"></a>Anziano è colui<br>
che è sincero, virtuoso,<br>
impeccabile nel comportamento,<br>
senza macchia e saggio.</p>
<p><a class="sc" id="sc262-263"></a>Chi è invidioso,<br>
meschino e intrigante<br>
non è attraente nonostante<br>
un bell’aspetto e la parola eloquente.<br>
Ma chi si è liberato<br>
dalle sue manchevolezze<br>
ed è giunto alla saggezza<br>
è veramente attraente.</p>
<p><a class="sc" id="sc264" data-uid="dhp264"></a>Rasarti la testa<br>
non fa di te un rinunciante<br>
se sei ancora<br>
incurante e disonesto.<br>
Come può essere considerato rinunciante<br>
chi è ancora posseduto<br>
dal desiderio e dalla passione?</p>
<p><a class="sc" id="sc265" data-uid="dhp265"></a>Si diventa monaci o monache<br>
lasciando cadere ogni malvagità<br>
rinunciando a qualsiasi<br>
nocività<br>
sia essa grande o piccola.</p>
<p><a class="sc" id="sc266" data-uid="dhp266"></a>Non si è monaci o monache<br>
perché si dipende dagli altri<br>
per il proprio nutrimento<br>
ma perché ci si sottomette<br>
con tutto il cuore<br>
all’ addestramento del corpo,<br>
della parola e della mente.</p>
<p><a class="sc" id="sc267" data-uid="dhp267"></a>Si diventa monaco o monaca<br>
penetrando questo mondo<br>
con la comprensione<br>
al di là del bene e del male<br>
e vivendo una vita di purezza<br>
e di contemplazione.</p>
<p><a class="sc" id="sc268-269"></a>Il silenzio non esprime profondità<br>
se resti ignorante e non coltivato.<br>
Come avesse una bilancia in mano<br>
l’assennato soppesa le cose<br>
salutari e non salutari<br>
e arriva a conoscere<br>
sia il mondo interiore che quello esterno.<br>
Perciò l’assennato è detto saggio.</p>
<p><a class="sc" id="sc270" data-uid="dhp270"></a>Quelli che ancora causano sofferenza<br>
agli esseri viventi<br>
non li si può chiamare realizzati.<br>
Chi è spiritualmente realizzato<br>
si comporta in modo da non ferire<br>
nessuno.</p>
<p><a class="sc" id="sc271-272"></a>Non accontentarti<br>
di attenerti alle regole<br>
e ai regolamenti<br>
né di ottenere una vasta erudizione.<br>
Non sentirti soddisfatto<br>
perché raggiungi l’assorbimento meditativo,<br>
né perché dimori<br>
in beata solitudine.<br>
Dovresti essere contento<br>
solo quando arrivi<br>
al completo sradicamento<br>
di ogni forma di ignoranza e inganno.</p>
</blockquote>
<h2>Il Sentiero</h2>
<blockquote class="gatha"><a class="sc" id="sc273" data-uid="dhp273"></a>La più nobile delle vie<br>
è l’ottuplice sentiero,<br>
il più nobile discorso<br>
quello delle quattro nobili verità,<br>
la libertà dal desiderio<br>
è il più nobile degli stati<br>
e il Buddha che tutto vede<br>
il più nobile degli esseri. 274<br>
Questa è l’unica via<br>
nessun’ altra<br>
porta alla chiara visione.<br>
Segui questo sentiero<br>
e Mara resterà disorientato.
<p><a class="sc" id="sc275" data-uid="dhp275"></a>Se segui il sentiero<br>
arriverai alla fine della sofferenza.<br>
Avendolo visto di persona<br>
insegno la Via<br>
che toglie tutte le spine.</p>
<p><a class="sc" id="sc276" data-uid="dhp276"></a>Il risvegliato<br>
può solo indicare la via:<br>
siamo noi a doverla percorrere.<br>
Chi con saggezza riflette<br>
e intraprende il sentiero<br>
è libero dai ceppi di Mara.</p>
<p><a class="sc" id="sc277" data-uid="dhp277"></a>"Tutte le cose condizionate<br>
sono impermanenti":<br>
quando lo comprendiamo<br>
direttamente e profondamente<br>
ci sentiamo stanchi di questa vita di sofferenza.<br>
E’ questa la via che conduce alla purificazione.</p>
<p><a class="sc" id="sc278" data-uid="dhp278"></a>"Tutte le cose condizionate<br>
sono di per sé insoddisfacenti":<br>
quando lo comprendiamo<br>
direttamente e profondamente<br>
ci sentiamo stanchi di questa vita di sofferenza.<br>
E’ questa la via che conduce alla purificazione.</p>
<p><a class="sc" id="sc279" data-uid="dhp279"></a>"Tutte le realtà sono prive<br>
di un sé permanente":<br>
quando lo comprendiamo<br>
direttamente e profondamente<br>
ci sentiamo stanchi di questa vita di sofferenza.<br>
E’ questa la via della purificazione.</p>
<p><a class="sc" id="sc280" data-uid="dhp280"></a>Se, pur giovane e forte<br>
rimandi di agire<br>
quando sarebbe necessario<br>
perso in sbadate fantasie<br>
non potrai scorgere mai<br>
la Via e la sua saggezza.</p>
<p><a class="sc" id="sc281" data-uid="dhp281"></a>Sii accurato in ciò che dici,<br>
domina i tuoi pensieri<br>
e sii impeccabile in ciò che fai.<br>
Purificare questi tre comportamenti<br>
ti farà procedere sulla via dei saggi.</p>
<p><a class="sc" id="sc282" data-uid="dhp282"></a>Contemplare la vita porta alla saggezza,<br>
senza contemplazione la saggezza svanisce.<br>
Discerni come la saggezza<br>
si coltiva e si distrugge<br>
e cammina sulla via della crescita.</p>
<p><a class="sc" id="sc283" data-uid="dhp283"></a>Sfoltisci le foreste del desiderio<br>
ma non aggredire e non distruggere gli alberi.<br>
Ripulisci l’intera foresta del desiderio<br>
e vedrai il sentiero che conduce alla libertà.</p>
<p><a class="sc" id="sc284" data-uid="dhp284"></a>Finché l’attrazione sessuale<br>
non è svanita<br>
se anche la più sottile delle tracce rimane<br>
il cuore è tenuto in dipendenza<br>
come il vitellino alla mucca.</p>
<p><a class="sc" id="sc285" data-uid="dhp285"></a>Recidi i vincoli d’affetto<br>
come si coglie un fiore d’autunno.<br>
Percorri il sentiero della liberazione<br>
esposto dal Risvegliato.</p>
<p><a class="sc" id="sc286" data-uid="dhp286"></a>E’ stolto<br>
chi indulge a sognare<br>
il luogo più incantevole<br>
in cui vivere, dicendosi:<br>
“Qui farà caldo,<br>
lì sarà fresco” —<br>
inconsapevole della morte che incombe.</p>
<p><a class="sc" id="sc287" data-uid="dhp287"></a>Come un’alluvione può travolgere<br>
un intero villaggio<br>
chi è catturato da relazioni<br>
e possessi<br>
la morte lo trascina con sé.</p>
<p><a class="sc" id="sc288-289"></a>Quando si avvicina la morte<br>
nessuno dei tuoi ardenti attaccamenti<br>
ti proteggerà.<br>
Ricordalo e con saggia disciplina<br>
e risoluto sforzo affrettati<br>
ad aprirti una strada verso la libertà.</p>
</blockquote>
<h2>Versi Sparsi</h2>
<blockquote class="gatha"><a class="sc" id="sc290" data-uid="dhp290"></a>E’ la saggezza<br>
che permette di lasciar andare<br>
più lieve felicità<br>
in cambio di più vasta<br>
felicità.
<p><a class="sc" id="sc291" data-uid="dhp291"></a>Fallisci<br>
nella ricerca della felicità<br>
se è alle spese<br>
dell’altrui benessere.<br>
Ti intrappola ancora<br>
il laccio della malevolenza.</p>
<p><a class="sc" id="sc292" data-uid="dhp292"></a>Lasciare incompiuto<br>
ciò che andrebbe fatto<br>
e fare ciò<br>
che andrebbe evitato<br>
conduce a trascuratezza e presunzione.<br>
Moltiplica la confusione.</p>
<p><a class="sc" id="sc293" data-uid="dhp293"></a>Svanisce la confusione<br>
perseverando in una pratica<br>
di meditazione<br>
centrata sul corpo,<br>
evitando ciò<br>
che non andrebbe fatto<br>
e consapevolmente facendo<br>
ciò che va fatto.</p>
<p><a class="sc" id="sc294" data-uid="dhp294"></a>Lasciando cadere desiderio e orgoglio<br>
sradicando le visioni errate<br>
e superando<br>
gli illusori attaccamenti<br>
del mondo dei sensi<br>
procede libero il nobile d’animo.</p>
<p><a class="sc" id="sc295" data-uid="dhp295"></a>Avendo sgombrato il sentiero<br>
da tutti gli ostacoli —<br>
avidità, rabbia, fiacchezza e pigrizia<br>
inquietudine, ansia e dubbio —<br>
procede libero il nobile d’animo.</p>
<p><a class="sc" id="sc296" data-uid="dhp296"></a>I discepoli del Buddha<br>
sono pienamente svegli<br>
giorno e notte<br>
contemplando il Risvegliato.</p>
<p><a class="sc" id="sc297" data-uid="dhp297"></a>I discepoli del Buddha<br>
sono pienamente svegli<br>
giorno e notte<br>
contemplando la realtà.</p>
<p><a class="sc" id="sc298" data-uid="dhp298"></a>I discepoli del Buddha<br>
sono pienamente svegli<br>
giorno e notte<br>
contemplando la comunione<br>
dei risvegliati.</p>
<p><a class="sc" id="sc299" data-uid="dhp299"></a>I discepoli del Buddha<br>
sono pienamente svegli<br>
giorno e notte<br>
contemplando<br>
la vera natura del corpo.</p>
<p><a class="sc" id="sc300" data-uid="dhp300"></a>I discepoli del Buddha<br>
sono pienamente svegli<br>
giorno e notte immersi<br>
nella gioia della compassione.</p>
<p><a class="sc" id="sc301" data-uid="dhp301"></a>I discepoli del Buddha<br>
sono pienamente svegli<br>
giorno e notte<br>
immersi nella gioia<br>
di coltivare il cuore.</p>
<p><a class="sc" id="sc302" data-uid="dhp302"></a>E’ difficile vivere<br>
la vita della rinuncia:<br>
raro è saperne apprezzare<br>
le sfide.<br>
Ma è anche difficile vivere<br>
la vita del capofamiglia:<br>
fa soffrire<br>
stare con quelli<br>
per cui non si sente amicizia.<br>
Vagare senza impegno<br>
porta sempre a difficoltà.<br>
Perché non rinunciare<br>
all’illusorio inseguimento del dolore?</p>
<p><a class="sc" id="sc303" data-uid="dhp303"></a>Un pellegrino adorno di virtù<br>
padrone di sé e dedito<br>
al comportamento saggio<br>
sarà accolto sempre con onore;<br>
uno così è facile a riconoscersi<br>
e può viaggiare con fiducia.</p>
<p><a class="sc" id="sc304" data-uid="dhp304"></a>I buoni<br>
si scorgono anche da lontano.<br>
Splendono come le distanti<br>
cime dell’Himalaya.<br>
Chi non sceglie la pratica<br>
semplicemente scompare<br>
come freccia scoccata nel buio.</p>
<p><a class="sc" id="sc305" data-uid="dhp305"></a>Con entusiasmo dédicati<br>
alla pratica in solitudine:<br>
siedi solo, dormi solo, solo cammina<br>
con gusto, come fossi nel cuore della foresta.</p>
</blockquote>
<h2>L’Inferno</h2>
<blockquote class="gatha"><a class="sc" id="sc306" data-uid="dhp306"></a>Mentire porta sofferenza.<br>
Nascondere azioni disoneste<br>
porta sofferenza.<br>
Queste due forme di inganno<br>
portano gli esseri<br>
a uno stesso stato di afflizione.
<p><a class="sc" id="sc307" data-uid="dhp307"></a>Chi indossa<br>
l’abito del rinunciante<br>
e tuttavia nutre il male<br>
e non ha freno<br>
si muove verso uno stato doloroso.</p>
<p><a class="sc" id="sc308" data-uid="dhp308"></a>Per un rinunciante<br>
è meglio inghiottire ferro rovente<br>
che vivere di offerte<br>
disonestamente ottenute.</p>
<p><a class="sc" id="sc309" data-uid="dhp309"></a>Ripetuta tristezza,<br>
sonno tormentato,<br>
biasimo e rimorso<br>
sono la sorte dell’adultero.</p>
<p><a class="sc" id="sc310" data-uid="dhp310"></a>Breve è la gioia<br>
mista a timore della coppia di adulteri;<br>
non porta che a dolorose conseguenze.</p>
<p><a class="sc" id="sc311" data-uid="dhp311"></a>Anche un filo d’erba maneggiato male<br>
può ferirti la mano;<br>
così la vita del rinunciante<br>
fa male a chi la vive in modo sbagliato.</p>
<p><a class="sc" id="sc312" data-uid="dhp312"></a>Le azioni fatte in modo negligente,<br>
le pratiche compiute senza purezza,<br>
la vita santa vissuta in modo iniquo<br>
sono di poco o nessun beneficio.</p>
<p><a class="sc" id="sc313" data-uid="dhp313"></a>Se devi fare qualcosa<br>
falla bene<br>
con energia e devozione;<br>
la vita del rinunciante condotta svogliatamente<br>
non fa che alzare polvere.</p>
<p><a class="sc" id="sc314" data-uid="dhp314"></a>E’ meglio non compiere<br>
azioni nocive<br>
perché portano sempre rimorso.<br>
Meglio compiere azioni non dannose<br>
perché non ne seguirà pentimento.</p>
<p><a class="sc" id="sc315" data-uid="dhp315"></a>Come accuratamente si difende<br>
una città di confine<br>
proteggi te stesso<br>
dai pericoli interni ed esterni:<br>
costruisci le tue difese in tempo e con saggezza.<br>
Se non ci si mette all’opera<br>
al momento giusto<br>
ne deriverà profonda infelicità.</p>
<p><a class="sc" id="sc316" data-uid="dhp316"></a>Opinioni distorte<br>
che creano vergogna<br>
per ciò che vergognoso non è<br>
o indifferenza<br>
per ciò di cui andrebbe provata vergogna<br>
precipitano gli esseri in un inferno.</p>
<p><a class="sc" id="sc317" data-uid="dhp317"></a>Opinioni distorte<br>
che creano paura<br>
verso ciò che non è da temere<br>
o indifferenza<br>
di fronte a ciò che andrebbe temuto<br>
precipitano gli esseri in un inferno.</p>
<p><a class="sc" id="sc318" data-uid="dhp318"></a>Opinioni distorte<br>
che additano come giusto ciò che è sbagliato<br>
e sbagliato ciò che è giusto<br>
portano gli esseri alla disgregazione.</p>
<p><a class="sc" id="sc319" data-uid="dhp319"></a>La chiara visione che riconosce<br>
ciò che è guasto come guasto<br>
e ciò che è puro come puro<br>
porta gli esseri a trascendere l’infelicità.</p>
</blockquote>
<h2>L’Elefante</h2>
<blockquote class="gatha"><a class="sc" id="sc320" data-uid="dhp320"></a>Come un elefante in battaglia<br>
resiste alle frecce<br>
io scelgo di tollerare<br>
gli attacchi verbali degli altri.
<p><a class="sc" id="sc321" data-uid="dhp321"></a>Cavalli ben addestrati<br>
sono fidati anche nella ressa<br>
e degni di essere montati dai re.<br>
Gli individui che hanno addestrato se stessi<br>
a tollerare la violenza<br>
sono ovunque preziosi.</p>
<p><a class="sc" id="sc322" data-uid="dhp322"></a>Ci colpiscono i cavalli e gli elefanti<br>
ben addestrati<br>
ma più toccanti<br>
sono gli esseri<br>
che hanno domato se stessi.</p>
<p><a class="sc" id="sc323" data-uid="dhp323"></a>Non su un animale ben addestrato<br>
puoi cavalcare<br>
verso la terra della liberazione,<br>
puoi raggiungerla solo<br>
sulla ben addestrata<br>
cavalcatura di te stesso.</p>
<p><a class="sc" id="sc324" data-uid="dhp324"></a>Un elefante selvaggio<br>
catturato, legato e in calore<br>
diventa agitato e incontrollabile,<br>
non tocca cibo,<br>
brama solo di tornare a casa nella foresta.</p>
<p><a class="sc" id="sc325" data-uid="dhp325"></a>Solo lo stolto mangia troppo<br>
e indulge alla pigrizia<br>
e torpido sguazza<br>
nel sonno come un enorme maiale:<br>
tutto ciò predice nuova sofferenza.</p>
<p><a class="sc" id="sc326" data-uid="dhp326"></a>La mia mente un tempo<br>
selvaggia e indisciplinata<br>
vagava dove voleva;<br>
ora la tengo a freno<br>
come il mahout col suo bastone uncinato<br>
controlla un elefante in calore.</p>
<p><a class="sc" id="sc327" data-uid="dhp327"></a>Come un elefante con risolutezza<br>
si trascina fuori da un pantano<br>
elévati con l’ispirazione<br>
dell’attenzione coltivata.</p>
<p><a class="sc" id="sc328" data-uid="dhp328"></a>Se trovi un compagno sincero<br>
che coltiva integrità e saggezza<br>
supererai tutti i pericoli<br>
in gioiosa e affettuosa compagnia.</p>
<p><a class="sc" id="sc329" data-uid="dhp329"></a>Ma se non trovi<br>
un amico sincero<br>
che coltiva integrità e saggezza<br>
allora, come un re che lascia<br>
una terra conquistata<br>
o un elefante che vaga solitario nella foresta,<br>
procedi in solitudine.</p>
<p><a class="sc" id="sc330" data-uid="dhp330"></a>Un’innocente vita solitaria<br>
vissuta con agio<br>
come il solitario elefante nella foresta<br>
è meglio della vana<br>
compagnia degli stolti.</p>
<p><a class="sc" id="sc331" data-uid="dhp331"></a>La gioia sorge<br>
dalla tempestiva compagnia di amici.<br>
La gioia sorge<br>
dall’avere poche esigenze.<br>
La gioia sorge<br>
dalla virtù accumulata alla fine di una vita.<br>
La gioia sorge<br>
dal vedere al di là della sofferenza.</p>
<p><a class="sc" id="sc332" data-uid="dhp332"></a>La gioia sorge<br>
dal servire equamente i propri genitori.<br>
La gioia sorge<br>
dal dare sostegno ai rinuncianti.<br>
La gioia sorge<br>
dall’onorare gli esseri risvegliati.</p>
<p><a class="sc" id="sc333" data-uid="dhp333"></a>La gioia sorge<br>
dal coltivare la virtù anche in vecchiaia.<br>
La gioia sorge<br>
dal coltivare una fede che ha fondamento.<br>
La gioia sorge con la chiara visione.<br>
La gioia sorge<br>
dal rinunciare al male.</p>
</blockquote>
<h2>La Brama</h2>
<blockquote class="gatha"><a class="sc" id="sc334" data-uid="dhp334"></a>Il desiderio non contenuto<br>
cresce come rampicante nella foresta.<br>
Perdendocisi dentro<br>
si salta qua e là come una scimmia,<br>
di albero in albero cercando frutti.
<p><a class="sc" id="sc335" data-uid="dhp335"></a>Nutrire le abitudini<br>
a desiderare e ad aggrapparsi<br>
è come concimare erbe nocive.</p>
<p><a class="sc" id="sc336" data-uid="dhp336"></a>Come l’acqua cade da una foglia di loto<br>
così scivola via la sofferenza<br>
da chi è libero da tossico desiderio.</p>
<p><a class="sc" id="sc337" data-uid="dhp337"></a>Come le piogge torrenziali distruggono le messi<br>
Mara ti può distruggere.<br>
Perciò ti supplico:<br>
dissoda le radici di ogni desiderio.<br>
La mia benedizione<br>
protegga il tuo lavoro.</p>
<p><a class="sc" id="sc338" data-uid="dhp338"></a>Se le radici non vengono strappate<br>
le erbacce continuano a ricrescere:<br>
la sofferenza torna a visitarci<br>
finché rimane il desiderio.</p>
<p><a class="sc" id="sc339" data-uid="dhp339"></a>Quando la corrente<br>
del piacere dei sensi scorre impetuosa<br>
genera un torrente di desiderio.</p>
<p><a class="sc" id="sc340" data-uid="dhp340"></a>La corrente del desiderio scorre ovunque.<br>
Il rampicante selvaggio della passione<br>
si dissemina e si fa intricato.<br>
Individuarlo con chiara visione<br>
lo estirpa.</p>
<p><a class="sc" id="sc341" data-uid="dhp341"></a>Gli esseri incontrano naturalmente il piacere;<br>
ma quando il piacere è contaminato<br>
dalla brama<br>
non abbandonarlo genera frustrazione<br>
seguita da un penoso tedio.</p>
<p><a class="sc" id="sc342" data-uid="dhp342"></a>Catturati nelle abitudini del desiderio<br>
siamo colti dal panico<br>
come conigli presi in trappola.<br>
Reagire rinforza il dolore<br>
del sentirsi intrappolati.</p>
<p><a class="sc" id="sc343" data-uid="dhp343"></a>Catturati nelle abitudini del desiderio<br>
siamo colti dal panico<br>
come conigli presi in trappola.<br>
Se si vuole uscire dalla trappola,<br>
è dal desiderio che ci si deve liberare.</p>
<p><a class="sc" id="sc344" data-uid="dhp344"></a>C’è chi si incammina<br>
sul sentiero della libertà<br>
per poi tornare, seguendo il desiderio,<br>
in schiavitù.</p>
<p><a class="sc" id="sc345-346"></a>La saggezza sa<br>
che essere dietro le sbarre<br>
o in catene<br>
imprigiona meno<br>
dell’infatuazione per gli oggetti<br>
o l’ossessione delle relazioni.<br>
Questi legami seppure non altrettanto evidenti<br>
sono potenti e ci incatenano.<br>
Rinunciare all’attaccamento<br>
al mondo dei sensi<br>
significa essere liberi dalla prigione del desiderio.</p>
<p><a class="sc" id="sc347" data-uid="dhp347"></a>Come un ragno prigioniero della sua stessa tela<br>
un essere irretito dal desiderio dei sensi<br>
deve liberarsi dalle proprie passioni<br>
per tornare in libertà.</p>
<p><a class="sc" id="sc348" data-uid="dhp348"></a>Lascia cadere il passato.<br>
Lascia cadere il futuro.<br>
Lascia cadere il presente.<br>
Con cuore libero<br>
raggiungi l’altra sponda<br>
al di là della sofferenza.</p>
<p><a class="sc" id="sc349" data-uid="dhp349"></a>I legami<br>
delle abituali illusioni e del desiderio<br>
si rafforzano<br>
se distratti lasciamo che la mente indugi<br>
negli oggetti desiderati.</p>
<p><a class="sc" id="sc350" data-uid="dhp350"></a>Chi trova gioia<br>
nel calmare i pensieri sensuali<br>
chi è vigile<br>
e coltiva la consapevolezza<br>
degli aspetti ripugnanti<br>
del corpo<br>
spezza i legami del desiderio<br>
e scioglie le abitudini illuse.</p>
<p><a class="sc" id="sc351" data-uid="dhp351"></a>Per chi ha raggiunto la meta<br>
non c’è più necessità di una nuova forma:<br>
è libero da paura e desiderio.<br>
Estirpate<br>
sono le spine dell’esistenza.</p>
<p><a class="sc" id="sc352" data-uid="dhp352"></a>Maestro è chi ha abbandonato<br>
ogni desiderio e ogni presa sul mondo<br>
chi ha visto<br>
la verità al di là delle forme<br>
eppure possiede<br>
una profonda conoscenza delle parole.<br>
Di tale grande essere si può dire<br>
che abbia portato a compimento il suo scopo.</p>
<p><a class="sc" id="sc353" data-uid="dhp353"></a>Non riconosco altri<br>
come miei maestri<br>
poiché da me stesso sono giunto<br>
alla saggezza che tutto vince,<br>
tutto comprende, a tutto rinuncia:<br>
interamente liberato<br>
da ogni desiderio.</p>
<p><a class="sc" id="sc354" data-uid="dhp354"></a>Il dono della verità supera tutti i doni.<br>
La fragranza della realtà<br>
supera tutte le fragranze.<br>
La gioia della verità<br>
trascende ogni altra gioia.<br>
La libertà dal desiderio<br>
è la fine di ogni sofferenza.</p>
<p><a class="sc" id="sc355" data-uid="dhp355"></a>Le ricchezze rovinano lo stolto<br>
ma non chi cerca ciò che va al di là.<br>
Non solo rovina il benessere degli altri<br>
e li fa soffrire: lo stolto<br>
distrugge anche se stesso.</p>
<p><a class="sc" id="sc356" data-uid="dhp356"></a>Le erbacce danneggiano i campi.<br>
La passione è nociva a tutti gli esseri.<br>
Sostenta chi è libero dalla passione:<br>
è un dono che arreca grande beneficio.</p>
<p><a class="sc" id="sc357" data-uid="dhp357"></a>Le erbacce danneggiano i campi.<br>
L’odio è nocivo a tutti gli esseri.<br>
Sostenta chi è libero dall’odio:<br>
è un dono che arreca grande beneficio.</p>
<p><a class="sc" id="sc358" data-uid="dhp358"></a>Le erbacce danneggiano i campi.<br>
La confusione è nociva a tutti gli esseri.<br>
Sostenta chi è libero<br>
dalla confusione:<br>
è un dono che arreca grande beneficio.</p>
<p><a class="sc" id="sc359" data-uid="dhp359"></a>Le erbacce danneggiano i campi.<br>
L’invidia è nociva a tutti gli esseri.<br>
Sostieni chi è libero dall’invidia:<br>
sarà di grande beneficio.</p>
</blockquote>
<h2>Il Rinunciante</h2>
<blockquote class="gatha"><a class="sc" id="sc360" data-uid="dhp360"></a>E’ giusto disciplinare lo sguardo.<br>
E’ giusto disciplinare l’udito.<br>
E’ giusto disciplinare l’odorato.<br>
E’ giusto disciplinare la lingua.
<p><a class="sc" id="sc361" data-uid="dhp361"></a>E’ giusto essere disciplinati nel corpo.<br>
E’ giusto essere disciplinati nella parola.<br>
E’ giusto essere disciplinati nella mente.<br>
E’ giusto essere disciplinati<br>
in tutto.<br>
Il rinunciante che disciplina<br>
ogni suo aspetto realizza la libertà<br>
dalla sofferenza.</p>
<p><a class="sc" id="sc362" data-uid="dhp362"></a>Chi rettamente si disciplina<br>
in tutte le azioni,<br>
chi è raccolto,<br>
appagato e gioisce<br>
della contemplazione in solitudine:<br>
questi è un rinunciante.</p>
<p><a class="sc" id="sc363" data-uid="dhp363"></a>E’ gradevole ascoltare<br>
le parole di un rinunciante<br>
saggio, non tronfio<br>
la mente raccolta<br>
la parola contenuta<br>
e chiara nel significato.</p>
<p><a class="sc" id="sc364" data-uid="dhp364"></a>Chi dimora nel Dhamma<br>
chi nel Dhamma trova gioia<br>
chi contempla il Dhamma<br>
chi affida alla memoria il Dhamma<br>
non perde la Via.</p>
<p><a class="sc" id="sc365" data-uid="dhp365"></a>Lamentarsi della propria sorte<br>
o invidiare i privilegi degli altri<br>
ostacola la pace della mente.</p>
<p><a class="sc" id="sc366" data-uid="dhp366"></a>Viceversa: contento<br>
anche con poco<br>
puro nel modo di vivere e vitale<br>
sei da tutti tenuto in grande stima.</p>
<p><a class="sc" id="sc367" data-uid="dhp367"></a>I veri rinuncianti<br>
considerano l’interezza di corpo e mente<br>
non sfiorati da pensieri di “io” o “mio”<br>
e privi di desiderio<br>
per ciò che non possiedono.</p>
<p><a class="sc" id="sc368" data-uid="dhp368"></a>Il rinunciante<br>
che dimora nella gentilezza amorevole<br>
con cuore devoto<br>
all’insegnamento del Buddha<br>
incontra pace, silenzio e beatitudine.</p>
<p><a class="sc" id="sc369" data-uid="dhp369"></a>Vuota l’acqua dalla tua barca,<br>
liberati dalle inquinanti passioni<br>
della brama e dell’odio:<br>
disincagliato salpa<br>
verso la liberazione.</p>
<p><a class="sc" id="sc370" data-uid="dhp370"></a>Chi ha disinnescato<br>
i rozzi attaccamenti<br>
e gli attaccamenti sottili<br>
chi coltiva le facoltà spirituali<br>
scopre la libertà<br>
dalla confusione.</p>
<p><a class="sc" id="sc371" data-uid="dhp371"></a>Vigila!<br>
Non trascurare la meditazione,<br>
non permettere alla mente<br>
di intrattenere pensieri sensuali,<br>
guardati dall’inghiottire per distrazione<br>
una palla di ferro rovente<br>
per poi gridare:<br>
“Perché soffro?”.</p>
<p><a class="sc" id="sc372" data-uid="dhp372"></a>La concentrazione non sorge<br>
senza comprensione,<br>
la comprensione non si affaccia<br>
senza concentrazione.<br>
Chi le conosce entrambe<br>
si avvicina alla liberazione.</p>
<p><a class="sc" id="sc373" data-uid="dhp373"></a>Una felicità che trascende la gioia ordinaria<br>
conoscono i rinuncianti<br>
che si ritirano in solitudine<br>
con cuore tranquillo<br>
e chiara comprensione della Via.</p>
<p><a class="sc" id="sc374" data-uid="dhp374"></a>Quando i saggi dimorano<br>
nella contemplazione<br>
della natura impermanente<br>
del corpo e della mente<br>
e di tutta l’esistenza condizionata<br>
provano gioia e contentezza<br>
penetrando fino<br>
a ciò che è intrinsecamente sicuro.</p>
<p><a class="sc" id="sc375-376"></a>Questi sono i primi passi<br>
nel cammino di un rinunciante:<br>
regola in modo saggio le tue facoltà,<br>
impegnati nel tirocinio,<br>
appagati di quel che hai,<br>
cerca la compagnia<br>
di chi nutre la tua aspirazione<br>
a praticare con entusiasmo gli insegnamenti.<br>
La bellezza di un comportamento puro<br>
genera pieno benessere<br>
grazie alla completa<br>
libertà dal rimorso.</p>
<p><a class="sc" id="sc377" data-uid="dhp377"></a>Come i fiori appassiti cadono<br>
dal gelsomino<br>
lascia cadere<br>
passione e odio.</p>
<p><a class="sc" id="sc378" data-uid="dhp378"></a>Pacificato lo definisco<br>
uno che è tranquillo nel corpo,<br>
nella parola, nella mente<br>
e si è purificato interamente<br>
di tutte le ossessioni mondane.</p>
<p><a class="sc" id="sc379" data-uid="dhp379"></a>Scruta te stesso.<br>
Esamina te stesso.<br>
Se fai saggia attenzione<br>
nel valutare te stesso<br>
vivrai con scioltezza.</p>
<p><a class="sc" id="sc380" data-uid="dhp380"></a>Siamo noi la nostra protezione,<br>
proprio noi siamo il nostro rifugio:<br>
come potrebbe essere altrimenti?<br>
Dunque con adeguata premura<br>
prendiamoci cura di noi stessi.</p>
<p><a class="sc" id="sc381" data-uid="dhp381"></a>Un monaco, una monaca che coltivi<br>
un’attitudine gioiosa<br>
e riponga piena<br>
fiducia nella Via<br>
incontra pace, silenzio, beatitudine.</p>
<p><a class="sc" id="sc382" data-uid="dhp382"></a>Seppure giovane, un rinunciante<br>
devoto alla Via con tutto se stesso<br>
illumina il mondo<br>
come la luna che sbuca dalle nuvole.</p>
</blockquote>
<h2>Grande Essere</h2>
<blockquote class="gatha"><a class="sc" id="sc383" data-uid="dhp383"></a>Con impegno interrompi<br>
la corrente del desiderio<br>
e abbandona le passioni dei sensi;<br>
riconoscendo i limiti<br>
di tutto ciò che ha una forma<br>
realizza l’increato.
<p><a class="sc" id="sc384" data-uid="dhp384"></a>Le catene di ogni schiavitù si spezzano<br>
per chi vede chiaramente<br>
e sa bene che siano<br>
concentrazione e visione intuitiva.</p>
<p><a class="sc" id="sc385" data-uid="dhp385"></a>Grande è l’essere<br>
che non si ferma su questa sponda<br>
né sull’altra<br>
né su sponda alcuna.<br>
Un essere così non è legato da nulla.</p>
<p><a class="sc" id="sc386" data-uid="dhp386"></a>Grande è l’essere<br>
che dimora con agio in solitudine,<br>
il cuore libero<br>
da macchia,<br>
completato il cammino,<br>
purificato da ogni tendenza coercitiva,<br>
sveglio.</p>
<p><a class="sc" id="sc387" data-uid="dhp387"></a>Di giorno brilla il sole<br>
la luna brilla di notte.<br>
Ma giorno e notte<br>
risplende il Buddha<br>
nella gloria della luce.</p>
<p><a class="sc" id="sc388" data-uid="dhp388"></a>Un grande essere<br>
è chi ha trasformato il male.<br>
Contemplativo<br>
è uno che vive in pace.<br>
Rinunciante<br>
è chi abbandona l’impurità.</p>
<p><a class="sc" id="sc389" data-uid="dhp389"></a>La non rivalsa<br>
è la caratteristica di un grande essere.<br>
Egli non origina rabbia.<br>
Se viene aggredito,<br>
non fa parte della sua natura reagire.</p>
<p><a class="sc" id="sc390" data-uid="dhp390"></a>La libertà dalla sofferenza è pari<br>
alla libertà dall’intenzione<br>
di causare dolore.<br>
Non c’è vera grandezza<br>
se non c’è dominio sulla rabbia.</p>
<p><a class="sc" id="sc391" data-uid="dhp391"></a>Chi si astiene dal provocare sofferenza<br>
attraverso il corpo, la parola e la mente<br>
è un essere degno di rispetto.</p>
<p><a class="sc" id="sc392" data-uid="dhp392"></a>Devozione e rispetto<br>
è naturale offrire<br>
a chi ci ha rivelato la Via.</p>
<p><a class="sc" id="sc393" data-uid="dhp393"></a>Nessuno è da considerarsi<br>
degno di rispetto<br>
a causa della sua nascita o della sua cultura<br>
o di qualsiasi altra qualità esteriore.<br>
E’ la purezza,<br>
la comprensione della verità<br>
che decide di qualcuno il merito.</p>
<p><a class="sc" id="sc394" data-uid="dhp394"></a>Ornamenti esteriori<br>
e pensieri apparentemente spirituali<br>
sono irrilevanti<br>
se all’interno regna la confusione.</p>
<p><a class="sc" id="sc395" data-uid="dhp395"></a>Non preoccuparsi<br>
dell’aspetto esteriore<br>
ma impegnarsi<br>
intensamente e fermamente nella pratica<br>
fanno la grandezza.</p>
<p><a class="sc" id="sc396" data-uid="dhp396"></a>Nessuno è nobile<br>
per eredità.<br>
Nobiltà è ripulire se stessi<br>
da tutti i veleni<br>
e gli attaccamenti.</p>
<p><a class="sc" id="sc397" data-uid="dhp397"></a>Chi si è liberato da ogni schiavitù<br>
e ha raggiunto l’assenza di paura<br>
chi è al di là degli attaccamenti<br>
e delle corruzioni<br>
lo riconosco come un grande essere.</p>
<p><a class="sc" id="sc398" data-uid="dhp398"></a>Chiunque tagli i lacci dell’odio,<br>
sciolga i nodi del desiderio,<br>
distrugga le chiuse delle false opinioni,<br>
spalanchi le porte dell’ignoranza<br>
e guardi in faccia la verità,<br>
lo riconosco come un essere grande.</p>
<p><a class="sc" id="sc399" data-uid="dhp399"></a>La forza della pazienza<br>
è la risorsa degli esseri nobili:<br>
possono venire incatenati,<br>
sopportare attacchi fisici e verbali<br>
senza abbandonarsi alla rabbia.</p>
<p><a class="sc" id="sc400" data-uid="dhp400"></a>Chi è libero dalla rabbia,<br>
padrone di sé con naturalezza, virtuoso,<br>
esperto nella pratica<br>
ed è andato al di là della rinascita<br>
lo chiamo un essere grande.</p>
<p><a class="sc" id="sc401" data-uid="dhp401"></a>Come l’acqua scivola da una foglia di loto<br>
i piaceri dei sensi<br>
non aderiscono<br>
a un grande essere.</p>
<p><a class="sc" id="sc402" data-uid="dhp402"></a>Chi conosce la libertà<br>
di aver abbandonato<br>
il fardello dell’attaccamento<br>
al corpo-mente<br>
lo chiamo un grande essere.</p>
<p><a class="sc" id="sc403" data-uid="dhp403"></a>Chi ha profonda saggezza<br>
chi vede ciò che si accorda<br>
e non si accorda con la Via<br>
chi ha raggiunto<br>
il picco del possibile<br>
lo chiamo un grande essere.</p>
<p><a class="sc" id="sc404" data-uid="dhp404"></a>Chi non è attaccato alla compagnia<br>
sia di laici che di monaci<br>
e vive libero da desideri<br>
o ansie di qualsivoglia sicurezza<br>
è un essere grande.</p>
<p><a class="sc" id="sc405" data-uid="dhp405"></a>Chi ha rinunciato<br>
all’uso della forza<br>
nel rapporto con gli altri<br>
deboli o forti che siano<br>
chi non uccide<br>
né dà motivo di essere ucciso<br>
è da ritenere un grande essere.</p>
<p><a class="sc" id="sc406" data-uid="dhp406"></a>Chi resta amichevole<br>
fra gli ostili<br>
in pace fra gli aggressivi<br>
e non si aggrappa a ciò<br>
da cui gli altri dipendono<br>
è un essere grande.</p>
<p><a class="sc" id="sc407" data-uid="dhp407"></a>Per un essere grande<br>
passione e malevolenza<br>
arroganza e presunzione<br>
cadono<br>
come un minuscolo seme cadrebbe<br>
dalla punta di un ago.</p>
<p><a class="sc" id="sc408" data-uid="dhp408"></a>Grande è colui<br>
che dice la verità<br>
che offre delicato incoraggiamento<br>
che non polemizza con nessuno.</p>
<p><a class="sc" id="sc409" data-uid="dhp409"></a>Le azioni di un essere grande sono pure.<br>
Mai prende per sé<br>
intenzionalmente<br>
ciò che appartiene a un altro.</p>
<p><a class="sc" id="sc410" data-uid="dhp410"></a>Il cuore di un essere grande è libero.<br>
I grandi esseri non bramano più<br>
le cose di questo mondo<br>
o di un qualunque altro mondo.</p>
<p><a class="sc" id="sc411" data-uid="dhp411"></a>Il cuore di un essere grande è libero.<br>
Con accurata comprensione<br>
che va oltre ogni dubbio<br>
ha stabile accesso<br>
alla terra della liberazione.</p>
<p><a class="sc" id="sc412" data-uid="dhp412"></a>Grande è l’essere<br>
che ha trasceso<br>
i vincoli del bene e del male<br>
che è purificato<br>
e libero dal dolore.</p>
<p><a class="sc" id="sc413" data-uid="dhp413"></a>L’essere libero<br>
da ogni desiderio<br>
come la luna in un cielo senza nuvole<br>
puro, limpido e sereno<br>
lo chiamo grande.</p>
<p><a class="sc" id="sc414" data-uid="dhp414"></a>Ci sono esseri<br>
che percorrono l’arduo sentiero<br>
che passa per la rischiosa palude<br>
delle passioni corrosive<br>
attraversano l’oceano dell’illusione<br>
l’oscurità dell’ignoranza<br>
e vanno oltre.<br>
Hanno come sostegno<br>
la saggia contemplazione<br>
come rifugio la libertà dal dubbio<br>
sono liberati:<br>
questi sono per me esseri grandi.</p>
<p><a class="sc" id="sc415" data-uid="dhp415"></a>E’ grande l’essere che<br>
avendo messo un freno al desiderio<br>
per il piacere dei sensi<br>
vive la vita del senza casa<br>
e ottiene la libertà<br>
dal desiderio<br>
e dall’incessante divenire.</p>
<p><a class="sc" id="sc416" data-uid="dhp416"></a>E’ grande l’essere che<br>
avendo messo un freno alla smania di avere<br>
vive la vita del senza casa<br>
e ottiene la libertà<br>
dalla smania di avere<br>
e dall’incessante divenire.</p>
<p><a class="sc" id="sc417" data-uid="dhp417"></a>E’ grande l’essere che<br>
vede in trasparenza le gioie ordinarie<br>
come pure i piaceri sottili<br>
per liberarsi dall’ attaccamento.</p>
<p><a class="sc" id="sc418" data-uid="dhp418"></a>Chi smette<br>
di contrapporre il mi piace al non mi piace<br>
chi si è acquietato<br>
chi non è influenzato<br>
dalle condizioni del mondo<br>
lo chiamo un grande essere.</p>
<p><a class="sc" id="sc419" data-uid="dhp419"></a>Grande è l’essere<br>
che comprende pienamente<br>
lo svanire e il sorgere degli esseri<br>
che resta consapevole<br>
non attaccato, sveglio<br>
conscio in ogni momento<br>
del saggio modo di agire.</p>
<p><a class="sc" id="sc420" data-uid="dhp420"></a>Inconcepibile è la condizione<br>
di un grande essere dopo la morte:<br>
non resta traccia di passioni.<br>
E’ puro.</p>
<p><a class="sc" id="sc421" data-uid="dhp421"></a>Chiunque viva libero<br>
dalle abitudini ad attaccarsi<br>
al passato, al presente o al futuro<br>
senza nulla possedere<br>
è un essere grande.</p>
<p><a class="sc" id="sc422" data-uid="dhp422"></a>Un grande essere non conosce paura, come un toro,<br>
nobile, forte, saggio, diligente<br>
vede in trasparenza le illusioni<br>
è limpido, vigile e sveglio.</p>
<p><a class="sc" id="sc423" data-uid="dhp423"></a>Essenza di un grande essere<br>
è comprendere ogni dimensione<br>
dell’esistenza passata<br>
vedere con precisione tutti i mondi<br>
raggiungere la fine delle rinascite<br>
conoscere con profonda chiarezza<br>
tutto ciò che è da conoscere<br>
liberare il cuore dall’ignoranza.</p>
</blockquote>
</article>
<aside id="metaarea">
<p>Libera traduzione in inglese di <span class="author">Ajahn Munindo</span>.</p>
<p>Traduzione in italiano di <span class="author">Chandra Candiani</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
