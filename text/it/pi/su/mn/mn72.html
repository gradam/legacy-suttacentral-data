<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn72">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 72</p>
<p>Aggi-Vacchagotta Sutta</p>
<h1>Vacchagotto (2)</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel giardino di Anāthapindiko. Allora Vacchagotto, il pellegrino, si recò là dove dimorava il Sublime, scambiò cortese saluto, amichevoli e notevoli parole, si sedette accanto e chiese: “Com’è, dunque, Gotamo: ‘Eterno è il mondo, questo solo è verità, stoltezza il resto’; è questa l’opinione del signore Gotamo?”</p>
<p>“Io non nutro tale opinione, Vaccho.”</p>
<p>“Com’è allora, Gotamo: ‘Non è eterno il mondo’; è questa l’opinione del signore Gotamo?”</p>
<p>“Io non nutro tale opinione, Vaccho.”</p>
<p>“Com’è dunque, Gotamo: ‘Finito è il mondo’, è questa l’opinione del signore Gotamo?”</p>
<p>“Io non nutro tale opinione, Vaccho.”</p>
<p>“Com’è allora, Gotamo: infinito è il mondo?”</p>
<p>“Io non nutro tale opinione, Vaccho.”</p>
<p>“Com’è dunque, Gotamo: vita e corpo sono lo stesso?”</p>
<p>“Io non nutro tale opinione, Vaccho.”</p>
<p>“Com’è allora, Gotamo: altro è la vita, altro il corpo?”</p>
<p>“Io non nutro tale opinione, Vaccho.”</p>
<p>“Com’è dunque, Gotamo: esiste il Compiuto dopo la morte?”</p>
<p>“Io non nutro tale opinione, Vaccho.”</p>
<p>“Com’è allora, Gotamo: non esiste il Compiuto dopo la morte?”</p>
<p>“Io non nutro tale opinione, Vaccho.”</p>
<p>“Com’è dunque, Gotamo: esiste e non esiste il Compiuto dopo la morte?”</p>
<p>“Io non nutro tale opinione, Vaccho.”</p>
<p>“Com’è dunque, Gotamo: né esiste né non esiste il Compiuto dopo la morte?”</p>
<p>“Io non nutro tale opinione, Vaccho.”</p>
<p>“Che male dunque vi trova il signore Gotamo, per non accogliere queste opinioni?”</p>
<p>“‘Eterno è il mondo’: questo, Vaccho, è un vico chiuso delle opinioni, un roveto, un bosco, un intreccio, un conflitto, un groviglio delle opinioni, doloroso, penoso, disperato e tormentoso, che non conduce al distacco, non al rivolgimento, non alla dissoluzione, non al sollievo, non alla visione, non al risveglio, non all’estinzione. ‘Non eterno è il mondo’, ‘Finito è il mondo’, ‘Infinito è il mondo’, ‘Vita e corpo sono lo stesso’, ‘Altro è la vita, altro il corpo’, ‘Esiste il Compiuto dopo la morte’, ‘non esiste’, ‘esiste e non esiste’, ‘né esiste né non esiste’: questo, Vaccho, è un vico chiuso delle opinioni, un roveto, un bosco, un intreccio, un conflitto, un groviglio delle opinioni, doloroso, penoso, disperato e tormentoso, che non conduce al distacco, non al rivolgimento, non alla dissoluzione, non al sollievo, non alla visione, non al risveglio, non all’estinzione. Questo dunque è il male che io vi trovo.”</p>
<p>“Ha però il signore Gotamo una qualche opinione?”</p>
<p>“Opinione, Vaccho; ciò è remoto dal Compiuto. Visione è questa nel Compiuto: ‘Così è la forma, così essa sorge, così tramonta; così è la sensazione; così è la percezione; così sono le concezioni; così è la coscienza; così esse sorgono, così tramontano’. Perciò: il Compiuto, con l’esaurimento, l’allontanamento, l’annullamento, l’abbandono, il liberarsi e il distacco da tutte le opinioni, da tutte le agitazioni e da tutte le brame dell’io, del mio e del vano, è redento: così io dico.”</p>
<p>“Un monaco così redento d’animo, Gotamo, dove risorge?”</p>
<p>“‘Risorge?’, Vaccho: questo non va.”</p>
<p>“Allora non risorge?”</p>
<p>“‘Non risorge?’, Vaccho: questo non va.”</p>
<p>“Risorge e non risorge?”</p>
<p>“Anche questo non va.”</p>
<p>“Non risorge né non risorge?”</p>
<p>“Anche questo non va.”</p>
<p>“Così, dunque, Gotamo, alle mie domande tu rispondi sempre: ‘Questo non va’. Ora, Gotamo, io sono caduto nell’ignoranza, nella confusione; e quella consolazione che m’era venuta con la precedente conversazione, adesso m’è svanita.”</p>
<p>“Basta ignoranza e confusione, Vaccho! Profonda è questa dottrina, difficile da discernere, difficile da intendere, santa, preziosa, inescogitabile, intima, solo dai sapienti comprensibile: essa difficilmente sarà da te intesa senza riflessione, senza pazienza, senza dedizione, senza sforzo, senza direzione. Quindi, Vaccho, voglio su ciò interrogarti: come ti pare, così risponderai. Cosa pensi, Vaccho: se innanzi a te ardesse un fuoco, sapresti tu riconoscere: innanzi a me arde questo fuoco?”</p>
<p>“Sì, lo saprei.”</p>
<p>“Se ora ti chiedessi: ‘Di che arde questo fuoco?’”</p>
<p>“Risponderei: ‘Questo fuoco arde alimentato da erba e legno’.”</p>
<p>“Se ora questo fuoco si estinguesse, sapresti tu: innanzi a me questo fuoco s’è estinto?”</p>
<p>“Sì, Gotamo, lo saprei.”</p>
<p>“Se ora ti si chiedesse: ‘il fuoco che si è estinto innanzi a te, in quale direzione è andato, ad oriente o a occidente, a settentrione o a mezzogiorno?’: cosa risponderesti?”</p>
<p>“Questo non va, Gotamo. Perché quel fuoco che ardeva per alimento di erba e legno, consumato questo e non avendo altro alimento, si riconosce come estinto.”</p>
<p>“Allo stesso modo, Vaccho, con qualunque forma, con qualunque sensazione, con qualunque percezione, con qualsiasi concezione, con qualunque coscienza si voglia indicare il Compiuto, ogni quintuplo tronco dell’attaccamento (pañca-upādāna-khandha) è stato dal Compiuto smesso, reciso alla radice, reso simile a un ceppo di palma che non può più germogliare né svilupparsi: redento ad ogni attaccamento il Compiuto è quindi profondo, immensurabile, imperscrutabile, quasi come l’oceano. Dire ‘risorge’ quindi non va, ‘non risorge’ non va, ‘non risorge né non risorge’ non va.”</p>
<p>Dopo queste parole Vacchagotto il pellegrino disse al Sublime: “Come se non lungi da un villaggio o da una città si trovasse un grande albero di sāla dal quale, morendo, cadessero il fogliame, i rami, il verde, ed esso quindi, spoglio di tutto ciò consistesse di puro legno, così è stata [essenziale] l’esposizione del signore Gotamo. Benissimo, Gotamo! Così come se si raddrizzasse ciò che era rovesciato, o si scoprisse ciò che è nascosto, o si mostrasse la via a chi s’è perso, o si portasse luce nell’oscurità: ‘chi ha occhi vedrà le cose’; così appunto è stata dal signore Gotamo in vari modi esposta la dottrina. E così io prendo rifugio presso il signore Gotamo, presso la Dottrina e presso l’Ordine dei mendicanti: quale seguace voglia il signore Gotamo ritenermi da oggi per la vita fedele.</p>
</article>
</section>
</div>
</body>
</html>
