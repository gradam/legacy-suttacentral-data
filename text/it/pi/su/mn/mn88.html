<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn88">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 88</p>
<p>Bāhitika Sutta</p>
<h1>Il panno</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko. Ora l’on. Ānando, pronto di prima mattina, presi mantello e scodella, si recò a Sāvatthī per l’elemosina. Avendo raccolto l’elemosina, girando di casa in casa, e dopo aver consumato il cibo elemosinato, egli si diresse verso il giardino d’oriente, alla terrazza della madre di Migāro, per passarvi il pomeriggio.</p>
<p>Proprio quel giorno il re Pasenadi di Kosalo era uscito per tempo daSāvatthī, montando il suo elefante Bianco-fiore-di-loto, e, vedendo venireda lontano l’on. Ānando, chiese al suo ministro Sirivaddho: “Non è quello l’on. Ānando?”</p>
<p>“Sì, gran re, è lui.”</p>
<p>Allora il re si rivolse a uno del seguito: “Va, uomo, dall’on. Ānando,inchinati da parte mia ai suoi piedi e digli: ‘Se l’onorevole non ha alcunché di urgente da fare, voglia, mosso da compassione, trattenersi un momento col re,.”</p>
<p>Così fece quell’uomo, e l’on. Ānando acconsentì col silenzio. Quindi il re Pasenadi procedette con l’elefante fin dove era possibile, e poi proseguì a piedi fin dov’era l’on. Ānando. Salutò riverentemente, prese posto accanto a lui e disse: “Se l’on. Ānando non ha nulla d’urgente da fare, sarebbe bene che venisse, per compassione, alla riva del fiume Aciravatī.”</p>
<p>L’on. Ānando acconsentì col silenzio e si diresse verso la riva del fiume e lì si sedette al piede d’un albero. Il re lo raggiunse, lo salutò nuovamente, gli stette accanto e disse: “Si segga qui, signore, su questa coperta da elefante!”</p>
<p>“Grazie, gran re, siediti tu: io resto seduto al mio posto.”</p>
<p>Sedutosi, il re chiese: “Può il Sublime comportarsi con una condotta che sia sgradita agli asceti, ai sacerdoti e agli intelligenti?”</p>
<p>“No, gran re, non può farlo.”</p>
<p>“E allora: può condursi in parole, in pensieri, con una condotta che sia sgradita agli asceti, ai sacerdoti e agli intelligenti?”</p>
<p>“No, gran re, non può farlo.”</p>
<p>“È straordinario che l’on. abbia risposto in modo sicuro ad una domanda da noi imperfettamente posta. Noi non stimiamo quelli che stolti, insensati, senza riflettere, senza prova lodano o biasimano gli altri. Stimiamo invece quelli savi, sensati, sapienti, che dopo riflessione e prova lodano o biasimano gli altri. Qual è, signore, la condotta in opere che è sgradita agli asceti, ai sacerdoti e agli intelligenti?”</p>
<p>“La condotta, gran re, che non è salutare.”</p>
<p>“Quale condotta non è salutare?”</p>
<p>“Quella censurabile.”</p>
<p>“Quale condotta è censurabile?”</p>
<p>“Quella che è nociva.”</p>
<p>“E quale è nociva?”</p>
<p>“Quella che produce dolore.”</p>
<p>“Quale condotta produce dolore?”</p>
<p>“Quella che porta a danno proprio, o a danno altrui, o a danni d’entrambi; per cui le cose non salutari crescono e le salutari diminuiscono.”</p>
<p>“Quale però, signore, è la condotta in parole e in pensieri che è sgradita agli asceti, ai sacerdoti e agli intelligenti?”</p>
<p>“La condotta non salutare.”</p>
<p>“Quale?”</p>
<p>“Quella censurabile.”</p>
<p>“E qual è quella censurabile?”</p>
<p>“Quella che è nociva.”</p>
<p>“Nociva?”</p>
<p>“Quella che produce dolore.”</p>
<p>“Quale condotta produce dolore?”</p>
<p>“Quella che porta a danno proprio, o a danno altrui, o a danno d’entrambi; per cui le cose non salutari crescono e le salutari diminuiscono.”</p>
<p>“Il Sublime approva la rinunzia a tutte queste cose non salutari?”</p>
<p>“Egli ha rinunziato a tutte le cose non salutari: tutte le cose salutari ha conquistato.”</p>
<p>“Qual è allora, signore, la condotta in opere che non è sgradita agli asceti, ai sacerdoti e agli intelligenti?”</p>
<p>“Quella salutare.”</p>
<p>“Qual è la salutare?”</p>
<p>“Quella incensurabile.”</p>
<p>“Qual è incensurabile?”</p>
<p>“Quella che non è nociva”</p>
<p>“E qual è quella non nociva?”</p>
<p>“Quella che produce piacere.”</p>
<p>“E qual è quella che produce piacere?”</p>
<p>“Quella che non porta a proprio danno, né a danno altrui, né a danno d’entrambi; per cui le cose non salutari diminuiscono e le salutari crescono.”</p>
<p>“Qual è però la condotta in parole e in pensieri che non è sgradita agli asceti, ai sacerdoti e agli intelligenti?”</p>
<p>“[Come ho già detto]: quella salutare, quella che è incensurabile, quella non nociva, quella che produce piacere, quella che non porta a proprio danno, né a danno altrui. né a danno d’entrambi; per cui le cose non salutari diminuiscono e le salutari crescono.”</p>
<p>“Allora dunque, signore, il Sublime approva l’acquisizione di tutte queste cose salutari?”</p>
<p>“Gran re, a tutte le cose non salutari il Sublime ha rinunziato: tutte le cose salutari ha conquistato.”</p>
<p>“È mirabile, è straordinario come tutto ciò è stato ben detto dall’on. Ānando, e come noi siamo stati presi e deliziati dal suo bel discorso. Perciò, se l’on. accettasse la gemma degli elefanti, o la gemma dei cavalli, o il più ricco villaggio, noi glieli daremmo. Però ben sappiamo che l’on. non accetta ciò. Mi è stato però mandato dal re di Maghadā, Ajātasattu, il figlio della Vedehī, questo panno avvolto in una balla di sedici per otto: questo voglia l’on. Ānando accettare, per compassione.”</p>
<p>“Grazie, gran re: il mio triplo abito [di sottoveste, tunica e mantello] è completo.”</p>
<p>“Questo fiume Aciravatī che abbiamo sotto gli occhi, quando in alto, nella montagna, avviene un grande rovescio di pioggia, straripa inondando le due sponde: così appunto l’on. si farà il triplice abito col mio panno e distribuirà il suo vecchio abito ai confratelli, e il mio dono sarà quasi come un’inondazione. Accetti l’on. Ānando il panno!”</p>
<p>L’onorevole accettò il panno, e il re Pasenadi di Kosalo gli disse: “Orsù, signore Ānando, ora ce ne andiamo: molti affari ci aspettano, molti doveri!”</p>
<p>“Come ti sembra, gran re!”</p>
<p>Quindi ora il re Pasenadi rallegrato ed appagato dal discorso dell’on. Ānando, si alzò, salutò riverentemente e, girando sulla destra, si allontanò. E l’on. Ānando, non molto dopo, si recò là dove si trovava il Sublime, lo salutò, si sedette accanto e riferì l’intera conversazione avuta col re Pasenadi, e gli porse il panno. Il Sublime si rivolse ai monaci: “Fortunato, monaci, è il re Pasenadi, assai fortunato, che ha avuto la fortuna di vedere l’on. Ānando e di trattenersi con lui.</p>
<p>Questo disse il Sublime. Contenti si rallegrarono i monaci per quelle parole.</p>
</article>
</section>
</div>
</body>
</html>
