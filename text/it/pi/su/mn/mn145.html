<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn145">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 145</p>
<p>Punnovāda Sutta</p>
<h1>Istruzione a Punno</h1>
</div>
<p><span class="evam">Questo ho sentito.</span> Una volta il Sublime dimorava a Sāvatthī, nella Selva del Vincitore, nel parco di Anāthapindiko. L’on. Punno verso sera, dopo aver finito la meditazione, si recò dal Sublime, salutò riverentemente, si sedette accanto e disse: “Sarebbe bene che il Sublime mi desse una concisa istruzione, in modo che io possa dimorare solitario, appartato, vigilante, zelante e meditante.”</p>
<p>“Allora, Punno, ascolta con attenzione: “Vi sono forme conoscibili mediante la vista, suoni conoscibili mediante l’udito, odori mediante l’odorato, sapori mediante il gusto, contatti mediante il tatto e cose conoscibili mediante la mente: tutte cose desiate, amate, incantevoli, gradite, corrispondenti alle brame, eccitanti. Se il monaco se ne compiace, se ne soddisfa e vi resta attaccato, in lui compiaciuto sorge la gioia: con la gioia sorge anche il dolore. Se il monaco però non se ne compiace, non se ne soddisfa e non vi resta attaccato, in lui non compiaciuto cessa la gioia: col cessare della gioia, cessa anche il dolore. Con questa mia concisa istruzione in quale paese tu ora dimorerai, Punno?”</p>
<p>“Nel paese detto dei Suni ulteriori.” [gli Hūnā, gli Unni]</p>
<p>“I Suni ulteriori sono selvaggi, crudeli. Se ti insulteranno ed oltraggeranno, che penserai?”</p>
<p>“Penserò: ‘Graziosi, invero, sono questi Suni ulteriori, giacché non mi colpiscono con le mani!’”</p>
<p>“E se ti colpiranno con le mani?”</p>
<p>“Penserò: ‘Graziosi sono questi Suni ulteriori, giacché non mi colpiscono con le pietre!’”</p>
<blockquote class="gatha">
<p>“E se ti colpiranno con le pietre?”<br>
“Penserò: ‘Graziosi sono questi Suni ulteriori, giacché non mi colpiscono con le mazze!’”</p>
</blockquote>
<p>“E se ti colpiranno con le mazze?”</p>
<p>“Penserò: ‘Graziosi sono questi Suni ulteriori, giacché non mi colpiscono con le armi!’”</p>
<p>“E se ti colpiranno con le armi?”</p>
<p>“Penserò: ‘Graziosi sono questi Suni ulteriori, giacché essi non mi tolgono la vita con armi taglienti!’”</p>
<p>“Se però essi ti toglieranno la vita con armi taglienti, allora che penserai?”</p>
<p>“Penserò: ‘Vi sono discepoli del Sublime che, tediati e disgustati del corpo e della vita, cercano ed impugnano arma mortale: ecco, io l’ho trovata senza cercarla, l’arma mortale!’ Così penserò, Benvenuto.”</p>
<p>“Bene, Punno, bene. Tu sei ora, dotato di questa calma pazienza, capace di dimorare nel paese dei Suni ulteriori. Come ora bene ti pare.”</p>
<p>Quindi ora l’on. Punno, approvando ed apprezzando quel che aveva detto il Sublime, si alzò, saluto con riguardo il Sublime e, girandogli intorno sulla destra, andò a raccogliere il suo giaciglio; quindi, presi mantello e scodella, si diresse verso il paese dei Suni ulteriori.</p>
<p>Successivamente, procedendo di luogo in luogo, giunse nel paese dei Suni ulteriori e vi stabilì la sua dimora. Là, egli, già durante la stagione delle piogge, aveva istruito quali seguaci, cinquecento uomini, cinquecento donne ed aveva realizzato la triplice scienza. E dopo un certo tempo l’on. Punno si estinse.</p>
<p>Molti monaci [avendolo appreso] si recarono dal Sublime, lo salutarono, si sedettero accanto e dissero: “Quel nobile figlio di nome Punno è defunto. Qual è il suo transito, il suo stato futuro?”</p>
<p>“Savio, monaci, era Punno il nobile figlio: egli ha seguito fedelmente la dottrina, senza discutere il mio insegnamento. Completamente estinto è Punno il nobile figlio.”</p>
<p>Questo disse il Sublime. Contenti quei monaci approvarono le sue parole.</p>
</article>
</section>
</div>
</body>
</html>
