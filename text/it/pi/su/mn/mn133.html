<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn133">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 133</p>
<p>Kaccānabhaddekara Sutta</p>
<h1>Il beato</h1>
<p class="subheading">Esposizione di Mahākaccāno</p>
</div>
<p><span class="evam">Questo ho sentito.</span> Una volta il Sublime dimorava presso Rājagaham, nel parco sul Tapodo.</p>
<p>L’on. Samiddhi, essendosi alzato di notte, prima dell’alba, si recò al Tapodo per lavarsi. Lavatosi, uscito dall’acqua, fece asciugare le membra e indossò la tunica. Quindi ora, sul finire della notte, al primo albore, una certa divinità, illuminando tutto il Tapodo, giunse dove si trovava l’on. Samiddhi, gli si mise accanto e disse: “Conosci tu, monaco, l’indicazione e la determinazione del beato?”</p>
<p>“No, amico, non la conosco. Tu la conosci?”</p>
<p>“Nemmeno io la conosco, monaco. Ma tu conosci le strofe del beato?”</p>
<p>“No, amico, non le conosco. Tu le conosci?”</p>
<p>“Nemmeno io le conosco, monaco. Ma tu apprendi e comprendi l’indicazione e la determinazione del beato; benefica è quella conoscenza, e superascetica!”</p>
<p>Ciò detto, la divinità sparì all’istante. Ora l’on. Samiddhi, trascorsa la notte, si recò dal Sublime, salutò riverentemente, sedette accanto, e raccontò, parola per parola, ciò che era accaduto, e concluse: “Sarebbe bene, Signore, se il Sublime mi esponesse l’indicazione e la determinazione del beato.”</p>
<p>“Allora, monaco, ascolta e fa bene attenzione a quel che dirò:</p>
<blockquote class="gatha">
<p>Il passato non persegua né aspiri al futuro:<br>
abbandonando il passato e rinunziando al futuro,<br>
non si faccia afferrar dal presente:<br>
solo a ciò il savio inclini la mente.</p>
<p>Oggi è da fare battaglia! Chi sa, se si è morti dimani?<br>
Non c’è per noi tregua con la grande armata della morte!<br>
Chi vive così, giorno e notte instancabil lottando:<br>
quei si fa beato, e santo si chiama sapiente.”</p>
</blockquote>
<p>Questo disse il Sublime e, alzatosi dal suo sedile, rientrò nella dimora.</p>
<p>Ora i monaci dissero: “Ecco, amici, il Sublime, dopo aver indicato concisamente questa enunciazione, senza determinarne espressamente il senso, si è allontanato. Chi sarebbe in grado di farlo?” Quindi i monaci si dissero: “L’on. Mahākaccāno è lodato dallo stesso Maestro ed è stimato dai condiscepoli intelligenti: egli è ben capace di determinare espressamente il senso di questa enunciazione del Sublime. E se ora ci recassimo dall’on. Mahākaccāno e gli chiedessimo di esporcene il senso?”</p>
<p>Quindi si recarono dall’on. Mahākaccāno, scambiarono cortese saluto ed amichevoli parole, si sedettero accanto ed espressero la loro richiesta. E l’on. Mahākaccāno disse: “Amici, è come se un uomo che cerca legno massiccio, trascurando la radice e il tronco d’un grande albero, immaginasse di trovarlo tra i rami e le foglie: così è avvenuto che voi, trovandovi al cospetto del Maestro, trascurando il Sublime, avete pensato di chiedere a me il senso di quella enunciazione. Perché, amici, il Sublime conosce, discerne, è divenuto occhio, conoscenza, dottrina, santità; egli è l’indicatore, l’annunciatore, il guidatore all’essenza, il datore dell’immortalità, il Compiuto. E c’era ancora tempo perché voi ne richiedeste il senso al Sublime. E come Lui ve lo avrebbe spiegato, così voi l’avreste imparato.”</p>
<p>“Naturalmente, amico Kaccāno, è proprio come dici, ma l’onorevole, stimato dal Sublime e dai condiscepoli intelligenti, è ben capace di determinare espressamente il senso di questa enunciazione del Sublime. Voglia l’on. Mahākaccāno determinarla, senza darvi importanza.”</p>
<p>“Allora, amici, ascoltate con attenzione: “La determinazione particolareggiata io l’intendo così: Come si persegue il passato? ‘Così era nel passato la mia vista e così erano le forme’: a ciò con bramosia è legata la coscienza ed in ciò si compiace perseguendo il passato. ‘Così era nel passato il mio udito, così erano i suoni; così il mio odorato, così gli odori; così il mio gusto, così i sapori; così il mio tatto, così i contatti; così la mia mente, così le cose’: a ciò con bramosia è legata la coscienza ed in ciò si compiace perseguendo il passato.</p>
<p>E come, amici, non si persegue il passato? ‘Così era nel passato la mia vista e così erano le forme’: a ciò con bramosia non è legata la coscienza ed in ciò non si compiace perseguendo il passato. ‘Così era nel passato il mio udito, così erano i suoni; così il mio odorato, così gli odori; così il mio gusto, così i sapori; così il mio tatto, così i contatti; così la mia mente, così le cose’: a ciò con bramosia non è legata la coscienza ed in ciò non si compiace perseguendo il passato.</p>
<p>E come, amici, si aspira al futuro? ‘Ciò sia nel futuro la mia vista, così le forme’: così tende l’animo a ottenere il non ottenuto, in ciò si compiace ed aspira al futuro. ‘Così sia nel futuro il mio udito, così i suoni; così il mio odorato, così gli odori; così il mio gusto, così i sapori; così il mio tatto, così i contatti; così la mia mente, così le cose’: così tende l’animo a ottenere il non ottenuto, in ciò si compiace ed aspira al futuro.</p>
<p>E come, amici, non si aspira al futuro? ‘Ciò sia nel futuro la mia vista, così le forme’: così non tende l’animo a ottenere il non ottenuto, in ciò non si compiace ed aspira al futuro. ‘Così sia nel futuro il mio udito, così i suoni; così il mio odorato, così gli odori; così il mio gusto, così i sapori; così il mio tatto, così i contatti; così la mia mente, così le cose’ : così non tende l’animo a ottenere il non ottenuto, in ciò non si compiace ed aspira al futuro.</p>
<p>E come, amici, si è afferrati dalle cose presenti? Quello che è vista, e che sono forme: entrambe sono il presente, cui è legata con bramosia la coscienza che in ciò si compiace e si fa afferrare dalle cose presenti. Quello che è udito e suoni, odorato e odori, gusto e sapori, tatto e contatti, mente e cose: entrambi sono il presente, cui è legata con bramosia la coscienza che in ciò si compiace e si fa afferrare dalle cose presenti.</p>
<p>E come, amici, non si è afferrati dalle cose presenti? Quello che è vista, e che sono forme: entrambe sono il presente, cui è legata con bramosia la coscienza che in ciò non si compiace e non si fa afferrare dalle cose presenti. Quello che è udito e suoni, odorato e odori, gusto e sapori, tatto e contatti, mente e cose: entrambi sono il presente, cui è legata con bramosia la coscienza che in ciò non si compiace e non si fa afferrare dalle cose presenti.</p>
<p>L’enunciazione dunque, amici, che il Sublime ci ha indicata concisamente, senza determinarne specificamente il senso: la determinazione particolareggiata di essa, io così l’intendo. Se però a voi pare, onorevoli, recatevi dal Sublime e chiedetene a lui il senso.”</p>
<p>Ora quei monaci, approvando compiaciuti il discorso dell’on. Mahākaccāno, si alzarono dai loro posti e si recarono dal Sublime. Là giunti, salutarono riverentemente il Sublime, si sedettero accanto, e riferirono parola per parola il colloquio avuto con l’on. Mahākaccāno.</p>
<p>“Dotto, monaci, è Mahākaccāno: sapiente. Se voi ne chiedeste il senso a me, io lo spiegherei proprio come ha fatto lui. Questo ne è il senso, e così dovete impararlo.”</p>
<p>Questo disse il Sublime. Contenti quei monaci approvarono le sue parole.</p>
</article>
</section>
</div>
</body>
</html>
