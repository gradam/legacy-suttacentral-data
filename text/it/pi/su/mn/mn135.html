<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn135">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 135</p>
<p>Cūlakammavibhanga Sutta</p>
<h1>Determinazione dell’azione</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko.</p>
<p>Là, Subho, un giovane brāhmano, figlio di Todeyyo, si recò dal Sublime, scambiò i consueti cerimoniosi saluti, si sedette accanto e chiese: “Qual è la causa, la ragione per cui anche tra coloro che sono divenuti uomini ci sono inferiorità e superiorità? Infatti si vedono uomini che muoiono giovani e altri longevi; alcuni molto malati e altri sani; brutti e belli; poveri e ricchi; ignobili e nobili; stupidi e intelligenti. Perché?”</p>
<p>“Eredi, proprietari, figli, dipendenti, generati dall’azione sono gli esseri, giovane. L’azione determina gli esseri in quanto a inferiorità e superiorità.”</p>
<p>“Io non intendo interamente il senso di ciò che è stato concisamente detto dal signore Gotamo, senza spiegarne il senso. Sarebbe bene che il signore Gotamo mi esponesse la dottrina in modo che io comprenda.”</p>
<p>“Allora, giovane, ascolta con attenzione. Ecco, una donna o un uomo è distruttore di vita, crudele e sanguinario, dedito all’uccisione e alla strage, spietato per gli esseri viventi. Egli per questo agire, dopo la morte riesce in basso, all’inferno. Ma se non va all’inferno e diviene uomo, è di corta vita. Ecco la ragione.</p>
<p>Però se una donna o un uomo si astiene dall’uccidere e, deposte mazza e spada, vive sensibile, pietoso, amichevole e compassionevole verso tutti gli esseri viventi, allora, dopo la morte si trova in un mondo celeste. Ma se non si trova lassù e diviene uomo, vive una lunga vita.</p>
<p>Ecco che una donna o un uomo è seviziatore degli esseri con le mani, la mazza o la spada. Per tale agire, alla sua morte va all’inferno. Ma se non va là e rinasce uomo, sarà molto malato.</p>
<p>Ecco però che una donna o un uomo non è seviziatore degli esseri. Per tale azione, dopo la morte, si trova in un mondo celeste. Ma se non si trova lassù e diviene uomo, è più sano.</p>
<p>Ecco una donna o un uomo iroso, uno che si arrabbia molto: per poco che gli sia detto, insorge, si adira, va in collera, contrasta, manifesta ira, astio e furore. Per tale agire, alla morte, si trova all’inferno. Ma se non va lì e rinasce uomo, diventa brutto.</p>
<p>Ecco però chi non s’arrabbia: pur provocato seriamente, non insorge, non va in collera. Per tale agire si trova in un mondo celeste. Ma se non va lì e rinasce uomo, si ritrova grazioso.</p>
<p>Ecco chi è invidioso: se altri ottengono guadagno, onore, rispetto, rinomanza, riverenza e venerazione, accumula invidia. Alla morte, va all’inferno; oppure, se rinasce uomo, diventa povero.</p>
<p>Se non è invidioso va in un mondo celeste; oppure, se rinasce uomo diviene un gran possidente.</p>
<p>Ecco che c’è chi non dà ad asceti o sacerdoti cibo, bevanda, veste, veicolo, fiori, odori, profumi, letto, tetto e luce. Quello va all’inferno; oppure, se rinasce uomo diventa poco benestante.</p>
<p>Se invece dà tutte quelle cose agli asceti o ai sacerdoti va in un mondo celeste; oppure, diventa un uomo molto ricco.</p>
<p>Una donna o un uomo è orgoglioso e superbo: non saluta chi è da salutare, non si alza davanti a chi bisogna alzarsi, non offre il posto, non cede il passo, non rispetta, non riverisce, non venera chi se lo merita. Alla morte va all’inferno; oppure, rinasce in una famiglia ignobile.</p>
<p>Chi invece non è orgoglioso e superbo e si comporta correttamente, si trova in un mondo celeste; oppure, nasce in una nobile famiglia.</p>
<p>Ecco una donna o un uomo che, recandosi da un asceta o sacerdote, non gli chiede: ‘Cos’è salutare e cosa non lo è? Che è giusto e che non lo è? Cos’è da seguire e cosa non lo è? Che cosa fatta da me, mi riesce a lungo d’infausto dolore; e cosa, invece, mi riesce a lungo di fausto piacere?’ Non avendolo fatto, finisce all’inferno; oppure, rinasce stupido.</p>
<p>Chi invece fa quelle domande va in un mondo celeste; oppure, rinasce intelligente.</p>
<p>Ecco chiarito, giovane, come eredi dell’azione sono gli esseri.”</p>
<p>Dopo questo discorso il giovane Subho, figlio di Todeyyo, disse al Sublime: “Eccellente, Gotamo, eccellente! Così come se si raddrizzasse ciò che era rovesciato, o si scoprisse ciò che è nascosto, o si mostrasse la via a chi s’è perso, o si portasse luce nell’oscurità: ‘chi ha occhi vedrà le cose’; così appunto è stata dal signore Gotamo in vari modi esposta la dottrina. E così io prendo rifugio presso il signore Gotamo, presso la Dottrina e presso l’Ordine dei mendicanti. Quale seguace voglia il signore Gotamo considerarmi da oggi per la vita fedele.</p>
</article>
</section>
</div>
</body>
</html>
