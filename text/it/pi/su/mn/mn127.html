<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn127">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 127</p>
<p>Anuruddha Sutta</p>
<h1>Anuruddho</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko. Allora, Pañcango l’architetto si rivolse ad uno dei suoi uomini: “Va dall’on. Anuruddho, inchinati ai suoi piedi e digli: ‘L’architetto Pañcango si inchina ai piedi dell’onorevole e chiede di accettare, quale quarto [invitato], l’invito a pranzo: e voglia l’onorevole venire assai per tempo perché l’architetto è molto affaccendato essendo al servizio del re’.”</p>
<p>Così fece l’uomo, e l’on. Anuruddho accettò col silenzio. Al finire della notte, pronto di prima mattina l’onorevole, presi mantello e scodella, si recò all’abitazione dell’architetto e, là giunto, sedette al posto apparecchiato. Pañcango servì e curò di propria mano l’on. Anuruddho con scelto cibo e bevanda, poi, quando l’onorevole ebbe mangiato ed ebbe tolta la mano dalla ciotola, prese un sedile più basso, si sedette accanto e disse: “Ecco, signore, certi monaci autorevoli, visitandomi, mi hanno detto: ‘Sviluppa, padre di famiglia, l’illimitata redenzione dell’animo’: altri invece hanno detto: ‘Sviluppa, padre di famiglia, la profonda redenzione dell’animo’. Ora, signore, queste sono cose diverse, diversamente indicate, o sono un’unica cosa, e solo l’indicazione è diversa?”</p>
<p>“Tu cosa pensi, padre di famiglia?”</p>
<p>“A me pare così: illimitata o profonda redenzione dell’animo sono un’unica cosa con un’indicazione diversa.”</p>
<p>“[Invece] sono cose diverse da intendersi nel modo seguente: cos’è l’illimitata redenzione dell’animo? Ecco, un monaco dimora irradiando con animo amorevole una regione, poi la seconda, poi la terza, poi la quarta, e così in alto, in basso ed attraverso: dappertutto ed in tutto identificandosi, egli dimora irradiando tutto il mondo con animo amorevole, con ampio, profondo, illimitato animo, libero di odio e rancore. Irradiando le quattro regioni e così in alto, in basso ed attraverso: dappertutto ed in tutto identificandosi, egli dimora irradiando tutto il mondo con animo compassionevole, con animo lieto, immoto, con ampio, profondo, illimitato animo, libero di odio e rancore. Questo si chiama illimitata redenzione dell’animo.</p>
<p>E cos’è la profonda redenzione dell’animo? Ecco, un monaco dimora fissando ed irradiando profondamente un piede d’albero, oppure due o tre piedi d’albero; oppure un campo, o due o tre campi; o un regno, o due o tre regni, o la terra cinta dal mare. Questo si chiama profonda redenzione dell’animo. Quattro specie di resurrezioni vi sono. Ecco, uno dimora fissando e irradiando limitato splendore: egli con la dissoluzione del corpo, dopo la morte, risorge in compagnia degli dèi di limitato splendore; lo fa fissando e irradiando illimitato splendore: egli con la dissoluzione del corpo, dopo la morte, risorge in compagnia degli dèi di illimitato splendore. Lo stesso accade se lo fa con impuro splendore, con puro splendore: risorgerà in compagnia degli dèi di impuro o di puro splendore.</p>
<p>V’è un tempo in cui questi dèi convengono insieme, e il loro colore appare diverso, ma non diverso lo splendore. È come se un uomo introducesse in casa molte lampade ad olio: la loro fiamma apparirebbe diversa, ma non lo splendore. V’è poi un tempo in cui quegli dèi si disgiungono, allora appare diverso sia il colore, sia lo splendore. È come se un uomo portasse via dalla casa le molte lampade ad olio: la loro fiamma e il loro splendore apparirebbero diversi.</p>
<p>Ora, padre di famiglia, questi dèi non pensano: ‘Ecco, noi siamo permanenti o stabili o eterni’; però dovunque essi si riuniscono, là essi gioiscono. Come le mosche, raccolte in una cesta o in un cofano non pensano: ‘Ecco, noi siamo permanenti o stabili o eterne’; ma dovunque si riuniscono, le mosche gioiscono. Proprio come gli dèi.”</p>
<p>Dopo queste parole l’on. Abhayakaccāno [uno degli altri tre monaci invitati dall’architetto] disse: “Bene, signore Anuruddho! Ma quegli dèi splendenti sono tutti di limitato splendore, o ve ne sono alcuni d’illimitato splendore?”</p>
<p>“Secondo, amico; ve ne sono dell’uno e dell’altro tipo.”</p>
<p>“Qual è la causa per cui quegli dèi, risorti in un’unica classe di dèi, alcuni sono di limitato splendore ed alcuni d’illimitato splendore?”</p>
<p>“Allora, amico Kaccāno, ti interrogherò su ciò, e tu risponderai come ti piacerà. Quel monaco che dimora fissando e irradiando profondamente un piede d’albero, e quello che lo fa con due o tre piedi d’alberi: di queste due produzioni dell’animo qual è la maggiore?”</p>
<p>“Quella del monaco che lo fa con due o tre piedi d’alberi è la maggiore.”</p>
<p>“E quello che lo fa con un campo o con due o tre campi; con due o tre campi o con un regno; con un regno o con due o tre regni; con due o tre regni o con la terra cinta dal mare?”</p>
<p>“È maggiore la produzione dell’animo della seconda delle alternative.”</p>
<p>“Questa dunque, amico Kaccāno, è la ragione, la causa per cui quegli dèi risorti in un’unica classe di dèi, alcuni sono di limitato splendore ed alcuni d’illimitato splendore.”</p>
<p>“Bene, signore Anuruddho! Ma quegli dèi splendenti sono tutti d’impuro splendore, o ve ne sono alcuni di puro splendore?”</p>
<p>“Secondo, amico; ve ne sono dell’uno e dell’altro tipo.”</p>
<p>“Qual è la causa, la ragione per cui quegli dèi, risorti in un’unica classe di dèi, alcuni sono d’impuro splendore ed alcuni di puro splendore?”</p>
<p>“Allora, amico Kaccāno, ti farò un paragone: anche mediante un paragone un uomo intelligente capisce il senso d’un discorso. Se l’olio e il lucignolo d’una lampada ad olio accesa fossero impuri, essa arderebbe in modo fosco: così, ecco che un monaco dimora fissando ed irradiando impuro splendore; ed egli non ha completamente smorzato la corruzione del corpo, non ha del tutto rimosso pigrizia e accidia, non ha del tutto represso superbia e vanità; per tutto ciò egli arde foscamente e, con la dissoluzione del corpo, dopo la morte, risorge in compagnia degli dèi d’impuro splendore.</p>
<p>Se invece l’olio e il lucignolo d’una lampada ad olio accesa fossero puri, essa non arderebbe foscamente: così, ecco che un monaco dimora fissando ed irradiando puro splendore; ed egli ha completamente smorzato la corruzione del corpo, ha del tutto rimosso pigrizia e accidia, ha del tutto represso superbia e vanità; per tutto ciò egli non arde foscamente e, con la dissoluzione del corpo, dopo la morte, risorge in compagnia degli dèi di puro splendore. Questa è la causa, la ragione.”</p>
<p>Dopo queste parole l’on. Abhayakaccāno disse all’on. Anuruddho: “Bene signore! L’onorevole non ha detto: ‘Così è stato da me sentito’, o ‘così dev’essere’; ma ha proprio detto: ‘Così sono quegli dèi e così sono quegli altri dèi’; tanto che ho pensato: ‘Certo l’on. Anuruddho ha vissuto prima insieme con quegli dèi e s’è dovuto prima trattenere con quegli dèi in conversazione e colloquio’.”</p>
<p>“Certo, amico Kaccāno, questa tua è una provocazione: ma io ti risponderò. Per lungo tempo io ho vissuto prima insieme a quegli dèi e con essi mi sono appunto trattenuto in conversazione e colloquio.”</p>
<p>Dopo queste parole l’on. Abhayakaccāno disse all’architetto Pañcango: “Beato te, padre di famiglia, beato te che ti sei liberato da questo dubbio; e noi che abbiamo avuto la fortuna di sentire questa esposizione della Dottrina!”</p>
</article>
</section>
</div>
</body>
</html>
