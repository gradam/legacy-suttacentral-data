<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn147">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 147</p>
<p>Rāhulovāda Sutta</p>
<h1>Istruzione a Rāhulo</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel parco di Anāthapindiko. Ora al Sublime, che meditava in solitudine, sorse questo pensiero: ‘Maturate si sono ora in Rāhulo cose che fanno maturare la redenzione: e se io ora lo guidassi ulteriormente all’esaurimento delle manie?’ Essendo pronto di prima mattina, presi mantello e scodella, si recò a Sāvatthī per il giro d’elemosina. Raccolto il cibo e rientrato alla dimora, consumò il pasto e si rivolse all’on. Rāhulo: “Prendi la stuoia: ci recheremo nella Selva Scura per passarvi il giorno.”</p>
<p>“Sì, Signore!” rispose l’on. Rāhulo e, avendo presa la stuoia, lo seguì. Quella volta alcune migliaia di divinità seguivano il Sublime pensando: ‘Oggi il Sublime guiderà ulteriormente l’on. Rāhulo all’esaurimento delle manie’.</p>
<p>Il Sublime, inoltratosi nella Selva Scura, si sedette al piede d’un albero, e l’on. Rāhulo, riveritolo, si sedette accanto, e il Sublime gli chiese:</p>
<p>“Che pensi, Rāhulo: la vista è permanente o impermanente?”</p>
<p>“Impermanente, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: le forme sono permanenti o impermanenti?”</p>
<p>“Impermanenti, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: la coscienza visiva è permanente o impermanente?”</p>
<p>“Impermanente, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: il contatto visivo è permanente o impermanente?”</p>
<p>“Impermanente, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: ciò che ora sorge in conseguenza del contatto visivo, divenendo sensazione, percezione, concezione e coscienza è anch’esso permanente o impermanente?”</p>
<p>“Impermanente, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: l’udito, l’odorato, il gusto, il tatto, la mente; i suoni, gli odori, i sapori, i contatti, le cose; le coscienze uditiva, olfattiva, gustativa, tattile, mentale; i contatti uditivo, olfattivo, gustativo, tattile, mentale: sono essi permanenti o impermanenti?”</p>
<p>“Impermanenti, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Che pensi: ciò che ora sorge in conseguenza dei contatti uditivo, olfattivo, gustativo, tattile, mentale, divenendo sensazione, percezione, concezione e coscienza è anch’esso permanente o impermanente?”</p>
<p>“Impermanente, Signore!”</p>
<p>“Ciò che è impermanente è doloroso o piacevole?”</p>
<p>“Doloroso, Signore!”</p>
<p>“E ciò che è impermanente, doloroso, mutevole, lo si può ora considerare così: ‘Questo è mio, questo sono io, questo è me stesso?”</p>
<p>“No di certo, Signore!”</p>
<p>“Così considerando, Rāhulo, il consapevole santo discepolo non si ritrova nella vista, nell’odorato, nel gusto, nel tatto, nella mente; non si ritrova nelle forme, nei suoni, negli odori, nei sapori, nei contatti, nelle cose; non si ritrova nelle coscienze uditiva, olfattiva, gustativa, tattile, mentale; non si ritrova nei contatti uditivo, olfattivo, gustativo, tattile, mentale; e quel che ora sorge in conseguenza del contatto visivo, divenendo sensazione, percezione, concezione e coscienza: anche in questo non si ritrova. Non ritrovandosi, si distacca; distaccatosi, si redime; ‘Nel redento è la redenzione’: questa cognizione sorge; ‘Esausta è la vita, vissuta la santità, operata l’opera, non esiste più questo mondo’: egli allora riconosce.”</p>
<p>Questo disse il Sublime. L’on. Rāhulo approvò quel che aveva detto il Sublime. Durante il corso di questa esposizione però all’on. Rāhulo l’animo s’era, senza attaccamento, redento dalle manie. Ed a quelle migliaia di divinità s’era schiuso il puro, immacolato occhio della verità:</p>
<p>‘Qualunque cosa sia sorta, ogni tale cosa trapassa’.</p>
</article>
</section>
</div>
</body>
</html>
