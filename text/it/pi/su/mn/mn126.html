<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn126">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
</aside>
<article>
<div class="hgroup">
<p class="division">Majjhima Nikāya 126</p>
<p>Bhūmija Sutta</p>
<h1>Bhūmijo</h1>
</div>
<p><span class="evam">Questo ho sentito.</span> Una volta il Sublime dimorava presso Rājagaham, nel bosco di bambù, nel sito degli scoiattoli. Allora l’on. Bhūmijo, pronto di prima mattina, presi mantello e scodella, si recò all’abitazione del principe Jayaseno. Là giunto sedette sul sedile preparato. Il principe venne verso di lui, scambiò cortese saluto, si sedette accanto, e disse: “Vi sono asceti e sacerdoti che insegnano così: ‘Uno è incapace di ottenere il frutto della vita religiosa, sia se la vive sperando, sia se la vive non sperando, sia se lo fa sperando e non sperando, sia se lo fa non sperando né non sperando’. Ora il maestro del signore Bhūmijo che dice, che insegna, che annuncia?”</p>
<p>“Non ho mai sentito ciò dalla bocca del Sublime. È però possibile che Egli dichiari così: ‘Se la vita religiosa è da uno impropriamente vissuta, quale che sia la speranza, allora egli è incapace di ottenerne il frutto. Se invece, quale che sia la speranza, la vita religiosa è vissuta propriamente, allora uno è capace di ottenerne il frutto.’”</p>
<p>“Se il maestro del signore Bhūmijo dice così, allora egli supera tutti i comuni asceti e sacerdoti.”</p>
<p>Quindi il principe Jayaseno offrì il cibo dalla propria mensa. L’on. Bhūmijo, dopo il pasto, si recò dal Sublime, salutò riverentemente, si sedette accanto e riferì parola per parola il colloquio avuto col principe, e aggiunse: “Forse, Signore, avendo così risposto, ho riferito proprio ciò che dice il Sublime, non l’ho calunniato a torto e ho dichiarato esattamente il senso della dottrina, in modo che qualunque seguace che lo ripeta, non incorra per ciò in biasimo?”</p>
<p>“È così, Bhūmijo, hai risposto bene. Qualunque asceta o sacerdote che proceda con falsi cognizione, intenzione, parola, azione, vita, sforzo, meditazione e raccoglimento, quale che sia la speranza con cui vive la vita religiosa, è incapace di ottenerne il frutto. Perché non è questo il modo appropriato per ottenerne il frutto.</p>
<p>È come se uno che vuole e va in cerca di olio di sesamo, mettesse in un recipiente arena intrisa d’acqua e, aspergendola, la pestasse: anche se lo facesse con speranza, senza speranza, sperando e non sperando, non sperando né non sperando, sarebbe incapace di ottenere l’olio.</p>
<p>È come se uno che vuole e cerca latte, mungesse per le corna una vacca figliata di fresco: quale che sia la sua speranza, non sarà capace di ottenere latte.</p>
<p>È come se uno che vuole e cerca burro fresco, versando l’acqua in una secchia, la sbattesse col frullatore: quale che sia la sua speranza, non sarà capace di ottenere burro fresco.</p>
<p>È come se uno che vuole e cerca fuoco, prendendo una scheggia di legno umida e bagnata, la fregasse con un’altra verga: quale che sia la sua speranza, non sarà capace di ottenere fuoco.</p>
<p>Gli asceti e sacerdoti che procedono con retti cognizione, intenzione, parola, azione, vita, sforzo, meditazione e raccoglimento, quale che sia la speranza con cui vivono la vita religiosa, sono capaci di ottenerne il frutto.</p>
<p>Così, se uno che desidera olio di sesamo, mettesse in un recipiente farina di sesamo intrisa d’acqua e, aspergendola, la pestasse: quale che sia la sua speranza, otterrebbe olio di sesamo.</p>
<p>E se quello che vuole latte, mungesse per la mammella una vacca figliata di fresco, quale che sia la sua speranza, otterrebbe latte.</p>
<p>E se quello che vuole burro fresco, versasse fior di latte in una secchia, e lo sbattesse col frullatore: quale che sia la sua speranza, otterrebbe il burro.</p>
<p>E se quello che vuole il fuoco, prendesse una scheggia di legno secca ed asciutta, la fregasse con un’altra verga: quale che sia la sua speranza, otterrebbe fuoco.</p>
<p>Proprio asceti e sacerdoti sono capaci, col metodo appropriato, di ottenere il frutto della vita religiosa.</p>
<p>Ora, Bhūmijo, se tu avessi dato in risposta al principe Jayaseno questi quattro paragoni, egli si sarebbe compiaciuto e ti avrebbe mostrato [ancor più] il suo compiacimento.”</p>
<p>“Ma come avrei potuto farlo, non avendoli mai prima sentiti così come sono stati detti dal Sublime?”</p>
<p>Questo disse il Sublime. Contento l’on. Bhūmijo approvò le sue parole.</p>
</article>
</section>
</div>
</body>
</html>
