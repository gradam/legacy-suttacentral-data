<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="mn62">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 62</p>
<p>Mahārāhulovāda Sutta</p>
<h1>Lezione a Rāhulo (2)</h1>
</div>
<p><span class="evam">Questo ho sentito.</span> Una volta il Sublime dimorava presso Sāvatthī, nella Selva del Vincitore, nel giardino di Anāthapindiko. Ora il Sublime preparatosi alla mattina prendendo scodella e mantello, si avviò a Sāvatthī per l’elemosina. Ed anche l’on. Rāhulo, ugualmente preparatosi per tempo, lo seguì passo passo. Il Sublime, accortosene, si rivolse a lui dicendo:</p>
<p>“Qualunque forma, passata, futura, presente, esteriore o interiore, materiale o immateriale, volgare o nobile, lontana o vicina, è da considerarsi, conforme a realtà, con perfetta sapienza: ‘Ciò non è mio, ciò non sono io, ciò non è me stesso’.”</p>
<p>“La forma solo, Sublime?”</p>
<p>“La forma, la sensazione, la percezione, i concetti e la coscienza, Rāhulo.”</p>
<p>A questo punto l’on. Rāhulo pensò: “Chi mai oggi, ammaestrato così dal Sublime in persona, andrà tra la gente per l’elemosina?” E quindi, tornato indietro, si sedette ai piedi d’un albero, con le gambe incrociate, il busto diritto, e s’immerse in meditazione.</p>
<p>L’on. Sāriputto lo vide così com’era, e gli si rivolse così: “Meditatamente esercita, Rāhulo, inspirazione ed espirazione: meditatamente esercitata e curata è cosa che dà gran frutto, grande profitto.”</p>
<p>Quando l’on. Rāhulo, verso sera, ebbe finito la meditazione, si rese là dov’era il Sublime; salutò riverentemente, si sedette accanto e chiese: “Come dev’essere esercitata l’inspirazione e l’espirazione; come dev’essere curata affinché dia grande frutto, grande profitto?”</p>
<p>“Qualunque cosa si sia all’interno singolarmente prodotta solida e dura, come: capelli, peli, unghie, denti, pelle, carne, tendini, ossa, midollo, reni, cuore, fegato, diaframma, milza, polmoni, stomaco, intestini, ventre, escremento, o qualsiasi altra cosa, è ciò che si definisce elemento di terra interno. Quello che ora vi è di elemento terra interno ed esterno, ciò è proprio terra. E ciò è da considerarsi, secondo realtà, con perfetta sapienza: ‘Ciò non è mio, ciò non sono io, ciò non è me stesso’. Così considerando ci si disgusta della terra, si distacca la mente dalla terra.</p>
<p>Che è ora l’elemento acqua? Esso può essere interno ed esterno: qualunque si sia all’interno singolarmente prodotta: umida e liquida, come bile, muco, marcia, sangue, sudore, siero, lacrime, sego, saliva, moccio, liquido sinoviale, urina o qualsiasi altra cosa acquosa e liquida: questo è l’ elemento d’acqua interno. Ciò che ora vi è di elemento liquido interno ed esterno, ciò è proprio l’elemento acqua. E ciò è da considerarsi, secondo realtà, con perfetta sapienza: ‘Ciò non è mio, ciò non sono io, ciò non è me stesso’. Così considerando ci si disgusta dell’acqua, si distacca la mente dall’acqua.</p>
<p>Che è ora l’elemento fuoco? Esso può essere interno ed esterno: qualunque cosa si sia all’interno singolarmente prodotta focosa e calda, come quello per cui ci si riscalda, si digerisce e s’infuoca [dà calore], e quello per cui il cibo masticato e la bevanda sorbita subisce una completa trasformazione, o qualsiasi altra cosa abbia le stesse caratteristiche: questo si definisce l’elemento di fuoco interno. Ciò che vi è di elemento fuoco interno o esterno, ciò è proprio l’elemento fuoco. E ciò è da considerarsi, secondo realtà, con perfetta sapienza: ‘Ciò non è mio, ciò non sono io, ciò non è me stesso’. Così considerando ci si disgusta del fuoco, si distacca la mente dal fuoco.</p>
<p>Che è ora l’elemento aria? Esso può essere interno ed esterno: qualunque cosa si sia all’interno regolarmente prodotta aerea e volatile, come i venti ascendenti, i venti discendenti, i venti del ventre e dell’intestino, i venti che scorrono in ogni membro, così l’inspirazione e l’espirazione, o qualsiasi altra cosa sia aerea e volatile, questo si chiama elemento d’aria interno. Ciò che vi è di elemento aria interno o esterno, è l’elemento aria. E ciò è da considerarsi, secondo realtà, con perfetta sapienza: ‘Ciò non è mio, ciò non sono io, ciò non è me stesso’. Così considerando ci si disgusta dell’aria, si distacca la mente dall’aria.</p>
<p>Che è ora l’elemento spazio? Esso può essere interno ed esterno: qualunque cosa si sia all’interno regolarmente prodotta spaziosa e spaziata, come la cavità delle orecchie, la cavità del naso, l’apertura della bocca, la cavità dello stomaco e dell’intestino, o qualunque altra cosa ancora si sia all’ interno regolarmente prodotta spaziosa e spaziata, questo è l’elemento spazio interno. Ciò che ora vi è di elemento spazio interno ed esterno, è l ‘elemento spazio. E ciò è da considerarsi, secondo realtà, con perfetta sapienza: ‘Ciò non è mio, ciò non sono io, ciò non è me stesso’. Così considerando ci si disgusta dello spazio, si distacca la mente dallo spazio.</p>
<p>Simile a terra, Rāhulo, esercita ascesi; perché se tu fai così, la tua mente, toccata gradevolmente o sgradevolmente non si commuoverà. Sulla terra si getta il puro e l’impuro, si getta sterco, si getta urina, muco, marcia e sangue, e la terra non si commuove, contrista o conturba per quello; così devi fare tu.</p>
<p>Simile all’acqua, Rāhulo, esercita ascesi; perché se tu fai così, la tua mente, toccata gradevolmente o sgradevolmente non si commuoverà. Nell’acqua si lava il puro e l’impuro, si lava sterco, urina, muco, marcia e sangue, e l’acqua non si commuove, contrista o conturba per quello; così devi fare tu. Simile al fuoco, Rāhulo, esercita ascesi; perché se tu fai così, la tua mente, toccata gradevolmente o sgradevolmente non si commuoverà. Nel fuoco si arde il puro e l’impuro, si arde sterco, urina, muco, marcia e sangue, e il fuoco non si commuove, contrista o conturba per quello; così devi fare tu.</p>
<p>Simile all’aria, Rāhulo, esercita ascesi; perché se tu fai così, la tua mente, toccata gradevolmente o sgradevolmente non si commuoverà. L’aria soffia sul puro e l’impuro, spira su sterco, urina, muco, marcia e sangue, e l’aria non si commuove, contrista o conturba per quello; così devi fare tu. Simile allo spazio, Rāhulo, esercita ascesi; perché se tu fai così, la tua mente, toccata gradevolmente o sgradevolmente non si commuoverà. Lo spazio non è limitato da niente; così devi fare tu.</p>
<p>Amichevole, Rāhulo, esercita ascesi; perché se tu fai così, allora la malevolenza svanirà. Compassionevole esercita ascesi; perché se tu fai così, allora il fastidio svanirà. Lietamente esercita ascesi, perché se tu fai così, allora il dispiacere svanirà. Equanime esercita ascesi; perché se tu fai così, il contrasto svanirà. Memore del disgusto esercita ascesi; perché se tu fai così, allora il desiderio svanirà. Memore della caducità esercita ascesi; perché se tu fai così, allora ciò che è presunzione di sé svanirà.</p>
<p>Meditatamente esercita inspirazione ed espirazione perché ciò dà grande frutto. Ecco che un monaco, recatosi in una foresta o ai piedi d’un albero o in un sito solitario, si siede con le gambe incrociate, il busto diritto e s’immerge in meditazione. Meditatamente inspira ed espira; se inspira o espira lungamente o se lo fa rapidamente, ne è consapevole. Egli si esercita: voglio inspirare ed espirare sentendo tutto il corpo; voglio farlo calmando la combinazione corporea; voglio farlo sentendo piacere, voglio farlo sentendo letizia; voglio farlo sentendo la combinazione mentale; voglio farlo calmando la combinazione mentale; voglio farlo sentendo la mente; voglio farlo sollevando la mente, raccogliendo la mente, rilassando la mente; voglio farlo considerando la caducità, considerando la mancanza di desideri, considerando la distruzione, considerando la rinunzia: così ci si esercita.</p>
<p>Così esercitata, Rāhulo, inspirazione ed espirazione dà grande frutto, grande profitto. Così facendo anche gli ultimi respiri cessano consapevoli.”</p>
<p>Questo disse il Sublime. Contento si rallegrò l’onorevole Rāhulo della sua parola.</p>
</article>
</section>
</div>
</body>
</html>
