<!DOCTYPE html>
<html>
<head>
<title></title>
</head>
<body>
<div id="text" lang="it">
<section class="sutta" id="mn16">
<aside id="metaarea">
<p>Riscrittura a partire dall’italiano di <span class="author">De Lorenzo</span>, da <span class="author">Pier Antonio Morniroli</span> ed <span class="author">Enrico Federici</span>.</p>
<p>Per distribuzione gratuita esclusivamente.</p>
<p>canonepali.net. © 2007, Tutti i diritti riservati.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Majjhima Nikāya 16</p>
<p>Cetokhila Sutta</p>
<h1>Le angustie del cuore</h1>
</div>
<p><span class="evam">Questo ho sentito.</span> Una volta il Sublime soggiornava presso Sāvatthī, nella selva del Vincitore, nel giardino di Anāthapindiko. Là egli si rivolse ai monaci: “Chi di voi, monaci, non ha perduto le cinque angustie del cuore e non ne ha reciso i cinque vincoli non può certo in quest’Ordine giungere alla riuscita, alla maturità e allo sviluppo. Quali sono i cinque affanni del cuore? Un monaco è incerto e dubita del maestro, non ne ha fiducia, perciò è avverso allo sforzo e alla fatica, non è costante. Ecco la prima angustia.</p>
<p>Un monaco è incerto e dubita della dottrina, non ne ha fiducia, ed è avverso allo sforzo e alla fatica, non è costante. Ecco la seconda angustia. Dubita della comunità, non se ne fida. Ecco la terza. Dubita della regola. Ecco la quarta. Si secca e si duole dei suoi fratelli dell’Ordine, è abbattuto e angustiato. Ecco la quinta. Egli, per tutte queste angustie di cui non s’è liberato, è avverso allo sforzo e alla fatica, non è costante.</p>
<p>Quali sono i cinque vincoli del cuore? Un monaco con la volontà non s’è spogliato della brama, del desiderio, dell’avidità, dell’arsura, della febbre e della sete. L’animo suo è avverso allo sforzo e alla fatica, non è costante. Lo stesso gli accade nel sentire e nel vedere. Al pasto ha mangiato tanto da soddisfare il suo stomaco, e si compiace di sedere, di giacere, di assopirsi nella comodità. Un monaco conduce una santa vita con l’intenzione di raggiungere qualche rinascita divina: “Con questi esercizi o voti, mortificazione o rinuncia, voglio diventare un dio!” Ecco i cinque vincoli che non sono stati recisi.</p>
<p>Ora, chi di voi, monaci, ha perduto le cinque angustie del cuore e ha nettamente reciso i cinque vincoli del cuore, può in quest’Ordine ben giungere alla riuscita, alla maturità e allo sviluppo.</p>
<p>Quali sono le cinque angustie che ha perduto? Non tentenna né dubita del maestro, ne ha fiducia; è incline allo sforzo e alla fatica, è costante. Non dubita della dottrina, non dubita della comunità, non dubita della regola, non si secca né si duole dei suoi fratelli dell’Ordine. E quali i cinque vincoli del cuore che costui ha reciso? Con la volontà s’è spogliato della brama, del desiderio, dell’avidità, dell’arsura, della febbre e della sete. Lo stesso è avvenuto nel sentire, nel vedere, nel nutrirsi e nel compiacersi di comodità nel sedersi, nel giacere e nell’assopirsi. Inoltre ha condotto una santa vita senza l’intenzione di rinascere come un dio. Così facendo, col suo animo incline allo sforzo e alla fatica, costante, ha nettamente reciso tutti i vincoli del cuore, e può in quest’Ordine ben giungere alla riuscita, alla maturità e allo sviluppo.</p>
<p>Egli raggiunge il mirabile sentiero prodotto dall’intensità della costanza e dal raccoglimento della volontà, della forza, dell’animo, dell’esame e dell’eroismo. E questo monaco, divenuto quindici volte eroico, monaci, è capace della liberazione, capace del risveglio, capace di trovare l’incomparabile sicurezza. Così, a una chioccia che ha ben covato le sue uova, come potrebbe non venire il desiderio: “Ah, possano i miei pulcini, con le zampe e col becco, rompere il guscio; possano essi dunque felicemente liberarsi!”. E come quei pulcini che sono divenuti capaci di rompere il guscio e di liberarsi felicemente, così appunto un monaco, quindici volte eroico, è capace della liberazione, capace del risveglio, capace di trovare l’ incomparabile sicurezza.</p>
<p>Così parlò il Sublime. Contenti si rallegrarono quei monaci della sua parola.</p>
</article>
</section>
</div>
</body>
</html>
