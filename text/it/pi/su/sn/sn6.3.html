<!DOCTYPE html>
<html>
<head>
<title></title>
</head>
<body>
<main id="text" lang="it">
<section class="sutta" id="sn6.3">
<aside id="metaarea">
<p>Traduzione in Inglese dalla versione Pāli di <span class="author">Bhikkhuni Uppalavanna</span>.</p>
<p>Tradotto in italiano da <span class="author">Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
</aside>
<article>
<div class="hgroup">
<p class="division">Saṃyutta Nikāya</p>
<p>Brahma Deva Sutta</p>
<h1>6.3 Brahmadeva</h1>
</div>
<p><span class="evam">Così ho sentito</span>. Una volta il Beato soggiornava al monastero offerto da Anathapindika nel boschetto di Jeta presso Savatthi.</p>
<p>In quella occasione un figlio di una Bramana di nome Brahmadeva abbandonò la casa per diventare un asceta seguendo la dottrina del Beato.</p>
<p>Allora il venerabile Brahmadeva si ritirò in solitudine e dimorando diligente e con grande sforzo raggiunse, qui ed ora, quell’assoluta e nobile meta della santa vita, per cui ogni nobile figlio abbandona la casa per l’ascetismo. Egli comprese che la nascita è distrutta, la vita santa vissuta, ciò che doveva esser fatto è stato fatto, non ci saranno altre rinascite in questo mondo. Così il venerabile Brahmadeva divenne un Arahat.</p>
<p>Un giorno il venerabile Brahmadeva, dopo aver preso mantello e scodella, entrò a Savatthi in cerca di elemosine. Vagando per la questua giunse a casa della madre.</p>
<p>A quel tempo la madre del venerabile Brahmadeva, era una Bramana fervente adoratrice di Brahma.</p>
<p>Allora Brahma Sahampati pensò: “La madre del venerabile Brahmadeva, è una Bramana fervente adoratrice di Brahma. E se mi avvicinassi a lei causandole dei rimorsi?”</p>
<p>Allora, Brahma Sahampati come un uomo forte può stendere il suo braccio piegato o piegare il suo braccio disteso, scomparve dal suo mondo ed apparve nella dimora della madre del venerabile Brahmadeva.</p>
<p>Quindi Brahma Sahampati, fluttuando nell’aria al di sopra della madre del venerabile Brahmadeva recitò questa stanza:</p>
<blockquote class="gatha">
<p>“Bramana, quel Brahma che tu tanto veneri<br>
è lontano, abbandonalo, non conosci il suo mondo, cosa desideri?<br>
Bramana, il tuo Brahmadeva è davanti a te<br>
senza alcun attaccamento ed ha raggiunto la somma deità,<br>
nulla possiede e non ha bisogno degli altri.<br>
E’ entrato in casa tua per elemosinare del cibo.<br>
Egli è degno di offerte, ha raggiunto la conoscenza ed è pacificato,<br>
egli è degno di offerte da deva e da uomini,<br>
è puro e meritevole, ed è in cerca di cibo.<br>
Egli non ha né passato né futuro, è calmo e libero,<br>
sereno e senza alcun desiderio.<br>
Egli è pacifico verso tutti gli esseri.<br>
Oggi, offrigli la prima offerta di cibo,<br>
egli è senza nemici e possiede una mente calma.<br>
Come un elefante domato il suo comportamento è puro,<br>
il monaco virtuoso possiede una mente liberata.<br>
Oggi, offrigli la prima offerta di cibo,<br>
fidati di lui e dissolvi ogni dubbio,<br>
dai l’offerta a colui che è degno di offerte!<br>
Acquisisci merito per un futuro piacevole!<br>
Bramana, supera la corrente vedendo il saggio.”</p>
<p>Avendo fiducia in lui, dissolvendo i suoi dubbi,<br>
ella fece offerte a colui degno di offerte.<br>
Acquisì merito per un futuro piacevole<br>
e la Bramana superò la corrente vedendo il saggio.</p>
</blockquote>
</article>
</section>
</main>
</body>
</html>
