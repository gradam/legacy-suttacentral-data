<!DOCTYPE html>
<html>
<head>
<title></title>
</head>
<body>
<main id="text" lang="it">
<section class="sutta" id="sn3.11">
<aside id="metaarea">
<p>Traduzione in Inglese dalla versione Pāli di <span class="author">Bhikkhuni Uppalavanna</span>.</p>
<p>Tradotto in italiano da <span class="author">Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
</aside>
<article>
<div class="hgroup">
<p class="division">Saṃyutta Nikāya</p>
<p>Sattajatila Sutta</p>
<h1>3.11 I sette asceti</h1>
</div>
<p>1. A quel tempo il Beato soggiornava al monastero di Pubba, nel palazzo della madre di Migara.</p>
<blockquote class="gatha">
<p>2. Il Beato era seduto presso l’ingresso avendo appena concluso la sua meditazione della sera.<br>
Il re Pasenadi del Kosala si avvicinò al Beato e dopo averlo salutato con rispetto si sedette ad un lato.</p>
</blockquote>
<p>3. In quel momento sette asceti dai ruvidi capelli, sette niganta, sette asceti nudi, sette asceti dalla singola veste e sette asceti erranti passarono davanti al Beato con i loro fardelli pieni di arnesi per tagliare unghie, capelli, barba, ecc.</p>
<p>4. Allora il re Pasenadi del Kosala si alzò dal proprio posto, gettò sulla spalla il mantello, si inginocchiò e salutò i sette asceti dai ruvidi capelli, i sette niganta, i sette asceti nudi, i sette asceti dalla singola veste e i sette asceti erranti con queste parole: “Sono il re Pasenadi del Kosala” —per tre volte.</p>
<p>5. Appena andati via i sette asceti dai ruvidi capelli, i sette niganta, i sette asceti nudi, i sette asceti dalla singola veste e i sette asceti erranti si avvicinò al Beato e dopo averlo salutato con rispetto si sedette ad un lato.</p>
<p>6. Sedutosi, il re Pasenadi del Kosala disse al Beato: “Venerabile signore, fra costoro vi è qualcuno perfetto o che disonora quella dottrina?”</p>
<p>7. “Grande re, se si vive come capofamiglia godendo dei piaceri dei sensi, subendo la pressione di mogli e figli, godendo di vestiti e profumi del Kashmire, usando ghirlande di fiori, unguenti, ornamenti d’oro o d’argento è difficile per voi conoscere se “Fra costoro vi è qualcuno perfetto o che disonora quella dottrina.”</p>
<p>8. Grande re, per conoscere la virtù bisogna frequentare i virtuosi per molto tempo con consapevolezza e con la calma del saggio.</p>
<p>9. Grande re, per conoscere la gentilezza bisogna frequentare chi è gentile per molto tempo con consapevolezza e con la calma del saggio.</p>
<p>10. Grande re, per conoscere la fermezza bisogna frequentare chi è saldo per molto tempo con consapevolezza e con la calma del saggio.</p>
<p>11. Grande re, per conoscere la saggezza bisogna frequentare i saggi per molto tempo con consapevolezza e con la calma del saggio.”</p>
<p>12. “Venerabile signore, tali parole sono meravigliose e straordinarie: “Grande re, per conoscere … con la calma del saggio.”</p>
<p>13. Venerabile signore, sono tornati da me alcuni miei informatori che per me hanno investigato.</p>
<p>14. Costoro mi hanno riferito che quegli asceti dopo essersi ben lavati e rasati, dopo aver indossato dei vestiti ben puliti si sono abbandonati ai cinque piaceri dei sensi.</p>
<p>15. Il Beato conoscendo nel profondo il significato recitò queste stanze:</p>
<blockquote class="gatha">
<p>“Una persona non si può conoscere dall’aspetto e dall’apparenza,<br>
né ci si può fidare di una semplice occhiata.<br>
Ogni cosa bisogna conoscerla nei dettagli.<br>
Vi sono al mondo molti ingannatori, come un orecchino di fango,<br>
come una moneta senza valore tinta d’oro,<br>
molti all’apparenza sembrano puri<br>
mentre sono completamente impuri.”</p>
</blockquote>
</article>
</section>
</main>
</body>
</html>
