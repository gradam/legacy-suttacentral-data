<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="sn7.18">
<aside id="metaarea">
<p>Traduzione in Inglese dalla versione Pāli di <span class="author">Thanissaro Bhikkhu</span>.</p>
<p>Copyright © 2005 Thanissaro Bhikkhu. Access to Insight edition © 2005.</p>
<p>Tradotto in italiano da <span class="author">Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Saṃyutta Nikāya</p>
<p>Katthaharaka Sutta</p>
<h1>7.18. I raccoglitori di legna</h1>
</div>
<p>Una volta il Benedetto soggiornava presso i Kosala, in un fitto bosco. Quindi alcuni raccoglitori di legna—discepoli di un certo bramano del clan dei Bharadvaja—si recarono in quel fitto bosco. Lì giunti, videro il Benedetto seduto a gambe incrociate, il corpo eretto e con piena presenza mentale. Dopo averlo visto si recarono dal bramano dei Bharadvaja, e ivi giunti, gli dissero:” In quel fitto bosco, signore, abbiamo visto un asceta seduto a gambe incrociate, il corpo eretto e con piena presenza mentale.”</p>
<p>Allora il bramano dei Bharadvaja assieme a quei discepoli si recò in quel fitto bosco. Appena giunto vide il Benedetto seduto a gambe incrociate, il corpo eretto e con piena presenza mentale. Vedendolo si avvicinò al Benedetto e gli indirizzò questi versi:</p>
<blockquote class="gatha">
<p>In un fitto<br>
e pauroso bosco,<br>
immerso in una foresta<br>
—deserta e desolata—<br>
impassibile, immobile, stabilmente<br>
tu mediti, monaco:</p>
<p>Come è piacevole il tuo aspetto!<br>
Dove non esiste suono,<br>
nessuna musica è suonata,<br>
solo nella foresta:</p>
<p>lieto<br>
dimora il saggio.<br>
Penso che sia amico<br>
dei regni celesti<br>
e voglia raggiungere i deva dei mondi<br>
perciò, dimorando nella foresta desolata,<br>
aspira, praticando la rinuncia,<br>
a raggiungere il mondo di Brahma.</p>
</blockquote>
<p>[Il Buddha:]</p>
<blockquote class="gatha">
<p>Ogni attaccamento e delizia<br>
ai vari livelli dell’essere,<br>
o l’avidità<br>
prodotta dall’ignoranza:</p>
<p>da me sono stati distrutti,<br>
sradicati alla radice.<br>
Io—<br>
senza dubbio,<br>
senza desideri<br>
senza attaccamento<br>
con pura visione<br>
rispetto ad ogni cosa,<br>
avendo raggiunto il risveglio,<br>
eccelso, supremo—<br>
pratico i jhana<br>
in solitudine, lontano da Brahma,<br>
con fede.</p>
</blockquote>
</article>
</section>
</div>
</body>
</html>
