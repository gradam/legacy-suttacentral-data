<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="sn21.10">
<aside id="metaarea">
<p>Traduzione in Inglese dalla versione Pāli di <span class="author">Thanissaro Bhikkhu</span>.</p>
<p>Copyright © 1999 Thanissaro Bhikkhu. Access to Insight edition © 1999.</p>
<p>Tradotto in italiano da <span class="author">Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Saṃyutta Nikāya</p>
<p>Theranama Sutta</p>
<h1>21.10. Thera</h1>
</div>
<p>Una volta il Benedetto soggiornava presso Rajagaha, nel Boschetto di Bambù, al santuario degli scoiattoli. In quel tempo un monaco di nome Thera viveva da solo e celebrava le virtù del vivere da solo. Da solo entrava nel villaggio per le elemosine, da solo ritornava, da solo sedeva riservato [in meditazione], da solo faceva la meditazione camminata.</p>
<p>Poi un gran numero di monaci andarono dal Benedetto e, appena giunti, lo salutarono con riverenza, e si sedettero accanto. Appena seduti l’informarono: “Signore, c’è un monaco di nome Thera che vive da solo e celebra le virtù del vivere da solo.”</p>
<p>Poi il Benedetto disse ad un monaco: “Vieni, monaco. A mio nome, chiama il monaco Thera, dicendo: ‘Il Maestro ti chiama, mio amico.’”</p>
<p>“Come desidera, signore”, il monaco rispose, e andò dal Ven. Thera e gli disse, “Il Maestro ti chiama, mio amico.”</p>
<p>“Come vuoi, mio amico”, il Ven. Thera rispose. Poi andò dal Benedetto ed, ivi giunto, lo salutò riverentemente e si sedette accanto. Allora il Benedetto gli chiese:</p>
<p>“E’ vero che vivi da solo e celebri le virtù del vivere da solo?”</p>
<p>“Sì, signore.”</p>
<p>“Ma in che modo vivi da solo e celebri le virtù del vivere da solo?”</p>
<p>“Signore, da solo entro nel villaggio per le elemosine, da solo ritorno, da solo siedo riservato [in meditazione], da solo faccio meditazione camminata. Così vivo da solo e celebro le virtù del vivere da solo.”</p>
<p>“Ci sono vari modi di vivere da solo, Thera. Non dico che non ci siano. Allora, ascolta bene come il tuo vivere da solo deve essere perfezionato e presta attenzione. Io parlerò.”</p>
<p>“Come vuole, signore”, il Ven. Thera rispose.</p>
<p>Il Benedetto disse: “Quando ogni cosa passata è abbandonata, ogni cosa futura è abbandonata, e ogni brama e desiderio nel presente è vinta, in questo modo il vivere da solo è perfezionato.”</p>
<p>Così disse il Benedetto. Poi aggiunse:</p>
<blockquote class="gatha">
<p>“Colui che ha conquistato,<br>
tutta la conoscenza, saggio;<br>
riguardo a tutte le cose,<br>
senza attaccamento;<br>
colui che ha tutto abbandonato,<br>
libero dalla brama:<br>
io lo chiamo<br>
un uomo che vive<br>
da solo.”</p>
</blockquote>
</article>
</section>
</div>
</body>
</html>
