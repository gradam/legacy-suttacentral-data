<!DOCTYPE html>
<html>
<head>
<meta charset="UTF-8">
<meta author="Enzo Alfano">
<title></title>
</head>
<body>
<div id="text" lang="it">
<section class="sutta" id="sn47.19">
<aside id="metaarea">
<p>Traduzione in Inglese dalla versione Pāli di <span class="author">Thanissaro Bhikkhu</span>.</p>
<p>Copyright © 1997 Thanissaro Bhikkhu. Access to Insight edition © 1997.</p>
<p>Tradotto in italiano da <span class="author">Enzo Alfano</span>.</p>
<p>La diffusione dei testi tradotti è consentita in qualsiasi modo tranne che a fini di lucro.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
<article>
<div class="hgroup">
<p class="division">Saṃyutta Nikāya</p>
<p>Sedaka Sutta</p>
<h1>47.19. Il discorso di Sedaka</h1>
</div>
<p>Un tempo il Benedetto soggiornava presso i Sumbha, in una loro città chiamata Sedaka. Ivi il Benedetto si rivolse ai monaci dicendo: “Un tempo, monaci, un acrobata che si esibiva con l’asta di bambù, dopo aver innalzato l’asta, si rivolse a Medakathalika, sua assistente: “ Vieni, cara Medakathalika, sali sull’asta di bambù e stai sulle mie spalle.”</p>
<p>“Farò come dici, maestro.” —rispose l’assistente Medakathalika all’acrobata che si esibiva con l’asta di bambù e, salendo sull’asta di bambù, si pose sulle spalle del maestro.</p>
<p>Allora, monaci, l’acrobata che si esibiva con l’asta di bambù disse alla sua assistente Medakathalika: “Prenditi cura di me, cara Medakathalika, e io mi prenderò cura di te. Proteggendoci a vicenda, e prestandoci attenzione reciprocamente, faremo mostra di abilità, riceveremo la ricompensa e scenderemo incolumi dall’asta di bambù.”</p>
<p>Monaci, quand’egli ebbe detto così, l’assistente Medakathalika gli rispose: “ Maestro, non può essere assolutamente così! Tu, maestro, prenditi cura di te e io mi prenderò cura di me! Se ciascuno di noi proteggerà se stesso e presterà attenzione a sé, faremo mostra di abilità, riceveremo la ricompensa e scenderemo incolumi dall’asta di bambù. Tale, in questi casi, è la regola.”</p>
<p>Il Benedetto aggiunse: “ Così l’assistente Medakathalika parlò al maestro. “ Io mi prenderò cura di me stesso” —monaci, in questo modo devono essere praticati i fondamenti della presenza mentale. “Io mi prenderò cura degli altri.” E come, monaci, colui che si prende cura di se stesso si prende cura degli altri? Con la pratica e con la meditazione. Così, monaci, colui che si prende cura di se stesso si prende cura degli altri.</p>
<p>E in che modo, monaci, colui che si prende cura degli altri si prende cura di se stesso? Con la pazienza, con la compassione, con l’amore e con la solidarietà. Così, monaci, colui che si prende cura degli altri si prende cura di se stesso.</p>
<p>“Io mi prenderò cura di me stesso” —monaci, in questo modo devono essere praticati i fondamenti della presenza mentale. ““Io mi prenderò cura degli altri” —in questo modo devono essere praticati i fondamenti della presenza mentale.</p>
<p>Monaci, colui che si prende cura di se stesso si prende cura degli altri e colui che si prende cura degli altri si prende cura di se stesso.”</p>
</article>
</section>
</div>
</body>
</html>
