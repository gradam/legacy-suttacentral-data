<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t213.30">
<article>
<div class="hgroup">
<p class="division">法集要頌經</p>
<h1><span class="corr" title="[&gt;法集要頌經樂品第三十]">法集要頌經樂品第三十</span></h1>
</div>
<div class="suttainfo" id="juan4">
<p><a class="t" id="t0794a16"></a><a class="t" id="t0794a17"></a><a class="t" id="t0794a18"></a><span class="t-juanname">法集要頌經卷第四</span><a class="t" id="t0794a19"></a><br>
<span class="t-byline"><span class="corr" title="[&gt;尊者法救集] cf.【麗】">尊者法救集</span></span><a class="t" id="t0794a20"></a><br>
<span class="t-byline">西天中印度惹爛駄囉國密<a class="t" id="t0794a21"></a>林寺三藏明教大師賜紫沙<a class="t" id="t0794a22"></a>門臣天息災奉　詔譯</span><a class="t" id="t0794a23"></a></p>
</div>
<blockquote class="gatha">
<p><a class="verse-num-sc" id="verse-num-sc708"></a><a class="vagga-gatha-num-sc" id="vagga-gatha-num-sc30.1"></a>忍勝則怨賊，　　自負則自鄙，<a class="t" id="t0794a24"></a><br>
息意則快樂，　　無勝無負心。<a class="t" id="t0794a25"></a></p>
<p><a class="verse-num-sc" id="verse-num-sc709"></a><a class="vagga-gatha-num-sc" id="vagga-gatha-num-sc30.2"></a>若人擾亂彼，　　自求安樂世，<a class="t" id="t0794a26"></a><br>
遂成其怨憎，　　終不得解脫。<a class="t" id="t0794a27"></a></p>
<p><a class="verse-num-sc" id="verse-num-sc710"></a><a class="vagga-gatha-num-sc" id="vagga-gatha-num-sc30.3"></a>善樂於愛欲，　　以杖加羣生，<a class="t" id="t0794a28"></a><br>
於中自求安，　　後世不得樂。<a class="t" id="t0794a29"></a></p>
<p><a class="verse-num-sc" id="verse-num-sc711"></a><a class="vagga-gatha-num-sc" id="vagga-gatha-num-sc30.4"></a>人欲得歡樂，　　杖不加羣生，<a class="t" id="t0794b01"></a><br>
於中自求樂，　　後世亦得樂。<a class="t" id="t0794b02"></a></p>
<p><a class="verse-num-sc" id="verse-num-sc712"></a><a class="vagga-gatha-num-sc" id="vagga-gatha-num-sc30.5"></a>樂法樂學行，　　慎莫行惡法，<a class="t" id="t0794b03"></a><br>
能善行法者，　　今世後世樂。<a class="t" id="t0794b04"></a></p>
<p><a class="verse-num-sc" id="verse-num-sc713"></a><a class="vagga-gatha-num-sc" id="vagga-gatha-num-sc30.6"></a>護法行法者，　　修法獲善報，<a class="t" id="t0794b05"></a><br>
此應法律教，　　行法不趣惡。<a class="t" id="t0794b06"></a></p>
<p><a class="verse-num-sc" id="verse-num-sc714"></a><a class="vagga-gatha-num-sc" id="vagga-gatha-num-sc30.7"></a>護法行法者，　　如蓋覆其形，<a class="t" id="t0794b07"></a><br>
此應法律教，　　行法不趣惡。<a class="t" id="t0794b08"></a></p>
<p><a class="verse-num-sc" id="verse-num-sc715"></a><a class="vagga-gatha-num-sc" id="vagga-gatha-num-sc30.8"></a>惡行入地獄，　　所生墮惡道，<a class="t" id="t0794b09"></a><br>
非法自陷溺，　　如手把蚖蛇。<a class="t" id="t0794b10"></a></p>
<p><a class="verse-num-sc" id="verse-num-sc716"></a><a class="vagga-gatha-num-sc" id="vagga-gatha-num-sc30.9"></a>不以法非法，　　二事俱同報，<a class="t" id="t0794b11"></a><br>
非法入地獄，　　正法生於天。<a class="t" id="t0794b12"></a></p>
<p><a class="verse-num-sc" id="verse-num-sc717"></a><a class="vagga-gatha-num-sc" id="vagga-gatha-num-sc30.10"></a>施與戰同處，　　此德智不譽，<a class="t" id="t0794b13"></a><br>
施時亦戰時，　　此事二俱等。<a class="t" id="t0794b14"></a></p>
<p><a class="verse-num-sc" id="verse-num-sc718"></a><a class="vagga-gatha-num-sc" id="vagga-gatha-num-sc30.11"></a>人遭百千變，　　等除憍慢怨，<a class="t" id="t0794b15"></a><br>
時施清淨心，　　健夫最為勝。<a class="t" id="t0794b16"></a></p>
<p><a class="verse-num-sc" id="verse-num-sc719"></a><a class="vagga-gatha-num-sc" id="vagga-gatha-num-sc30.12"></a>忍少得勝多，　　戒勝懈怠多，<a class="t" id="t0794b17"></a><br>
有信慧施者，　　後身受善報。<a class="t" id="t0794b18"></a></p>
<p><a class="verse-num-sc" id="verse-num-sc720"></a><a class="vagga-gatha-num-sc" id="vagga-gatha-num-sc30.13"></a>快樂施福報，　　所願皆全成，<a class="t" id="t0794b19"></a><br>
速得第一滅，　　漸入無為際。<a class="t" id="t0794b20"></a></p>
<p><a class="verse-num-sc" id="verse-num-sc721"></a><a class="vagga-gatha-num-sc" id="vagga-gatha-num-sc30.14"></a>若彼求方便，　　賢聖智慧施，<a class="t" id="t0794b21"></a><br>
盡其苦原本，　　當知獲大報。<a class="t" id="t0794b22"></a></p>
<p><a class="verse-num-sc" id="verse-num-sc722"></a><a class="vagga-gatha-num-sc" id="vagga-gatha-num-sc30.15"></a>愛法善安隱，　　心意潔清淨，<a class="t" id="t0794b23"></a><br>
賢聖所說法，　　智者所娛樂。<a class="t" id="t0794b24"></a></p>
<p><a class="verse-num-sc" id="verse-num-sc723"></a><a class="vagga-gatha-num-sc" id="vagga-gatha-num-sc30.16"></a>若人心樂禪，　　亦復樂不起，<a class="t" id="t0794b25"></a><br>
亦樂四意止，　　并及七覺意，<a class="t" id="t0794b26"></a><br>
及彼四神足，　　賢聖八品道。<a class="t" id="t0794b27"></a></p>
<p><a class="verse-num-sc" id="verse-num-sc724"></a><a class="vagga-gatha-num-sc" id="vagga-gatha-num-sc30.17"></a>善樂於摶食，　　善樂攝法服，<a class="t" id="t0794b28"></a><br>
善樂於經行，　　樂處於山藪。<a class="t" id="t0794b29"></a></p>
<p><a class="verse-num-sc" id="verse-num-sc725"></a><a class="vagga-gatha-num-sc" id="vagga-gatha-num-sc30.18"></a>已逮安樂處，　　現法而無為，<a class="t" id="t0794c01"></a><br>
已越諸恐懼，　　超世諸染著。<a class="t" id="t0794c02"></a></p>
<p><a class="verse-num-sc" id="verse-num-sc726"></a><a class="vagga-gatha-num-sc" id="vagga-gatha-num-sc30.19"></a>善樂於念持，　　善觀於諸法，<a class="t" id="t0794c03"></a><br>
善哉世無害，　　養育眾生類。<a class="t" id="t0794c04"></a></p>
<p><a class="verse-num-sc" id="verse-num-sc727"></a><a class="vagga-gatha-num-sc" id="vagga-gatha-num-sc30.20"></a>世無欲愛樂，　　越諸染著意，<a class="t" id="t0794c05"></a><br>
能滅己憍慢，　　此名第一樂。<a class="t" id="t0794c06"></a></p>
<p><a class="verse-num-sc" id="verse-num-sc728"></a><a class="vagga-gatha-num-sc" id="vagga-gatha-num-sc30.21"></a>耆年持戒樂，　　有信成就樂，<a class="t" id="t0794c07"></a><br>
分別義趣樂，　　不造眾惡業。<a class="t" id="t0794c08"></a></p>
<p><a class="verse-num-sc" id="verse-num-sc729"></a><a class="vagga-gatha-num-sc" id="vagga-gatha-num-sc30.22"></a>世有父母樂，　　眾集和亦樂，<a class="t" id="t0794c09"></a><br>
世有沙門樂，　　靜志樂亦然。<a class="t" id="t0794c10"></a></p>
<p><a class="verse-num-sc" id="verse-num-sc730"></a><a class="vagga-gatha-num-sc" id="vagga-gatha-num-sc30.23"></a>諸佛出興樂，　　說法堪受樂，<a class="t" id="t0794c11"></a><br>
眾僧和合樂，　　和則常有安。<a class="t" id="t0794c12"></a></p>
<p><a class="verse-num-sc" id="verse-num-sc731"></a><a class="vagga-gatha-num-sc" id="vagga-gatha-num-sc30.24"></a>持戒完具樂，　　多聞廣知樂，<a class="t" id="t0794c13"></a><br>
覩見真人樂，　　解脫行跡樂。<a class="t" id="t0794c14"></a></p>
<p><a class="verse-num-sc" id="verse-num-sc732"></a><a class="vagga-gatha-num-sc" id="vagga-gatha-num-sc30.25"></a>德水清涼樂，　　法財自集快，<a class="t" id="t0794c15"></a><br>
得智明慧快，　　滅慢無邪快。<a class="t" id="t0794c16"></a></p>
<p><a class="verse-num-sc" id="verse-num-sc733"></a><a class="vagga-gatha-num-sc" id="vagga-gatha-num-sc30.26"></a>得覩諸賢樂，　　同會亦復樂，<a class="t" id="t0794c17"></a><br>
不與愚從事，　　畢固永已樂。<a class="t" id="t0794c18"></a></p>
<p><a class="verse-num-sc" id="verse-num-sc734"></a><a class="vagga-gatha-num-sc" id="vagga-gatha-num-sc30.27"></a>不與愚從事，　　經歷無數日，<a class="t" id="t0794c19"></a><br>
與愚同居難，　　如與怨憎會，<a class="t" id="t0794c20"></a><br>
與智同處易，　　如共親親會。<a class="t" id="t0794c21"></a></p>
<p><a class="verse-num-sc" id="verse-num-sc735"></a><a class="vagga-gatha-num-sc" id="vagga-gatha-num-sc30.28"></a>人智甚難遇，　　終不虛託生，<a class="t" id="t0794c22"></a><br>
設當託生處，　　彼家必蒙慶。<a class="t" id="t0794c23"></a></p>
<p><a class="verse-num-sc" id="verse-num-sc736"></a><a class="vagga-gatha-num-sc" id="vagga-gatha-num-sc30.29"></a>一切得安隱，　　梵志取滅度，<a class="t" id="t0794c24"></a><br>
不為欲所染，　　盡脫於諸處。<a class="t" id="t0794c25"></a></p>
<p><a class="verse-num-sc" id="verse-num-sc737"></a><a class="vagga-gatha-num-sc" id="vagga-gatha-num-sc30.30"></a>盡斷不祥結，　　降伏內煩惱，<a class="t" id="t0794c26"></a><br>
永息得睡眠，　　心識得清徹。<a class="t" id="t0794c27"></a></p>
<p><a class="verse-num-sc" id="verse-num-sc738"></a><a class="vagga-gatha-num-sc" id="vagga-gatha-num-sc30.31"></a>慎莫著於樂，　　當就護來行，<a class="t" id="t0794c28"></a><br>
當念捨於世，　　觀於快樂事。<a class="t" id="t0794c29"></a></p>
<p><a class="verse-num-sc" id="verse-num-sc739"></a><a class="vagga-gatha-num-sc" id="vagga-gatha-num-sc30.32"></a>如世欲歡樂，　　及彼天上樂，<a class="t" id="t0795a01"></a><br>
此名為愛極，　　十六未獲一。<a class="t" id="t0795a02"></a></p>
<p><a class="verse-num-sc" id="verse-num-sc740"></a><a class="vagga-gatha-num-sc" id="vagga-gatha-num-sc30.33"></a>欲捨於重擔，　　更不造重業，<a class="t" id="t0795a03"></a><br>
重擔世之苦，　　能捨最快樂。<a class="t" id="t0795a04"></a></p>
<p><a class="verse-num-sc" id="verse-num-sc741"></a><a class="vagga-gatha-num-sc" id="vagga-gatha-num-sc30.34"></a>盡斷諸愛欲，　　及滅一切行，<a class="t" id="t0795a05"></a><br>
并滅五蘊本，　　更不受三有。<a class="t" id="t0795a06"></a></p>
<p><a class="verse-num-sc" id="verse-num-sc742"></a><a class="vagga-gatha-num-sc" id="vagga-gatha-num-sc30.35"></a>義聚則有樂，　　朋友食福樂，<a class="t" id="t0795a07"></a><br>
彼滅寂然樂，　　展轉普及人，<a class="t" id="t0795a08"></a><br>
苦以樂為本。</p>
<p><a class="verse-num-sc" id="verse-num-sc743"></a><a class="vagga-gatha-num-sc" id="vagga-gatha-num-sc30.36"></a>猶彼焰火爐，<a class="t" id="t0795a09"></a>　　赫焰而熾然，<br>
漸漸而還滅，<a class="t" id="t0795a10"></a>　　不知所湊處。</p>
<p><a class="verse-num-sc" id="verse-num-sc744"></a><a class="vagga-gatha-num-sc" id="vagga-gatha-num-sc30.37"></a>如是等見人，<a class="t" id="t0795a11"></a>　　免於愛欲泥，<br>
去亦無處所，<a class="t" id="t0795a12"></a>　　以獲無動樂。</p>
<p><a class="verse-num-sc" id="verse-num-sc745"></a><a class="vagga-gatha-num-sc" id="vagga-gatha-num-sc30.38"></a>中間無有恚，<a class="t" id="t0795a13"></a>　　有變易不停，<br>
除憂無有愁，<a class="t" id="t0795a14"></a>　　寂然觀世有。</p>
<p><a class="verse-num-sc" id="verse-num-sc746"></a><a class="vagga-gatha-num-sc" id="vagga-gatha-num-sc30.39"></a>有樂無有惱，<a class="t" id="t0795a15"></a>　　正法而多聞，<br>
設見有所損，<a class="t" id="t0795a16"></a>　　人人貪於色。</p>
<p><a class="verse-num-sc" id="verse-num-sc747"></a><a class="vagga-gatha-num-sc" id="vagga-gatha-num-sc30.40"></a>無結世善壽，<a class="t" id="t0795a17"></a>　　大法知結源，<br>
人當明結瑕，<a class="t" id="t0795a18"></a>　　人人心縛著，<br>
亦縛於色本。<a class="t" id="t0795a19"></a></p>
<p><a class="verse-num-sc" id="verse-num-sc748"></a><a class="vagga-gatha-num-sc" id="vagga-gatha-num-sc30.41"></a>一切受辱苦，　　一切任己樂，<a class="t" id="t0795a20"></a><br>
勝負自然興，　　竟不有所獲。<a class="t" id="t0795a21"></a></p>
<p><a class="verse-num-sc" id="verse-num-sc749"></a><a class="vagga-gatha-num-sc" id="vagga-gatha-num-sc30.42"></a>諸欲得樂壽，　　能忍彼輕報，<a class="t" id="t0795a22"></a><br>
忍者忍於人，　　不忍處諸有。<a class="t" id="t0795a23"></a></p>
<p><a class="verse-num-sc" id="verse-num-sc750"></a><a class="vagga-gatha-num-sc" id="vagga-gatha-num-sc30.43"></a>諸欲得樂壽，　　於惑而無惑，<a class="t" id="t0795a24"></a><br>
惑者惑於人，　　我斯無有惑。<a class="t" id="t0795a25"></a></p>
<p><a class="verse-num-sc" id="verse-num-sc751"></a><a class="vagga-gatha-num-sc" id="vagga-gatha-num-sc30.44"></a>諸欲得樂壽，　　終己無結者，<a class="t" id="t0795a26"></a><br>
當食於念食，　　如彼光音天，<a class="t" id="t0795a27"></a><br>
恒以念為食，　　意身無所燒。<a class="t" id="t0795a28"></a></p>
<p><a class="verse-num-sc" id="verse-num-sc752"></a><a class="vagga-gatha-num-sc" id="vagga-gatha-num-sc30.45"></a>眾生見苦樂，　　聖法無損壞，<a class="t" id="t0795a29"></a><br>
雖值觸樂跡，　　無跡焉有觸。<a class="t" id="t0795b01"></a></p>
<p><a class="verse-num-sc" id="verse-num-sc753"></a><a class="vagga-gatha-num-sc" id="vagga-gatha-num-sc30.46"></a>如苾芻在定，　　不著一切垢，<a class="t" id="t0795b02"></a><br>
眾生遭苦樂，　　而不能覺知。<a class="t" id="t0795b03"></a></p>
</blockquote>
<p class="uddana">如來與多聞　　己身、廣、善友<a class="t" id="t0795b04"></a><br>
圓寂、觀、罪障　　相應、樂第十<a class="t" id="t0795b05"></a></p>
</article>
<aside id="metaarea">
<p>【經文資訊】大正藏第 04 冊 No. 0213 法集要頌經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 213. It is taken from <a href="http://tripitaka.cbeta.org/T04n0213" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T213">comparative edition.</a> However his corrected readings are not used, only punctuation and verse division is altered from the CBETA text.</p>
</aside>
</section>
</div>
</body>
</html>
