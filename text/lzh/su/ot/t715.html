<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t715">
<article>
<div class="mirror hgroup">
<h1 class="mirror-row">
<span class="mirror-left">T No. 715</span><span class="mirror-right">佛說舊城喻經</span>
</h1>
</div>
　<a class="t" id="t0829a01"></a><a class="t" id="t0829a02"></a><a class="t" id="t0829a03"></a>
<p class="suttainfo"><span class="juannum">No. 715 [Nos. 713, 714]</span><br>
<a class="t" id="t0829a04"></a> <span class="t-juanname">佛說舊城喻經</span><br>
<a class="t" id="t0829a05"></a><a class="t" id="t0829a06"></a> <span class="t-byline">西天譯經三藏朝奉大夫試光祿卿<a class="t" id="t0829a07"></a>明教大師臣法賢奉　詔譯</span></p>
<a class="t" id="t0829a08"></a>
<p><a class="t-linehead" id="t-linehead0829a08"></a>如是我聞：</p>
<p>一時佛在舍衛國祇樹給孤獨園，<a class="t" id="t0829a09"></a>與大眾俱。</p>
<a class="t" id="t0829a10"></a>
<p><a class="t-linehead" id="t-linehead0829a10"></a>爾時佛告諸苾芻言：「苾芻！我於往昔未證阿<a class="t" id="t0829a11"></a>耨多羅三藐三菩提時，獨止一處，心生疑念：<a class="t" id="t0829a12"></a>『何因世間一切眾生受輪迴苦？謂生、老死，滅<a class="t" id="t0829a13"></a>已復生。由彼眾生不如實知，是故不能出離<a class="t" id="t0829a14"></a>生、老死苦。我今思念此老死苦從何因有，復<a class="t" id="t0829a15"></a>從何緣有此老死？』作是念已，離諸攀緣，定心<a class="t" id="t0829a16"></a>觀察。諦觀察已，乃如實知：『今此老死因生而<a class="t" id="t0829a17"></a>有，復從生緣而有老死。』</p>
<p><a class="t-linehead" id="t-linehead0829a17"></a>「知此法已，又復思<a class="t" id="t0829a18"></a>惟：『生何因有，復以何緣有此生法？』作是念<a class="t" id="t0829a19"></a>已，離諸攀緣，定心觀察。諦觀察已，乃如實知：<a class="t" id="t0829a20"></a>『生因有起，復從有緣起此生法。』</p>
<p><a class="t-linehead" id="t-linehead0829a20"></a>「知此法已，又<a class="t" id="t0829a21"></a>復思惟：『有因何起，復以何緣起此有法？』作是<a class="t" id="t0829a22"></a>念已，離諸攀緣，定心觀察。諦觀察已，乃如實<a class="t" id="t0829a23"></a>知：『有因取起，復從取緣起此有法。』</p>
<p><a class="t-linehead" id="t-linehead0829a23"></a>「知此法<a class="t" id="t0829a24"></a>已，又復思惟：『取何因有，復從何緣有此取法？』<a class="t" id="t0829a25"></a>作是念已，離諸攀緣，定心觀察。諦觀察已，乃<a class="t" id="t0829a26"></a>如實知：『取因愛有，復從愛緣有此取法。』</p>
<p><a class="t-linehead" id="t-linehead0829a26"></a>「知<a class="t" id="t0829a27"></a>此法已，又復思惟：『愛何因有，復以何緣有此<a class="t" id="t0829a28"></a>愛法？』作是念已，離諸攀緣，定心觀察。諦觀<a class="t" id="t0829a29"></a>察已，乃如實知：『愛因受有，復從受緣有此愛<a class="t" id="t0829b01"></a>法。』</p>
<p><a class="t-linehead" id="t-linehead0829b01"></a>「知此法已，又復思惟：『受何因有，復以何<a class="t" id="t0829b02"></a>緣有此受法？』作是念已，離諸攀緣，定心觀察。<a class="t" id="t0829b03"></a>諦觀察已，乃如實知：『受因觸有，復從觸緣有<a class="t" id="t0829b04"></a>此受法。』</p>
<p><a class="t-linehead" id="t-linehead0829b04"></a>「知此法已，又復思惟：『觸何因有，復<a class="t" id="t0829b05"></a>以何緣有此觸法？』作是念已，離諸攀緣，定心<a class="t" id="t0829b06"></a>觀察。諦觀察已，乃如實知：『觸因六處有，復<a class="t" id="t0829b07"></a>從六處緣有此觸法。』</p>
<p><a class="t-linehead" id="t-linehead0829b07"></a>「知此法已，又復思惟：『今<a class="t" id="t0829b08"></a>此六處何因而有，復從何緣有六處法？』作是<a class="t" id="t0829b09"></a>念已，離諸攀緣，定心觀察。諦觀察已，乃如實<a class="t" id="t0829b10"></a>知：『而彼六處因名色有，從名色緣有六處法。』</p>
<a class="t" id="t0829b11"></a>
<p><a class="t-linehead" id="t-linehead0829b11"></a>「知此法已，又復思惟：『今此名色何因而有，復<a class="t" id="t0829b12"></a>從何緣有此名色？』作是念已，離諸攀緣，定心<a class="t" id="t0829b13"></a>觀察。諦觀察已，乃如實知：『而彼名色因識而<a class="t" id="t0829b14"></a>有，復從識緣有名色法。』</p>
<p><a class="t-linehead" id="t-linehead0829b14"></a>「知此法已，又復思<a class="t" id="t0829b15"></a>惟：『識何因有，復以何緣有此識法？』作是念已，<a class="t" id="t0829b16"></a>離諸攀緣，定心觀察。諦觀察已，乃如實知：『如<a class="t" id="t0829b17"></a>是識法因名色有，從名色緣有此識法。唯此<a class="t" id="t0829b18"></a>識緣能生諸行，由是名色緣識，識緣名色，名<a class="t" id="t0829b19"></a>色緣六處，六處緣觸，觸緣受，受緣愛，愛緣<a class="t" id="t0829b20"></a>取，取緣有，有緣生，生緣老死、憂、悲、苦、惱。是<a class="t" id="t0829b21"></a>故一大苦蘊集。』</p>
<p><a class="t-linehead" id="t-linehead0829b21"></a>「知此法已，又復思惟：『以何<a class="t" id="t0829b22"></a>因故，得無老死？何法滅已，得老死滅？』作是念<a class="t" id="t0829b23"></a>已，離諸攀緣，定心觀察。諦觀察已，乃如實知：<a class="t" id="t0829b24"></a>『若無生法，即無老死。生法滅已，老死亦滅。』</p>
<p><a class="t-linehead" id="t-linehead0829b24"></a>「知<a class="t" id="t0829b25"></a>此法已，又復思惟：『何法若無，生法得無？何<a class="t" id="t0829b26"></a>法滅已，生法得滅？』作是念已，離諸攀緣，定心<a class="t" id="t0829b27"></a>觀察。諦觀察已，乃如實知：『若無有法，即無生<a class="t" id="t0829b28"></a>法。有法若滅，生法亦滅。』</p>
<p><a class="t-linehead" id="t-linehead0829b28"></a>「知此法已，又復思<a class="t" id="t0829b29"></a>惟：『何法若無，有法不起？何法滅已，有法得滅？』<a class="t" id="t0829c01"></a>作是念已，離諸攀緣，定心觀察。諦觀察已，乃<a class="t" id="t0829c02"></a>如實知：『若無取法，有法即無。取法滅已，有法<a class="t" id="t0829c03"></a>亦滅。』</p>
<p><a class="t-linehead" id="t-linehead0829c03"></a>「知此法已，又復思惟：『何法若無，取法<a class="t" id="t0829c04"></a>得無？何法滅已，取法得滅？』作是念已，離諸<a class="t" id="t0829c05"></a>攀緣，定心觀察。諦觀察已，乃如實知：『若無愛<a class="t" id="t0829c06"></a>法，即無取法。愛法滅已，取法亦滅。』</p>
<p><a class="t-linehead" id="t-linehead0829c06"></a>「知此法已，<a class="t" id="t0829c07"></a>又復思惟：『何法若無，得無愛法？何法滅已，愛<a class="t" id="t0829c08"></a>法得滅？』作是念已，離諸攀緣，定心觀察。諦<a class="t" id="t0829c09"></a>觀察已，乃如實知：『受法若無，愛法即無。受法<a class="t" id="t0829c10"></a>滅已，愛法亦滅。』</p>
<p><a class="t-linehead" id="t-linehead0829c10"></a>「知此法已，又復思惟：『何法<a class="t" id="t0829c11"></a>若無，受法得無？何法滅已，受法得滅？』作是念<a class="t" id="t0829c12"></a>已，離諸攀緣，定心觀察。諦觀察已，乃如實知：<a class="t" id="t0829c13"></a>『觸法若無，受法即無。觸法滅已，受法亦滅。』</p>
<p><a class="t-linehead" id="t-linehead0829c13"></a>「知<a class="t" id="t0829c14"></a>此法已，又復思惟：『何法若無，觸法即無？何<a class="t" id="t0829c15"></a>法滅已，觸法得滅？』作是念已，離諸攀緣，定心<a class="t" id="t0829c16"></a>觀察。諦觀察已，乃如實知：『六處若無，觸法得<a class="t" id="t0829c17"></a>無。六處滅已，觸法亦滅。』</p>
<p><a class="t-linehead" id="t-linehead0829c17"></a>「知此法已，又復思<a class="t" id="t0829c18"></a>惟：『何法若無，六處得無？何法滅已，六處亦滅？』<a class="t" id="t0829c19"></a>作是念已，離諸攀緣，定心觀察。諦觀察已，乃<a class="t" id="t0829c20"></a>如實知：『名色若無，六處得無。名色滅已，六處<a class="t" id="t0829c21"></a>亦滅。』</p>
<p><a class="t-linehead" id="t-linehead0829c21"></a>「知此法已，又復思惟：『何法若無，名色<a class="t" id="t0829c22"></a>得無？何法滅已，名色亦滅？』作是念已，離諸<a class="t" id="t0829c23"></a>攀緣，定心觀察。諦觀察已，乃如實知：『識法若<a class="t" id="t0829c24"></a>無，名色即無。識法滅已，名色亦滅。』</p>
<p><a class="t-linehead" id="t-linehead0829c24"></a>「知此法已，<a class="t" id="t0829c25"></a>又復思惟：『何法若無，識法得無？何法滅已，識<a class="t" id="t0829c26"></a>法亦滅？』作是念已，離諸攀緣，定心觀察。諦<a class="t" id="t0829c27"></a>觀察已，乃如實知：『行法若無，識法即無。行法<a class="t" id="t0829c28"></a>若滅，識法亦滅。』</p>
<p><a class="t-linehead" id="t-linehead0829c28"></a>「知此法已，又復思惟：『何法<a class="t" id="t0829c29"></a>若無，行法得無？何法滅已，行法得滅？』作是念<a class="t" id="t0830a01"></a>已，離諸攀緣，定心觀察。諦觀察已，乃如實知：<a class="t" id="t0830a02"></a>『無明若無，行法即無。無明滅已，行法亦滅。由<a class="t" id="t0830a03"></a>是無明滅則行滅；行滅則識滅；識滅則名色<a class="t" id="t0830a04"></a>滅；名色滅則六處滅；六處滅則觸滅；觸滅<a class="t" id="t0830a05"></a>則受滅；受滅則愛滅；愛滅則取滅；取滅則<a class="t" id="t0830a06"></a>有滅；有滅則生滅；生滅則老死、憂、悲、苦、惱滅。<a class="t" id="t0830a07"></a>由是一大苦蘊滅。』</p>
<p><a class="t-linehead" id="t-linehead0830a07"></a>「一一了知如是法已，又復<a class="t" id="t0830a08"></a>思惟：『我今已履佛所行道，已被昔人所被之<a class="t" id="t0830a09"></a>甲，已到昔人涅盤之城。』」</p>
<a class="t" id="t0830a10"></a>
<p><a class="t-linehead" id="t-linehead0830a10"></a>佛復告言：「諸苾芻！譬如有人欲遠所詣，即<a class="t" id="t0830a11"></a>履昔人所行之道，又被昔人所被之甲，乃尋<a class="t" id="t0830a12"></a>昔人舊所都城。或行深山，或行曠野，行之不<a class="t" id="t0830a13"></a>已，到彼舊城。其城廣大，乃是往昔王之所都。<a class="t" id="t0830a14"></a>而此都城嚴麗依然。池沼、園苑皆悉殊好。人<a class="t" id="t0830a15"></a>之見者，心無厭捨。是人見已，即自思惟：『我<a class="t" id="t0830a16"></a>今迴還詣於本國，具以斯事上奏於王。』既<a class="t" id="t0830a17"></a>至本國，即奏王曰：『大王當知！我被昔人所被<a class="t" id="t0830a18"></a>之甲，乃履昔人所行之道。或行深山，或行曠<a class="t" id="t0830a19"></a>野，行之不已，到一舊城。其城廣大，乃是往<a class="t" id="t0830a20"></a>昔王之都聚。而彼城隍嚴麗依然。池沼、園苑<a class="t" id="t0830a21"></a>皆悉殊好。人所見者，心無厭捨。大王宜應<a class="t" id="t0830a22"></a>往彼都止。』王聞語已，即允所奏，乃與臣佐<a class="t" id="t0830a23"></a>尋都彼城。而彼都城由王居止，轉更嚴麗，人<a class="t" id="t0830a24"></a>民熾盛，豐樂倍常。</p>
<p><a class="t-linehead" id="t-linehead0830a24"></a>「諸苾芻！我亦如是。履於<a class="t" id="t0830a25"></a>諸佛舊所行道，被於諸佛所被舊甲，行詣諸<a class="t" id="t0830a26"></a>佛涅盤舊城。諸苾芻！何謂舊道？何謂舊甲？<a class="t" id="t0830a27"></a>何謂舊城？即是過去諸佛所行八正之道。所<a class="t" id="t0830a28"></a>謂：正見、正思惟、正語、正業、正命、正精進、正念、正<a class="t" id="t0830a29"></a>定。諸苾芻！此八正道是即舊道，是即舊甲，<a class="t" id="t0830b01"></a>是即舊城。先佛所行，我亦履踐，乃可得見彼<a class="t" id="t0830b02"></a>老死集。是故我證得老死滅乃至觀見生、有<a class="t" id="t0830b03"></a>取、愛、受、觸、六處、名色、識等皆滅。又觀行集，亦<a class="t" id="t0830b04"></a>令行滅；行法滅已，無明亦滅；無明滅已，即無<a class="t" id="t0830b05"></a>所觀。是時我以自神通力成等正覺。</p>
<p><a class="t-linehead" id="t-linehead0830b05"></a>「諸苾芻！<a class="t" id="t0830b06"></a>我所宣說如是正法，汝等精勤，應如是學，應<a class="t" id="t0830b07"></a>如是行，記念修習，成諸梵行。天上人間宣布<a class="t" id="t0830b08"></a>法化，廣為眾生作大利益。乃至苾芻尼、優婆<a class="t" id="t0830b09"></a>塞、優婆夷、婆羅門、外道尼乾子等，亦應如是<a class="t" id="t0830b10"></a>修習、宣布，廣為眾生作大利益。」</p>
<p><a class="t-linehead" id="t-linehead0830b10"></a>爾時世尊說<a class="t" id="t0830b11"></a>是經已，一切大眾聞佛所說，信受奉行。</p>
<a class="t" id="t0830b12"></a>
<p class="endsutta"><span class="t-juanname">佛說舊城喻經</span></p>
</article>
<aside id="metaarea">
<p>This is Tashō vol. 16 sūtra no. 715. The text is from <a href="http://tripitaka.cbeta.org/T16n0715" target="_blank">CBETA</a>.</p>
</aside>
</section>
</div></body></html>
