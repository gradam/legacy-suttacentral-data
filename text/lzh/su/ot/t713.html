<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t713">
<article>
<div class="mirror hgroup">
<h1 class="mirror-row">
<span class="mirror-left">T No. 713</span><span class="mirror-right">貝多樹下思惟十二因緣經</span>
</h1>
</div>
　<a class="t" id="t0826b01"></a><a class="t" id="t0826b02"></a><a class="t" id="t0826b03"></a>
<p class="suttainfo"><span class="juannum">No. 713 [Nos. 714, 715]</span><br>
<a class="t" id="t0826b04"></a> <span class="t-juanname">貝多樹下思惟十二因緣經<span class="t-note">（亦名聞城<a class="t" id="t0826b05"></a>十二因緣經）</span></span><br>
<a class="t" id="t0826b06"></a><a class="t" id="t0826b07"></a> <span class="t-byline">吳月氏優婆塞支謙譯</span></p>
<a class="t" id="t0826b08"></a>
<p><a class="t-linehead" id="t-linehead0826b08"></a>聞如是：</p>
<p>一時佛在舍衛國，止祇樹給孤獨園。</p>
<a class="t" id="t0826b09"></a>
<p><a class="t-linehead" id="t-linehead0826b09"></a>是時佛告：「比丘！」比丘便應：「唯然。」比丘從佛聽。<a class="t" id="t0826b10"></a>佛便說言：「諸比丘！我本未得佛道為菩薩<a class="t" id="t0826b11"></a>時，為念是：『咄！是世間極劇，為生、老、死，為往<a class="t" id="t0826b12"></a>受但苦。當何時從老、死得要也？』</p>
<p><a class="t-linehead" id="t-linehead0826b12"></a>「諸比丘！便自<a class="t" id="t0826b13"></a>思惟，得是意：『何以故有老死？亦何因緣復老<a class="t" id="t0826b14"></a>死？』比丘！便念本，得應意：『生故為有老死，亦<a class="t" id="t0826b15"></a>生因緣復老死。』</p>
<p><a class="t-linehead" id="t-linehead0826b15"></a>「比丘！便思惟念：『何以故為生？<a class="t" id="t0826b16"></a>亦何因緣復生？』比丘！便自思惟案本念，便得<a class="t" id="t0826b17"></a>是應意：『為有故生，亦因緣有復生。』</p>
<p><a class="t-linehead" id="t-linehead0826b17"></a>「比丘！便<a class="t" id="t0826b18"></a>思惟，生是意：『何以故為有有？亦何因緣復有？』<a class="t" id="t0826b19"></a>比丘！便思惟案本念，便生應是意：『為受故有<a class="t" id="t0826b20"></a>有，亦受因緣復有。』</p>
<p><a class="t-linehead" id="t-linehead0826b20"></a>「比丘！便思惟：『是何以故受<a class="t" id="t0826b21"></a>有？亦何因緣復受？』比丘！便案本念，得是應意：<a class="t" id="t0826b22"></a>『為愛故受，亦愛因緣復受。』</p>
<p><a class="t-linehead" id="t-linehead0826b22"></a>「比丘！便思惟念：『何<a class="t" id="t0826b23"></a>以故為愛有？亦何因緣復愛？』比丘！便思惟案<a class="t" id="t0826b24"></a>本念，得要：『痛樂故愛，亦痛樂因緣復愛。』</p>
<p><a class="t-linehead" id="t-linehead0826b24"></a>「比<a class="t" id="t0826b25"></a>丘！便思惟念：『何以痛樂有？亦何因緣痛樂復<a class="t" id="t0826b26"></a>有？』比丘！便思惟案本念，得是應意：『更故痛<a class="t" id="t0826b27"></a>樂有，亦更因緣痛樂復痛樂。』</p>
<p><a class="t-linehead" id="t-linehead0826b27"></a>「比丘！便思惟念：<a class="t" id="t0826b28"></a>『何以故有更？亦何因緣復更？』比丘！便思惟案<a class="t" id="t0826b29"></a>本念，便生應意：『六入故有更，亦六入因緣<a class="t" id="t0826c01"></a>復更。』</p>
<p><a class="t-linehead" id="t-linehead0826c01"></a>「比丘！便思惟念：『何以故有六入？亦何<a class="t" id="t0826c02"></a>因緣復有六入？』比丘！便思惟案本念，得是應<a class="t" id="t0826c03"></a>意：『名像故有六入，亦名像因緣復有六入。』</p>
<p><a class="t-linehead" id="t-linehead0826c03"></a>「比<a class="t" id="t0826c04"></a>丘！便思惟念：『何以故名像有？亦何因緣復有<a class="t" id="t0826c05"></a>名像？』比丘！便思惟案本念，得是應意：『識故<a class="t" id="t0826c06"></a>為名像有，亦識因緣復有名像。』</p>
<p><a class="t-linehead" id="t-linehead0826c06"></a>「比丘！便思惟<a class="t" id="t0826c07"></a>念：『何以故有識？亦何因緣復有識？』比丘！便<a class="t" id="t0826c08"></a>思惟案本念，有是應意：『名像故為有識，亦<a class="t" id="t0826c09"></a>名像因緣復識。』</p>
<p><a class="t-linehead" id="t-linehead0826c09"></a>「比丘！便思惟，生是意：『是何<a class="t" id="t0826c10"></a>等咄是識，還不復前在？名像因緣識，亦識<a class="t" id="t0826c11"></a>因緣名像；名像因緣六入，六入因緣更；更<a class="t" id="t0826c12"></a>因緣痛，痛因緣愛；愛因緣受，受因緣有；有<a class="t" id="t0826c13"></a>因緣生，生因緣老死。憂、哭、苦、不可意愁，從是<a class="t" id="t0826c14"></a>致有。如是但為從五陰，一切苦從習生。』</p>
<p><a class="t-linehead" id="t-linehead0826c14"></a>「比<a class="t" id="t0826c15"></a>丘！便自思惟念：『何以故無有老死？亦何故<a class="t" id="t0826c16"></a>老死滅盡？』比丘！便案本念思惟，得是應可意：<a class="t" id="t0826c17"></a>『無有生亦不老死已，生盡，老死亦盡。』</p>
<p><a class="t-linehead" id="t-linehead0826c17"></a>「比丘！便<a class="t" id="t0826c18"></a>自思惟念：『何以故不復生？亦何因緣復生<a class="t" id="t0826c19"></a>盡？』比丘！便思惟案本念，生是應意：『有無是<a class="t" id="t0826c20"></a>有者，便不復生；有盡，復生盡。』</p>
<p><a class="t-linehead" id="t-linehead0826c20"></a>「比丘！便思惟念：<a class="t" id="t0826c21"></a>『何等無有為有無有？何等盡為復有盡？』諸比<a class="t" id="t0826c22"></a>丘！便思惟案本念，自生應意：『受無有，便有無<a class="t" id="t0826c23"></a>有；受已盡，便有盡。』</p>
<p><a class="t-linehead" id="t-linehead0826c23"></a>「諸比丘！便思惟念：『何等無<a class="t" id="t0826c24"></a>有令受無有？亦何等盡令受盡？』諸比丘！便思<a class="t" id="t0826c25"></a>惟案本念，得應意：『無有愛，亦無有受；愛已盡，<a class="t" id="t0826c26"></a>便受盡。』</p>
<p><a class="t-linehead" id="t-linehead0826c26"></a>「諸比丘！便思惟念：『何無有為愛無<a class="t" id="t0826c27"></a>有？何盡復是愛盡？』諸比丘！便思惟案本念，<a class="t" id="t0826c28"></a>意生如應：『痛痒無有，便愛無有；痛痒盡，則愛<a class="t" id="t0826c29"></a>盡。』</p>
<p><a class="t-linehead" id="t-linehead0826c29"></a>「諸比丘！便思惟念：『何等無有則痛痒無有？<a class="t" id="t0827a01"></a>何等盡是痛痒盡？』便自思惟案本念，得是<a class="t" id="t0827a02"></a>應：『更樂無有，則痛痒無有；更樂盡，復痛痒<a class="t" id="t0827a03"></a>盡。』</p>
<p><a class="t-linehead" id="t-linehead0827a03"></a>「便復思惟念：『何等無有更樂無有？何等<a class="t" id="t0827a04"></a>盡是更樂盡？』便復思惟念本，得應意：『六入<a class="t" id="t0827a05"></a>無有，即更樂無有；六入盡，更樂盡。』</p>
<p><a class="t-linehead" id="t-linehead0827a05"></a>「便復思<a class="t" id="t0827a06"></a>惟念：『何等無有六入無有？何等盡則六入盡？』<a class="t" id="t0827a07"></a>便復思惟案本念，有是應意：『名像無有，則六<a class="t" id="t0827a08"></a>入無有；名像盡，復六入盡。』</p>
<p><a class="t-linehead" id="t-linehead0827a08"></a>「便復思惟念：『何<a class="t" id="t0827a09"></a>等無有為名像無有？何等盡復名像盡？』便復<a class="t" id="t0827a10"></a>思惟案本念，有是意應：『無有識，亦無有名<a class="t" id="t0827a11"></a>像；識盡，復名像盡。』</p>
<p><a class="t-linehead" id="t-linehead0827a11"></a>「便復思惟念：『是何等無<a class="t" id="t0827a12"></a>有則識無有？何等盡復識盡？』便復思惟案本<a class="t" id="t0827a13"></a>念，得是應意：『無有殃種，識亦無有；殃種已<a class="t" id="t0827a14"></a>盡，則識盡。』</p>
<p><a class="t-linehead" id="t-linehead0827a14"></a>「便復思惟念：『何等無有為殃種無<a class="t" id="t0827a15"></a>有？何等盡為殃種盡？』便復思惟念本，得應<a class="t" id="t0827a16"></a>意：『無有癡，亦無有殃種；癡已盡，則殃種盡；殃<a class="t" id="t0827a17"></a>種已盡，識盡；識盡，名像盡；名像盡，六入盡；六<a class="t" id="t0827a18"></a>入盡，更盡；更盡，痛痒盡；痛痒盡，愛盡；愛盡，<a class="t" id="t0827a19"></a>成就盡；成就盡，有盡；有盡，生盡；生盡，老死<a class="t" id="t0827a20"></a>盡，憂、愁、苦、不可意劇便盡。如是最無有量苦<a class="t" id="t0827a21"></a>陰便盡。』」</p>
<a class="t" id="t0827a22"></a>
<p><a class="t-linehead" id="t-linehead0827a22"></a>佛告諸比丘：「彼時念是，以自得故道所。佛<a class="t" id="t0827a23"></a>從是往，得便隨；已隨，便知老死，亦知老死習，<a class="t" id="t0827a24"></a>亦知老死滅，亦知老死行令度。生亦爾，有<a class="t" id="t0827a25"></a>亦爾，受亦爾，愛亦爾，痛痒亦爾，更亦爾，六<a class="t" id="t0827a26"></a>入亦爾，名像亦爾，識亦爾，殃種亦爾。便知<a class="t" id="t0827a27"></a>癡，亦知癡習本，亦知何癡盡，亦知受行令<a class="t" id="t0827a28"></a>癡盡。譬，比丘！若人在空澤間、閑處行，便見<a class="t" id="t0827a29"></a>故道、故有行者迹，人便隨迹；已隨迹，便見<a class="t" id="t0827b01"></a>故城、好足園、好足饒樹、好足池、好足河、好山<a class="t" id="t0827b02"></a>塹、亦好處熾饒園樂，便念是：『若我今往，當白<a class="t" id="t0827b03"></a>王：「我為行在空澤間、閑處，便見故道、故人行<a class="t" id="t0827b04"></a>處，便隨已，隨見故城、好足園、好足饒樹、好足<a class="t" id="t0827b05"></a>池、好河、好山塹，亦好處熾饒園樂，可王居。」』<a class="t" id="t0827b06"></a>王便取居。却後稍嚴，稍增熾，多人饒。」</p>
<p><a class="t-linehead" id="t-linehead0827b06"></a>佛告諸<a class="t" id="t0827b07"></a>比丘：「我亦如是，得故道所。佛本從是行者，我<a class="t" id="t0827b08"></a>便隨；已隨，便知老死從所，亦知老死從聚，<a class="t" id="t0827b09"></a>亦知老死何盡，亦知老死何行得度世；知生<a class="t" id="t0827b10"></a>亦爾，知有亦爾，知受亦爾，知愛亦爾，知痛<a class="t" id="t0827b11"></a>痒亦爾，知更亦爾，知六入亦爾，知名像亦<a class="t" id="t0827b12"></a>爾，知識亦爾，知作行亦爾；知癡，亦知癡從生，<a class="t" id="t0827b13"></a>亦知從何癡滅，亦知何行除癡度世。」</p>
<a class="t" id="t0827b14"></a>
<p><a class="t-linehead" id="t-linehead0827b14"></a>佛便告比丘、比丘尼、優婆塞、優婆夷：「若比丘<a class="t" id="t0827b15"></a>為比丘如有應受行，便得道，不失道，能巧道。<a class="t" id="t0827b16"></a>比丘尼亦爾，優婆塞亦爾，優婆夷亦爾。若<a class="t" id="t0827b17"></a>諦受正行，便隨道，得道。能如應法行，如是<a class="t" id="t0827b18"></a>無為行者，增多方至。」</p>
<p><a class="t-linehead" id="t-linehead0827b18"></a>天亦人已見佛說如是<a class="t" id="t0827b19"></a>宜，比丘取著意，佛行者受。</p>
<a class="t" id="t0827b20"></a>
<p class="endsutta"><span class="t-juanname">貝多樹下思惟十二因緣經</span></p>
</article>
<aside id="metaarea">
<p>This is Tashō vol. 16 sūtra no. 713. The text is from <a href="http://tripitaka.cbeta.org/T16n0713" target="_blank">CBETA</a>.</p>
</aside>
</section>
</div></body></html>
