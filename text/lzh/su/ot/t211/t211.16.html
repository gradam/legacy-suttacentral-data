<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.16">
<article>
<div class="hgroup">
<p class="division">法句譬喻經</p>
<h1>法句譬喻經述千品第十六</h1>
</div>
<p><a class="t" id="0588c28"></a><a class="t-linehead" id="t-linehead0588c28"></a>昔佛在舍衛國，有一長老比丘字般特，新作<a class="t" id="0588c29"></a>比丘稟性闇塞，佛令五百羅漢日日教之，<a class="t" id="0589a01"></a>三年之中不得一偈，國中四輩皆知其愚冥。<a class="t" id="0589a02"></a>佛愍傷之，即呼著前授與一偈，守口攝意身<a class="t" id="0589a03"></a>莫犯非，如是行者得度世。時般特感佛慈<a class="t" id="0589a04"></a>恩，歡欣心開誦偈上口。佛告之曰：「汝今年<a class="t" id="0589a05"></a>老，方得一偈，人皆知之不足為奇；今當為汝<a class="t" id="0589a06"></a>解說其義，一心諦聽。」般特受教而聽，佛即<a class="t" id="0589a07"></a>為說身三口四意三所由，觀其所起察其所<a class="t" id="0589a08"></a>滅，三界五道輪轉不息，由之昇天、由之墮淵、<a class="t" id="0589a09"></a>由之得道，涅槃自然、分別為說無量妙法。<a class="t" id="0589a10"></a>時般特<span class="gaiji">［火＊霍］<!--gaiji,,1[火＊霍],2&#x3E0C;,3--></span>然心開，即得羅漢道。爾時有五百<a class="t" id="0589a11"></a>比丘尼別有精舍，佛日遣一比丘為說經法，<a class="t" id="0589a12"></a>「明日般特次應當行。」諸尼聞之皆豫含笑。<a class="t" id="0589a13"></a>「明日來者，我等當共逆說其偈，令之慚愧無<a class="t" id="0589a14"></a>所一言。」明日般特往，諸比丘尼大小皆出<a class="t" id="0589a15"></a>作禮相視而笑，坐畢下食，食已澡手請令說<a class="t" id="0589a16"></a>法。時般特即上高座，自慚否曰：「薄德下才<a class="t" id="0589a17"></a>末為沙門，頑鈍有素所學不多，唯知一偈粗<a class="t" id="0589a18"></a>識其義，當為敷演願各靜聽。」諸年少比丘尼<a class="t" id="0589a19"></a>欲逆說偈，口不能開，驚怖自責稽首悔過。般<a class="t" id="0589a20"></a>特即如佛所說，一一分別身意所由罪福內<a class="t" id="0589a21"></a>外，昇天得道凝神斷想入定之法。即時諸尼<a class="t" id="0589a22"></a>聞其所說甚怪甚異，一心歡喜皆得羅漢道。</p>
<p><a class="t" id="0589a23"></a><a class="t-linehead" id="t-linehead0589a23"></a>後日國王波斯匿，請佛眾僧於正殿會，佛欲<a class="t" id="0589a24"></a>現般特威神，與鉢令持隨後而行。門士識<a class="t" id="0589a25"></a>之，留不聽入。「卿為沙門一偈不了，受請何為？<a class="t" id="0589a26"></a>吾是俗人由尚知偈，豈況沙門無有智慧，施<a class="t" id="0589a27"></a>卿無益，不須入門。」時般特即住門外。佛坐<a class="t" id="0589a28"></a>正殿，上行水已畢，般特即擎鉢申臂遙<a class="t" id="0589a29"></a>以授佛。王及群臣、夫人太子、眾會四輩，見臂<a class="t" id="0589b01"></a>來入不見其形，怪而問佛：「是何人臂？」佛言：「是<a class="t" id="0589b02"></a>般特比丘臂也，近日得道。向吾使持鉢，門<a class="t" id="0589b03"></a>士不聽來入，是以申臂授吾鉢耳。」即便請入，<a class="t" id="0589b04"></a>威神倍常。王白佛言：「聞般特本性愚鈍方<a class="t" id="0589b05"></a>知一偈，何緣得道？」佛告王曰：「學不必多，行之<a class="t" id="0589b06"></a>為上。般特解一偈義，精理入神，身口意寂<a class="t" id="0589b07"></a>淨如天金。人雖多學，不解不行徒喪識想，有<a class="t" id="0589b08"></a>何益哉？」</p>
<p><a class="t-linehead" id="t-linehead0589b08"></a>於是世尊即說偈言：<a class="t" id="0589b09"></a></p>
<blockquote class="gatha">
<p><a class="text-gatha-number" id="118"></a><a class="vagga-gatha-number" id="16.1"></a>「雖誦千章，　　句義不正，<br>
不如一要，<a class="t" id="0589b10"></a>　　聞可滅惡。</p>
<p><a class="text-gatha-number" id="119"></a><a class="vagga-gatha-number" id="16.2"></a>雖誦千言，　　不義何益？<a class="t" id="0589b11"></a><br>
不如一義，　　聞行可度。</p>
<p><a class="text-gatha-number" id="120"></a><a class="vagga-gatha-number" id="16.3"></a>雖多誦經，<a class="t" id="0589b12"></a>　　不解何益？<br>
解一法句，　　行可得道。」<a class="t" id="0589b13"></a></p>
</blockquote>
<p><a class="t-linehead" id="t-linehead0589b13"></a>佛說偈已，三百比丘得阿羅漢道，王及群臣<a class="t" id="0589b14"></a>夫人太子莫不歡喜。</p>
<p><a class="t" id="0589b15"></a><a class="t-linehead" id="t-linehead0589b15"></a>昔佛在舍衛國精舍之中，為天人說法。時舍<a class="t" id="0589b16"></a>衛國中有婆羅門長者名藍達，大富無極，其<a class="t" id="0589b17"></a>家資財不可計數。梵志之法，當作大壇以<a class="t" id="0589b18"></a>顯名譽，盡家之財持用布施作般闍于瑟，供<a class="t" id="0589b19"></a>養婆羅門五千餘人，五年之中供給衣被床<a class="t" id="0589b20"></a>榻醫藥珍琦寶物郊祠供具，盡所愛惜。諸梵<a class="t" id="0589b21"></a>志等五年之中，為羅摩達長者，祭祀諸天四<a class="t" id="0589b22"></a>山五嶽星宿水火，無不周遍，呪願長者長夜<a class="t" id="0589b23"></a>受福。五歲已周，最後一日極大布施，如長者<a class="t" id="0589b24"></a>法，金鉢盛銀粟，銀鉢盛金粟，象馬車乘奴<a class="t" id="0589b25"></a>婢資財，七寶服飾散蓋履屣，鹿皮之衣，錫<a class="t" id="0589b26"></a>杖踞床澡罐澡盤，床榻席薦，所應當得，<a class="t" id="0589b27"></a>事事八萬四千盡持布施。當其爾日皆來大<a class="t" id="0589b28"></a>會，鬼神國王大臣梵志大姓，悉來會坐，隱隱<a class="t" id="0589b29"></a>闐闐莫不歡欣。佛見如是，歎然言曰：「此大<a class="t" id="0589c01"></a>姓梵志何以愚癡？所施大多福報薄少，如種<a class="t" id="0589c02"></a>火中何從得報也？若我不化，長離法門。」於是<a class="t" id="0589c03"></a>世尊便起嚴服，化從地出，放大光明普照眾<a class="t" id="0589c04"></a>會，大小見之怪未曾有，驚怖悚懼不知何神。<a class="t" id="0589c05"></a>長者羅摩達及諸大眾，頭面著地為佛作禮。<a class="t" id="0589c06"></a>佛見眾人皆有敬心，因其恭肅便說偈言：<a class="t" id="0589c07"></a></p>
<blockquote class="gatha">
<p><a class="text-gatha-number" id="121"></a><a class="vagga-gatha-number" id="16.4"></a>「月千反祠，　　終身不徹，<br>
不如須臾，<a class="t" id="0589c08"></a>　　一心念法。</p>
<p><a class="text-gatha-number" id="122"></a><a class="vagga-gatha-number" id="16.5"></a>一念造福，　　勝彼終身，<a class="t" id="0589c09"></a><br>
雖終百歲，　　奉事火神；</p>
<p><a class="text-gatha-number" id="123"></a><a class="vagga-gatha-number" id="16.6"></a>不如須臾，<a class="t" id="0589c10"></a>　　供養三尊，<br>
一供養福，　　勝彼百年。」<a class="t" id="0589c11"></a></p>
</blockquote>
<p><a class="t-linehead" id="t-linehead0589c11"></a>於是世尊告藍達曰：「施有四事。何等為四？一<a class="t" id="0589c12"></a>者施多得福報少，二者施少得福報多，三者<a class="t" id="0589c13"></a>施多得福報多，四者施少得報亦少。何<a class="t" id="0589c14"></a>謂施多得福報少者？其人愚癡殺生祭祠，飲<a class="t" id="0589c15"></a>酒歌舞破損財寶，無有福慧。何謂施少得報<a class="t" id="0589c16"></a>少者？以慳貪惡意施凡道士，俱兩愚癡是<a class="t" id="0589c17"></a>故無福。何謂施少得福多者？能以慈心奉<a class="t" id="0589c18"></a>道德人，道士食已精進學誦，施此雖少其福<a class="t" id="0589c19"></a>彌大。何謂施多得福多者？若有賢者覺世無<a class="t" id="0589c20"></a>常，好心出財起立塔寺精舍菓園，供養三<a class="t" id="0589c21"></a>尊衣服履屣床榻厨膳，斯福如五河流入<a class="t" id="0589c22"></a>於大海，福流如是世世不斷，是為施多其<a class="t" id="0589c23"></a>報轉多，譬如農家地有厚薄所得不同。」爾時<a class="t" id="0589c24"></a>藍達長者座中會人，見佛變化聞說法言皆<a class="t" id="0589c25"></a>大歡喜，諸天人神皆得須陀洹道；五千梵<a class="t" id="0590a01"></a>志皆作沙門得應真道；主人藍達居家大小，<a class="t" id="0590a02"></a>皆受五戒亦得道迹；國王大臣皆受三自歸，<a class="t" id="0590a03"></a>為優婆塞，亦得法眼。</p>
<p><a class="t" id="0590a04"></a><a class="t-linehead" id="t-linehead0590a04"></a>昔佛在舍衛精舍教化時，羅閱祇國有一人，<a class="t" id="0590a05"></a>為人凶愚不孝父母，輕侮良善不敬長老，居<a class="t" id="0590a06"></a>門衰耗常不如意，便行事火欲求福祐。事火<a class="t" id="0590a07"></a>之法，日適欲沒燃大火聚，向之跪拜，或至夜<a class="t" id="0590a08"></a>半火滅乃止。如是三年不得其福，更事日月。<a class="t" id="0590a09"></a>事日月法，晝以日出夜以月明，向日月拜，沒<a class="t" id="0590a10"></a>乃休止。如是三年復不得福。轉復事天，燒<a class="t" id="0590a11"></a>香跪拜，奉上甘美香華酒脯猪羊牛犢，遂至<a class="t" id="0590a12"></a>貧困故不得福，懃苦憔悴病不去門。聞舍衛<a class="t" id="0590a13"></a>國有佛，諸天所宗，當往奉事必望得福。即到<a class="t" id="0590a14"></a>佛所，至精舍門瞻覩世尊，光相晃然容顏奇<a class="t" id="0590a15"></a>異如星中月，見佛歡喜頭面作禮叉手白佛：<a class="t" id="0590a16"></a>「生長愚癡不識三尊，事火日月及諸天神，九<a class="t" id="0590a17"></a>年精懃永不蒙福，顏色憔悴氣力衰微，四大<a class="t" id="0590a18"></a>多患死亡無日。伏承世尊度人之師，故遠自<a class="t" id="0590a19"></a>歸，願垂福慶。」佛告之曰：「汝之所事，盡是妖<a class="t" id="0590a20"></a>邪魑魅魍魎，禱祀如山罪如江海，殺生求福<a class="t" id="0590a21"></a>去福遠矣。正使百劫懃苦盡殺，普天猪羊<a class="t" id="0590a22"></a>持用禱祀，罪如須彌福無芥子，徒自費喪豈<a class="t" id="0590a23"></a>不惑哉？又卿為人不孝父母、輕易賢善、不敬<a class="t" id="0590a24"></a>長老，憍慢貢高三毒熾盛，罪舋日深何緣得<a class="t" id="0590a25"></a>福？若能改心禮敬賢者，威儀禮節供奉長<a class="t" id="0590a26"></a>老，棄惡信善修己崇仁，四福日增世世無患。<a class="t" id="0590a27"></a>何等為四？一者顏色端正，二者氣力豐強，三<a class="t" id="0590a28"></a>者安隱無病，四者益壽終不枉橫。行之不<a class="t" id="0590a29"></a>懈亦可得道。」</p>
<p><a class="t-linehead" id="t-linehead0590a29"></a>於是世尊即說偈言：<a class="t" id="0590b01"></a></p>
<blockquote class="gatha">
<p><a class="text-gatha-number" id="124"></a><a class="vagga-gatha-number" id="16.7"></a>「祭神以求福，　　從後觀其報，<a class="t" id="0590b02"></a><br>
四分未望一，　　不如禮賢者。<a class="t" id="0590b03"></a></p>
<p><a class="text-gatha-number" id="125"></a><a class="vagga-gatha-number" id="16.8"></a>能善行禮節，　　常敬長老者，<a class="t" id="0590b04"></a><br>
四福自然增，　　色力壽而安。」<a class="t" id="0590b05"></a></p>
</blockquote>
<p><a class="t-linehead" id="t-linehead0590b05"></a>於是其人聞佛此偈，歡喜信解稽首作禮，重<a class="t" id="0590b06"></a>白佛言：「罪垢所蔽積罪九年，幸賴慈化今得<a class="t" id="0590b07"></a>開解。唯願世尊聽為沙門。」佛言：「善來比<a class="t" id="0590b08"></a>丘！」頭髮自墮即成沙門，內思安般，即得羅漢<a class="t" id="0590b09"></a>道。◎</p>
<a class="t" id="0590b10"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
