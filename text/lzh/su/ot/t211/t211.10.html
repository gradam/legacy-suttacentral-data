<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.10">
<article>
<div class="hgroup">
<p class="division">法句譬喻經</p>
<h1>法句譬喻經放逸品第十</h1>
</div>
<p><a class="t" id="0584a05"></a><a class="t-linehead" id="t-linehead0584a05"></a>昔佛在世，時有五百賈客從海中出，大持七<a class="t" id="0584a06"></a>寶還歸本國，經歷深山為惡鬼所迷不能得<a class="t" id="0584a07"></a>出，糧食乏盡窮頓困厄遂皆餓死，所齎寶貨<a class="t" id="0584a08"></a>散在山間。時有沙門在山中學，見其如此便<a class="t" id="0584a09"></a>起想念：「吾勤苦學道積已七年，不能得道又<a class="t" id="0584a10"></a>復貧窮無以自濟。此寶物無主，取之持歸用<a class="t" id="0584a11"></a>立門戶。」於是下山拾取寶物，藏著一處訖<a class="t" id="0584a12"></a>便出山，求呼兄弟負馳持歸。方到道半，佛<a class="t" id="0584a13"></a>念比丘應當得度，佛便化作一比丘尼，剃頭<a class="t" id="0584a14"></a>法服，<span class="gaiji">莊<!--gaiji,莊,1[病-丙＋土],2&#x3F75;,3--></span>面畫眉金銀瓔珞，隨谷入山。道逢<a class="t" id="0584a15"></a>沙門，頭面作禮問訊起居。道人呵比丘尼<a class="t" id="0584a16"></a>曰：「為道之法應得爾不？剃頭著法衣，云何復<a class="t" id="0584a17"></a><span class="gaiji">莊<!--gaiji,莊,1[病-丙＋土],2&#x3F75;,3--></span>面畫眉瓔珞身體也？」比丘尼答曰：「沙門<a class="t" id="0584a18"></a>之法為應爾不？辭親學道山居靜志，云何復<a class="t" id="0584a19"></a>取非其財物，貪欲忘道快心放意？不計無<a class="t" id="0584a20"></a>常，生世如寄，罪報延長。」於是比丘尼為說偈<a class="t" id="0584a21"></a>言：<a class="t" id="0584a22"></a></p>
<blockquote class="gatha">
<p><a class="text-gatha-number" id="78"></a><a class="vagga-gatha-number" id="10.1"></a>「比丘謹慎戒，　　放逸多憂<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span>，<a class="t" id="0584a23"></a><br>
變諍小致大，　　積惡入火焚。<a class="t" id="0584a24"></a></p>
<p><a class="text-gatha-number" id="79"></a><a class="vagga-gatha-number" id="10.2"></a>守戒福致喜，　　犯戒有懼心，<a class="t" id="0584a25"></a><br>
能斷三界漏，　　此乃近涅槃。」<a class="t" id="0584a26"></a></p>
</blockquote>
<p><a class="t-linehead" id="t-linehead0584a26"></a>是時比丘尼說此偈已，為現佛身相好光明。<a class="t" id="0584a27"></a>沙門見之悚然毛竪，稽首佛足悔過自陳：「愚<a class="t" id="0584a28"></a>癡迷謬違犯正教，往而不返，其將奈何？」於是<a class="t" id="0584a29"></a>世尊即說偈言：<a class="t" id="0584b01"></a></p>
<blockquote class="gatha">
<p><a class="text-gatha-number" id="80"></a><a class="vagga-gatha-number" id="10.3"></a>「若前放逸，　　後能自禁，<br>
是照世間，<a class="t" id="0584b02"></a>　　念定其宜。</p>
<p><a class="text-gatha-number" id="81"></a><a class="vagga-gatha-number" id="10.4"></a>過失為惡，　　追覆以善，<a class="t" id="0584b03"></a><br>
是照世間，　　念善其宜。</p>
<p><a class="text-gatha-number" id="82"></a><a class="vagga-gatha-number" id="10.5"></a>少壯捨家，<a class="t" id="0584b04"></a>　　盛修佛教，<br>
是照世間，　　如月雲消。<a class="t" id="0584b05"></a></p>
<p><a class="text-gatha-number" id="83"></a><a class="vagga-gatha-number" id="10.6"></a>人前為惡，　　後止不犯，<br>
是照世間，<a class="t" id="0584b06"></a>　　如月雲消。」<a class="t" id="0584b07"></a></p>
</blockquote>
<p><a class="t-linehead" id="t-linehead0584b07"></a>於是比丘重聞此偈結解貪止，稽首佛足還<a class="t" id="0584b08"></a>到樹下，數息相隨止觀還淨，獲道果證成阿<a class="t" id="0584b09"></a>羅漢。</p>
<a class="t" id="0584b10"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
