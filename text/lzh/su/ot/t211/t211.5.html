<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.5">
<article>
<div class="hgroup">
<p class="division">法句譬喻經</p>
<h1>法句譬喻經戒慎品第五</h1>
</div>
<p><a class="t" id="0580b24"></a><a class="t-linehead" id="t-linehead0580b24"></a>昔波羅奈國有山，去城四五十里，有五沙門<a class="t" id="0580b25"></a>處山學道。晨旦出山人間乞食，食訖還山晚<a class="t" id="0580b26"></a>暮乃到，往還疲極不堪坐禪思惟正定，歷年<a class="t" id="0580b27"></a>如是不能得道。佛愍念之勞而無獲，化作一<a class="t" id="0580b28"></a>道人往到其所，問諸道人：「隱居修道得無勞<a class="t" id="0580b29"></a>惓？」諸沙門言：「吾等在此去城既遠，四大之<a class="t" id="0580c01"></a>身當須飲食，日日供給往還疲勞，經年歷<a class="t" id="0580c02"></a>歲勤苦竟已，晝日往返暮輒疲頓，不暇復得<a class="t" id="0580c03"></a>修道，為當正爾畢命而已。」道人語曰：「夫為道<a class="t" id="0580c04"></a>者，以戒為本攝心為行，賤形貴真捐棄軀命，<a class="t" id="0580c05"></a>食以支形守意正定，內學止觀滅意得道，養<a class="t" id="0580c06"></a>身順情安得免苦？願諸道人明日莫行，吾當<a class="t" id="0580c07"></a>供養，使諸道人休息一日。」時五沙門意大歡<a class="t" id="0580c08"></a>喜怪未曾有，安心定意不復憂行。明日日中，<a class="t" id="0580c09"></a>此化道人送食而來，食訖安和心意惔怕，於<a class="t" id="0580c10"></a>是化人為說偈言：<a class="t" id="0580c11"></a></p>
<blockquote class="gatha">
<p><a class="text-gatha-number" id="47"></a><a class="vagga-gatha-number" id="5.1"></a>「比丘立戒，　　守攝諸根，<br>
食知自節，<a class="t" id="0580c12"></a>　　寤意令應。</p>
<p><a class="text-gatha-number" id="48"></a><a class="vagga-gatha-number" id="5.2"></a>以戒降心，　　守意正定，<a class="t" id="0580c13"></a><br>
內學止觀，　　無忘正智。</p>
<p><a class="text-gatha-number" id="49"></a><a class="vagga-gatha-number" id="5.3"></a>明哲守戒，<a class="t" id="0580c14"></a>　　內思正智，<br>
行道如應，　　自淨除苦。」<a class="t" id="0580c15"></a></p>
</blockquote>
<p><a class="t-linehead" id="t-linehead0580c15"></a>化道人說此偈已，顯現佛身光相之容，於是<a class="t" id="0580c16"></a>五沙門精神震疊，咸思惟戒，即得阿羅漢<a class="t" id="0580c17"></a>道。</p>
<a class="t" id="0580c18"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
