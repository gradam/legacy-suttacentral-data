<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.38">
<article>
<div class="hgroup">
<p class="division">法句譬喻經</p>
<h1>法句譬喻經道利品第三十八</h1>
</div>
<p><a class="t" id="0606b16"></a><a class="t-linehead" id="t-linehead0606b16"></a>昔有國王治行正法民慕其化，無有太子以為<a class="t" id="0606b17"></a>愁憂。佛來入國便出覲尊，聽經歡欣即受<a class="t" id="0606b18"></a>五戒，一心奉敬唯願有子，晝夜精進三時不<a class="t" id="0606b19"></a>懈。有一給使其年十一常為王使，忠信奉法<a class="t" id="0606b20"></a>不失威儀，謙卑忍辱精進一心學誦經偈，知<a class="t" id="0606b21"></a>時先起已辦香火，數年之中精進如是不以<a class="t" id="0606b22"></a>為勞，卒得重病遂致無常。其神來還為王作<a class="t" id="0606b23"></a>子，乳餔長大至年十五立為太子。父王命終<a class="t" id="0606b24"></a>襲代為王，憍慢自恣婬泆欲樂，晝夜躭荒不<a class="t" id="0606b25"></a>理國事，臣僚廢朝民被其患。佛知其行不會<a class="t" id="0606b26"></a>本識，將諸弟子往到其國。王聞佛來，如先王<a class="t" id="0606b27"></a>法，大眾奉迎稽首于地却坐王位，佛告王<a class="t" id="0606b28"></a>曰：「國土人民群僚百官，悉自如常不？」王曰：<a class="t" id="0606b29"></a>「為人年幼未能綏化，皆蒙聖恩國土無他。」<a class="t" id="0606c01"></a>佛告王曰：「王今自知本所從來，作何功德得<a class="t" id="0606c02"></a>此王位？」王曰：「不審。頑愚不達，不知先世所<a class="t" id="0606c03"></a>從來也。」佛告大王：「本以五事得為國王。何等<a class="t" id="0606c04"></a>為五？一者布施得為國王，萬民奉獻宮觀殿<a class="t" id="0606c05"></a>堂資財無極。二者興立寺廟供養三尊床<span class="gaiji">［木＊翕］<!--gaiji,,1[木＊翕],2&#x3BD3;,3--></span><a class="t" id="0606c06"></a>幃帳以是為王，在於正殿御座理國。三者親<a class="t" id="0606c07"></a>身禮敬三尊及諸長德以是為王，一切萬民<a class="t" id="0606c08"></a>莫不為之作禮。四者忍辱身三口四及意<a class="t" id="0606c09"></a>無惡以是為王，一切見者莫不歡欣。五者<a class="t" id="0606c10"></a>學問常求智慧以是為王，決斷國事莫不奉<a class="t" id="0606c11"></a>用。行此五事世世為王。」</p>
<p><a class="t-linehead" id="t-linehead0606c11"></a>於是世尊以偈頌曰：<a class="t" id="0606c12"></a></p>
<blockquote class="gatha">
<p><a class="text-gatha-number" id="267"></a><a class="vagga-gatha-number" id="38.1"></a>「人知奉其上，　　君父師道士，<a class="t" id="0606c13"></a><br>
信戒施聞慧，　　終吉所生安。<a class="t" id="0606c14"></a></p>
<p><a class="text-gatha-number" id="268"></a><a class="vagga-gatha-number" id="38.2"></a>宿命有福慶，　　生世為人尊，<a class="t" id="0606c15"></a><br>
以道安天下，　　奉法莫不從。<a class="t" id="0606c16"></a></p>
<p><a class="text-gatha-number" id="269"></a><a class="vagga-gatha-number" id="38.3"></a>王為臣民主，　　常以慈愛下，<a class="t" id="0606c17"></a><br>
身率以法戒，　　示之以休咎。<a class="t" id="0606c18"></a></p>
<p><a class="text-gatha-number" id="270"></a><a class="vagga-gatha-number" id="38.4"></a>處安不忘危，　　慮明福轉厚，<a class="t" id="0606c19"></a><br>
福德之反報，　　不問尊以卑。」<a class="t" id="0606c20"></a></p>
</blockquote>
<p><a class="t-linehead" id="t-linehead0606c20"></a>佛告王曰：「王前世時為大王給使，奉佛以信、<a class="t" id="0606c21"></a>奉法以淨、奉僧以敬、奉親以孝、奉君以忠，常<a class="t" id="0606c22"></a>行一心精進布施，勞身苦體初不懈惓。是福<a class="t" id="0606c23"></a>追身，得為王子補王之榮。今者富貴而反懈<a class="t" id="0606c24"></a>怠。夫為國王當行五事。何謂為五事？一者<a class="t" id="0607a01"></a>領理萬民無有枉濫。二者養育將士隨時<span class="corr" title="[稟&gt;廩] cf.【麗】">廩</span><a class="t" id="0607a02"></a>與。三者念修本業福德無絕。四者當信忠臣<a class="t" id="0607a03"></a>正直之諫，無受讒言以傷正直。五者節欲貪<a class="t" id="0607a04"></a>樂心不放逸。行此五事，名聞四海福祿自來。<a class="t" id="0607a05"></a>捨此五事，眾綱不舉，民困則思亂，士勞則勢<a class="t" id="0607a06"></a>不舉；無福，鬼神不助；自用失大理，忠臣不敢<a class="t" id="0607a07"></a>諫；心逸國不理臣，<span class="gaiji">［卄／（阿-可＋辛）／女］<!--gaiji,,1[卄／（阿-可＋辛）／女],2&#x26FA8;,3--></span>民則怨。若如是者，身<a class="t" id="0607a08"></a>失令名，後則無福。」</p>
<p><a class="t-linehead" id="t-linehead0607a08"></a>於是世尊重說偈言：<a class="t" id="0607a09"></a></p>
<blockquote class="gatha">
<p><a class="text-gatha-number" id="271"></a><a class="vagga-gatha-number" id="38.5"></a>「夫為世間將，　　修正不阿枉，<a class="t" id="0607a10"></a><br>
調心勝諸惡，　　如是為法王。<a class="t" id="0607a11"></a></p>
<p><a class="text-gatha-number" id="272"></a><a class="vagga-gatha-number" id="38.6"></a>見正能施惠，　　仁愛好利人，<a class="t" id="0607a12"></a><br>
既利以平均，　　如是眾附親。」<a class="t" id="0607a13"></a></p>
</blockquote>
<p><a class="t-linehead" id="t-linehead0607a13"></a>佛說偈已，是時王大歡喜，起住佛前，五體<a class="t" id="0607a14"></a>投地懺悔謝佛，即受五戒，佛重說法，得須<a class="t" id="0607a15"></a>陀洹道。</p>
<p><a class="t" id="0607a16"></a><a class="t-linehead" id="t-linehead0607a16"></a>昔佛在舍衛國祇樹精舍為諸天人、國王大臣、<a class="t" id="0607a17"></a>四輩弟子說無上大法。時舍衛國南有深山，<a class="t" id="0607a18"></a>其中常出野象，象有三色，白、青、黑者。國王<a class="t" id="0607a19"></a>欲得好名鬪大象，輒遣人往捕取將來，付調<a class="t" id="0607a20"></a>象師，三年之中便可乘騎亦可令鬪。時有一<a class="t" id="0607a21"></a>神象，龍之所生，身白如雪尾赤如丹，兩牙<a class="t" id="0607a22"></a>如金色，獵師見此非常好象，還白國王：「有此<a class="t" id="0607a23"></a>大象，其形如是，宜大王乘。」王即募捕象師三<a class="t" id="0607a24"></a>十餘人，遣令捕此象。人眾往到象所，張羂<a class="t" id="0607a25"></a>欲捕象，而此神象知諸人意，即便來前而<a class="t" id="0607a26"></a>墮羂中，眾人皆來而欲捕之，象便瞋恚<a class="t" id="0607a27"></a>逆蹸跳之，近者即死遠者得走，象逐不置。<a class="t" id="0607a28"></a>時山脇有諸年少道人，多力勇健，山中學道<a class="t" id="0607a29"></a>大久未得定意，遙見此象追逐殺人，道人憐<a class="t" id="0607b01"></a>愍人故，自恃勇健欲往救之。佛已遙見，恐此<a class="t" id="0607b02"></a>比丘為神象所殺，佛即到邊放大光明，象<a class="t" id="0607b03"></a>見佛光怒止恚解，不復追逐殺人。比丘見佛，<a class="t" id="0607b04"></a>迎為作禮。佛為比丘即說偈言：<a class="t" id="0607b05"></a></p>
<blockquote class="gatha">
<p><a class="text-gatha-number" id="273"></a><a class="vagga-gatha-number" id="38.7"></a>「勿妄嬈神象，　　以招苦痛患，<a class="t" id="0607b06"></a><br>
惡意為自殺，　　終不至善方。」<a class="t" id="0607b07"></a></p>
</blockquote>
<p><a class="t-linehead" id="t-linehead0607b07"></a>比丘聞偈，即便稽首懺悔謝過，內自篤責深<a class="t" id="0607b08"></a>惟為非，即於佛前逮得應真。時捕象人即皆<a class="t" id="0607b09"></a>還，穌走者尋還，皆得道迹。</p>
<p><a class="t" id="0607b10"></a><a class="t-linehead" id="t-linehead0607b10"></a>昔佛在羅閱祇耆闍崛山中。時國王瓶沙<a class="t" id="0607b11"></a>有一大臣，犯事免退徙著南山中，去國千里<a class="t" id="0607b12"></a>外。由來無人不熟五穀，大臣到中，泉水流溢<a class="t" id="0607b13"></a>五穀大熟，四方諸國有飢寒者，皆來至此山<a class="t" id="0607b14"></a>中，數年之中便有三四千家，來者給與田地<a class="t" id="0607b15"></a>令得生活。其中三老諸長宿年共議：「國之無<a class="t" id="0607b16"></a>君猶身之無首。」相將至大臣所，舉大臣為<a class="t" id="0607b17"></a>國王。大臣答長老曰：「若以我為王者，當如<a class="t" id="0607b18"></a>諸國王之法，左右大臣文武將士，上下朝直發<a class="t" id="0607b19"></a>女闐宮，租稅穀帛當如民法。」諸國老曰：「唯然<a class="t" id="0607b20"></a>奉命一隨王法。」即立為王，處置群臣文武上<a class="t" id="0607b21"></a>下，發調人民築城作舍，宮殿樓觀，民被苦<a class="t" id="0607b22"></a>毒不復堪諧，皆發想念欲謀圖王。諸姦臣輩<a class="t" id="0607b23"></a>將王出獵，去城三四十里，於曠野澤中，牽<a class="t" id="0607b24"></a>王欲殺。王問左右：「何緣殺我？」答曰：「民慕豐<a class="t" id="0607b25"></a>樂奉王以禮，民困思亂破家圖國。」王告之言：<a class="t" id="0607b26"></a>「卿等自為非我本造，枉殺我者神祇知之。聽<a class="t" id="0607b27"></a>我發一願，死不有恨。」即願曰：「我本開荒出<a class="t" id="0607b28"></a>穀養民，來者皆活，富樂無極，自共舉我立<a class="t" id="0607b29"></a>為國王，依案諸國自共作此，今反殺我。我實<a class="t" id="0607c01"></a>無惡於此人民，若我死者，願作羅剎，還入故<a class="t" id="0607c02"></a>身中，當報此怨。」於是絞殺棄屍而去。三日<a class="t" id="0607c03"></a>之後，王神即作羅剎還入故身中，自名阿羅<a class="t" id="0607c04"></a>婆，即起入宮絞殺新王，并及後宮婇女<a class="t" id="0607c05"></a>左右姦臣，即皆殺之。羅剎瞋恚出宮，盡欲殺<a class="t" id="0607c06"></a>人。國中三老草索自縛，來向羅剎自首：「此是<a class="t" id="0607c07"></a>姦臣所為，非是細民所可能知，乞匃原恕<a class="t" id="0607c08"></a>願還治國。」曰：「我是羅剎，何與人等共從事<a class="t" id="0607c09"></a>也？食飲當得人肉，羅剎急性忿不思難。」三<a class="t" id="0607c10"></a>老曰：「國是王許，故當如前，食飲所須當相<a class="t" id="0607c11"></a>差次。」國老共出，宣令人民皆共探籌，以此為<a class="t" id="0607c12"></a>次家出一小兒，生用作食食羅剎王。三四千<a class="t" id="0607c13"></a>家正有一戶，為佛弟子，居門精進五戒不犯，<a class="t" id="0607c14"></a>隨民探籌，得第一籌。有一小兒，當先食鬼<a class="t" id="0607c15"></a>王。賢者大小懊惱啼哭，遙向崛山，為佛作<a class="t" id="0607c16"></a>禮悔過自責，佛以道眼見其辛苦，便自說言：<a class="t" id="0607c17"></a>「因是小兒當度無數人。」便獨飛往至羅剎門，<a class="t" id="0607c18"></a>現變光相照其宮內。羅剎見光疑是異人，即<a class="t" id="0607c19"></a>出見佛，便起毒心欲前噏佛，光刺其目，擔<a class="t" id="0607c20"></a>山吐火皆化為塵，至久疲頓然後降化，請佛<a class="t" id="0607c21"></a>入坐頭面作禮。佛為說經，一心聽法，即受五戒<a class="t" id="0607c22"></a>為優婆塞。里吏催食奪兒將來，室家嘷<a class="t" id="0608a01"></a>哭隨道而來，觀者無數為之悲哀。吏抱兒擏<a class="t" id="0608a02"></a>食著羅剎前，羅剎即持此小兒擎食至佛前，<a class="t" id="0608a03"></a>長跪白佛言：「國人相差次以小兒為食，我<a class="t" id="0608a04"></a>今受佛五戒，不復得食此小兒，請以小兒<a class="t" id="0608a05"></a>布施佛，為佛作給使。」佛為受之，即說呪<a class="t" id="0608a06"></a>願，羅剎歡喜得須陀洹道。佛以小兒著鉢中，<a class="t" id="0608a07"></a>擏出宮門，還其父母而告之曰：「快養小兒勿<a class="t" id="0608a08"></a>復愁憂。」眾人見佛莫不驚愕，怪是何神？此兒<a class="t" id="0608a09"></a>何福而獨救之？羅剎所食奪還父母。於是世<a class="t" id="0608a10"></a>尊在於大眾中央而說偈言：<a class="t" id="0608a11"></a></p>
<blockquote class="gatha">
<p><a class="text-gatha-number" id="274"></a><a class="vagga-gatha-number" id="38.8"></a>「戒德可恃怙，　　福報常隨己，<a class="t" id="0608a12"></a><br>
見法為人長，　　終遠三惡道。<a class="t" id="0608a13"></a></p>
<p><a class="text-gatha-number" id="275"></a><a class="vagga-gatha-number" id="38.9"></a>戒慎除苦畏，　　福德三界尊，<a class="t" id="0608a14"></a><br>
鬼龍邪毒害，　　不犯有戒人。」<a class="t" id="0608a15"></a></p>
</blockquote>
<p><a class="t-linehead" id="t-linehead0608a15"></a>佛說偈已，無央數人見佛光像，乃知至尊三<a class="t" id="0608a16"></a>界無比，便皆歸化為佛弟子，聞偈歡欣皆得<a class="t" id="0608a17"></a>道迹。</p>
<p><a class="t" id="0608a18"></a><a class="t-linehead" id="t-linehead0608a18"></a>昔佛在波羅奈國鹿野場上，為天人龍鬼、國<a class="t" id="0608a19"></a>王臣民、不可計眾而為說法。時大國王太子<a class="t" id="0608a20"></a>將從小國王世子五百餘人，往到佛所為佛<a class="t" id="0608a21"></a>作禮，却坐一面而聽法。諸太子等，即白佛<a class="t" id="0608a22"></a>言：「佛道清妙玄遠難及，自古以來頗有國王<a class="t" id="0608a23"></a>太子大臣長者之子，捨國吏民恩愛榮樂行<a class="t" id="0608a24"></a>作沙門者不？」佛告諸太子：「世間國土榮樂恩<a class="t" id="0608a25"></a>愛，如幻如化如夢如響，卒來卒去不可常<a class="t" id="0608a26"></a>保。又國王太子以三事故不能得道。何謂三<a class="t" id="0608a27"></a>事？一者憍恣，不念學問佛經妙義以濟神本。<a class="t" id="0608a28"></a>二者貪取，不念布施下貧困厄，群臣將士所<a class="t" id="0608a29"></a>有財寶，不與民共以修財本。三者不能遠離<a class="t" id="0608b01"></a>色欲愛樂之事、捨棄牢獄憂煩之惱，行作沙<a class="t" id="0608b02"></a>門滅眾苦難，以修身本。是以菩薩所生為王，<a class="t" id="0608b03"></a>除此三事，自致得佛。又有三事。何謂為三？<a class="t" id="0608b04"></a>一者少壯學問，領理國土，率化民庶，使行十<a class="t" id="0608b05"></a>善。二者中以財施貧窮孤寡，群臣將士與民<a class="t" id="0608b06"></a>同歡。三者每計無常命不久留，宜當出家<a class="t" id="0608b07"></a>行作沙門，斷苦因緣，勿更生死。三事不施<a class="t" id="0608b08"></a>獨無所得。」</p>
<p><a class="t-linehead" id="t-linehead0608b08"></a>於是世尊而自陳曰：「昔我前世<a class="t" id="0608b09"></a>作轉輪聖王，名曰南王皇帝，七寶導從，宮觀<a class="t" id="0608b10"></a>浴池，行宮戲園，及群臣太子夫人婇女象馬<a class="t" id="0608b11"></a>厨宰，各八萬四千。有子千人，勇猛精銳，一人<a class="t" id="0608b12"></a>當千，飛行虛空，周遊四方，自在所為無當<a class="t" id="0608b13"></a>前者。其壽八萬四千歲，以法治政，不枉人<a class="t" id="0608b14"></a>民。爾時聖王欻自念言：『人命短促無常難保，<a class="t" id="0608b15"></a>但當作福以求道真。念常布施世間人民，所<a class="t" id="0608b16"></a>有財物與民共之，已種福德，唯當出家行作<a class="t" id="0608b17"></a>沙門，斷絕貪欲乃得滅苦。』王即勅梳頭人：『若<a class="t" id="0608b18"></a>見頭髮白，便當啟我。』至久數萬歲，梳頭人啟<a class="t" id="0608b19"></a>言：『白髮已生。』勅令拔之舉著案上。王見白髮，<a class="t" id="0608b20"></a>涕泣命曰：『第一使者忽然復至，今頭已白，宜<a class="t" id="0608b21"></a>當出家行作沙門，求自然道。』擎髮掌中自說<a class="t" id="0608b22"></a>偈言：<a class="t" id="0608b23"></a></p>
<blockquote class="gatha">
<p><a class="text-gatha-number" id="276"></a><a class="vagga-gatha-number" id="38.10"></a>「『今我上體首，　　白生為被盜，<a class="t" id="0608b24"></a><br>
已有天使召，　　時正宜出家。』<a class="t" id="0608b25"></a></p>
</blockquote>
<p><a class="t-linehead" id="t-linehead0608b25"></a>「即召群臣立太子為王，行作沙門入山修道，<a class="t" id="0608b26"></a>畢人之壽，即生第二天上為天帝釋太子。於<a class="t" id="0608b27"></a>後領理天下亦如大王，復勅梳頭人：『若見白<a class="t" id="0608b28"></a>髮，便當啟我。』至久復啟：『白髮已生。』敕令拔之，<a class="t" id="0608b29"></a>擎著掌中而說偈言：<a class="t" id="0608c01"></a></p>
<blockquote class="gatha">
<p><a class="text-gatha-number" id="277"></a><a class="vagga-gatha-number" id="38.11"></a>「『今我上體首，　　白生為被盜，<a class="t" id="0608c02"></a><br>
已有天使召，　　時正宜出家。』<a class="t" id="0608c03"></a></p>
</blockquote>
<p><a class="t-linehead" id="t-linehead0608c03"></a>「復召群臣立太子為王，即行作沙門入山修<a class="t" id="0608c04"></a>道，畢人之壽，復生天上為天帝釋。前天帝釋，<a class="t" id="0608c05"></a>畢天之壽，下生世間，為聖王作太子，此三聖<a class="t" id="0608c06"></a>主更為父子，上為天帝，下為聖主，中為太<a class="t" id="0608c07"></a>子，各各三十六反，數千萬歲，終而復始，行<a class="t" id="0608c08"></a>此三事，自致得佛。爾時父者，今我身是也；<a class="t" id="0608c09"></a>太子者，舍利弗是也；王孫者，阿難是也。<a class="t" id="0608c10"></a>更相從生展轉為王以化天下，是以特尊三<a class="t" id="0608c11"></a>界無比。」佛說是時，國王太子并諸太子，皆大<a class="t" id="0608c12"></a>歡喜受佛五戒，為優婆塞得須陀洹道。</p>
<a class="t" id="0608c13"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
