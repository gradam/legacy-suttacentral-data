<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.9">
<article>
<div class="hgroup">
<p class="division">法句譬喻經</p>
<h1>◎法句譬喻經雙要品第九</h1>
</div>
<p><a class="t" id="0582b26"></a><a class="t-linehead" id="t-linehead0582b26"></a>昔舍衛國王名波斯匿，來至佛所，下車却蓋<a class="t" id="0582b27"></a>解劍脫履拱手直進，五體投地稽首足下長<a class="t" id="0582b28"></a>跪白佛：「願以來日於四街道施設微食，欲使<a class="t" id="0582b29"></a>國人知佛至尊，願令眾生遠鬼妖蠱，悉奉五<a class="t" id="0582c01"></a>戒以消國患。」佛言：「善哉！夫為國主宜有明導，<a class="t" id="0582c02"></a>率民以道求來世福。」王曰：「至真請退嚴辦。」手<a class="t" id="0582c03"></a>自為饌，身往奉迎佛與眾僧，俱至四衢。佛至<a class="t" id="0582c04"></a>就座，即行澡水手自斟酌。佛飯食畢，於四<a class="t" id="0582c05"></a>道頭為王說法，觀者無數。時有兩商人，一人<a class="t" id="0582c06"></a>念曰：「佛如帝王，弟子猶忠臣，佛陳明法，弟<a class="t" id="0582c07"></a>子誦宣，斯王明矣，知佛可尊屈意奉之。」一人<a class="t" id="0582c08"></a>念曰：「斯王愚哉！爾為國王將復何求？佛者<a class="t" id="0582c09"></a>若牛，弟子猶車，彼牛牽車東西南北，佛亦<a class="t" id="0582c10"></a>如是，子有何道而下意奉之？」二人俱去行三<a class="t" id="0582c11"></a>十里，亭宿沽酒共飲平論屬事。其善念者<a class="t" id="0582c12"></a>四王護之，其惡念者太山鬼神，令酒入腹如<a class="t" id="0582c13"></a>火燒身，出亭路臥宛轉轍中，晨商人車五<a class="t" id="0582c14"></a>百乘轢殺之焉。伴明日求之已然，曰：「還國<a class="t" id="0582c15"></a>見疑殺人取物去。」不義輕身，委財逝至。他<a class="t" id="0582c16"></a>國國王崩亡，無有大子，讖書云：「中土有<a class="t" id="0582c17"></a>微人當王斯土。」故王有神馬，任王必屈膝。即<a class="t" id="0582c18"></a>具嚴駕神馬印綬，行求國主，觀者數千。商<a class="t" id="0582c19"></a>人亦出，國太史曰：「彼有黃雲之蓋，斯王者氣<a class="t" id="0582c20"></a>也。」神馬屈膝舐商人足，群臣豫作香湯澡<a class="t" id="0582c21"></a>浴，拜為國王，於是遂處位聽省國事。深自思<a class="t" id="0582c22"></a>曰：「余無微善何緣獲此？必是佛恩使之然也。」<a class="t" id="0582c23"></a>即與群臣向舍衛國遙稽首曰：「賤人無德，蒙<a class="t" id="0582c24"></a>世尊慈恩得王此國，明日願與應真眾俱<a class="t" id="0582c25"></a>埀意顧斯，一時三月。」佛告阿難：「勅諸比丘，明<a class="t" id="0582c26"></a>日彼王請，皆當作變化，令彼國王人民歡喜。」<a class="t" id="0582c27"></a>各作神足往到彼國，皆次就座如法儼然，下<a class="t" id="0582c28"></a>食畢訖澡手，為王說法。王曰：「吾本微人素無<a class="t" id="0582c29"></a>快德，何緣獲斯？」佛告王曰：「昔彼大王飯佛<a class="t" id="0583a01"></a>於四衢道，王心念言：『佛如國王，弟子猶臣下。』<a class="t" id="0583a02"></a>王種斯核，今自獲果。後一人云：『佛者若牛，<a class="t" id="0583a03"></a>弟子猶車。』彼人自種車轢之核，今在太山<a class="t" id="0583a04"></a>地獄為火車所轢。自獲其果，然非王勇健所<a class="t" id="0583a05"></a>能致矣，為善福隨為惡禍追，此為自作，非天<a class="t" id="0583a06"></a>龍鬼神所不能與此。」</p>
<p><a class="t-linehead" id="t-linehead0583a06"></a>於是世尊即說偈言：<a class="t" id="0583a07"></a></p>
<blockquote class="gatha">
<p><a class="text-gatha-number" id="64"></a><a class="vagga-gatha-number" id="9.1"></a>「心為法本，　　心尊心使，<br>
中心念惡，<a class="t" id="0583a08"></a>　　即言即行，<br>
罪苦自追，　　車轢於轍。<a class="t" id="0583a09"></a></p>
<p><a class="text-gatha-number" id="65"></a><a class="vagga-gatha-number" id="9.2"></a>心為法本，　　心尊心使，<br>
中心念善，<a class="t" id="0583a10"></a>　　即言即行，<br>
福樂自追，　　如影隨形。」<a class="t" id="0583a11"></a></p>
</blockquote>
<p><a class="t-linehead" id="t-linehead0583a11"></a>佛說經偈已，王及臣民聽者無數，皆大歡喜，<a class="t" id="0583a12"></a>逮得法眼。</p>
<p><a class="t" id="0583a13"></a><a class="t-linehead" id="t-linehead0583a13"></a>◎昔長者須達買太子園田，共造精舍奉上<a class="t" id="0583a14"></a>世尊，各請佛及僧供養一月，佛為二人廣陳明<a class="t" id="0583a15"></a>法，皆得道跡。太子祇陀歡喜還東宮，歎佛<a class="t" id="0583a16"></a>之德，作樂自娛。祇弟瑠璃，常在王邊，時王<a class="t" id="0583a17"></a>素服與諸近臣及後宮夫人，往詣佛所稽首<a class="t" id="0583a18"></a>禮畢，一心聽經，瑠璃在後典衛御座。時諸倿<a class="t" id="0583a19"></a>臣阿薩陀等，姦謀啟曰：「試著大王印綬，坐御<a class="t" id="0583a20"></a>座上，如似王不？」於是瑠璃即隨其言，被服昇<a class="t" id="0583a21"></a>座，諸倿臣等皆共拜賀：「正似大王！」「千載遭遇<a class="t" id="0583a22"></a>黎庶之願，豈使東宮<span class="gaiji">［門@視］<!--gaiji,,1[門@視],2&#x28DB3;,3--></span><span class="gaiji">［門@俞］<!--gaiji,,1[門@俞],2&#x28D66;,3--></span>於此？此之御座豈<a class="t" id="0583a23"></a>可昇而復下也？」即率所從貫甲拔劍，自就<a class="t" id="0583a24"></a>到祇洹精舍，斥徙大王不得還宮，與王官<a class="t" id="0583a25"></a>屬戰祇洹間，殺王近臣五百餘人。王與夫人<a class="t" id="0583a26"></a>播迸，晨夜至舍夷國，中道飢餓，王噉蘆菔<a class="t" id="0583a27"></a>腹脹而薨。於是瑠璃遂即專制，便拔劍入東<a class="t" id="0583a28"></a>宮斫殺兄祇。祇知無常，心不恐懼顏色不變，<a class="t" id="0583a29"></a>含笑熙怡甘心受刃，命未絕間，聞虛空中自<a class="t" id="0583b01"></a>然音樂聲迎其魂神。佛於祇洹即說偈言：<a class="t" id="0583b02"></a></p>
<blockquote class="gatha">
<p><a class="text-gatha-number" id="66"></a><a class="vagga-gatha-number" id="9.3"></a>「造喜後喜，　　行善兩喜，<br>
彼喜惟歡，<a class="t" id="0583b03"></a>　　見福心安。</p>
<p><a class="text-gatha-number" id="67"></a><a class="vagga-gatha-number" id="9.4"></a>今歡後歡，　　為善兩歡，<a class="t" id="0583b04"></a><br>
厥為自祐，　　受福悅豫。」<a class="t" id="0583b05"></a></p>
</blockquote>
<p><a class="t-linehead" id="t-linehead0583b05"></a>是時瑠璃王尋興兵眾伐舍夷國，殺害釋種<a class="t" id="0583b06"></a>道跡之人，殘暴無道五逆兼備。佛記瑠璃不<a class="t" id="0583b07"></a>孝不忠眾罪深重，却後七日當為地獄火所<a class="t" id="0583b08"></a>燒殺，又太史記記與佛同。王大怖懅即乘船<a class="t" id="0583b09"></a>入江。「吾今處水，火焉得來？」七日日中，有自<a class="t" id="0583b10"></a>然火從水中出，燒船覆沒，王亦被燒，恐怖毒<a class="t" id="0583b11"></a>熱忽然沈終。</p>
<p><a class="t-linehead" id="t-linehead0583b11"></a>於是世尊即說偈言：<a class="t" id="0583b12"></a></p>
<blockquote class="gatha">
<p><a class="text-gatha-number" id="68"></a><a class="vagga-gatha-number" id="9.5"></a>「造憂後憂，　　行惡兩憂，<br>
彼憂唯懼，<a class="t" id="0583b13"></a>　　見罪心懅。</p>
<p><a class="text-gatha-number" id="69"></a><a class="vagga-gatha-number" id="9.6"></a>今悔後悔，　　為惡兩悔，<a class="t" id="0583b14"></a><br>
厥為自殃，　　受罪熱惱。」<a class="t" id="0583b15"></a></p>
</blockquote>
<p><a class="t-linehead" id="t-linehead0583b15"></a>佛說是已告諸比丘：「太子祇者，不貪榮位守<a class="t" id="0583b16"></a>死懷道，上生天上安樂自然；瑠璃王者，狂愚<a class="t" id="0583b17"></a>快意，死墮地獄受苦無數。一切世間豪貴貧<a class="t" id="0583b18"></a>賤，皆歸無常，無長存者。是以高士殞命全行，<a class="t" id="0583b19"></a>為精神寶。」佛說是時莫不信受。◎</p>
<p><a class="t" id="0583b20"></a><a class="t-linehead" id="t-linehead0583b20"></a>◎昔耆闍崛山後有婆羅門七十餘家，宿福應<a class="t" id="0583b21"></a>度，佛到其村現道神化，眾人見佛光相巍巍<a class="t" id="0583b22"></a>莫不敬伏。佛坐樹下問諸梵志：「居此山中為<a class="t" id="0583b23"></a>幾何世？有何方業以自供給？」答曰：「居此以<a class="t" id="0583b24"></a>來三十餘世，田作畜牧以此為業。」又問：「奉脩<a class="t" id="0583b25"></a>何行求離生死？」答曰：「事日月水火，隨時祭祠。<a class="t" id="0583b26"></a>若有死者，大小聚會，唱生梵天以離生死。」佛<a class="t" id="0583b27"></a>語諸婆羅門：「夫田作畜牧祭祠日月水火唱<a class="t" id="0583b28"></a>叫生天，非是長存離生死法。極福無過二十八<a class="t" id="0583b29"></a>天，無有道慧還墮三塗；唯有出家修清淨志，<a class="t" id="0583c01"></a>履行寂義可得泥洹。」</p>
<p><a class="t-linehead" id="t-linehead0583c01"></a>於<span class="corr" title="[得&gt;是]">是</span>世尊即說偈言：<a class="t" id="0583c02"></a></p>
<blockquote class="gatha">
<p><a class="text-gatha-number" id="70"></a><a class="vagga-gatha-number" id="9.7"></a>「以真為偽，　　以偽為真，<br>
是為邪計，<a class="t" id="0583c03"></a>　　不得真利。</p>
<p><a class="text-gatha-number" id="71"></a><a class="vagga-gatha-number" id="9.8"></a>知真為真，　　見偽為偽，<a class="t" id="0583c04"></a><br>
是為正計，　　必得真利。</p>
<p><a class="text-gatha-number" id="72"></a><a class="vagga-gatha-number" id="9.9"></a>世皆有死，<a class="t" id="0583c05"></a>　　三界無安，<br>
諸天雖樂，　　福盡亦喪。<a class="t" id="0583c06"></a></p>
<p><a class="text-gatha-number" id="73"></a><a class="vagga-gatha-number" id="9.10"></a>觀諸世間，　　無生不終，<br>
欲離生死，<a class="t" id="0583c07"></a>　　當行道真。」<a class="t" id="0583c08"></a></p>
</blockquote>
<p><a class="t-linehead" id="t-linehead0583c08"></a>七十婆羅門聞佛所說，欣然意解願作沙門。<a class="t" id="0583c09"></a>佛言：「善來比丘！」鬚髮自墮，皆成沙門。佛與<a class="t" id="0583c10"></a>比丘共還精舍，至於中路，顧戀妻息各有退<a class="t" id="0583c11"></a>意，時遇天雨益懷憂慘。佛知其意，便於道<a class="t" id="0583c12"></a>邊化作數十間舍，入中避雨，而舍穿漏。佛因<a class="t" id="0583c13"></a>舍漏而說偈言：<a class="t" id="0583c14"></a></p>
<blockquote class="gatha">
<p><a class="text-gatha-number" id="74"></a><a class="vagga-gatha-number" id="9.11"></a>「蓋屋不密，　　天雨則漏，<br>
意不惟行，<a class="t" id="0583c15"></a>　　婬泆為穿。</p>
<p><a class="text-gatha-number" id="75"></a><a class="vagga-gatha-number" id="9.12"></a>蓋屋善密，　　雨則不漏，<a class="t" id="0583c16"></a><br>
攝意惟行，　　婬匿不生。」<a class="t" id="0583c17"></a></p>
</blockquote>
<p><a class="t-linehead" id="t-linehead0583c17"></a>七十沙門聞說此偈，雖強自進猶懷瞢瞢，雨<a class="t" id="0583c18"></a>止前行。地有故紙，佛告比丘取之，受教即<a class="t" id="0583c19"></a>取。佛問比丘：「以為何紙？」諸比丘白佛：「此裹<a class="t" id="0583c20"></a>香紙，今雖捐棄處香如故。」佛復前行，地有斷<a class="t" id="0583c21"></a>索，佛告比丘取之，受教即取。佛復問曰：「此<a class="t" id="0583c22"></a>何等索？」諸比丘白佛：「其索腥臭，此繫魚之索。」<a class="t" id="0583c23"></a>佛語比丘：「夫物本淨，皆由因緣以興罪福，<a class="t" id="0583c24"></a>近賢明則道義隆，友愚闇則殃罪臻。譬彼<a class="t" id="0583c25"></a>紙索近香則香，繫魚則腥，漸染翫習各不自<a class="t" id="0583c26"></a>覺。」</p>
<p><a class="t-linehead" id="t-linehead0583c26"></a>於是世尊即說偈言：<a class="t" id="0583c27"></a></p>
<blockquote class="gatha">
<p><a class="text-gatha-number" id="76"></a><a class="vagga-gatha-number" id="9.13"></a>「鄙夫染人，　　如近臭物，<br>
漸迷習非，<a class="t" id="0583c28"></a>　　不覺成惡。</p>
<p><a class="text-gatha-number" id="77"></a><a class="vagga-gatha-number" id="9.14"></a>賢夫染人，　　如附香熏，<a class="t" id="0583c29"></a><br>
進智習善，　　行成芳潔。」<a class="t" id="0584a01"></a></p>
</blockquote>
<p><a class="t-linehead" id="t-linehead0584a01"></a>七十沙門重聞此偈，知家欲為穢藪，妻子為<a class="t" id="0584a02"></a>桎梏，執信堅固。往至精舍，攝意惟行，得羅<a class="t" id="0584a03"></a>漢道。</p>
<a class="t" id="0584a04"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
