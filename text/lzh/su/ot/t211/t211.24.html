<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.24">
<article>
<div class="hgroup">
<p class="division">法句譬喻經</p>
<h1>法句譬喻經好喜品第二十四</h1>
</div>
<p><a class="t" id="0595b24"></a><a class="t-linehead" id="t-linehead0595b24"></a>昔佛在舍衛精舍。時有四新學比丘，相將至<a class="t" id="0595b25"></a><span class="gaiji">［木＊奈］<!--gaiji,,1[木＊奈],2&#x3B88;,3--></span>樹下坐禪行道，<span class="gaiji">［木＊奈］<!--gaiji,,1[木＊奈],2&#x3B88;,3--></span>華榮茂色好且香，因<a class="t" id="0595b26"></a>相謂曰：「世間萬物何者可愛以快人情？」一人<a class="t" id="0595b27"></a>言：「仲春之月日木榮華，遊戲原野，此最為<a class="t" id="0595b28"></a>樂。」一人言：「宗親吉會，觴酌交錯音樂歌舞，此<a class="t" id="0595b29"></a>最為樂。」一人言：「多積財寶所欲即得，車馬服<a class="t" id="0595c01"></a>飾與眾有異，出入光顯行者矚目，此最為樂。」<a class="t" id="0595c02"></a>一人言：「妻妾端正綵服鮮明，香熏芬馥恣意<a class="t" id="0595c03"></a>縱情，此最為樂。」佛知四人應可化度，而走意<a class="t" id="0595c04"></a>六欲不惟無常，即呼四人而問之曰：「屬坐樹<a class="t" id="0595c05"></a>下共論何事？」四人以實具白所樂。佛告四<a class="t" id="0595c06"></a>人：「汝等所論，盡是憂畏危亡之道，非是永安<a class="t" id="0595c07"></a>最樂之法也。萬物春榮秋冬衰落，宗親歡娛<a class="t" id="0595c08"></a>皆當別離，財寶車馬五家之分，妻妾美色愛<a class="t" id="0595c09"></a>憎之主也。凡夫處世興招怨禍，危身滅族憂<a class="t" id="0595c10"></a>畏無量，三塗八難苦痛萬端，靡不由之矣。是<a class="t" id="0595c11"></a>以比丘捨世求道，志存無為不貪榮利，自致<a class="t" id="0595c12"></a>泥洹乃為最樂。」</p>
<p><a class="t-linehead" id="t-linehead0595c12"></a>於是世尊即說偈言：<a class="t" id="0595c13"></a></p>
<blockquote class="gatha">
<p><a class="text-gatha-number" id="169"></a><a class="vagga-gatha-number" id="24.1"></a>「愛喜生憂，　　愛喜生畏，<br>
無所愛喜，<a class="t" id="0595c14"></a>　　何憂何畏？</p>
<p><a class="text-gatha-number" id="170"></a><a class="vagga-gatha-number" id="24.2"></a>好樂生憂，　　好樂生畏，<a class="t" id="0595c15"></a><br></p>
<p><a class="text-gatha-number" id="171"></a><a class="vagga-gatha-number" id="24.3"></a>無所好樂，　　何憂何畏？<br>
貪欲生憂，<a class="t" id="0595c16"></a>　　貪欲生畏，</p>
<p><a class="text-gatha-number" id="172"></a><a class="vagga-gatha-number" id="24.4"></a>解無貪欲，　　何憂何畏？<a class="t" id="0595c17"></a><br></p>
<p><a class="text-gatha-number" id="173"></a><a class="vagga-gatha-number" id="24.5"></a>貪法戒成，　　至誠知慚，<br>
行身近道，<a class="t" id="0595c18"></a>　　為眾所愛。</p>
<p><a class="text-gatha-number" id="174"></a><a class="vagga-gatha-number" id="24.6"></a>欲態不出，　　思正乃語，<a class="t" id="0595c19"></a><br>
心無貪愛，　　必截流度。」<a class="t" id="0595c20"></a></p>
</blockquote>
<p><a class="t-linehead" id="t-linehead0595c20"></a>佛告四比丘：「昔有國王名曰普安，與隣國四王<a class="t" id="0595c21"></a>共為親友，請此四王宴會一月，飲食娛樂極<a class="t" id="0595c22"></a>歡無比。臨別之日，普安王問四王曰：『人居世<a class="t" id="0595c23"></a>間以何為樂？』一王言：『遊戲為樂。』一王言：『宗親<a class="t" id="0595c24"></a>吉會音樂為樂。』一王言：『多積財寶所欲如意為<a class="t" id="0595c25"></a>樂。』一王言：『愛欲恣情此最為樂。』普安王言：<a class="t" id="0595c26"></a>『卿等所論，是苦惱之本、憂畏之原，前樂後苦憂<a class="t" id="0595c27"></a>悲萬端，皆由此興。不如寂靜，無求無欲淡泊<a class="t" id="0595c28"></a>守一，得道為樂。』四王聞之<span class="corr" title="[歎&gt;歡] cf.【麗】">歡</span>喜信解。」佛告四<a class="t" id="0595c29"></a>比丘：「爾時普安王者，我身是也；四王者，汝<a class="t" id="0596a01"></a>四人是也。前已說之今故不解，生死莚蔓<a class="t" id="0596a02"></a>何由休息？」時四比丘重聞此義，慚愧悔過心<a class="t" id="0596a03"></a>意開悟，滅意斷欲得羅漢道。</p>
<a class="t" id="0596a04"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
