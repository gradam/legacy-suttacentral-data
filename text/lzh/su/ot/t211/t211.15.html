<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.15">
<article>
<div class="hgroup">
<p class="division">法句譬喻經</p>
<h1>法句譬喻經羅漢品第十五</h1>
</div>
<p><a class="t" id="t0588b10"></a><a class="t-linehead" id="t-linehead0588b10"></a>昔有一國名曰那梨，近南海邊，其中人民採<a class="t" id="t0588b11"></a>真珠栴檀以為常業。其國有一家兄弟二人，<a class="t" id="t0588b12"></a>父母終亡欲求分異，家有一奴名曰分那，年<a class="t" id="t0588b13"></a>少聰了，賈販市買入海治生無事不知，居家<a class="t" id="t0588b14"></a>財物分為一分，以奴分那持作一分，兄弟擲<a class="t" id="t0588b15"></a>籌弟得分那，止將妻子空手出舍。時世飢<a class="t" id="t0588b16"></a>儉唯得分那，恐不相活以為愁憂。時奴分<a class="t" id="t0588b17"></a>那白大家言：「願莫愁憂，分那作計月日之中<a class="t" id="t0588b18"></a>當令勝兄。」大家言：「若審能爾者，放汝為良<a class="t" id="t0588b19"></a>人。」大家夫人有私珠物，與分那作本。時海潮<a class="t" id="t0588b20"></a>來，城內人民至水邊取薪。分那持珠物出<a class="t" id="t0588b21"></a>至城外，見一乞兒負薪，薪中有牛頭栴檀<a class="t" id="t0588b22"></a>香，可治重病，一兩直千兩金，時世有一不可<a class="t" id="t0588b23"></a>常得。分那識之，以金錢二枚買得持歸，破作<a class="t" id="t0588b24"></a>數十段。時有長者得重病，當須此牛頭栴<a class="t" id="t0588b25"></a>檀香二兩合藥，求不能得。分那持往，即得二<a class="t" id="t0588b26"></a>千兩金。如是賣盡，所得不訾，富兄十倍。大家<a class="t" id="t0588b27"></a>感念分那之恩，不違言誓放為良人，隨意所<a class="t" id="t0588b28"></a>樂。於是分那辭行學道，到舍衛國為佛作禮<a class="t" id="t0588b29"></a>長跪白佛：「所出微賤，心樂道德，唯願世尊垂<a class="t" id="t0588c01"></a>慈濟度。」佛言：「善來分那！」頭髮自墮法衣著<a class="t" id="t0588c02"></a>身，即成沙門，佛為說法，尋得羅漢道。坐自思<a class="t" id="t0588c03"></a>惟：「今得六通，存亡自由，皆主人之恩，今當往<a class="t" id="t0588c04"></a>度并化國人。」於時分那往到本國，至主人家，<a class="t" id="t0588c05"></a>主人歡喜請坐設食，食訖澡手飛昇虛空，分<a class="t" id="t0588c06"></a>身散體半出水火，光明洞達，從上來下告主<a class="t" id="t0588c07"></a>人曰：「此之神德皆是主人放捨之福，往到佛<a class="t" id="t0588c08"></a>所所學如是。」主人答曰：「佛之神化微妙乃<a class="t" id="t0588c09"></a>爾，願見世尊受其教訓。」分那答曰：「但當<a class="t" id="t0588c10"></a>志心供設饌具，佛三達智必自來矣。」即便設<a class="t" id="t0588c11"></a>供宿昔已辦，向舍衛國稽首長跪燒香請佛：<a class="t" id="t0588c12"></a>「唯願屈尊廣度一切。」佛知其意，即與五百羅<a class="t" id="t0588c13"></a>漢，各以神足往到其舍。國王人民莫不敬<a class="t" id="t0588c14"></a>肅，來至佛所五體投地，却坐王位，食畢澡訖，<a class="t" id="t0588c15"></a>佛為主人及王官屬廣陳明法，皆受五戒為<a class="t" id="t0588c16"></a>佛弟子。起住佛前歎分那曰：「在家精勤，出家<a class="t" id="t0588c17"></a>得道，神德高遠家國蒙度，我當云何以報其<a class="t" id="t0588c18"></a>恩？」</p>
<p><a class="t-linehead" id="t-linehead0588c18"></a>於是世尊重歎分那而說偈言：<a class="t" id="t0588c19"></a></p>
<blockquote class="gatha">
<p><a class="verse-num-sc" id="verse-num-sc114"></a><a class="vagga-gatha-num-sc" id="vagga-gatha-num-sc15.1"></a>「心已休息，　　言行亦止，<br>
從正解脫，<a class="t" id="t0588c20"></a>　　寂然歸滅。</p>
<p><a class="verse-num-sc" id="verse-num-sc115"></a><a class="vagga-gatha-num-sc" id="vagga-gatha-num-sc15.2"></a>棄欲無著，　　缺三界障，<a class="t" id="t0588c21"></a><br>
望意已絕，　　是謂上人。</p>
<p><a class="verse-num-sc" id="verse-num-sc116"></a><a class="vagga-gatha-num-sc" id="vagga-gatha-num-sc15.3"></a>若聚若野，<a class="t" id="t0588c22"></a>　　平地高岸，<br>
應真所過，　　莫不蒙度。<a class="t" id="t0588c23"></a></p>
<p><a class="verse-num-sc" id="verse-num-sc117"></a><a class="vagga-gatha-num-sc" id="vagga-gatha-num-sc15.4"></a>彼樂空閑，　　眾人不能，<br>
快哉無望，<a class="t" id="t0588c24"></a>　　無所欲求。」<a class="t" id="t0588c25"></a></p>
</blockquote>
<p><a class="t-linehead" id="t-linehead0588c25"></a>佛說偈已，主人及王益加歡喜，供養七日，得<a class="t" id="t0588c26"></a>須陀洹道。</p>
<a class="t" id="t0588c27"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
