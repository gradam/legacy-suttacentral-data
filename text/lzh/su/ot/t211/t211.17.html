<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.17">
<article>
<div class="hgroup">
<p class="division">法句譬喻經</p>
<h1>法句譬喻經惡行品第十七</h1>
</div>
<p><a class="t" id="t0590b11"></a><a class="t-linehead" id="t-linehead0590b11"></a>昔佛在羅閱祇國，遣一羅漢名曰須漫，持佛<a class="t" id="t0590b12"></a>髮爪至罽賓南山中作佛圖寺，五百羅漢常<a class="t" id="t0590b13"></a>止其中，旦夕燒香繞塔禮拜。時彼山中有五<a class="t" id="t0590b14"></a>百獼猴，見諸道人供養塔寺，即便相將至深<a class="t" id="t0590b15"></a>澗邊，負輦泥石效作佛圖，竪木立剎幣幡繫<a class="t" id="t0590b16"></a>頭，旦夕禮拜亦如道人。時山水瀑漲，五百<a class="t" id="t0590b17"></a>獼猴一時漂沒，魂神即生第二忉利天上，七<a class="t" id="t0590b18"></a>寶殿舍衣食自然。各自念言：「從何所來得生<a class="t" id="t0590b19"></a>天上？」即以天眼自見本形，獼猴之身效諸道<a class="t" id="t0590b20"></a>人戲作塔寺，雖身漂沒神得生天。「今當下報<a class="t" id="t0590b21"></a>故屍之恩。」各將侍從華香伎樂臨故屍上，散<a class="t" id="t0590b22"></a>華燒香繞之七匝。時山中有五百婆羅門，外<a class="t" id="t0590b23"></a>學邪見不信罪福，見諸天人散華作樂繞獼<a class="t" id="t0590b24"></a>猴屍，怪而問曰：「諸天光影巍巍乃爾，何故屈<a class="t" id="t0590b25"></a>意供養此屍？」諸天人言：「此屍是吾等故身，<a class="t" id="t0590b26"></a>昔在此間效諸道人戲立塔寺，山水瀑漲<a class="t" id="t0590b27"></a>漂殺吾等，以此微福得生天上，今故散華以<a class="t" id="t0590b28"></a>報故身之恩。戲為塔寺獲福如此，若當至<a class="t" id="t0590b29"></a>心奉佛世尊，其德難喻。卿等邪見不信正真，<a class="t" id="t0590c01"></a>百劫懃苦無所一得，不如共往至耆闍崛山，<a class="t" id="t0590c02"></a>禮事供養得福無限。」即皆欣然共至佛所，五<a class="t" id="t0590c03"></a>體作禮散華供養。</p>
<p><a class="t-linehead" id="t-linehead0590c03"></a>諸天人白佛：「我等近世獼<a class="t" id="t0590c04"></a>猴之身，蒙世尊之恩得生天上，恨不見佛，今<a class="t" id="t0590c05"></a>故自歸。」重白佛言：「我等前世有何罪行受此<a class="t" id="t0590c06"></a>獼猴身？雖作塔寺身被漂殺。」佛告天人：「此<a class="t" id="t0590c07"></a>有因緣不從空生，吾當為汝說其所由。乃往<a class="t" id="t0590c08"></a>昔時有五百年少婆羅門，共行入山欲求仙<a class="t" id="t0590c09"></a>道。時山上有一沙門，欲於山上泥治精舍，下<a class="t" id="t0590c10"></a>谷取水身輕若飛，五百婆羅門興嫉妬意，<a class="t" id="t0590c11"></a>同聲笑之：『今此沙門上下翻疾亦如獼猴耳，<a class="t" id="t0590c12"></a>何足為奇也？』如是取水不止，山水一來溺殺<a class="t" id="t0590c13"></a>不久。」佛告諸天人：「爾時上下沙門，我身是也；<a class="t" id="t0590c14"></a>五百年少婆羅門者，五百獼猴身是。戲笑作<a class="t" id="t0590c15"></a>罪，身受其報。」</p>
<p><a class="t-linehead" id="t-linehead0590c15"></a>於是世尊即說偈言：<a class="t" id="t0590c16"></a></p>
<blockquote class="gatha">
<p><a class="verse-num-sc" id="verse-num-sc126"></a><a class="vagga-gatha-num-sc" id="vagga-gatha-num-sc17.1"></a>「戲笑為惡，　　已作身行，<br>
<span class="gaiji">［口＊睪］<!--gaiji,,1[口＊睪],2&#x3601;,3--></span>泣受報，<a class="t" id="t0590c17"></a>　　隨行罪至。」<a class="t" id="t0590c18"></a></p>
</blockquote>
<p><a class="t-linehead" id="t-linehead0590c18"></a>佛告諸天人：「汝之近世雖為獸身，乃能戲笑<a class="t" id="t0590c19"></a>起作塔寺，今得生天罪滅福興。今者復來躬<a class="t" id="t0590c20"></a>奉正教，從此因緣長離眾苦。」佛說是已，五百<a class="t" id="t0590c21"></a>天人即得道迹。其所共來水邊五百婆羅門，<a class="t" id="t0590c22"></a>聞罪福之報而自歎曰：「吾等學仙積有年數，<a class="t" id="t0590c23"></a>未蒙果報，不如獼猴戲笑為福得生天上，佛<a class="t" id="t0590c24"></a>之道德實妙乃爾。」於是稽首佛足願為弟子。<a class="t" id="t0590c25"></a>佛言：「善來比丘。」即成沙門，精進日脩遂得羅<a class="t" id="t0590c26"></a>漢道。</p>
<p><a class="t" id="t0590c27"></a><a class="t-linehead" id="t-linehead0590c27"></a>昔佛在舍衛國精舍之中，為諸天人說法。<a class="t" id="t0590c28"></a>時國王第二兒名曰瑠璃，其年二十，將從官<a class="t" id="t0590c29"></a>屬退其父王，伐兄太子自禪為王。有一惡<a class="t" id="t0591a01"></a><span class="corr" title="[&gt;臣] cf.【麗】">臣</span>名曰耶利，白瑠璃王：「王本為皇子，時至舍<a class="t" id="t0591a02"></a>夷國外家舍，看到佛精舍中，為諸釋種子所<a class="t" id="t0591a03"></a>呵，罵詈無有好醜。爾時見勅：『若我為王，便<a class="t" id="t0591a04"></a>啟此事。』今時已到，兵馬興盛宜當報怨。」即勅<a class="t" id="t0591a05"></a>嚴駕引率兵馬，往伐舍夷國。佛有第二弟子名<a class="t" id="t0591a06"></a>摩訶目揵連，見琉璃王引率兵士伐舍夷國<a class="t" id="t0591a07"></a>以報宿怨，今當伐殺四輩弟子，念其可憐便<a class="t" id="t0591a08"></a>往到佛所，白佛言：「今琉璃王攻舍夷國，<a class="t" id="t0591a09"></a>我念中人當遭辛苦，我欲以四方便救舍夷<a class="t" id="t0591a10"></a>國人：一者舉舍夷國人著虛空中，二者舉舍<a class="t" id="t0591a11"></a>夷國人著大海中，三者舉舍夷國人著兩鐵<a class="t" id="t0591a12"></a>圍山間，四者舉舍夷國人著他方大國中央，<a class="t" id="t0591a13"></a>令琉璃王不知其處。」佛告目連：「雖知卿有是<a class="t" id="t0591a14"></a>智德，能安處舍夷國人，萬物眾生有七不<a class="t" id="t0591a15"></a>可避。何謂為七？一者生，二者老，三者病，四<a class="t" id="t0591a16"></a>者死，五者罪，六者福，七者因緣。此七事，意<a class="t" id="t0591a17"></a>雖欲避不能得自在。如卿威神可得作此，宿<a class="t" id="t0591a18"></a>對罪負不可得離。」於是目連禮已便去，自以<a class="t" id="t0591a19"></a>私意取舍夷國人知識檀越四五千人，盛著<a class="t" id="t0591a20"></a>鉢中，舉著虛空星宿之際。琉璃王伐舍夷國，<a class="t" id="t0591a21"></a>殺三億人已引軍還國。於是目連往到佛所<a class="t" id="t0591a22"></a>為佛作禮，自貢高曰：「琉璃王伐舍夷國，弟子<a class="t" id="t0591a23"></a>承佛威神，救舍夷國人四五千人，今在虛<a class="t" id="t0591a24"></a>空皆盡得脫。」佛告目連：「卿為往看鉢中人不<a class="t" id="t0591a25"></a>也？」曰：「未往視之。」佛言：「卿先往視鉢中人<a class="t" id="t0591a26"></a>眾。」目連以道力下鉢，見中人皆死盡，於是目<a class="t" id="t0591a27"></a>連悵然悲泣愍其<span class="corr" title="[幸&gt;辛] cf.【麗】">辛</span>苦，還白佛言：「鉢中人者<a class="t" id="t0591a28"></a>今皆死盡，道德神力不能免彼宿對之罪。」佛<a class="t" id="t0591a29"></a>告目連：「有此七事，佛及眾聖神仙道士，隱形<a class="t" id="t0591b01"></a>散體皆不能免此七事。」</p>
<p><a class="t-linehead" id="t-linehead0591b01"></a>於是世尊即說偈言：<a class="t" id="t0591b02"></a></p>
<blockquote class="gatha">
<p><a class="verse-num-sc" id="verse-num-sc127"></a><a class="vagga-gatha-num-sc" id="vagga-gatha-num-sc17.2"></a>「非空非海中，　　非隱山石間，<a class="t" id="t0591b03"></a><br>
莫能於此處，　　避免宿惡殃。<a class="t" id="t0591b04"></a></p>
<p><a class="verse-num-sc" id="verse-num-sc128"></a><a class="vagga-gatha-num-sc" id="vagga-gatha-num-sc17.3"></a>眾生有苦惱，　　不得免老死，<a class="t" id="t0591b05"></a><br>
唯有仁智者，　　不念人非惡。」<a class="t" id="t0591b06"></a></p>
</blockquote>
<p><a class="t-linehead" id="t-linehead0591b06"></a>佛說是時，座上無央數人聞佛說無常法，皆<a class="t" id="t0591b07"></a>共悲哀念對難免，欣然得道逮須陀洹證。</p>
<a class="t" id="t0591b08"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
