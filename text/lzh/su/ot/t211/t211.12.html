<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.12">
<article>
<div class="hgroup">
<p class="division">法句譬喻經</p>
<h1>法句譬喻經華香品第十二</h1>
</div>
<p><a class="t" id="0584c06"></a><a class="t-linehead" id="t-linehead0584c06"></a>昔佛在舍衛國，國東南海中有臺，臺上有華<a class="t" id="0584c07"></a>香樹，樹木清淨。有婆羅門女五百人，奉事<a class="t" id="0584c08"></a>異道意甚精進，不知有佛。於時諸女自相謂<a class="t" id="0584c09"></a>曰：「我等稟形生為女人，從少至老為三事所<a class="t" id="0584c10"></a>鑑不得自由，命又短促形如幻化當復死亡。<a class="t" id="0584c11"></a>不如共至華香臺上採取香華，精進持齋降<a class="t" id="0584c12"></a>屈梵天當從求願，願生梵天長壽不死，又得<a class="t" id="0584c13"></a>自在無有鑑忌，離諸罪對無復憂患。」即齎供<a class="t" id="0584c14"></a>具往至臺上，採取華香奉事梵天，一心持齋<a class="t" id="0584c15"></a>願屈尊神。於是世尊見此諸女雖為俗齋，其<a class="t" id="0584c16"></a>心精進應可化度，即與大眾弟子菩薩天龍<a class="t" id="0584c17"></a>鬼神，飛昇虛空往至臺上坐於樹下。諸女歡<a class="t" id="0584c18"></a>喜，謂是梵天，自相慶慰得我所願矣。時一天<a class="t" id="0584c19"></a>人語諸女言：「此非梵天，是三界尊，號名為佛，<a class="t" id="0584c20"></a>度人無量。」於是諸女前至佛所，為佛作禮前<a class="t" id="0584c21"></a>白佛言：「我等多垢今為女人，求離鑑撿願生<a class="t" id="0584c22"></a>梵天。」佛言：「諸女！快得善利乃發此願。世有二<a class="t" id="0584c23"></a>事其報明審，為善受福、為惡受殃。世間之苦、<a class="t" id="0584c24"></a>天上之樂，有為之煩、無為之寂，誰能選擇取<a class="t" id="0584c25"></a>其真者？善哉諸女乃有明志。」</p>
<p><a class="t-linehead" id="t-linehead0584c25"></a>於是世尊即說<a class="t" id="0584c26"></a>偈言：<a class="t" id="0584c27"></a></p>
<blockquote class="gatha">
<p><a class="text-gatha-number" id="88"></a><a class="vagga-gatha-number" id="12.1"></a>「孰能擇地，　　捨鑑取天，<br>
誰說法句，<a class="t" id="0584c28"></a>　　如擇善華。</p>
<p><a class="text-gatha-number" id="89"></a><a class="vagga-gatha-number" id="12.2"></a>學者擇地，　　捨鑑取天，<a class="t" id="0584c29"></a><br>
善說法句，　　能採德華。</p>
<p><a class="text-gatha-number" id="90"></a><a class="vagga-gatha-number" id="12.3"></a>知世坏喻，<a class="t" id="0585a01"></a>　　幻法忽有，<br>
斷魔華敷，　　不現死生。<a class="t" id="0585a02"></a></p>
<p><a class="text-gatha-number" id="91"></a><a class="vagga-gatha-number" id="12.4"></a>見身如沫，　　幻法自然，<br>
斷魔華敷，<a class="t" id="0585a03"></a>　　不現死生。」<a class="t" id="0585a04"></a></p>
</blockquote>
<p><a class="t-linehead" id="t-linehead0585a04"></a>於是諸女聞佛此偈，願學真道為比丘尼，頭<a class="t" id="0585a05"></a>髮自墮法衣具足，思惟寂定即得羅漢道。阿<a class="t" id="0585a06"></a>難白佛言：「今此諸女素有何德。乃令世尊就<a class="t" id="0585a07"></a>而度之，一聞說法出家得道也？」佛告阿難：「昔<a class="t" id="0585a08"></a>迦葉佛時有大長者，財富無數，夫人婇女有<a class="t" id="0585a09"></a>五百人。其性妬惡門不妄開，夫人婇女欲往<a class="t" id="0585a10"></a>見佛，終不肯聽。後日國王請諸大臣，上殿<a class="t" id="0585a11"></a>宴會，會輒竟日，時夫人婇女見長者入會，便<a class="t" id="0585a12"></a>共至佛所稽首作禮，小坐聽經各發願言：『令<a class="t" id="0585a13"></a>我世世莫與惡人共相遭遇，所生之處恒與<a class="t" id="0585a14"></a>道德聖人相值，聞來世有佛名釋迦文，願與<a class="t" id="0585a15"></a>相值出家學道奉持訓誨。』」佛語阿難：「爾時夫<a class="t" id="0585a16"></a>人婇女五百人者，今此五百比丘尼是。本願<a class="t" id="0585a17"></a>懇惻，今應得度，是以世尊就度之耳。」</p>
<p><a class="t-linehead" id="t-linehead0585a17"></a>佛說<a class="t" id="0585a18"></a>是時莫不歡喜。</p>
<p><a class="t" id="0585a19"></a><span class="t-juanname">◎法句譬喻經卷第一</span></p>
<div class="suttainfo"><span class="t-juanname">法句譬喻經卷第二</span><a class="t" id="0585a20"></a><a class="t" id="0585a21"></a><a class="t" id="0585a22"></a><a class="t" id="0585a23"></a><a class="t" id="0585a24"></a><br>
<span class="t-byline">晉世沙門法炬共法立譯</span></div>
<p><a class="t" id="0585a25"></a>喻華香品之二<a class="t" id="0585a26"></a><a class="t-linehead" id="t-linehead0585a26"></a>◎昔佛始得道在羅閱祇國教化，轉到舍衛<a class="t" id="0585a27"></a>國，國王群臣莫不宗仰。時有賈客大人名曰<a class="t" id="0585a28"></a>波利，與五百賈人入海求寶。時海神出，掬水<a class="t" id="0585a29"></a>問波利言：「海水為多？掬水為多？」波利答曰：「掬<a class="t" id="0585b01"></a>水為多。所以者何？海水雖多無益時用，不能<a class="t" id="0585b02"></a>救彼飢渴之人，掬水雖少值彼渴者，持用與<a class="t" id="0585b03"></a>之以濟其命，世世受福不可稱計。」海神歡喜<a class="t" id="0585b04"></a>讚言善哉！即脫身上八種香瓔校以七寶，以<a class="t" id="0585b05"></a>上波利。海神送之，安善往還到舍衛國，持此<a class="t" id="0585b06"></a>香瓔上波斯匿王，具陳所由。「念是香瓔非<a class="t" id="0585b07"></a>小人所服，謹以貢上，願蒙納受。」王得香瓔<a class="t" id="0585b08"></a>以為奇異，即呼諸夫人羅列前住：「若最好者<a class="t" id="0585b09"></a>以香瓔與之。」六萬夫人盡嚴來出。王問：「末利<a class="t" id="0585b10"></a>夫人何以不出？」侍人答言：「今十五日持佛法<a class="t" id="0585b11"></a>齋素服不嚴，是以不出。」王便瞋恚，遣人呼曰：<a class="t" id="0585b12"></a>「汝今持齋，應違王主之命不乎？」如是三反，<a class="t" id="0585b13"></a>末利夫人素服而出在眾人中，猶如日月倍<a class="t" id="0585b14"></a>好於常。王意悚然加敬，問曰：「有何道德，炳然<a class="t" id="0585b15"></a>有異？」夫人白王：「自念少福稟斯女形，情態穢<a class="t" id="0585b16"></a>垢日夜山積，人命促短懼墜三塗，是以日<a class="t" id="0585b17"></a>月奉佛法齋，割愛從道世世蒙福。」王聞歡喜，<a class="t" id="0585b18"></a>便以香瓔以與末利夫人。夫人答言：「我今<a class="t" id="0585b19"></a>持齋不應著此，可與餘人。」王曰：「我本發意欲<a class="t" id="0585b20"></a>與勝者，卿今最勝，又奉法齋道志殊高，是以<a class="t" id="0585b21"></a>相與。若卿不受，吾將安置？」夫人答言：「大王<a class="t" id="0585b22"></a>勿憂！願王屈意共到佛所，以此香瓔奉上世<a class="t" id="0585b23"></a>尊，并採聖訓，累劫之福矣。」王即許焉，即勅嚴<a class="t" id="0585b24"></a>駕往到佛所，稽首於地却就王位，王白佛<a class="t" id="0585b25"></a>言：「海神香瓔波利所上，六萬夫人莫不貪<a class="t" id="0585b26"></a>得，末利夫人與而不取，持佛法齋心無貪欲，<a class="t" id="0585b27"></a>謹以上佛，願垂納受。世尊弟子執心護齋<a class="t" id="0585b28"></a>直信如此，豈有福乎？」</p>
<p><a class="t-linehead" id="t-linehead0585b28"></a>於是世尊為受香瓔，<a class="t" id="0585b29"></a>即說偈言：<a class="t" id="0585c01"></a></p>
<blockquote class="gatha">
<p><a class="text-gatha-number" id="92"></a><a class="vagga-gatha-number" id="12.5"></a>「多作寶華，　　結步搖綺，<br>
廣積德香，<a class="t" id="0585c02"></a>　　所生轉好。</p>
<p><a class="text-gatha-number" id="93"></a><a class="vagga-gatha-number" id="12.6"></a>琦草芳華，　　不逆風熏，<a class="t" id="0585c03"></a><br>
近道敷開，　　德人逼香。</p>
<p><a class="text-gatha-number" id="94"></a><a class="vagga-gatha-number" id="12.7"></a>栴檀多香，<a class="t" id="0585c04"></a>　　青蓮芳花，<br>
雖曰是真，　　不如戒香。<a class="t" id="0585c05"></a></p>
<p><a class="text-gatha-number" id="95"></a><a class="vagga-gatha-number" id="12.8"></a>華香氣微，　　不可謂真，<br>
持戒之香，<a class="t" id="0585c06"></a>　　到天殊勝。</p>
<p><a class="text-gatha-number" id="96"></a><a class="vagga-gatha-number" id="12.9"></a>戒具成就，　　行無放逸，<a class="t" id="0585c07"></a><br>
定意度脫，　　長離魔道。」<a class="t" id="0585c08"></a></p>
</blockquote>
<p><a class="t-linehead" id="t-linehead0585c08"></a>佛說偈已重告王曰：「齋之福祐明譽廣遠，譬<a class="t" id="0585c09"></a>如天下十六大國滿中珍寶持用布施，不如<a class="t" id="0585c10"></a>末利夫人一日一夕持佛法齋，如比其福須<a class="t" id="0585c11"></a>彌以豆矣。積福學慧可到泥洹。」王及夫人<a class="t" id="0585c12"></a>群臣大小，莫不歡喜執戴奉行。</p>
<p><a class="t" id="0585c13"></a><a class="t-linehead" id="t-linehead0585c13"></a>昔佛在羅閱祇耆闍崛山中，於時城中有<a class="t" id="0585c14"></a>長者子五十人，往詣佛所作禮却坐。時佛為<a class="t" id="0585c15"></a>說無常苦空非身之法，恩愛如夢會當別離，<a class="t" id="0585c16"></a>尊榮豪貴亦有憂慼，唯有泥洹永離生死，群<a class="t" id="0585c17"></a>殃盡滅乃可大安。時五十人聞法喜悅，願為<a class="t" id="0585c18"></a>弟子，佛言：「善來比丘！」鬚髮自墮法衣具足，<a class="t" id="0585c19"></a>即成沙門。此諸沙門有親友長者，聞其出家<a class="t" id="0585c20"></a>意大歡喜，往到崛山與之相見，讚言：「諸<a class="t" id="0585c21"></a>君快哉善利，乃有此志。」為之設壇請佛及<a class="t" id="0585c22"></a>僧。明日佛與眾會就其舍食，食訖說法晡時<a class="t" id="0585c23"></a>乃還。此諸新學沙門戀慕宗黨皆欲返退，佛<a class="t" id="0585c24"></a>知其意，將出城門，見田溝中污泥糞壤中生<a class="t" id="0585c25"></a>蓮華，五色香潔其香芬熏乃蔽諸臭。佛便趣之，<a class="t" id="0586a01"></a>因說偈言：<a class="t" id="0586a02"></a></p>
<blockquote class="gatha">
<p><a class="text-gatha-number" id="97"></a><a class="vagga-gatha-number" id="12.10"></a>「如作田溝，　　近於大道，<br>
中生蓮華，<a class="t" id="0586a03"></a>　　香潔可意。</p>
<p><a class="text-gatha-number" id="98"></a><a class="vagga-gatha-number" id="12.11"></a>有生死然，　　凡夫處邊，<a class="t" id="0586a04"></a><br>
智者樂出，　　為佛弟子。」<a class="t" id="0586a05"></a></p>
</blockquote>
<p><a class="t-linehead" id="t-linehead0586a05"></a>佛說偈已即還山中。賢者阿難前白佛言：「向<a class="t" id="0586a06"></a>者世尊臨田溝上，所說二偈不審其義？願<a class="t" id="0586a07"></a>聞其意。」佛告阿難：「汝見溝中污泥不淨糞<a class="t" id="0586a08"></a>壤之中生蓮華不？」「唯然見之。」佛言：「阿難！人<a class="t" id="0586a09"></a>在世間展轉相生，計壽百歲或長或短，妻<a class="t" id="0586a10"></a>子恩愛飢渴寒熱，或悲或欣，一凶二吉三毒<a class="t" id="0586a11"></a>四倒五陰六入七識八邪九惱十惡，猶如田<a class="t" id="0586a12"></a>溝畜藏糞壤污泥不淨。欻有一人覺世無常，<a class="t" id="0586a13"></a>發心學道修清淨志，凝神斷想自致得道，亦<a class="t" id="0586a14"></a>如污泥生好蓮華，身自得道還度宗親，一切<a class="t" id="0586a15"></a>眾生皆蒙開解，亦如華香奄蔽臭穢。」</p>
<p><a class="t-linehead" id="t-linehead0586a15"></a>五十比<a class="t" id="0586a16"></a>丘聞佛說法，進志堅固，即得阿羅漢道。</p>
<a class="t" id="0586a17"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
