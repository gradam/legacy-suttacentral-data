<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.14">
<article>
<div class="hgroup">
<p class="division">法句譬喻經</p>
<h1>法句譬喻經明哲品第十四</h1>
</div>
<p><a class="t" id="t0587a21"></a><a class="t-linehead" id="t-linehead0587a21"></a>昔有梵志其年二十，天才自然，事無大小過<a class="t" id="t0587a22"></a>目則能，自以聰哲而自誓曰：「天下技術要當<a class="t" id="t0587a23"></a>盡知，一藝不通則非明達也。」於是遊學無師<a class="t" id="t0587a24"></a>不造，六藝雜術，天文地理，醫方鎮壓山崩<a class="t" id="t0587a25"></a>地動，摴蒱博<span class="corr" title="[奕&gt;弈] cf.【麗】">弈</span>妓樂博撮，裁割衣裳文繡綾<a class="t" id="t0587a26"></a>綺，厨膳切割調和滋味，人間之事無不兼<a class="t" id="t0587a27"></a>達。心自念曰：「丈夫如此，誰能及者？試遊諸國<a class="t" id="t0587a28"></a>摧伏觝對，奮名四海技術衝天，然後載功<a class="t" id="t0587a29"></a>竹帛垂勳百代。」於是遊行往至一國，入市觀<a class="t" id="t0587b01"></a>視，見有一人坐作角弓析筋治角，用手如飛<a class="t" id="t0587b02"></a>作弓調快，買者諍前。即自念曰：「少來所學自<a class="t" id="t0587b03"></a>以具足，邂逅自輕不學作弓，若彼鬪技，吾<a class="t" id="t0587b04"></a>則不如矣，當從受學耳。」遂從弓師求為弟子，<a class="t" id="t0587b05"></a>盡心受學。月日之中具解弓法，所作巧妙乃<a class="t" id="t0587b06"></a>踰於師，布施財物奉辭而去。去之一國當渡<a class="t" id="t0587b07"></a>江水，有一船師用船若飛，迴旋上下便疾無<a class="t" id="t0587b08"></a>雙。復自念曰：「吾技雖多未曾習船，雖為賤<a class="t" id="t0587b09"></a>術，其於不知宜當學之，萬技悉備。」遂從船師<a class="t" id="t0587b10"></a>願為弟子，供奉盡敬竭力勞勤。月日之中知<a class="t" id="t0587b11"></a>其逆順，御船迴旋乃踰於師，布施財物奉辭<a class="t" id="t0587b12"></a>而去。復至一國，國王宮殿天下無雙，即自念<a class="t" id="t0587b13"></a>曰：「作此殿匠，巧妙乃爾，自隱遊來偶不學<a class="t" id="t0587b14"></a>之，若與競術必不勝矣，且當復學，意乃足<a class="t" id="t0587b15"></a>耳。」遂求殿匠願為弟子，盡心供養執持斤斧。<a class="t" id="t0587b16"></a>月日之間具解尺寸方圓規<span class="corr" title="[知&gt;矩] cf.【麗】">矩</span>，<span class="corr" title="[彫&gt;雕] cf.【麗】">雕</span>文刻鏤木<a class="t" id="t0587b17"></a>事盡知，天才明朗事輒勝師，布施所有辭師<a class="t" id="t0587b18"></a>而去。周行天下遍十六大國，命敵捔技獨<a class="t" id="t0587b19"></a>言隻步無敢應者，心自貢高曰：「天地之間誰<a class="t" id="t0587b20"></a>有勝我者？」佛在祇洹遙見此人應可化度，佛<a class="t" id="t0587b21"></a>以神足化作沙門，拄杖持鉢在前而來。梵志<a class="t" id="t0587b22"></a>由來國無道法，未見沙門怪是何人？須至<a class="t" id="t0587b23"></a>當問。須臾來到，梵志問曰：「百王之則未見君<a class="t" id="t0587b24"></a>輩，衣裳制度無有此服，宗廟異物不見此器，<a class="t" id="t0587b25"></a>君是何人，形服改常也？」沙門答曰：「吾調身人<a class="t" id="t0587b26"></a>也。」復問：「何謂調身？」於是沙門因其所習而<a class="t" id="t0587b27"></a>說偈言：<a class="t" id="t0587b28"></a></p>
<blockquote class="gatha">
<p><a class="verse-num-sc" id="verse-num-sc108"></a><a class="vagga-gatha-num-sc" id="vagga-gatha-num-sc14.1"></a>「弓匠調角，　　水人調船，<br>
巧匠調木，<a class="t" id="t0587b29"></a>　　智者調身。</p>
<p><a class="verse-num-sc" id="verse-num-sc109"></a><a class="vagga-gatha-num-sc" id="vagga-gatha-num-sc14.2"></a>譬如厚石，　　風不能移，<a class="t" id="t0587c01"></a><br>
智者意重，　　毀譽不傾。</p>
<p><a class="verse-num-sc" id="verse-num-sc110"></a><a class="vagga-gatha-num-sc" id="vagga-gatha-num-sc14.3"></a>譬如深淵，<a class="t" id="t0587c02"></a>　　澄靜清明，<br>
慧人聞道，　　心淨歡然。」<a class="t" id="t0587c03"></a></p>
</blockquote>
<p><a class="t-linehead" id="t-linehead0587c03"></a>於是沙門說此偈已，身昇虛空還現佛身，三<a class="t" id="t0587c04"></a>十二相、八十種好，光明洞達照<span class="corr" title="[耀&gt;曜] cf.【麗】">曜</span>天地，從虛<a class="t" id="t0587c05"></a>空來下，謂其人曰：「吾道德變化，調身之力也。」<a class="t" id="t0587c06"></a>於是其人五體投地，稽首問曰：「願聞調身，其<a class="t" id="t0587c07"></a>有要乎？」佛告梵志：「五戒十善、四等六度、四禪<a class="t" id="t0587c08"></a>三解脫，此調身之法也。夫弓船木匠六藝奇<a class="t" id="t0587c09"></a>術，斯皆綺飾華譽之事，蕩身縱意生死之路<a class="t" id="t0587c10"></a>也。」梵志聞之，欣然信解願為弟子。佛言：「沙<a class="t" id="t0587c11"></a>門善來！」鬚髮自墮即成沙門。佛重為說四諦<a class="t" id="t0587c12"></a>八解之要，尋時即得阿羅漢道。</p>
<p><a class="t" id="t0587c13"></a><a class="t-linehead" id="t-linehead0587c13"></a>昔佛在舍衛國。有山民村五六十家，去國五<a class="t" id="t0587c14"></a>百里，村中有一貧家，其主人婦懷妊十月雙<a class="t" id="t0587c15"></a>生二男，甚大端政無比，父母愛之便為作<a class="t" id="t0587c16"></a>字，一名雙德，二名雙福。生五六十日，其父<a class="t" id="t0587c17"></a>放牛來還，懈息却臥床上，其母出田拾薪未<a class="t" id="t0587c18"></a>還，此二小兒左右顧視不見父母，便共相責。<a class="t" id="t0587c19"></a>語一人言：「前世之時垂當得道，正坐愚意謂<a class="t" id="t0587c20"></a>命可常，退墮生死不可計劫，今乃得生此貧<a class="t" id="t0587c21"></a>家作子，穰草之中以氈褐自覆，食飲麤惡<a class="t" id="t0587c22"></a>纔自支身，如此至久云何得道？皆坐前世<a class="t" id="t0587c23"></a>戀慕富貴，放身散意快樂須臾，從爾以來長<a class="t" id="t0587c24"></a>塗受苦，如今憂惱當何恃怙？」一人答曰：「我<a class="t" id="t0587c25"></a>爾時小難一時之懃，竟不意精進，而令<a class="t" id="t0587c26"></a>數世遭諸苦患，此是自為非父母作也，但共<a class="t" id="t0587c27"></a>當之，復何所言？」父聞二子相責如是，甚大怪<a class="t" id="t0587c28"></a>之，謂呼是鬼祟來生災變，云何數十日小兒<a class="t" id="t0587c29"></a>乃作此言？恐其後日殺親滅族，曼小未大宜<a class="t" id="t0588a01"></a>當殺之。其父驚出閉門捨去，到田取薪欲燒<a class="t" id="t0588a02"></a>殺之。其母來還，問夫用此薪為？夫言：「甚大可<a class="t" id="t0588a03"></a>怪所說如是，此似是鬼，必破人門族，以其曼<a class="t" id="t0588a04"></a>小欲燒殺之。」其母聞此，意中愕然猶豫未<a class="t" id="t0588a05"></a>信，小停數日更聽其言。至明日夫婦俱出於<a class="t" id="t0588a06"></a>戶外，潛聽二兒在內相責如故，夫婦重共<a class="t" id="t0588a07"></a>聞之，甚怪所以，便共集薪密欲燒之。佛以天<a class="t" id="t0588a08"></a>眼見此夫婦欲燒殺二子，愍其可憐，宿福<a class="t" id="t0588a09"></a>應度，往到其村普放光明，天地大動，山川樹<a class="t" id="t0588a10"></a>木皆作金色；村中大小驚到佛所，為佛作禮<a class="t" id="t0588a11"></a>莫不歡喜，知佛至神三界無比。佛到雙生小<a class="t" id="t0588a12"></a>兒家，二兒見佛光明喜踊難量，父母又驚，<a class="t" id="t0588a13"></a>各抱一子將至佛所，問佛世尊：「此小兒生來<a class="t" id="t0588a14"></a>五六十日，所說如是，甚共怪之，恐作禍害欲<a class="t" id="t0588a15"></a>火燒殺之，正值佛來未及得燒。不知此小<a class="t" id="t0588a16"></a>兒為是何等鬼魅也？唯願解說是何災怪？」小<a class="t" id="t0588a17"></a>兒見佛踊躍歡喜，佛見小兒大笑，口出五<a class="t" id="t0588a18"></a>色光普照天地。佛告小兒父母及村人大小：<a class="t" id="t0588a19"></a>「此二小兒非是鬼魅，福德之子。前迦葉佛時<a class="t" id="t0588a20"></a>曾作沙門，少小共為朋友，同志出家各自精<a class="t" id="t0588a21"></a>進，臨當得道，欻起邪想共相沮敗，樂世榮華<a class="t" id="t0588a22"></a>恃福生天，下為侯王國主長者，欻起是想便<a class="t" id="t0588a23"></a>墮退轉不得涅槃。更此生死，彌連劫數常<a class="t" id="t0588a24"></a>相鈎牽，輒共雙生。遭我世時，今始乃生。<a class="t" id="t0588a25"></a>已往供養佛功德故，餘福應度罪滅福生，<a class="t" id="t0588a26"></a>自識宿命，是以世尊故來度之，我不度者橫<a class="t" id="t0588a27"></a>為火所燒。」</p>
<p><a class="t-linehead" id="t-linehead0588a27"></a>於是世尊即說偈言：<a class="t" id="t0588a28"></a></p>
<blockquote class="gatha">
<p><a class="verse-num-sc" id="verse-num-sc111"></a><a class="vagga-gatha-num-sc" id="vagga-gatha-num-sc14.4"></a>「大人體無欲，　　在所照然明，<a class="t" id="t0588a29"></a><br>
雖或遭苦樂，　　不高現其智。<a class="t" id="t0588b01"></a></p>
<p><a class="verse-num-sc" id="verse-num-sc112"></a><a class="vagga-gatha-num-sc" id="vagga-gatha-num-sc14.5"></a>大賢無世事，　　不願子財國，<a class="t" id="t0588b02"></a><br>
常守戒慧道，　　不貪邪富貴。<a class="t" id="t0588b03"></a></p>
<p><a class="verse-num-sc" id="verse-num-sc113"></a><a class="vagga-gatha-num-sc" id="vagga-gatha-num-sc14.6"></a>智人知動搖，　　譬如沙中樹，<a class="t" id="t0588b04"></a><br>
朋友志未強，　　隨色染其素。」<a class="t" id="t0588b05"></a></p>
</blockquote>
<p><a class="t-linehead" id="t-linehead0588b05"></a>佛說是時，小兒見佛其身即踊，如八歲小兒，<a class="t" id="t0588b06"></a>即作沙彌，得羅漢道。村人大小見佛光相，又<a class="t" id="t0588b07"></a>見小兒形變踊大，皆大歡喜，得須陀洹道，<a class="t" id="t0588b08"></a>父母疑解，亦得法眼。</p>
<a class="t" id="t0588b09"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
