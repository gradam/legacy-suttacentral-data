<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.19">
<article>
<div class="hgroup">
<p class="division">法句譬喻經</p>
<h1>◎喻老耄品第十九</h1>
</div>
<div class="suttainfo">
<p><span class="t-juanname">法句譬喻經卷第三</span><a class="t" id="t0592b15"></a><a class="t" id="t0592b16"></a><a class="t" id="t0592b17"></a><br>
<span class="t-byline">晉世沙門法炬共法立譯</span><a class="t" id="t0592b18"></a><a class="t" id="t0592b19"></a><a class="t" id="t0592b20"></a></p>
</div>
<p><a class="t" id="t0592b21"></a><a class="t-linehead" id="t-linehead0592b21"></a>昔佛在舍衛國祇樹精舍，食後為天人、帝王<a class="t" id="t0592b22"></a>臣民、四輩弟子說甘露法。時有遠方長老婆<a class="t" id="t0592b23"></a>羅門七人，來至佛所，稽首於地，叉手白佛<a class="t" id="t0592b24"></a>言：「吾等遠人伏聞聖化，久當歸命而多諸<a class="t" id="t0592b25"></a>礙，今乃得來覲覩聖顏，願為弟子得滅眾苦。」<a class="t" id="t0592b26"></a>佛即受之悉為沙門，即令七人共止一房。然<a class="t" id="t0592b27"></a>此七人覩見世尊，尋為得道不惟無常，共坐<a class="t" id="t0592b28"></a>房中但思世事，小語大笑不計成敗，命日促<a class="t" id="t0592b29"></a>盡不與人期，但共喜笑迷意三界。佛以三達<a class="t" id="t0592c01"></a>智知命欲盡，佛哀愍之，起至其房而告之曰：<a class="t" id="t0592c02"></a>「卿等為道當求度世，何為大笑也？一切眾生<a class="t" id="t0592c03"></a>以五事自恃。何謂為五？一者恃怙年少，二者<a class="t" id="t0592c04"></a>恃怙端政，三者恃怙多力，四者恃怙財富，<a class="t" id="t0592c05"></a>五者恃怙貴姓。卿等七人小語大笑，為何所<a class="t" id="t0592c06"></a>恃？」</p>
<p><a class="t-linehead" id="t-linehead0592c06"></a>於是世尊即說偈言：<a class="t" id="t0592c07"></a></p>
<blockquote class="gatha">
<p><a class="verse-num-sc" id="verse-num-sc136"></a><a class="vagga-gatha-num-sc" id="vagga-gatha-num-sc19.1"></a>「何喜何笑？　　念常熾然，<br>
深蔽幽冥，<a class="t" id="t0592c08"></a>　　不如求定。</p>
<p><a class="verse-num-sc" id="verse-num-sc137"></a><a class="vagga-gatha-num-sc" id="vagga-gatha-num-sc19.2"></a>見身形範，　　倚以為安，<a class="t" id="t0592c09"></a><br>
多想致病，　　豈知不真？</p>
<p><a class="verse-num-sc" id="verse-num-sc138"></a><a class="vagga-gatha-num-sc" id="vagga-gatha-num-sc19.3"></a>老則色衰，<a class="t" id="t0592c10"></a>　　病無光澤，<br>
皮緩肌縮，　　死命近促。<a class="t" id="t0592c11"></a></p>
<p><a class="verse-num-sc" id="verse-num-sc139"></a><a class="vagga-gatha-num-sc" id="vagga-gatha-num-sc19.4"></a>身死神從，　　如御棄車，<br>
肉消骨散，<a class="t" id="t0592c12"></a>　　身何可怙？」<a class="t" id="t0592c13"></a></p>
</blockquote>
<p><a class="t-linehead" id="t-linehead0592c13"></a>佛說偈已，七比丘意解望止，即於佛前得阿<a class="t" id="t0592c14"></a>羅漢道。</p>
<p><a class="t" id="t0592c15"></a><a class="t-linehead" id="t-linehead0592c15"></a>昔佛在舍衛精舍，為諸天人帝王說法。時有<a class="t" id="t0592c16"></a>婆羅門村，五百餘家中有五百年少婆羅門，<a class="t" id="t0592c17"></a>修婆羅術，為人憍慢不敬長老，貢高自貴以<a class="t" id="t0592c18"></a>此為常。五百梵志欻自議言：「沙門瞿曇自稱<a class="t" id="t0592c19"></a>為佛，三達權智無敢共論者。吾等可共請求<a class="t" id="t0592c20"></a>論議，事事詰問知為何如。」即辦供具往請佛<a class="t" id="t0592c21"></a>來。佛與諸弟子往到梵志村中，坐畢行水食<a class="t" id="t0592c22"></a>訖澡手。時有長老梵志夫婦二人，於此村中<a class="t" id="t0592c23"></a>共行乞丐，佛知其本大富無數曾作大臣，佛<a class="t" id="t0592c24"></a>即問諸年少梵志：「汝等識長老婆羅門不？」皆<a class="t" id="t0592c25"></a>言：「曾識。」又問：「本為何似也？」曰：「本為大臣財富<a class="t" id="t0593a01"></a>無數。」「今者何故復行乞丐？」皆言：「散用無道是<a class="t" id="t0593a02"></a>以守貧。」佛告諸婆羅門：「世有四事人不能<a class="t" id="t0593a03"></a>行，行者得福不致此貧。何謂為四？一者年盛<a class="t" id="t0593a04"></a>力壯慎莫憍慢，二者年老精進不貪婬妷，三<a class="t" id="t0593a05"></a>者有財珍寶常念布施，四者就師學問聽受<a class="t" id="t0593a06"></a>正言。如此老公不行四事，謂之有常不計成<a class="t" id="t0593a07"></a>敗，一旦離散，譬如老鵠守此空池，永無所獲。」</p>
<p><a class="t" id="t0593a08"></a><a class="t-linehead" id="t-linehead0593a08"></a>於是世尊即說偈言：<a class="t" id="t0593a09"></a></p>
<blockquote class="gatha">
<p><a class="verse-num-sc" id="verse-num-sc140"></a><a class="vagga-gatha-num-sc" id="vagga-gatha-num-sc19.5"></a>「晝夜慢惰，　　老不止婬，<br>
有財不施，<a class="t" id="t0593a10"></a>　　不受佛言。</p>
<p><a class="verse-num-sc" id="verse-num-sc141"></a><a class="vagga-gatha-num-sc" id="vagga-gatha-num-sc19.6"></a>有此四蔽，　　為自侵欺，<a class="t" id="t0593a11"></a><br>
咄嗟老至，　　色變作耄。</p>
<p><a class="verse-num-sc" id="verse-num-sc142"></a><a class="vagga-gatha-num-sc" id="vagga-gatha-num-sc19.7"></a>少時如意，<a class="t" id="t0593a12"></a>　　老見蹈踐，<br>
不修梵行，　　又不富財，<a class="t" id="t0593a13"></a></p>
<p><a class="verse-num-sc" id="verse-num-sc143"></a><a class="vagga-gatha-num-sc" id="vagga-gatha-num-sc19.8"></a>老如白鵠，　　守斯空池，<br>
既不守戒，<a class="t" id="t0593a14"></a>　　又不積財，<br>
老羸氣竭，　　思故何逮？<a class="t" id="t0593a15"></a></p>
<p><a class="verse-num-sc" id="verse-num-sc144"></a><a class="vagga-gatha-num-sc" id="vagga-gatha-num-sc19.9"></a>老如秋葉，　　行穢鑑錄，<br>
命疾脫至，<a class="t" id="t0593a16"></a>　　不容後悔。」<a class="t" id="t0593a17"></a></p>
</blockquote>
<p><a class="t-linehead" id="t-linehead0593a17"></a>佛告梵志：「世有四時，行道得福得度，可免眾<a class="t" id="t0593a18"></a>苦。何謂為四？一者年少有力勢時，二者富貴<a class="t" id="t0593a19"></a>有財物時，三者得遇三尊好福田時，四者當<a class="t" id="t0593a20"></a>計萬物憂離散時。行此四事，所願皆獲，必得<a class="t" id="t0593a21"></a>道跡。」</p>
<p><a class="t-linehead" id="t-linehead0593a21"></a>於是世尊重說偈言：<a class="t" id="t0593a22"></a></p>
<blockquote class="gatha">
<p><a class="verse-num-sc" id="verse-num-sc145"></a><a class="vagga-gatha-num-sc" id="vagga-gatha-num-sc19.10"></a>「命欲日夜盡，　　及時可勤力，<a class="t" id="t0593a23"></a><br>
世間諦非常，　　莫惑墮冥中。<a class="t" id="t0593a24"></a></p>
<p><a class="verse-num-sc" id="verse-num-sc146"></a><a class="vagga-gatha-num-sc" id="vagga-gatha-num-sc19.11"></a>當學然意燈，　　自練求智慧，<a class="t" id="t0593a25"></a><br>
離垢勿染污，　　執燭觀道地。」<a class="t" id="t0593a26"></a></p>
</blockquote>
<p><a class="t-linehead" id="t-linehead0593a26"></a>佛說是時，放大光明照曜天地，五百年少梵<a class="t" id="t0593a27"></a>志，因此心解衣毛為竪，起禮佛足白佛言：「歸<a class="t" id="t0593a28"></a>命世尊，願為弟子。」佛言：「善來比丘！」即成沙門<a class="t" id="t0593a29"></a>得羅漢道。村人大小皆得道迹，莫不歡欣。</p>
<a class="t" id="t0593b01"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
