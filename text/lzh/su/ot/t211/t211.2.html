<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.2">
<article>
<div class="hgroup">
<p class="division">法句譬喻經</p>
<h1>法句譬喻經教學品第二</h1>
</div>
<p><a class="t" id="t0577a15"></a><a class="t-linehead" id="t-linehead0577a15"></a>昔佛在舍衛國祇樹精舍。佛告諸比丘：「當勤<a class="t" id="t0577a16"></a>修道除棄陰蓋，心明神定可免眾苦。」有一比<a class="t" id="t0577a17"></a>丘志不明達，飽食入室閉房靜眠，愛身快意<a class="t" id="t0577a18"></a>不觀非常，冥冥懈怠無復晝夜。却後七日其<a class="t" id="t0577a19"></a>命將終，佛愍傷之，懼墮惡道，即入其室，彈<a class="t" id="t0577a20"></a>指覺曰：<a class="t" id="t0577a21"></a></p>
<blockquote class="gatha">
<p><a class="verse-num-sc" id="verse-num-sc15"></a><a class="vagga-gatha-num-sc" id="vagga-gatha-num-sc2.1"></a>「咄起何為寐？　　螉螺蜯蠹類，<a class="t" id="t0577a22"></a><br>
隱蔽以不淨，　　迷惑計為身。<a class="t" id="t0577a23"></a></p>
<p><a class="verse-num-sc" id="verse-num-sc16"></a><a class="vagga-gatha-num-sc" id="vagga-gatha-num-sc2.2"></a>焉有被斫瘡，　　心如嬰病痛，<a class="t" id="t0577a24"></a><br>
遘于眾厄難，　　而反為用眠？<a class="t" id="t0577a25"></a></p>
<p><a class="verse-num-sc" id="verse-num-sc17"></a><a class="vagga-gatha-num-sc" id="vagga-gatha-num-sc2.3"></a>思而不放逸，　　為仁學仁迹，<a class="t" id="t0577a26"></a><br>
從是無有憂，　　常念自滅意。<a class="t" id="t0577a27"></a></p>
<p><a class="verse-num-sc" id="verse-num-sc18"></a><a class="vagga-gatha-num-sc" id="vagga-gatha-num-sc2.4"></a>正見學務增，　　是為世間明，<a class="t" id="t0577a28"></a><br>
所生福千倍，　　終不墮惡道。」<a class="t" id="t0577a29"></a></p>
</blockquote>
<p><a class="t-linehead" id="t-linehead0577a29"></a>比丘聞偈即便驚寤，見佛親誨加敬悚息，<a class="t" id="t0577b01"></a>即起稽首為佛作禮。佛告比丘：「汝寧自識本<a class="t" id="t0577b02"></a>宿命不？」比丘對曰：「陰蓋所覆，實不自識也。」佛<a class="t" id="t0577b03"></a>告比丘：「昔維衛佛時，汝曾出家，貪身利養，<a class="t" id="t0577b04"></a>不念經戒，飽食却眠不念非常，命終魂神生<a class="t" id="t0577b05"></a>螉蟲中，積五萬歲。壽盡復為螺蜯之蟲、樹<a class="t" id="t0577b06"></a>中蠹蟲，各五萬歲。此四品蟲生長冥中，貪身<a class="t" id="t0577b07"></a>愛命樂處幽隱，以冥為家不憙光明，一眠之<a class="t" id="t0577b08"></a>時百歲乃覺，纏綿罪網不求出要。今始罪畢<a class="t" id="t0577b09"></a>得為沙門，如何睡眠不知厭足？」於是比丘重<a class="t" id="t0577b10"></a>聞宿緣，慚怖自責，五蓋雲除即得羅漢。</p>
<p><a class="t" id="t0577b11"></a><a class="t-linehead" id="t-linehead0577b11"></a>昔佛在舍衛國祇樹給孤獨園，與諸天人四<a class="t" id="t0577b12"></a>輩說法。時有一年少比丘，為人頑愚質直踈<a class="t" id="t0577b13"></a>野，未解道要，情意興盛思想於欲，陽氣隆<a class="t" id="t0577b14"></a>盛不能自制，以此為惱不獲度世。坐自思惟：<a class="t" id="t0577b15"></a>「有根斷者，然後清淨，可得道迹。」即至檀越<a class="t" id="t0577b16"></a>家從之借斧，還房閉戶脫去衣服，坐木板上<a class="t" id="t0577b17"></a>欲自斫陰。「正坐此陰令我勤苦，經歷生死無<a class="t" id="t0577b18"></a>央數劫，三塗六趣皆由色欲，不斷此者無緣<a class="t" id="t0577b19"></a>得道。」佛知其意愚癡乃爾，道從制心心是根<a class="t" id="t0577b20"></a>源，不知當死自害墮罪長受苦痛。於是世<a class="t" id="t0577b21"></a>尊往入其房，即問比丘：「欲作何等？」放斧著衣<a class="t" id="t0577b22"></a>禮佛自陳：「學道日久未解法門，每坐禪定垂<a class="t" id="t0577b23"></a>當得道為欲所蓋，陽氣隆盛意惑目冥，不<a class="t" id="t0577b24"></a>覺天地。諦自責念事皆由此，是以借斧欲斷<a class="t" id="t0577b25"></a>制之。」佛告比丘：「卿何愚癡不解道理？欲求道<a class="t" id="t0577b26"></a>者先斷其癡然後制心，心者善惡之根源。欲<a class="t" id="t0577b27"></a>斷根者先制其心，心定意解然後得道。」</p>
<p><a class="t-linehead" id="t-linehead0577b27"></a>於是<a class="t" id="t0577b28"></a>世尊即說偈言：<a class="t" id="t0577b29"></a></p>
<blockquote class="gatha">
<p><a class="verse-num-sc" id="verse-num-sc19"></a><a class="vagga-gatha-num-sc" id="vagga-gatha-num-sc2.5"></a>「學先斷母，　　率君二臣，<br>
廢諸營從，<a class="t" id="t0577c01"></a>　　是上道人。」<a class="t" id="t0577c02"></a></p>
</blockquote>
<p><a class="t-linehead" id="t-linehead0577c02"></a>佛告比丘：「十二因緣以癡為本，癡者眾罪之<a class="t" id="t0577c03"></a>源。智者眾行之本，先當斷癡然後意定。」佛<a class="t" id="t0577c04"></a>說是已，比丘慚愧即自責言：「我為愚癡迷惑<a class="t" id="t0577c05"></a>來久，不解古典使如此耳，今佛所說甚為妙<a class="t" id="t0577c06"></a>哉！」內思正定安般守意，制心伏情杜閉諸<a class="t" id="t0577c07"></a>欲，即得定意，在於佛前逮得應真。</p>
<p><a class="t" id="t0577c08"></a><a class="t-linehead" id="t-linehead0577c08"></a>昔佛在羅閱祇國靈鷲山中，為諸天人國王<a class="t" id="t0577c09"></a>大臣說甘露法。有一比丘剛猛勇健，佛知其<a class="t" id="t0577c10"></a>意，遣至山後鬼神谷中，令樹下坐數息求定，<a class="t" id="t0577c11"></a>知息長短安般守意，斷求滅苦可得泥洹。比<a class="t" id="t0577c12"></a>丘受教往至谷中欲坐定意，但聞山中鬼神<a class="t" id="t0577c13"></a>語聲，不見其形但有音聲，悚息怖懼不能自<a class="t" id="t0577c14"></a>寧，意欲悔還即自念言：「居家大富宗族，又<a class="t" id="t0577c15"></a>強出家學道，獨見安處鬼神深山，既無伴侶<a class="t" id="t0577c16"></a>又無行人，但有諸鬼數來怖人。」思惟如是，未<a class="t" id="t0577c17"></a>去之間，於是世尊往到其邊，坐一樹下而問<a class="t" id="t0577c18"></a>之曰：「汝獨在此將無怖懼耶？」比丘稽首白<a class="t" id="t0577c19"></a>言：「初未曾入山在此實憂，須臾之間有一<a class="t" id="t0577c20"></a>野象王來在邊，倚一樹臥心獨歡喜，遠離<a class="t" id="t0577c21"></a>諸象一何快哉？」佛知象意告比丘曰：「汝寧知<a class="t" id="t0577c22"></a>是象所由來不？」對曰：「不審。」佛告比丘：「此象眷<a class="t" id="t0577c23"></a>屬大小五百餘頭，厭患小象捨來至此倚樹<a class="t" id="t0577c24"></a>而臥，自念得離恩愛牢獄一何快哉？象是畜<a class="t" id="t0577c25"></a>生猶思閑靜，況汝捨家欲求度世，方以獨自<a class="t" id="t0577c26"></a>欲求伴侶？愚冥伴侶多所傷敗，獨住無對亦<a class="t" id="t0577c27"></a>無謀議，寧獨修道不用愚伴。」</p>
<p><a class="t-linehead" id="t-linehead0577c27"></a>於是世尊即說<a class="t" id="t0577c28"></a>偈言：<a class="t" id="t0577c29"></a></p>
<blockquote class="gatha">
<p><a class="verse-num-sc" id="verse-num-sc20"></a><a class="vagga-gatha-num-sc" id="vagga-gatha-num-sc2.6"></a>「學無朋類，　　不得善友，<br>
寧獨守善，<a class="t" id="t0578a01"></a>　　不與愚偕。</p>
<p><a class="verse-num-sc" id="verse-num-sc21"></a><a class="vagga-gatha-num-sc" id="vagga-gatha-num-sc2.7"></a>樂戒學行，　　奚用伴為？<a class="t" id="t0578a02"></a><br>
獨善無憂，　　如空野象。」<a class="t" id="t0578a03"></a></p>
</blockquote>
<p><a class="t-linehead" id="t-linehead0578a03"></a>佛說是時，比丘意解，內思聖教即得應真；谷<a class="t" id="t0578a04"></a>中鬼神亦皆聞解，為佛弟子受誓誡勅，不復<a class="t" id="t0578a05"></a>侵民。佛與比丘共還精舍。</p>
<a class="t" id="t0578a06"></a>
<h2>法句譬喻經護戒品第二</h2>
<p><a class="t" id="t0578a07"></a><a class="t-linehead" id="t-linehead0578a07"></a>昔佛在舍衛國祇桓精舍，為諸天人宣演經<a class="t" id="t0578a08"></a>法。時羅閱祇國有二新學比丘，欲往見佛。二<a class="t" id="t0578a09"></a>國中間曠無人民，于時旱熱泉水枯竭，二人<a class="t" id="t0578a10"></a>飢渴熱暍呼吸，故泉之中有升餘水，而有細<a class="t" id="t0578a11"></a>蟲不可得飲。二人相對曰：「故從遠來欲望見<a class="t" id="t0578a12"></a>佛，不圖今日沒命於此也。」一人言曰：「且當飲<a class="t" id="t0578a13"></a>水以濟吾命，進前見佛，焉知其餘也。」一人答<a class="t" id="t0578a14"></a>曰：「佛之明戒，仁慈為首，殘生自活見佛無益；<a class="t" id="t0578a15"></a>寧守戒而死，不犯戒而生也。」一人即起極意<a class="t" id="t0578a16"></a>快飲，於是進路。一人不飲遂致殞命，即生第<a class="t" id="t0578a17"></a>二忉利天上，思惟自省即識宿命持戒不犯，<a class="t" id="t0578a18"></a>今來生此。信哉福報其不遠矣。即持華香下<a class="t" id="t0578a19"></a>到佛所，為佛作禮却住一面。其飲水者道路<a class="t" id="t0578a20"></a>疲頓經日乃達，見佛神德至尊巍巍，稽首禮<a class="t" id="t0578a21"></a>畢涕泣自陳：「我伴一人於彼命終，感其不達，<a class="t" id="t0578a22"></a>願佛知之。」佛言：「吾已明矣。」佛以手指曰：「今<a class="t" id="t0578a23"></a>此天人則汝伴也，全戒生天又先至矣。」於是<a class="t" id="t0578a24"></a>世尊披胸示之。「汝觀我形，不奉我戒，雖云見<a class="t" id="t0578a25"></a>我，我不見汝也；去我萬里奉行經戒，此人則<a class="t" id="t0578a26"></a>為在我目前。」</p>
<p><a class="t-linehead" id="t-linehead0578a26"></a>於是世尊即說偈言：<a class="t" id="t0578a27"></a></p>
<blockquote class="gatha">
<p><a class="verse-num-sc" id="verse-num-sc22"></a><a class="vagga-gatha-num-sc" id="vagga-gatha-num-sc2.8"></a>「學而多聞，　　持戒不失，<br>
兩世見譽，<a class="t" id="t0578a28"></a>　　所願者得；</p>
<p><a class="verse-num-sc" id="verse-num-sc23"></a><a class="vagga-gatha-num-sc" id="vagga-gatha-num-sc2.9"></a>學而寡聞，　　持戒不完，<a class="t" id="t0578a29"></a><br>
兩世受痛，　　喪其本願。</p>
<p><a class="verse-num-sc" id="verse-num-sc24"></a><a class="vagga-gatha-num-sc" id="vagga-gatha-num-sc2.10"></a>夫學有二，<a class="t" id="t0578b01"></a>　　常親多聞，<br>
安諦解義，　　雖困不耶。」<a class="t" id="t0578b02"></a></p>
</blockquote>
<p><a class="t-linehead" id="t-linehead0578b02"></a>於是比丘聞偈慚怖，稽首悔過嘿思所行。天<a class="t" id="t0578b03"></a>人聞偈心意欣悅，逮得法眼，天人眾會莫不<a class="t" id="t0578b04"></a>奉行。</p>
<a class="t" id="t0578b05"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
