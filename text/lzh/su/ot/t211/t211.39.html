<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.39">
<article>
<div class="hgroup">
<p class="division">法句譬喻經</p>
<h1>法句譬喻經吉祥品第三十九</h1>
</div>
<p><a class="t" id="t0608c14"></a><a class="t-linehead" id="t-linehead0608c14"></a>昔佛在羅閱祇耆闍崛山中為天人龍鬼轉三<a class="t" id="t0608c15"></a>乘法輪。時山南恒水岸邊有尼揵梵志，先<a class="t" id="t0608c16"></a>出耆舊博達多知，德向五通明識古今，所養<a class="t" id="t0608c17"></a>門徒有五百人，教化指授，皆悉通達天文地<a class="t" id="t0608c18"></a>理星宿人情，無不瞻察，觀略內外，吉凶禍福<a class="t" id="t0608c19"></a>豐儉出沒，皆包知之。梵志弟子先佛所行<a class="t" id="t0608c20"></a>應當得道，欻自相將至水岸邊，屏坐論語自<a class="t" id="t0608c21"></a>共相問：「世間諸國人民所行，以何等事為世<a class="t" id="t0608c22"></a>吉祥？」徒等不了，往到師所為師作禮，叉手<a class="t" id="t0608c23"></a>白言：「弟子等學久所學已達，不聞諸國以何<a class="t" id="t0608c24"></a>為吉祥？」尼揵告曰：「善哉問也！閻浮利地有<a class="t" id="t0608c25"></a>十六大國，八萬四千小國，諸國各有吉祥，或<a class="t" id="t0608c26"></a>金或銀，水精琉璃、明月神珠、象馬車輿、玉<a class="t" id="t0608c27"></a>女珊瑚、珂貝妓樂、鳳凰孔雀，或以日月星<a class="t" id="t0608c28"></a>辰、寶瓶四華、梵志道士，此是諸國之所好<a class="t" id="t0608c29"></a>喜吉祥瑞應，若當見是稱善無量，此是瑞應<a class="t" id="t0609a01"></a>國之吉祥。」諸弟子曰：「寧可更有殊特吉祥，於<a class="t" id="t0609a02"></a>身有益、終生天上？」尼揵答曰：「先師以來未有<a class="t" id="t0609a03"></a>過此，書籍不載。」諸弟子曰：「近聞釋種出家為<a class="t" id="t0609a04"></a>道，端坐六年降魔得佛，三達無礙，試共往問，<a class="t" id="t0609a05"></a>所知博採何如大師？」師徒弟子五百餘人，經<a class="t" id="t0609a06"></a>涉山路往到佛所，為佛作禮坐梵志位，叉手<a class="t" id="t0609a07"></a>長跪，白佛世尊曰：「諸國吉祥所好如此，不<a class="t" id="t0609a08"></a>審更有勝是者不？」佛告梵志：「如卿所論世間<a class="t" id="t0609a09"></a>之事，順則吉祥反則凶禍，不能令人濟神度<a class="t" id="t0609a10"></a>苦。如我所聞吉祥之法，行者得福永離三界，<a class="t" id="t0609a11"></a>自致泥洹。」</p>
<p><a class="t-linehead" id="t-linehead0609a11"></a>於是世尊而作頌曰：<a class="t" id="t0609a12"></a></p>
<blockquote class="gatha">
<p><a class="verse-num-sc" id="verse-num-sc278"></a><a class="vagga-gatha-num-sc" id="vagga-gatha-num-sc39.1"></a>「佛尊過諸天，　　如來常現義，<a class="t" id="t0609a13"></a><br>
有梵志道士，　　來問何吉祥？<a class="t" id="t0609a14"></a></p>
<p><a class="verse-num-sc" id="verse-num-sc279"></a><a class="vagga-gatha-num-sc" id="vagga-gatha-num-sc39.2"></a>於是佛愍傷，　　為說真有要，<a class="t" id="t0609a15"></a><br>
已信樂正法，　　是為最吉祥。<a class="t" id="t0609a16"></a></p>
<p><a class="verse-num-sc" id="verse-num-sc280"></a><a class="vagga-gatha-num-sc" id="vagga-gatha-num-sc39.3"></a>亦不從天人，　　希望求僥倖，<a class="t" id="t0609a17"></a><br>
亦不禱神祠，　　是為最吉祥。<a class="t" id="t0609a18"></a></p>
<p><a class="verse-num-sc" id="verse-num-sc281"></a><a class="vagga-gatha-num-sc" id="vagga-gatha-num-sc39.4"></a>友賢擇善居，　　常先為福德，<a class="t" id="t0609a19"></a><br>
勅身承貞正，　　是為最吉祥。<a class="t" id="t0609a20"></a></p>
<p><a class="verse-num-sc" id="verse-num-sc282"></a><a class="vagga-gatha-num-sc" id="vagga-gatha-num-sc39.5"></a>去惡從就善，　　避酒知自節，<a class="t" id="t0609a21"></a><br>
不婬於女色，　　是為最吉祥。<a class="t" id="t0609a22"></a></p>
<p><a class="verse-num-sc" id="verse-num-sc283"></a><a class="vagga-gatha-num-sc" id="vagga-gatha-num-sc39.6"></a>多聞如戒行，　　法律精進學，<a class="t" id="t0609a23"></a><br>
修己無所爭，　　是為最吉祥。<a class="t" id="t0609a24"></a></p>
<p><a class="verse-num-sc" id="verse-num-sc284"></a><a class="vagga-gatha-num-sc" id="vagga-gatha-num-sc39.7"></a>居孝事父母，　　治家養妻子，<a class="t" id="t0609a25"></a><br>
不為空乏行，　　是為最吉祥。<a class="t" id="t0609a26"></a></p>
<p><a class="verse-num-sc" id="verse-num-sc285"></a><a class="vagga-gatha-num-sc" id="vagga-gatha-num-sc39.8"></a>不慢不自大，　　知足念反覆，<a class="t" id="t0609a27"></a><br>
以時誦習經，　　是為最吉祥。<a class="t" id="t0609a28"></a></p>
<p><a class="verse-num-sc" id="verse-num-sc286"></a><a class="vagga-gatha-num-sc" id="vagga-gatha-num-sc39.9"></a>所聞常欲忍，　　樂欲見沙門，<a class="t" id="t0609a29"></a><br>
每講輒聽受，　　是為最吉祥。<a class="t" id="t0609b01"></a></p>
<p><a class="verse-num-sc" id="verse-num-sc287"></a><a class="vagga-gatha-num-sc" id="vagga-gatha-num-sc39.10"></a>持齋修梵行，　　常欲見賢明，<a class="t" id="t0609b02"></a><br>
依附明智者，　　是為最吉祥。<a class="t" id="t0609b03"></a></p>
<p><a class="verse-num-sc" id="verse-num-sc288"></a><a class="vagga-gatha-num-sc" id="vagga-gatha-num-sc39.11"></a>已信有道德，　　正意向無疑，<a class="t" id="t0609b04"></a><br>
欲脫三惡道，　　是為最吉祥。<a class="t" id="t0609b05"></a></p>
<p><a class="verse-num-sc" id="verse-num-sc289"></a><a class="vagga-gatha-num-sc" id="vagga-gatha-num-sc39.12"></a>等心行布施，　　奉諸得道者，<a class="t" id="t0609b06"></a><br>
亦敬諸天人，　　是為最吉祥。<a class="t" id="t0609b07"></a></p>
<p><a class="verse-num-sc" id="verse-num-sc290"></a><a class="vagga-gatha-num-sc" id="vagga-gatha-num-sc39.13"></a>常欲離貪婬，　　<span class="corr" title="[遇&gt;愚] cf.【麗】">愚</span>癡瞋恚意，<a class="t" id="t0609b08"></a><br>
能習成道見，　　是為最吉祥。<a class="t" id="t0609b09"></a></p>
<p><a class="verse-num-sc" id="verse-num-sc291"></a><a class="vagga-gatha-num-sc" id="vagga-gatha-num-sc39.14"></a>若以棄非務，　　能勤修道用，<a class="t" id="t0609b10"></a><br>
常事於可事，　　是為最吉祥。<a class="t" id="t0609b11"></a></p>
<p><a class="verse-num-sc" id="verse-num-sc292"></a><a class="vagga-gatha-num-sc" id="vagga-gatha-num-sc39.15"></a>一切為天下，　　建立大慈意，<a class="t" id="t0609b12"></a><br>
修人安眾生，　　是為最吉祥。<a class="t" id="t0609b13"></a></p>
<p><a class="verse-num-sc" id="verse-num-sc293"></a><a class="vagga-gatha-num-sc" id="vagga-gatha-num-sc39.16"></a>智者居世間，　　常習吉祥行，<a class="t" id="t0609b14"></a><br>
自致成慧見，　　是為最吉祥。」<a class="t" id="t0609b15"></a></p>
</blockquote>
<p><a class="t-linehead" id="t-linehead0609b15"></a>梵志師徒聞佛說偈，欣然意解，甚大歡喜，前<a class="t" id="t0609b16"></a>白佛言：「甚妙世尊！世所希有，由來迷惑未及<a class="t" id="t0609b17"></a><span class="gaiji">［門@視］<!--gaiji,,1[門@視],2&#x28DB3;,3--></span>明。唯願世尊！矜愍濟度，願身自歸佛法<a class="t" id="t0609b18"></a>三尊，得作沙門冀在下行。」佛言：「大善！善來<a class="t" id="t0609b19"></a>比丘！」即成沙門，內思安般逮得應真。聽者無<a class="t" id="t0609b20"></a>數，皆得法眼。</p>
<p><a class="t" id="t0609b21"></a><span class="t-juanname">法句譬喻經卷第四</span></p>
</article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
