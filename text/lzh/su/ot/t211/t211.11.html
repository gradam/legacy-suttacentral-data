<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.11">
<article>
<div class="hgroup">
<p class="division">法句譬喻經</p>
<h1>法句譬喻經心意品第十一</h1>
</div>
<p><a class="t" id="0584b11"></a><a class="t-linehead" id="t-linehead0584b11"></a>昔佛在世，時有一道人，在河邊樹下學道，十<a class="t" id="0584b12"></a>二年中貪想不除，走心散意但念六欲，目<a class="t" id="0584b13"></a>色耳聲鼻香口味身更心法，身靜意遊曾無寧<a class="t" id="0584b14"></a>息，十二年中不能得道。佛知可度，化作沙門<a class="t" id="0584b15"></a>往至其所，樹下共宿。須臾月明，有龜從河<a class="t" id="0584b16"></a>中出來至樹下，復有一水狗飢行求食，與龜<a class="t" id="0584b17"></a>相逢便欲噉龜，龜縮其頭尾及其四脚藏於<a class="t" id="0584b18"></a>甲中，不能得噉。水狗小遠，復出頭足行步如<a class="t" id="0584b19"></a>故，不能奈何遂便得脫。於是道人問化沙門：<a class="t" id="0584b20"></a>「此龜有護命之鎧，水狗不能得其便。」化沙<a class="t" id="0584b21"></a>門答曰：「吾念世人不如此龜，不知無常放<a class="t" id="0584b22"></a>恣六情，外魔得便形壞神去，生死無端輪<a class="t" id="0584b23"></a>轉五道，苦惱百千皆意所造，宜自勉勵求滅<a class="t" id="0584b24"></a>度安。」於是化沙門即說偈言：<a class="t" id="0584b25"></a></p>
<blockquote class="gatha">
<p><a class="text-gatha-number" id="84"></a><a class="vagga-gatha-number" id="11.1"></a>「有身不久，　　皆當歸土，<br>
形壞神去，<a class="t" id="0584b26"></a>　　寄住何貪？</p>
<p><a class="text-gatha-number" id="85"></a><a class="vagga-gatha-number" id="11.2"></a>心豫造處，　　往來無端，<a class="t" id="0584b27"></a><br>
念多邪僻，　　自為招患。</p>
<p><a class="text-gatha-number" id="86"></a><a class="vagga-gatha-number" id="11.3"></a>是意自造，<a class="t" id="0584b28"></a>　　非父母為，<br>
可勉向正，　　為福勿<span class="corr" title="[回&gt;廻] cf.【麗】">廻</span>。<a class="t" id="0584b29"></a></p>
<p><a class="text-gatha-number" id="87"></a><a class="vagga-gatha-number" id="11.4"></a>藏六如龜，　　防意如城，<br>
慧與魔戰，<a class="t" id="0584c01"></a>　　勝則無患。」<a class="t" id="0584c02"></a></p>
</blockquote>
<p><a class="t-linehead" id="t-linehead0584c02"></a>於是比丘聞說此偈，貪斷望止，即得羅漢道。<a class="t" id="0584c03"></a>知化沙門是佛世尊，敬肅整服稽首佛足，天<a class="t" id="0584c04"></a>龍鬼神莫不歡喜。</p>
<a class="t" id="0584c05"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
