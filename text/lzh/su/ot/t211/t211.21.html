<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.21">
<article>
<div class="hgroup">
<p class="division">法句譬喻經</p>
<h1>法句譬喻經世俗品第二十一</h1>
</div>
<p><a class="t" id="0594a04"></a><a class="t-linehead" id="t-linehead0594a04"></a>昔有婆羅門國王名多味寫，其王奉事異道<a class="t" id="0594a05"></a>九十六種。王忽一日發於善心欲大布施，如<a class="t" id="0594a06"></a>婆羅門法，積七寶如山持用布施，有來乞者，<a class="t" id="0594a07"></a>聽令自取重一撮去，如是數日其積不減。佛<a class="t" id="0594a08"></a>知是王宿福應度，化作梵志往到其國。王出<a class="t" id="0594a09"></a>相見共相禮，問起居曰：「何所求索？莫自疑難。」<a class="t" id="0594a10"></a>梵志答言：「吾從遠來，欲乞珍寶持作舍宅。」<a class="t" id="0594a11"></a>王言：「大善！自取重一撮去。」梵志取一撮行七<a class="t" id="0594a12"></a>步，還著故處。王問：「何故不取？」梵志答曰：「此<a class="t" id="0594a13"></a>纔足作舍廬耳，復當娶婦，俱不足用，是<a class="t" id="0594a14"></a>以不取。」王言：「更取三撮。」梵志即取？行七步<a class="t" id="0594a15"></a>復還著故處。王問梵志：「何以復爾？」答曰：「此足<a class="t" id="0594a16"></a>娶婦，復無田地奴婢牛馬，計復不足，是以息<a class="t" id="0594a17"></a>意也。」王言：「更取七撮。」梵志即取行七步，復還<a class="t" id="0594a18"></a>著故處。王言：「復何意故？」梵志答言：「若有男女<a class="t" id="0594a19"></a>當復嫁娶，吉凶用費計不足用，是以不取。」王<a class="t" id="0594a20"></a>言：「盡以積寶持用相上。」梵志受而捨去。王甚<a class="t" id="0594a21"></a>怪之重問意故？梵志答曰：「本來乞丐欲用生<a class="t" id="0594a22"></a>活，諦念人命處世無幾，萬物無常旦夕難<a class="t" id="0594a23"></a>保，因緣遂重憂苦日深，積寶如山無益於己，<a class="t" id="0594a24"></a>貪欲規圖唐自艱苦，不如息意求無為道，是<a class="t" id="0594a25"></a>以不取。」王意開解願奉明教。於是梵志現佛<a class="t" id="0594a26"></a>光相，踊住空中，為說偈言：<a class="t" id="0594a27"></a></p>
<blockquote class="gatha">
<p><a class="text-gatha-number" id="155"></a><a class="vagga-gatha-number" id="21.1"></a>「雖得積珍寶，　　崇高至於天，<a class="t" id="0594a28"></a><br>
如是滿世間，　　不如見道迹。<a class="t" id="0594a29"></a></p>
<p><a class="text-gatha-number" id="156"></a><a class="vagga-gatha-number" id="21.2"></a>不善像如善，　　愛如似不愛，<a class="t" id="0594b01"></a><br>
以苦為樂相，　　狂夫為所厭。」<a class="t" id="0594b02"></a></p>
</blockquote>
<p><a class="t-linehead" id="t-linehead0594b02"></a>於是國王見佛光相遍照天地，又聞此偈踊<a class="t" id="0594b03"></a>躍歡喜，王及群臣即受五戒得須陀洹道。</p>
<a class="t" id="0594b04"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
