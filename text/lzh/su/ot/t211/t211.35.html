<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.35">
<article>
<div class="hgroup">
<p class="division">法句譬喻經</p>
<h1>法句譬喻經梵志品第三十五</h1>
</div>
<p><a class="t" id="t0604c11"></a><a class="t-linehead" id="t-linehead0604c11"></a>昔私訶牒國中有大山，名私休遮他，山中<a class="t" id="t0604c12"></a>有梵志五百餘人，各達神通，自相謂曰：「吾等<a class="t" id="t0604c13"></a>所得正是涅槃。」佛始出世初建法鼓開甘露<a class="t" id="t0604c14"></a>門，此等梵志聞而不就，宿福應度，佛往就之<a class="t" id="t0604c15"></a>獨行無侶。到其路口坐一樹下，三昧定意放<a class="t" id="t0604c16"></a>身光明照一山中，狀如失火山中盡燃。梵<a class="t" id="t0604c17"></a>志怖懼呪水滅之，盡其神力不能使滅，怪而<a class="t" id="t0604c18"></a>捨走從路出山，遙見世尊樹下坐禪，譬如日<a class="t" id="t0604c19"></a>出金山之側，相好炳然如月星中。怪是何神<a class="t" id="t0604c20"></a>就而觀之。佛命令坐，問所從來？梵志對曰：「止<a class="t" id="t0604c21"></a>此山中修道來久，旦欻火起燒山樹木怖而<a class="t" id="t0604c22"></a>走出。」佛告梵志：「此是福火不傷損人，欲滅卿<a class="t" id="t0604c23"></a>等癡結之垢。」梵志師徒顧相謂曰：「是何道士<a class="t" id="t0604c24"></a>也？九十六種未曾有此。」師曰：「曾聞白淨王<a class="t" id="t0604c25"></a>子名曰悉達，不樂聖位出家求佛。將無是也？」<a class="t" id="t0605a01"></a>徒等啟師：「可共問佛，梵志所行事為如法不<a class="t" id="t0605a02"></a>也？」師徒之等共起白佛：「梵志經法名四無<a class="t" id="t0605a03"></a>礙，天文地理，王者治國領民之法，并九十六<a class="t" id="t0605a04"></a>種道術所應行法，此經為是涅槃法不？願佛<a class="t" id="t0605a05"></a>解說開化未聞。」佛告梵志：「善聽思之。吾從宿<a class="t" id="t0605a06"></a>命無數劫來常行此經，亦得五通移山住流，<a class="t" id="t0605a07"></a>更歷生死不可計數，既不得涅槃，亦復不<a class="t" id="t0605a08"></a>聞有得道者。如汝等行，非名梵志。」</p>
<p><a class="t-linehead" id="t-linehead0605a08"></a>於是世尊<a class="t" id="t0605a09"></a>以偈報曰：<a class="t" id="t0605a10"></a></p>
<blockquote class="gatha">
<p><a class="verse-num-sc" id="verse-num-sc251"></a><a class="vagga-gatha-num-sc" id="vagga-gatha-num-sc35.1"></a>「截流如渡無欲如梵，<a class="t" id="t0605a11"></a><br>
知行已盡是謂梵志。<a class="t" id="t0605a12"></a></p>
<p><a class="verse-num-sc" id="verse-num-sc252"></a><a class="vagga-gatha-num-sc" id="vagga-gatha-num-sc35.2"></a>以無二法清淨渡淵，<a class="t" id="t0605a13"></a><br>
諸欲結解是謂梵志。<a class="t" id="t0605a14"></a></p>
<p><a class="verse-num-sc" id="verse-num-sc253"></a><a class="vagga-gatha-num-sc" id="vagga-gatha-num-sc35.3"></a>非蔟結髮名為梵志，<a class="t" id="t0605a15"></a><br>
誠行法行清白則賢。<a class="t" id="t0605a16"></a></p>
<p><a class="verse-num-sc" id="verse-num-sc254"></a><a class="vagga-gatha-num-sc" id="vagga-gatha-num-sc35.4"></a>飾髮無慧草衣何施？<a class="t" id="t0605a17"></a><br>
內不離著外捨何益？<a class="t" id="t0605a18"></a></p>
<p><a class="verse-num-sc" id="verse-num-sc255"></a><a class="vagga-gatha-num-sc" id="vagga-gatha-num-sc35.5"></a>去婬怒癡憍慢諸惡，<a class="t" id="t0605a19"></a><br>
如蛇脫皮是謂梵志。<a class="t" id="t0605a20"></a></p>
<p><a class="verse-num-sc" id="verse-num-sc256"></a><a class="vagga-gatha-num-sc" id="vagga-gatha-num-sc35.6"></a>斷絕世事口無麤言，<a class="t" id="t0605a21"></a><br>
八道審諦是謂梵志。<a class="t" id="t0605a22"></a></p>
<p><a class="verse-num-sc" id="verse-num-sc257"></a><a class="vagga-gatha-num-sc" id="vagga-gatha-num-sc35.7"></a>已斷恩愛離家無欲，<a class="t" id="t0605a23"></a><br>
愛著已盡是謂梵志。<a class="t" id="t0605a24"></a></p>
<p><a class="verse-num-sc" id="verse-num-sc258"></a><a class="vagga-gatha-num-sc" id="vagga-gatha-num-sc35.8"></a>離人聚處不墮天聚，<a class="t" id="t0605a25"></a><br>
諸聚不歸是為梵志。<a class="t" id="t0605a26"></a></p>
<p><a class="verse-num-sc" id="verse-num-sc259"></a><a class="vagga-gatha-num-sc" id="vagga-gatha-num-sc35.9"></a>自識宿命本所更來，<a class="t" id="t0605a27"></a><br>
生死得盡叡通道玄，<a class="t" id="t0605a28"></a><br>
明如能嘿是謂梵志。」<a class="t" id="t0605a29"></a></p>
</blockquote>
<p><a class="t-linehead" id="t-linehead0605a29"></a>佛說偈已告諸梵志：「汝等所修自謂已達<a class="t" id="t0605b01"></a>涅槃，如少水魚豈有長樂？合本無者也。」<a class="t" id="t0605b02"></a>梵志聞經五情內發喜悅，長跪白佛：「願為弟<a class="t" id="t0605b03"></a>子。」頭髮自墮即作沙門，本行清淨因而得道<a class="t" id="t0605b04"></a>為阿羅漢，天龍鬼神皆得道迹。</p>
<a class="t" id="t0605b05"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
