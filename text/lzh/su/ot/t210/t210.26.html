<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.26">
<article>
<div class="hgroup">
<p class="division">法句經</p>
<h1>塵垢品法句經第二十六十有九章</h1>
</div>
<p><a class="t" id="t0568b15"></a><a class="t-linehead" id="t-linehead0568b15"></a>塵垢品者，分別清濁，學當潔白，無行污<a class="t" id="t0568b16"></a>辱。<a class="t" id="t0568b17"></a></p>
<blockquote class="gatha">
<p><a class="verse-num-sc" id="verse-num-sc432"></a><a class="vagga-gatha-num-sc" id="vagga-gatha-num-sc26.1"></a>生無善行，　　死墮惡道，<br>
住疾無間，<a class="t" id="t0568b18"></a>　　到無資用。</p>
<p><a class="verse-num-sc" id="verse-num-sc433"></a><a class="vagga-gatha-num-sc" id="vagga-gatha-num-sc26.2"></a>當求智慧，　　以然意定，<a class="t" id="t0568b19"></a><br>
去垢勿污，　　可離苦形。</p>
<p><a class="verse-num-sc" id="verse-num-sc434"></a><a class="vagga-gatha-num-sc" id="vagga-gatha-num-sc26.3"></a>慧人以漸，<a class="t" id="t0568b20"></a>　　安徐稍進，<br>
洗除心垢，　　如工鍊金；<a class="t" id="t0568b21"></a></p>
<p><a class="verse-num-sc" id="verse-num-sc435"></a><a class="vagga-gatha-num-sc" id="vagga-gatha-num-sc26.4"></a>惡生於心，　　還自壞形，<br>
如鐵生垢，<a class="t" id="t0568b22"></a>　　反食其身。<a class="t" id="t0568b23"></a></p>
<p><a class="verse-num-sc" id="verse-num-sc436"></a><a class="vagga-gatha-num-sc" id="vagga-gatha-num-sc26.5"></a>不誦為言垢、　　不勤為家垢、<a class="t" id="t0568b24"></a><br>
不嚴為色垢、　　放逸為事垢、<a class="t" id="t0568b25"></a></p>
<p><a class="verse-num-sc" id="verse-num-sc437"></a><a class="vagga-gatha-num-sc" id="vagga-gatha-num-sc26.6"></a>慳為惠施垢、　　不善為行垢，<a class="t" id="t0568b26"></a><br>
今世亦後世，　　惡法為常垢。<a class="t" id="t0568b27"></a></p>
<p><a class="verse-num-sc" id="verse-num-sc438"></a><a class="vagga-gatha-num-sc" id="vagga-gatha-num-sc26.7"></a>垢中之垢，　　莫甚於癡，<br>
學當捨惡，<a class="t" id="t0568b28"></a>　　比丘無垢。</p>
<p><a class="verse-num-sc" id="verse-num-sc439"></a><a class="vagga-gatha-num-sc" id="vagga-gatha-num-sc26.8"></a>苟生無恥，　　如鳥長喙，<a class="t" id="t0568b29"></a><br>
強顏耐辱，　　名曰穢生；</p>
<p><a class="verse-num-sc" id="verse-num-sc440"></a><a class="vagga-gatha-num-sc" id="vagga-gatha-num-sc26.9"></a>廉恥雖苦，<a class="t" id="t0568c01"></a>　　義取清白，<br>
避辱不妄，　　名曰潔生。<a class="t" id="t0568c02"></a></p>
<p><a class="verse-num-sc" id="verse-num-sc441"></a><a class="vagga-gatha-num-sc" id="vagga-gatha-num-sc26.10"></a>愚人好殺，　　言無誠實，　　<br>
不與而取，<a class="t" id="t0568c03"></a>　　好犯人婦，</p>
<p><a class="verse-num-sc" id="verse-num-sc442"></a><a class="vagga-gatha-num-sc" id="vagga-gatha-num-sc26.11"></a>逞心犯戒，　　迷惑於酒，<a class="t" id="t0568c04"></a><br>
斯人世世，　　自掘身本。</p>
<p><a class="verse-num-sc" id="verse-num-sc443"></a><a class="vagga-gatha-num-sc" id="vagga-gatha-num-sc26.12"></a>人如覺是，<a class="t" id="t0568c05"></a>　　不當念惡，<br>
愚近非法，　　久自燒沒。<a class="t" id="t0568c06"></a></p>
<p><a class="verse-num-sc" id="verse-num-sc444"></a><a class="vagga-gatha-num-sc" id="vagga-gatha-num-sc26.13"></a>若信布施，　　欲揚名譽，<br>
會人虛飾，<a class="t" id="t0568c07"></a>　　非入淨定。</p>
<p><a class="verse-num-sc" id="verse-num-sc445"></a><a class="vagga-gatha-num-sc" id="vagga-gatha-num-sc26.14"></a>一切斷欲，　　截意根原，<a class="t" id="t0568c08"></a><br>
晝夜守一，　　必入定意。</p>
<p><a class="verse-num-sc" id="verse-num-sc446"></a><a class="vagga-gatha-num-sc" id="vagga-gatha-num-sc26.15"></a>著垢為塵，<a class="t" id="t0568c09"></a>　　從染塵漏，<br>
不染、不行，　　淨而離愚。<a class="t" id="t0568c10"></a></p>
<p><a class="verse-num-sc" id="verse-num-sc447"></a><a class="vagga-gatha-num-sc" id="vagga-gatha-num-sc26.16"></a>見彼自侵，　　常內自省，<br>
行漏自欺，<a class="t" id="t0568c11"></a>　　漏盡無垢。<a class="t" id="t0568c12"></a></p>
<p><a class="verse-num-sc" id="verse-num-sc448"></a><a class="vagga-gatha-num-sc" id="vagga-gatha-num-sc26.17"></a>火莫熱於婬，　　捷莫疾於怒，<a class="t" id="t0568c13"></a><br>
網莫密於癡，　　愛流駛乎河。<a class="t" id="t0568c14"></a></p>
<p><a class="verse-num-sc" id="verse-num-sc449"></a><a class="vagga-gatha-num-sc" id="vagga-gatha-num-sc26.18"></a>虛空無轍迹，　　沙門無外意，<a class="t" id="t0568c15"></a><br>
眾人盡樂惡，　　唯佛淨無穢；<a class="t" id="t0568c16"></a></p>
<p><a class="verse-num-sc" id="verse-num-sc450"></a><a class="vagga-gatha-num-sc" id="vagga-gatha-num-sc26.19"></a>虛空無轍迹，　　沙門無外意，<a class="t" id="t0568c17"></a><br>
世間皆無常，　　佛無我所有。<a class="t" id="t0568c18"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
