<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.13">
<article>
<div class="hgroup">
<p class="division">法句經</p>
<h1>愚闇品法句經第十三二十有一章</h1>
</div>
<p><a class="t" id="0563b18"></a><a class="t-linehead" id="t-linehead0563b18"></a>愚闇品者，將以開曚，故陳其態，欲使<a class="t" id="0563b19"></a>闚明。<a class="t" id="0563b20"></a></p>
<blockquote class="gatha">
<p><a class="text-gatha-number" id="218"></a><a class="vagga-gatha-number" id="13.1"></a>不寐夜長、　　疲惓道長、<br>
愚生死長，<a class="t" id="0563b21"></a>　　莫知正法。</p>
<p><a class="text-gatha-number" id="219"></a><a class="vagga-gatha-number" id="13.2"></a>癡意常冥，　　逝如流川，<a class="t" id="0563b22"></a><br>
在一行彊，　　獨而無偶。</p>
<p><a class="text-gatha-number" id="220"></a><a class="vagga-gatha-number" id="13.3"></a>愚人着數，<a class="t" id="0563b23"></a>　　憂慼久長，<br>
與愚居苦，　　於我猶怨。<a class="t" id="0563b24"></a></p>
<p><a class="text-gatha-number" id="221"></a><a class="vagga-gatha-number" id="13.4"></a>有子、有財，　　愚惟汲汲，<br>
我且非我，<a class="t" id="0563b25"></a>　　何憂子財？</p>
<p><a class="text-gatha-number" id="222"></a><a class="vagga-gatha-number" id="13.5"></a>暑當止此、　　寒當止此，<a class="t" id="0563b26"></a><br>
愚多務慮，　　莫知來變。</p>
<p><a class="text-gatha-number" id="223"></a><a class="vagga-gatha-number" id="13.6"></a>愚曚愚極，<a class="t" id="0563b27"></a>　　自謂我智，<br>
愚而勝智，　　是謂極愚。<a class="t" id="0563b28"></a></p>
<p><a class="text-gatha-number" id="224"></a><a class="vagga-gatha-number" id="13.7"></a>頑闇近智，　　如瓢斟味，<br>
雖久狎習，<a class="t" id="0563b29"></a>　　猶不知法；</p>
<p><a class="text-gatha-number" id="225"></a><a class="vagga-gatha-number" id="13.8"></a>開達近智，　　如舌甞味，<a class="t" id="0563c01"></a><br>
雖須臾習，　　即解道要。</p>
<p><a class="text-gatha-number" id="226"></a><a class="vagga-gatha-number" id="13.9"></a>愚人施行，<a class="t" id="0563c02"></a>　　為身招患，<br>
快心作惡，　　自致重殃。<a class="t" id="0563c03"></a></p>
<p><a class="text-gatha-number" id="227"></a><a class="vagga-gatha-number" id="13.10"></a>行為不善，　　退見悔悋，<br>
致涕流面，<a class="t" id="0563c04"></a>　　報由宿習；</p>
<p><a class="text-gatha-number" id="228"></a><a class="vagga-gatha-number" id="13.11"></a>行為德善，　　進覩歡喜，<a class="t" id="0563c05"></a><br>
應來受福，　　喜笑悅習。</p>
<p><a class="text-gatha-number" id="229"></a><a class="vagga-gatha-number" id="13.12"></a>過罪未熟，<a class="t" id="0563c06"></a>　　愚以恬惔，<br>
至其熟處，　　自受大罪。<a class="t" id="0563c07"></a></p>
<p><a class="text-gatha-number" id="230"></a><a class="vagga-gatha-number" id="13.13"></a>愚所望處，　　不謂適苦，<br>
臨墮厄地，<a class="t" id="0563c08"></a>　　乃知不善。</p>
<p><a class="text-gatha-number" id="231"></a><a class="vagga-gatha-number" id="13.14"></a>愚<span class="corr" title="[惷&gt;憃]">憃</span>作惡，　　不能自解，<a class="t" id="0563c09"></a><br>
殃追自焚，　　罪成熾燃。</p>
<p><a class="text-gatha-number" id="232"></a><a class="vagga-gatha-number" id="13.15"></a>愚好美食，<a class="t" id="0563c10"></a>　　月月滋甚，<br>
於十六分，　　未一思法。<a class="t" id="0563c11"></a></p>
<p><a class="text-gatha-number" id="233"></a><a class="vagga-gatha-number" id="13.16"></a>愚生念慮，　　至終無利，<br>
自招刀杖，<a class="t" id="0563c12"></a>　　報有印章。<a class="t" id="0563c13"></a></p>
<p><a class="text-gatha-number" id="234"></a><a class="vagga-gatha-number" id="13.17"></a>觀處知其愚，　　不施而廣求，<a class="t" id="0563c14"></a><br>
所墮無道智，　　往往有惡行。<a class="t" id="0563c15"></a></p>
<p><a class="text-gatha-number" id="235"></a><a class="vagga-gatha-number" id="13.18"></a>遠道近欲者，　　為食在學名，<a class="t" id="0563c16"></a><br>
貪猗家居故，　　多取供異姓。<a class="t" id="0563c17"></a></p>
<p><a class="text-gatha-number" id="236"></a><a class="vagga-gatha-number" id="13.19"></a>學莫墮二望，　　莫作家沙門，<a class="t" id="0563c18"></a><br>
貪家違聖教，　　為後自匱乏。<a class="t" id="0563c19"></a></p>
<p><a class="text-gatha-number" id="237"></a><a class="vagga-gatha-number" id="13.20"></a>此行與愚同，　　但令欲慢增，<a class="t" id="0563c20"></a><br>
利求之願異，　　求道意亦異。<a class="t" id="0563c21"></a></p>
<p><a class="text-gatha-number" id="238"></a><a class="vagga-gatha-number" id="13.21"></a>是以有識者，　　出為佛弟子，<a class="t" id="0563c22"></a><br>
棄愛捨世習，　　終不墮生死。<a class="t" id="0563c23"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
