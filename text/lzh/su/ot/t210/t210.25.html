<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.25">
<article>
<div class="hgroup">
<p class="division">法句經</p>
<h1>忿怒品法句經第二十五二十有六章</h1>
</div>
<p><a class="t" id="t0568a03"></a><a class="t-linehead" id="t-linehead0568a03"></a>忿怒品者，見瞋恚害，寬弘慈柔，天祐人愛。<a class="t" id="t0568a04"></a></p>
<blockquote class="gatha">
<p><a class="verse-num-sc" id="verse-num-sc406"></a><a class="vagga-gatha-num-sc" id="vagga-gatha-num-sc25.1"></a>忿怒不見法，　　忿怒不知道，<a class="t" id="t0568a05"></a><br>
能除忿怒者，　　福喜常隨身；<a class="t" id="t0568a06"></a></p>
<p><a class="verse-num-sc" id="verse-num-sc407"></a><a class="vagga-gatha-num-sc" id="vagga-gatha-num-sc25.2"></a>貪婬不見法，　　愚癡意亦然，<a class="t" id="t0568a07"></a><br>
除婬去癡者，　　其福第一尊。<a class="t" id="t0568a08"></a></p>
<p><a class="verse-num-sc" id="verse-num-sc408"></a><a class="vagga-gatha-num-sc" id="vagga-gatha-num-sc25.3"></a>恚能自制，　　如止奔車，<br>
是為善御，<a class="t" id="t0568a09"></a>　　棄冥入明。</p>
<p><a class="verse-num-sc" id="verse-num-sc409"></a><a class="vagga-gatha-num-sc" id="vagga-gatha-num-sc25.4"></a>忍辱勝恚，　　善勝不善，<a class="t" id="t0568a10"></a><br>
勝者能施，　　至誠勝欺。</p>
<p><a class="verse-num-sc" id="verse-num-sc410"></a><a class="vagga-gatha-num-sc" id="vagga-gatha-num-sc25.5"></a>不欺、不怒、<a class="t" id="t0568a11"></a>　　意不多求，<br>
如是三事，　　死則上天。<a class="t" id="t0568a12"></a></p>
<p><a class="verse-num-sc" id="verse-num-sc411"></a><a class="vagga-gatha-num-sc" id="vagga-gatha-num-sc25.6"></a>常自攝身，　　慈心不殺，<br>
是生天上，<a class="t" id="t0568a13"></a>　　到彼無憂。</p>
<p><a class="verse-num-sc" id="verse-num-sc412"></a><a class="vagga-gatha-num-sc" id="vagga-gatha-num-sc25.7"></a>意常覺寤，　　明慕勤學，<a class="t" id="t0568a14"></a><br>
漏盡意解，　　可致泥洹。</p>
<p><a class="verse-num-sc" id="verse-num-sc413"></a><a class="vagga-gatha-num-sc" id="vagga-gatha-num-sc25.8"></a>人相謗毀，<a class="t" id="t0568a15"></a>　　自古至今，<br>
既毀多言、　　又毀訥忍、<a class="t" id="t0568a16"></a><br>
亦毀中和，　　世無不毀。</p>
<p><a class="verse-num-sc" id="verse-num-sc414"></a><a class="vagga-gatha-num-sc" id="vagga-gatha-num-sc25.9"></a>欲意非聖，<a class="t" id="t0568a17"></a>　　不能制中。<br>
一毀、一譽，　　但為利名。<a class="t" id="t0568a18"></a></p>
<p><a class="verse-num-sc" id="verse-num-sc415"></a><a class="vagga-gatha-num-sc" id="vagga-gatha-num-sc25.10"></a>明智所譽，　　唯稱是賢。<br>
慧人守戒，<a class="t" id="t0568a19"></a>　　無所譏謗。</p>
<p><a class="verse-num-sc" id="verse-num-sc416"></a><a class="vagga-gatha-num-sc" id="vagga-gatha-num-sc25.11"></a>如羅漢淨，　　莫而誣謗，<a class="t" id="t0568a20"></a><br>
諸人咨嗟，　　梵釋所稱。</p>
<p><a class="verse-num-sc" id="verse-num-sc417"></a><a class="vagga-gatha-num-sc" id="vagga-gatha-num-sc25.12"></a>常守慎身，<a class="t" id="t0568a21"></a>　　以護瞋恚；<br>
除身惡行，　　進修德行。<a class="t" id="t0568a22"></a></p>
<p><a class="verse-num-sc" id="verse-num-sc418"></a><a class="vagga-gatha-num-sc" id="vagga-gatha-num-sc25.13"></a>常守慎言，　　以護瞋恚；<br>
除口惡言，<a class="t" id="t0568a23"></a>　　誦習法言。</p>
<p><a class="verse-num-sc" id="verse-num-sc419"></a><a class="vagga-gatha-num-sc" id="vagga-gatha-num-sc25.14"></a>常守慎心，　　以護瞋恚，<a class="t" id="t0568a24"></a><br>
除心惡念，　　思惟念道。</p>
<p><a class="verse-num-sc" id="verse-num-sc420"></a><a class="vagga-gatha-num-sc" id="vagga-gatha-num-sc25.15"></a>節身慎言，<a class="t" id="t0568a25"></a>　　守攝其心，<br>
捨恚行道，　　忍辱最強。<a class="t" id="t0568a26"></a></p>
<p><a class="verse-num-sc" id="verse-num-sc421"></a><a class="vagga-gatha-num-sc" id="vagga-gatha-num-sc25.16"></a>捨恚離慢，　　避諸愛會，<br>
不著名色，<a class="t" id="t0568a27"></a>　　無為滅苦。</p>
<p><a class="verse-num-sc" id="verse-num-sc422"></a><a class="vagga-gatha-num-sc" id="vagga-gatha-num-sc25.17"></a>起而解怒，　　婬生自禁。<a class="t" id="t0568a28"></a><br>
捨不明健，　　斯皆得安。</p>
<p><a class="verse-num-sc" id="verse-num-sc423"></a><a class="vagga-gatha-num-sc" id="vagga-gatha-num-sc25.18"></a>瞋斷臥安，<a class="t" id="t0568b01"></a>　　恚滅婬憂。<br>
怒為毒本，　　軟意梵志，<a class="t" id="t0568b02"></a><br>
言善得譽，　　斷為無患。</p>
<p><a class="verse-num-sc" id="verse-num-sc424"></a><a class="vagga-gatha-num-sc" id="vagga-gatha-num-sc25.19"></a>同志相近，<a class="t" id="t0568b03"></a>　　詳為作惡，<br>
後別餘恚，　　火自燒惱。<a class="t" id="t0568b04"></a></p>
<p><a class="verse-num-sc" id="verse-num-sc425"></a><a class="vagga-gatha-num-sc" id="vagga-gatha-num-sc25.20"></a>不知慚愧，　　無戒有怒，<br>
為怒所牽，<a class="t" id="t0568b05"></a>　　不厭有務。</p>
<p><a class="verse-num-sc" id="verse-num-sc426"></a><a class="vagga-gatha-num-sc" id="vagga-gatha-num-sc25.21"></a>有力近兵，　　無力近軟，<a class="t" id="t0568b06"></a><br>
夫忍為上，　　宜常忍羸；</p>
<p><a class="verse-num-sc" id="verse-num-sc427"></a><a class="vagga-gatha-num-sc" id="vagga-gatha-num-sc25.22"></a>舉眾輕之，<a class="t" id="t0568b07"></a>　　有力者忍，<br>
夫忍為上，　　宜常忍羸。<a class="t" id="t0568b08"></a></p>
<p><a class="verse-num-sc" id="verse-num-sc428"></a><a class="vagga-gatha-num-sc" id="vagga-gatha-num-sc25.23"></a>自我與彼，　　大畏有三，<br>
如知彼作，<a class="t" id="t0568b09"></a>　　宜滅己中；</p>
<p><a class="verse-num-sc" id="verse-num-sc429"></a><a class="vagga-gatha-num-sc" id="vagga-gatha-num-sc25.24"></a>俱兩行義，　　我為彼教，<a class="t" id="t0568b10"></a><br>
如知彼作，　　宜滅己中。</p>
<p><a class="verse-num-sc" id="verse-num-sc430"></a><a class="vagga-gatha-num-sc" id="vagga-gatha-num-sc25.25"></a>苦智勝愚，<a class="t" id="t0568b11"></a>　　麤言惡說，<br>
欲常勝者，　　於言宜默。<a class="t" id="t0568b12"></a></p>
<p><a class="verse-num-sc" id="verse-num-sc431"></a><a class="vagga-gatha-num-sc" id="vagga-gatha-num-sc25.26"></a>夫為惡者，　　怒有怒報，<br>
怒不報怒，<a class="t" id="t0568b13"></a>　　勝彼鬪負。<a class="t" id="t0568b14"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
