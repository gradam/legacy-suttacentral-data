<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t210.28">
<article>
<div class="hgroup">
<p class="division">法句經</p>
<h1>道行品法句經第二十八二十有八章</h1>
</div>
<p><a class="t" id="0569a17"></a><a class="t-linehead" id="t-linehead0569a17"></a>道行品者，旨說大要度脫之道，此為極妙。<a class="t" id="0569a18"></a></p>
<blockquote class="gatha">
<p><a class="text-gatha-number" id="468"></a><a class="vagga-gatha-number" id="28.1"></a>八直最上道，　　四諦為法迹，<a class="t" id="0569a19"></a><br>
不婬行之尊，　　施燈必得眼。<a class="t" id="0569a20"></a></p>
<p><a class="text-gatha-number" id="469"></a><a class="vagga-gatha-number" id="28.2"></a>是道無復畏，　　見淨乃度世，<a class="t" id="0569a21"></a><br>
此能壞魔兵，　　力行滅邪苦。<a class="t" id="0569a22"></a></p>
<p><a class="text-gatha-number" id="470"></a><a class="vagga-gatha-number" id="28.3"></a>我已開正道，　　為大現異明，<a class="t" id="0569a23"></a><br>
已聞當自行，　　行乃解邪縛。<a class="t" id="0569a24"></a></p>
<p><a class="text-gatha-number" id="471"></a><a class="vagga-gatha-number" id="28.4"></a>生、死非常苦，　　能觀見為慧，<a class="t" id="0569a25"></a><br>
欲離一切苦，　　行道一切除；<a class="t" id="0569a26"></a></p>
<p><a class="text-gatha-number" id="472"></a><a class="vagga-gatha-number" id="28.5"></a>生、死非常空，　　能觀見為慧，<a class="t" id="0569a27"></a><br>
欲離一切苦，　　但當勤行道。<a class="t" id="0569a28"></a></p>
<p><a class="text-gatha-number" id="473"></a><a class="vagga-gatha-number" id="28.6"></a>起時當即起，　　莫如愚覆淵，<a class="t" id="0569b01"></a><br>
與墮無瞻聚，　　計罷不進道。<a class="t" id="0569b02"></a></p>
<p><a class="text-gatha-number" id="474"></a><a class="vagga-gatha-number" id="28.7"></a>念應念則正，　　念不應則邪，<a class="t" id="0569b03"></a><br>
慧而不起邪，　　思正道乃成。<a class="t" id="0569b04"></a></p>
<p><a class="text-gatha-number" id="475"></a><a class="vagga-gatha-number" id="28.8"></a>慎言守意念，　　身不善不行，<a class="t" id="0569b05"></a><br>
如是三行除，　　佛說是得道。<a class="t" id="0569b06"></a></p>
<p><a class="text-gatha-number" id="476"></a><a class="vagga-gatha-number" id="28.9"></a>斷樹無伐本，　　根在猶復生，<a class="t" id="0569b07"></a><br>
除根乃無樹，　　比丘得泥洹。<a class="t" id="0569b08"></a></p>
<p><a class="text-gatha-number" id="477"></a><a class="vagga-gatha-number" id="28.10"></a>不能斷樹，　　親戚相戀，<br>
貪意自縛，<a class="t" id="0569b09"></a>　　如犢慕乳；</p>
<p><a class="text-gatha-number" id="478"></a><a class="vagga-gatha-number" id="28.11"></a>能斷意本，　　生死無彊，<a class="t" id="0569b10"></a><br>
是為近道，　　疾得泥洹。</p>
<p><a class="text-gatha-number" id="479"></a><a class="vagga-gatha-number" id="28.12"></a>貪婬致老、<a class="t" id="0569b11"></a>　　瞋恚致病、<br>
愚癡致死，　　除三得道。<a class="t" id="0569b12"></a></p>
<p><a class="text-gatha-number" id="480"></a><a class="vagga-gatha-number" id="28.13"></a>釋前解後，　　脫中度彼，<br>
一切念滅，<a class="t" id="0569b13"></a>　　無復老死。</p>
<p><a class="text-gatha-number" id="481"></a><a class="vagga-gatha-number" id="28.14"></a>人營妻子，　　不觀病法，<a class="t" id="0569b14"></a><br>
死命卒至，　　如水湍驟。</p>
<p><a class="text-gatha-number" id="482"></a><a class="vagga-gatha-number" id="28.15"></a>父子不救，<a class="t" id="0569b15"></a>　　餘親何望？<br>
命盡怙親，　　如盲守燈。<a class="t" id="0569b16"></a></p>
<p><a class="text-gatha-number" id="483"></a><a class="vagga-gatha-number" id="28.16"></a>慧解是意，　　可修經戒，<br>
勤行度世，<a class="t" id="0569b17"></a>　　一切除苦。</p>
<p><a class="text-gatha-number" id="484"></a><a class="vagga-gatha-number" id="28.17"></a>遠離諸淵，　　如風却雲，<a class="t" id="0569b18"></a><br>
已滅思想，　　是為知見。</p>
<p><a class="text-gatha-number" id="485"></a><a class="vagga-gatha-number" id="28.18"></a>智為世長，<a class="t" id="0569b19"></a>　　惔樂無為，<br>
知受正教，　　生死得盡。<a class="t" id="0569b20"></a></p>
<p><a class="text-gatha-number" id="486"></a><a class="vagga-gatha-number" id="28.19"></a>知眾行空，　　是為慧見，<br>
罷厭世苦，<a class="t" id="0569b21"></a>　　從是道除；</p>
<p><a class="text-gatha-number" id="487"></a><a class="vagga-gatha-number" id="28.20"></a>知眾行苦，　　是為慧見，<a class="t" id="0569b22"></a><br>
罷厭世苦，　　從是道除；</p>
<p><a class="text-gatha-number" id="488"></a><a class="vagga-gatha-number" id="28.21"></a>眾行非身，<a class="t" id="0569b23"></a>　　是為慧見，<br>
罷厭世苦，　　從是道除。<a class="t" id="0569b24"></a></p>
<p><a class="text-gatha-number" id="489"></a><a class="vagga-gatha-number" id="28.22"></a>吾語汝法，　　愛箭為射，<br>
宜以自勗，<a class="t" id="0569b25"></a>　　受如來言。<a class="t" id="0569b26"></a></p>
<p><a class="text-gatha-number" id="490"></a><a class="vagga-gatha-number" id="28.23"></a>吾為都以滅，　　往來生死盡，<a class="t" id="0569b27"></a><br>
非一情以解，　　所演為道眼。<a class="t" id="0569b28"></a></p>
<p><a class="text-gatha-number" id="491"></a><a class="vagga-gatha-number" id="28.24"></a>駛流澍于海，　　潘水漾疾滿，<a class="t" id="0569b29"></a><br>
故為智者說，　　可趣服甘露。<a class="t" id="0569c01"></a></p>
<p><a class="text-gatha-number" id="492"></a><a class="vagga-gatha-number" id="28.25"></a>前未聞法輪，　　轉為哀眾生，<a class="t" id="0569c02"></a><br>
於是奉事者，　　禮之度三有。<a class="t" id="0569c03"></a></p>
<p><a class="text-gatha-number" id="493"></a><a class="vagga-gatha-number" id="28.26"></a>三念可念善，　　三亦難不善，<a class="t" id="0569c04"></a><br>
從念而有行，　　滅之為正斷。<a class="t" id="0569c05"></a></p>
<p><a class="text-gatha-number" id="494"></a><a class="vagga-gatha-number" id="28.27"></a>三定為轉念，　　棄猗行無量，<a class="t" id="0569c06"></a><br>
得三三窟除，　　解結可應念。<a class="t" id="0569c07"></a></p>
<p><a class="text-gatha-number" id="495"></a><a class="vagga-gatha-number" id="28.28"></a>知以戒禁惡，　　思惟慧樂念，<a class="t" id="0569c08"></a><br>
已知世成敗，　　息意一切解。<a class="t" id="0569c09"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href="http://tripitaka.cbeta.org/T04n0210" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T210">comparative edition.</a></p>
</aside>
</section>
</div>
</body>
</html>
