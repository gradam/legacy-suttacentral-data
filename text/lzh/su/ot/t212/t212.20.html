<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.20">
<article>
<div class="hgroup">
<p class="division">出曜經</p>
<h1>出曜經馬喻品第二十</h1>
</div>
<blockquote class="gatha">
<p><a class="text-gatha-number" id="518"></a> <a class="vagga-gatha-number" id="20.1"></a><a class="t" id="0711b12"></a>如馬調軟，　　隨意所如，<br>
信戒精進，<a class="t" id="0711b13"></a>　　定法要具，<br>
忍和意定，　　是斷諸苦。<a class="t" id="0711b14"></a></p>
</blockquote>
<p><a class="t-linehead" id="t-linehead0711b14"></a>如馬調軟，隨意所如者，如有善調馬之士以<a class="t" id="0711b15"></a>策御馬，隨意所如不失本徹，馬性剛直復恐<a class="t" id="0711b16"></a>鞭捶，恒自將護以慮為失，是故說，如馬調軟，<a class="t" id="0711b17"></a>隨意所如也。信戒精進，定法要具者，比丘執<a class="t" id="0711b18"></a>行亦如彼馬，內恒思惟恐有過失，復恐諸梵<a class="t" id="0711b19"></a>行人來見呵責，信心向佛法僧，精進牢固不<a class="t" id="0711b20"></a>可沮壞，意常入定，分別諸法亦不漏失，是故<a class="t" id="0711b21"></a>說，信戒精進，定法要具也。忍和意定者，學人<a class="t" id="0711b22"></a>進行調御諸根不令放逸，於諸根門悉得自<a class="t" id="0711b23"></a>在忍力具足，若人毀譽稱譏苦樂，不興恚心<a class="t" id="0711b24"></a>亦無是非，是故說，忍和意定也。是斷諸苦者，<a class="t" id="0711b25"></a>有中有餘無餘盡能斷入泥洹中，是故說，是<a class="t" id="0711b26"></a>斷諸苦。<a class="t" id="0711b27"></a></p>
<blockquote class="gatha">
<p><a class="text-gatha-number" id="519"></a> <a class="vagga-gatha-number" id="20.2"></a>從是住定，　　如馬調御，<br>
斷恚無漏，<a class="t" id="0711b28"></a>　　是受天樂。<a class="t" id="0711b29"></a></p>
</blockquote>
<p><a class="t-linehead" id="t-linehead0711b29"></a>從是住定者，彼習定人收攝諸根，執意不亂<a class="t" id="0711c01"></a>心無他念，心所念法亦不流馳，是故說，從是<a class="t" id="0711c02"></a>住定也。如馬調御者，如彼調馬人，見彼惡<a class="t" id="0711c03"></a>馬<span class="gaiji">［怡-台＋龍］<!--gaiji,,1[怡-台＋龍],2&#x22931;,3--></span><span class="corr" title="[悷&gt;戾] cf.【麗】">戾</span>不調，著之羈靽加復策捶然後乃調，<a class="t" id="0711c04"></a>隨意所如無有疑滯，是故說，如馬調御也。斷<a class="t" id="0711c05"></a>恚無漏者，諸恚已盡無復諸漏，更不受當<a class="t" id="0711c06"></a>來有、後不復生，是故說，斷恚無漏也。是受天<a class="t" id="0711c07"></a>樂者，諸天晝夜衛護羅漢說功德，捨天重位<a class="t" id="0711c08"></a>來至人間，稱譽賢聖功德，展轉遠布無不聞<a class="t" id="0711c09"></a>者，是故說，是受天樂也。<a class="t" id="0711c10"></a></p>
<blockquote class="gatha">
<p><a class="text-gatha-number" id="520"></a> <a class="vagga-gatha-number" id="20.3"></a>不恣在放恣，　　於眠多覺寤，<a class="t" id="0711c11"></a><br>
如羸馬比良，　　棄惡乃為賢。<a class="t" id="0711c12"></a></p>
</blockquote>
<p><a class="t-linehead" id="t-linehead0711c12"></a>不恣在放恣，於眠多覺悟者，如彼修行人心<a class="t" id="0711c13"></a>無放逸，歎說不放逸之德，樂於閑靜不處憒<a class="t" id="0711c14"></a>亂，見放逸者勸使除貪。夫放逸人不獲善本<a class="t" id="0711c15"></a>多失財貨，於眠多覺悟，憶佛契經如來所<a class="t" id="0711c16"></a>說：「若人睡眠多有所損，應成之物反更壞敗，<a class="t" id="0711c17"></a>不應成物反更成立，皆由睡眠而有此變。」是<a class="t" id="0711c18"></a>故說，不恣在放恣，於眠多覺悟也。如羸馬<a class="t" id="0711c19"></a>比良，棄惡乃為賢者，猶如兩馬同趣一向，<a class="t" id="0711c20"></a>一馬肥良走速，一者羸劣走不及伴，然彼羸<a class="t" id="0711c21"></a>者先得正道垂欲究竟，後良馬以進超過於<a class="t" id="0711c22"></a>劣馬。此眾生類亦復如是，有利根人貪著睡<a class="t" id="0711c23"></a>眠不肯修學，有鈍根人意勤修學不著放逸，<a class="t" id="0711c24"></a>是故說，如羸馬比良，棄惡乃為賢。<a class="t" id="0711c25"></a></p>
<blockquote class="gatha">
<p><a class="text-gatha-number" id="521"></a> <a class="vagga-gatha-number" id="20.4"></a>慚愧之人，　　智慧成就，<br>
是易誘進，<a class="t" id="0711c26"></a>　　如策良馬。<a class="t" id="0711c27"></a></p>
</blockquote>
<p><a class="t-linehead" id="t-linehead0711c27"></a>慚愧之人，智慧成就者，如人習行恥不及眾，<a class="t" id="0711c28"></a>得一望一轉欲前進，於行闕一者便自羞恥，<a class="t" id="0711c29"></a>「吾宿有何緣習行而不果獲？」煩惋自責如喪二<a class="t" id="0712a01"></a>親，意常欲離惡不善法。是故說，慚愧之人，智<a class="t" id="0712a02"></a>慧成就也。是易誘進，如策良馬者，盡能滅一<a class="t" id="0712a03"></a>切諸惡，永拔根原無復塵翳，如斯之人易<a class="t" id="0712a04"></a>進為道，是故說，是易誘進。良馬者，彼御馬<a class="t" id="0712a05"></a>人調御惡馬能令調良，豫知人意之所趣向，<a class="t" id="0712a06"></a>是故說，如策良馬。<a class="t" id="0712a07"></a></p>
<blockquote class="gatha">
<p><a class="text-gatha-number" id="522"></a> <a class="vagga-gatha-number" id="20.5"></a>譬馬調正，　　可中王乘，<br>
調為人尊，<a class="t" id="0712a08"></a>　　乃受成信。<a class="t" id="0712a09"></a></p>
</blockquote>
<p><a class="t-linehead" id="t-linehead0712a09"></a>譬馬調正者，如彼王厩有三種馬，一者上二<a class="t" id="0712a10"></a>者中三者下，餧食養育盡無差別，上馬者王<a class="t" id="0712a11"></a>數觀視，中馬者遣人看視，下馬者遣奴看視。<a class="t" id="0712a12"></a>是故說，譬馬調正也。可中王乘者，金銀挍具<a class="t" id="0712a13"></a>種種纓絡，乘有所至行步安庠，如王所念終<a class="t" id="0712a14"></a>不違錯，是故說，可中王乘也。調為人尊者，<a class="t" id="0712a15"></a>處眾人中為尊為上無有過者，最為第一無<a class="t" id="0712a16"></a>以為喻亦無儔匹，是故說，調為人尊也。乃受<a class="t" id="0712a17"></a>成信者，聞彼譏謗不懷憂慼，逆愍其人後當<a class="t" id="0712a18"></a>受殃，己終不瞋亦無恚怒，不生惡心向於前<a class="t" id="0712a19"></a>人，是故說，乃受誠信也。<a class="t" id="0712a20"></a></p>
<blockquote class="gatha">
<p><a class="text-gatha-number" id="523"></a> <a class="vagga-gatha-number" id="20.6"></a>雖為常調，　　如彼新馳，<br>
亦最善象，<a class="t" id="0712a21"></a>　　不如自調。<a class="t" id="0712a22"></a></p>
</blockquote>
<p><a class="t-linehead" id="t-linehead0712a22"></a>雖為常調者，猶如調馬人少來知馬進趣，良<a class="t" id="0712a23"></a>善駑鈍悉皆了知，某者易調、某者難調，某者<a class="t" id="0712a24"></a>性急、某者性緩，能別此者乃謂善察，是故說，<a class="t" id="0712a25"></a>雖為常調也。如彼新馳者，復知惡馬不可<a class="t" id="0712a26"></a>調御，方始教習乘走東西，未經旬日復得調<a class="t" id="0712a27"></a>良，若志固不可調者，即付外人馱薪負草，<a class="t" id="0712a28"></a>是故說，如彼新馳也。亦最善象者，最善象者<a class="t" id="0712a29"></a>意伏心調，身體麤澁獸中最大，為人所愛觀<a class="t" id="0712b01"></a>者無厭，是故說，亦最善象也。不如自調者，人<a class="t" id="0712b02"></a>能自調御除非去邪，為諸天世人、諸佛世尊、<a class="t" id="0712b03"></a>神通得道者所見敬，是故說，不如自調也。<a class="t" id="0712b04"></a></p>
<blockquote class="gatha">
<p><a class="text-gatha-number" id="524"></a> <a class="vagga-gatha-number" id="20.7"></a>彼不能乘，　　人所不至，<br>
唯自調者，<a class="t" id="0712b05"></a>　　乃到調方。<a class="t" id="0712b06"></a></p>
</blockquote>
<p><a class="t-linehead" id="t-linehead0712b06"></a>彼不能乘，人所不至者，不能乘此乘至無畏<a class="t" id="0712b07"></a>境，亦復不能乘此乘至安隱處，復不能乘此<a class="t" id="0712b08"></a>至無災患處，是故說，彼不能乘也。唯自調者，<a class="t" id="0712b09"></a>乃到調方者，人能自調御，識神速到安隱處，<a class="t" id="0712b10"></a>不調者能使調，不正者能使正，永處無為，<a class="t" id="0712b11"></a>不復經歷憂悲喜怒，是故說，唯自調者，乃到<a class="t" id="0712b12"></a>調方。<a class="t" id="0712b13"></a></p>
<blockquote class="gatha">
<p><a class="text-gatha-number" id="525"></a> <a class="vagga-gatha-number" id="20.8"></a>彼不能乘，　　人所不至，<br>
唯自調者，<a class="t" id="0712b14"></a>　　滅一切惡。<a class="t" id="0712b15"></a></p>
</blockquote>
<p><a class="t-linehead" id="t-linehead0712b15"></a>彼不能乘，人所不至者，不能乘此乘去離地<a class="t" id="0712b16"></a>獄餓鬼畜生，亦復不能超越八難，是故說，彼<a class="t" id="0712b17"></a>不能乘，人所不至也。唯自調者，滅一切惡者，<a class="t" id="0712b18"></a>人能自調眾善普會，於諸結使最得自在，盡<a class="t" id="0712b19"></a>能滅地獄餓鬼畜生蹤跡，是故說，唯自調者，<a class="t" id="0712b20"></a>滅一切惡。<a class="t" id="0712b21"></a></p>
<blockquote class="gatha">
<p><a class="text-gatha-number" id="526"></a> <a class="vagga-gatha-number" id="20.9"></a>彼不能乘，　　人所不至，<br>
唯自調者，<a class="t" id="0712b22"></a>　　脫一切苦。<a class="t" id="0712b23"></a></p>
</blockquote>
<p><a class="t-linehead" id="t-linehead0712b23"></a>彼不能乘，人所不至者，乘此乘不能盡苦原<a class="t" id="0712b24"></a>本從此岸至彼岸。何以故？乘者非至竟乘、非<a class="t" id="0712b25"></a>第一義乘。是故說，彼不能乘，人所不至也。唯<a class="t" id="0712b26"></a>自調者，脫一切苦，永盡於苦無復生死，是故<a class="t" id="0712b27"></a>說，唯自調者，脫一切苦也。<a class="t" id="0712b28"></a></p>
<blockquote class="gatha">
<p><a class="text-gatha-number" id="527"></a> <a class="vagga-gatha-number" id="20.10"></a>彼不能乘，　　人所不至，<br>
唯自調者，<a class="t" id="0712b29"></a>　　得至泥洹。<a class="t" id="0712c01"></a></p>
</blockquote>
<p><a class="t-linehead" id="t-linehead0712c01"></a>彼不能乘，人所不至者，不知蹤跡，況當知泥<a class="t" id="0712c02"></a>洹有可見耶？此事不然，是故說，彼不能乘，人<a class="t" id="0712c03"></a>所不至也。唯自調者，得至泥洹，解知泥洹亦<a class="t" id="0712c04"></a>自虛寂，專意一向無他異念，是故說，唯自調<a class="t" id="0712c05"></a>者，得至泥洹。<a class="t" id="0712c06"></a></p>
<blockquote class="gatha">
<p><a class="text-gatha-number" id="528"></a> <a class="vagga-gatha-number" id="20.11"></a>常自調御，　　如止奔馬，<br>
自能防制，<a class="t" id="0712c07"></a>　　念度苦原。<a class="t" id="0712c08"></a></p>
</blockquote>
<p><a class="t-linehead" id="t-linehead0712c08"></a>常自調御者，念自調御去惡即善，如契經說，<a class="t" id="0712c09"></a>佛告呪那曰：「自不調御意不專一故，調御餘<a class="t" id="0712c10"></a>者，此事不然，欲得調人，先當自調。」是故說，常<a class="t" id="0712c11"></a>自調御也。如止奔馬者，如彼調馬人，調和<a class="t" id="0712c12"></a>奔逸馬避危就安，是故說，如止奔馬也。自能<a class="t" id="0712c13"></a>防制，念度苦原者，眾行已具便不履苦越過<a class="t" id="0712c14"></a>苦表。何者苦表？滅盡泥洹是，彼無復眾苦<a class="t" id="0712c15"></a>熱惱，是故說，自念防制，念度苦原也。<a class="t" id="0712c16"></a></p>
<blockquote class="gatha">
<p><a class="text-gatha-number" id="529"></a> <a class="vagga-gatha-number" id="20.12"></a>自為自衛護，　　自歸求自度，<a class="t" id="0712c17"></a><br>
是故躬自慎，　　如商賈良馬。<a class="t" id="0712c18"></a></p>
</blockquote>
<p><a class="t-linehead" id="t-linehead0712c18"></a>昔佛在羅閱城竹園迦蘭陀所。爾時耆域藥<a class="t" id="0712c19"></a>王請佛及比丘僧，又除般特一人。所以然<a class="t" id="0712c20"></a>者，以彼般特四月之中不能誦掃<span class="gaiji">箒<!--gaiji,帚,1[竺-二＋帚],2&#x7B92;,3--></span>名得。爾<a class="t" id="0712c21"></a>時如來及比丘僧，往到彼家各次第坐，耆域<a class="t" id="0712c22"></a>即起行清淨水，如來不受清淨水，耆域白佛<a class="t" id="0712c23"></a>言：「不審如來以何因緣不受水？」佛告耆域：「今<a class="t" id="0712c24"></a>此眾中無有般特比丘，是故不受水耳。」耆<a class="t" id="0712c25"></a>域白佛：「此般特四月之中不能誦掃<span class="gaiji">箒<!--gaiji,帚,1[竺-二＋帚],2&#x7B92;,3--></span>名<a class="t" id="0712c26"></a>得，行道放牛牧羊人，皆誦得此偈。何故請此<a class="t" id="0712c27"></a>人？」佛告耆域：「汝不請般特者，吾不受清淨<a class="t" id="0712c28"></a>水。」時耆域承佛教誡，即遣人往喚般特。佛<a class="t" id="0712c29"></a>告賢者阿難：「汝授鉢與般特。」佛復告般特：<a class="t" id="0713a01"></a>「莫起于坐，遙授鉢盂著如來手中。」爾時耆<a class="t" id="0713a02"></a>域見神力如是，乃自悔責：「咄我大誤，毀辱賢<a class="t" id="0713a03"></a>聖，今日乃知不可犯其口言。」即生恭敬心向<a class="t" id="0713a04"></a>般特比丘，乃不慇懃於五百人許。爾時世<a class="t" id="0713a05"></a>尊廣說曩昔因緣：「過去久遠無數世時，爾<a class="t" id="0713a06"></a>時耆域身躬為馬將，販賣轉易。時，驅千疋馬<a class="t" id="0713a07"></a>往詣他國，中路有一馬產駒，其主即以駒<a class="t" id="0713a08"></a>與人，驅馬進路。尋進他國與國王相見，王問<a class="t" id="0713a09"></a>馬將：『吾今觀此千疋馬，是凡常馬，然其中有<a class="t" id="0713a10"></a>一馬，悲鳴聲不與常馬同，此馬必生駁駒，<a class="t" id="0713a11"></a>其駒設長大者，價與此千疋馬等。若我得此<a class="t" id="0713a12"></a>駒者諸馬盡買，不得駒者吾不買馬。』馬將報<a class="t" id="0713a13"></a>曰：『自涉路已來，不憶馬產駒。』王告彼人：<a class="t" id="0713a14"></a>『吾誦馬相，聞馬母聲必知其駒好惡。』馬將追<a class="t" id="0713a15"></a>憶退還自念：『近於道路此馬母如產駁駒，即<a class="t" id="0713a16"></a>與中路主人。』其駒未經旬日便作人語，語<a class="t" id="0713a17"></a>其主曰：『若使馬將來索我者，得五百疋馬持<a class="t" id="0713a18"></a>我身與，不得五百疋馬莫持與之。』數日之中<a class="t" id="0713a19"></a>馬將自至，近留馬駒以相付託：『君有養活勞<a class="t" id="0713a20"></a>苦，今以一疋好馬贖之，願見相還。』其人答<a class="t" id="0713a21"></a>曰：『吾本不強從君索駒，自君去後勤苦養活，<a class="t" id="0713a22"></a>若今以五百疋馬贖，爾乃相還。』即如其言以<a class="t" id="0713a23"></a>五百疋馬贖，乃得本駒。」佛告耆域：「汝昔先薄<a class="t" id="0713a24"></a>賤馬駒用持乞人，後以五百疋馬贖取，先賤<a class="t" id="0713a25"></a>而後貴。今亦如是，請五百比丘，留般特一<a class="t" id="0713a26"></a>人，今反貴重般特，薄賤五百人。斯緣久矣，<a class="t" id="0713a27"></a>非適今日。」是故說，如商賈良馬也<span class="t-note">（馬喻品第二十竟）</span>。<a class="t" id="0713a28"></a></p>
<p><span class="t-juanname">出曜經卷第十九</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
