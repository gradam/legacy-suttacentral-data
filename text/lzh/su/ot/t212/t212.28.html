<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.28">
<article>
<div class="hgroup">
<p class="division">出曜經</p>
<h1>觀品第二十八</h1>
</div>
<div class="suttainfo" id="juan24"><a class="t" id="0736b06"></a>
<p><span class="t-juanname">出曜經卷第二十四</span>　<a class="t" id="0736b01"></a><a class="t" id="0736b02"></a><a class="t" id="0736b03"></a><a class="t" id="0736b04"></a><br>
<span class="t-byline">姚秦涼州沙門竺佛念譯</span><a class="t" id="0736b05"></a></p>
</div>
<blockquote class="gatha">
<p><a class="text-gatha-number" id="659"></a> <a class="vagga-gatha-number" id="28.1"></a><a class="t" id="0736b06"></a>善觀己瑕隙，　　使己不露外，<a class="t" id="0736b07"></a><br>
彼彼自有隙，　　如彼飛輕塵。<a class="t" id="0736b08"></a></p>
</blockquote>
<p><a class="t-linehead" id="t-linehead0736b08"></a>善觀己瑕隙者，人但見彼惡不見己愆，互相<a class="t" id="0736b09"></a>是非共相誹謗，由如典場之人抄穀高揚，輕<a class="t" id="0736b10"></a>者在遠重者在近，是故說曰，善觀己瑕隙，使<a class="t" id="0736b11"></a>己不露外，彼彼自有隙，如彼飛輕塵。<a class="t" id="0736b12"></a></p>
<blockquote class="gatha">
<p><a class="text-gatha-number" id="660"></a> <a class="vagga-gatha-number" id="28.2"></a>若己稱無瑕，　　二事俱并至，<a class="t" id="0736b13"></a><br>
但見外人隙，　　恒懷危害心，<a class="t" id="0736b14"></a><br>
遠觀不見近。<a class="t" id="0736b15"></a></p>
</blockquote>
<p><a class="t-linehead" id="t-linehead0736b15"></a>夫人在世多自矯譽，自稱功德與世無雙，我<a class="t" id="0736b16"></a>之所行戒聞施慧，為尊為特為無儔匹，是故<a class="t" id="0736b17"></a>說曰，若己稱無瑕。二事俱并至者，此自博掩<a class="t" id="0736b18"></a>之人，逆者得勝順者恒負，執行之人修德亦<a class="t" id="0736b19"></a>爾，自知己愆不露見彼，是故說曰，二事俱并<a class="t" id="0736b20"></a>至。但見外人隙，恒懷危害心者，人不自審但<a class="t" id="0736b21"></a>見外事諸不善法弊惡之患，墮入惡趣不<a class="t" id="0736b22"></a>至善處，種地獄畜生餓鬼之苦，是故說曰，但<a class="t" id="0736b23"></a>見外人隙，恒懷危害心也。虛空與地各各離<a class="t" id="0736b24"></a>別，不見真法不見非真法，是故說曰，遠觀不<a class="t" id="0736b25"></a>見近也。<a class="t" id="0736b26"></a></p>
<blockquote class="gatha">
<p><a class="text-gatha-number" id="661"></a> <a class="vagga-gatha-number" id="28.3"></a>知慚壽中上，　　鳶以貪掣搏，<a class="t" id="0736b27"></a><br>
力士無畏忌，　　斯等命促短。<a class="t" id="0736b28"></a></p>
</blockquote>
<p><a class="t-linehead" id="t-linehead0736b28"></a>知慚壽中上者，人之處世不知慚愧無所畏<a class="t" id="0736b29"></a>難，猶如暴逸之牛無所畏難，彼愚騃人亦復<a class="t" id="0736c01"></a>如是，出意造行無所畏忌，是故說曰，知慚壽<a class="t" id="0736c02"></a>中上也。鳶以貪掣搏者，猶如飛鳶貪餮無<a class="t" id="0736c03"></a>厭，掣搏人物無有忌度，眾生之類亦復如是，<a class="t" id="0736c04"></a>貪著財色無有厭足，是故說曰，鳶以貪掣搏。<a class="t" id="0736c05"></a>力士無畏忌者，如彼力人無所畏難，在大眾<a class="t" id="0736c06"></a>中恣意所作無有及者，其有呵諫來勸喻者，<a class="t" id="0736c07"></a>尋懷瞋恚斷其命根，是故說曰，力士無畏忌<a class="t" id="0736c08"></a>也。斯等命促短者，夫人處世輕人貴己，但<a class="t" id="0736c09"></a>執顛倒迷惑不寤，侵三尊物強梁自恃，如斯<a class="t" id="0736c10"></a>之類命不久停，是故說曰，斯等命促短也。<a class="t" id="0736c11"></a></p>
<blockquote class="gatha">
<p><a class="text-gatha-number" id="662"></a> <a class="vagga-gatha-number" id="28.4"></a>知慚不盡壽，　　恒求清淨行，<a class="t" id="0736c12"></a><br>
威儀不缺漏，　　當觀真淨壽。<a class="t" id="0736c13"></a></p>
</blockquote>
<p><a class="t-linehead" id="t-linehead0736c13"></a>知慚不盡壽者，彼慚愧之人，於諸衣食不大<a class="t" id="0736c14"></a>慇懃，所得財貨分布與人，麤衣惡食不著<a class="t" id="0736c15"></a>莊飾，唯存命於世無所榮冀，是故說曰，知慚<a class="t" id="0736c16"></a>不盡壽也。恒求清淨行者，所行清淨不造邪<a class="t" id="0736c17"></a>部，身口意淨應無上行，亦知外淨出言適前<a class="t" id="0736c18"></a>無所傷害，是故說曰，恒求清淨行也。威儀不<a class="t" id="0736c19"></a>缺漏者，收攝諸根不使流逸，是故說曰，威儀<a class="t" id="0736c20"></a>不缺漏。當觀真淨壽者，進止行來出口言語，<a class="t" id="0736c21"></a>飲食取以養其壽，是故說曰，當觀真淨壽也。<a class="t" id="0736c22"></a></p>
<blockquote class="gatha">
<p><a class="text-gatha-number" id="663"></a> <a class="vagga-gatha-number" id="28.5"></a>世間普盲冥，　　有目尠尠耳，<a class="t" id="0736c23"></a><br>
群鳥墮羅網，　　生天不足言。<a class="t" id="0736c24"></a></p>
</blockquote>
<p><a class="t-linehead" id="t-linehead0736c24"></a>世間普盲冥者，猶如盲人，不見善色惡色平<a class="t" id="0736c25"></a>地高岸，此眾生類亦復如是，為婬怒癡所<a class="t" id="0736c26"></a>覆，不見善惡之行，不知好醜，亦復不知白<a class="t" id="0736c27"></a>黑之法，意自迷惑不求善處，是故說曰，世間<a class="t" id="0736c28"></a>普盲冥也。有目尠尠耳者，猶若《長阿鋡》契<a class="t" id="0736c29"></a>經所說，佛告長爪梵志：「世皆脩善甚少少。<a class="t" id="0737a01"></a>取要言之，懷倒見眾生多於大地之土，不識<a class="t" id="0737a02"></a>佛不識法不識比丘僧不識父母，亦復不別<a class="t" id="0737a03"></a>尊卑高下。懷正見眾生者如爪上土，見雖不<a class="t" id="0737a04"></a>錯願求不同；猶如外道梵志尼揵子等，出家<a class="t" id="0737a05"></a>學道各自謂尊，書籍別異求於解脫，執愚意<a class="t" id="0737a06"></a>迷不達大道，正見之人蓋不足言。」是故說曰，<a class="t" id="0737a07"></a>有目尠尠耳。群鳥墮羅網者，猶如獵者施張<a class="t" id="0737a08"></a>羅網懸弶捕鳥，剋獲無數鳥獸之屬，其得脫<a class="t" id="0737a09"></a>者若一若兩；生天之眾亦復如是，若一若兩<a class="t" id="0737a10"></a>得受天福。如《雜阿鋡》契經所說，佛告比丘：<a class="t" id="0737a11"></a>「眾生入地獄者多於地土，從地獄終還生地<a class="t" id="0737a12"></a>獄，餓鬼畜生亦復如是；生天眾生如爪上土。」<a class="t" id="0737a13"></a>是故說曰，群鳥在羅網，生天亦復爾。<a class="t" id="0737a14"></a></p>
<blockquote class="gatha">
<p><a class="text-gatha-number" id="664"></a> <a class="vagga-gatha-number" id="28.6"></a>觀世衰耗法，　　但見眾色變，<a class="t" id="0737a15"></a><br>
愚者自繫縛，　　為暗所纏裹。<a class="t" id="0737a16"></a></p>
</blockquote>
<p><a class="t-linehead" id="t-linehead0737a16"></a>觀世衰耗法，但見眾色變者，夫人處世千轉<a class="t" id="0737a17"></a>萬端，所行不同。世有三事：一者器世，二者<a class="t" id="0737a18"></a>陰世，三者眾生世。所謂器世者，三千大千<a class="t" id="0737a19"></a>剎是也。眾生世者，三界眾生四生五趣是。<a class="t" id="0737a20"></a>陰世者，色陰無色陰。於三世中取眾生界。<a class="t" id="0737a21"></a>何以故說衰耗之法？所謂衰耗法者，為婬怒<a class="t" id="0737a22"></a>癡所衰耗，猶如商賈遠涉塗路，遇賊亡失所<a class="t" id="0737a23"></a>獲財寶，為賊所劫；此眾生類亦復如是，為婬<a class="t" id="0737a24"></a>怒癡所劫，劫斷善根財貨，眾人皆見知其衰<a class="t" id="0737a25"></a>耗，億千萬眾時有脫者，是故說曰，觀世衰耗<a class="t" id="0737a26"></a>法，但見眾色變也。愚者自繫縛，為暗所纏裹<a class="t" id="0737a27"></a>者，世多有人行跡不同，恒為二縛所繫，一<a class="t" id="0737a28"></a>者結使，二者陰縛，為此二事所縛無明所陰，<a class="t" id="0737a29"></a>蓋亦不堪任越次取證盡有漏成無漏；猶若<a class="t" id="0737b01"></a>有罪之人，閉在牢獄不覩日月光明，此眾生<a class="t" id="0737b02"></a>類亦復如是，以無明暗室所見纏裹，夫為<a class="t" id="0737b03"></a>欲怒癡所繫縛，欲求解脫難可得也。是故說<a class="t" id="0737b04"></a>曰，愚者自繫縛，為暗所纏裹也。亦不見於<a class="t" id="0737b05"></a>行，觀而無所有，以性觀察都不見功德之<a class="t" id="0737b06"></a>本，復以知他人心智，欲免此難者，無一善<a class="t" id="0737b07"></a>根可濟免也；猶若有人沒溺深廁糞除所污，<a class="t" id="0737b08"></a>復有慈愍之人，欲得免濟彼難，求覓淨處欲<a class="t" id="0737b09"></a>往手捉，遍悉觀之無一淨處，便捨而去。無漏<a class="t" id="0737b10"></a>之人觀察眾生，頗有毫釐善本可療治乎？<a class="t" id="0737b11"></a>遍觀察之無有善本可療治者，聖人自念：「咄<a class="t" id="0737b12"></a>嗟衰耗群徒，罪重乃至於斯。」是故說曰，亦不<a class="t" id="0737b13"></a>見於行，觀而無所有。<a class="t" id="0737b14"></a></p>
<blockquote class="gatha">
<p><a class="text-gatha-number" id="665"></a> <a class="vagga-gatha-number" id="28.7"></a>眾生皆有我，　　為彼而生患，<a class="t" id="0737b15"></a><br>
一一不相見，　　不覩邪見刺。<a class="t" id="0737b16"></a></p>
</blockquote>
<p><a class="t-linehead" id="t-linehead0737b16"></a>眾生皆有我，為彼而生患者，世多有人性懷<a class="t" id="0737b17"></a>顛倒，眾生之類我所造、為從我而生；復有<a class="t" id="0737b18"></a>說者，從他而生、從他而有。是故說曰，眾生皆<a class="t" id="0737b19"></a>有我，為彼而生患也。一一不相見，不覩邪見<a class="t" id="0737b20"></a>刺者，一一者，所謂外道梵志是，不思惟正見<a class="t" id="0737b21"></a>信邪顛倒，是故說曰，一一不相見，不覩邪見<a class="t" id="0737b22"></a>刺。<a class="t" id="0737b23"></a></p>
<blockquote class="gatha">
<p><a class="text-gatha-number" id="666"></a> <a class="vagga-gatha-number" id="28.8"></a>觀此刺因緣，　　眾生所染著，<a class="t" id="0737b24"></a><br>
我造彼非有，　　彼造非我有。<a class="t" id="0737b25"></a></p>
</blockquote>
<p><a class="t-linehead" id="t-linehead0737b25"></a>觀此刺因緣者，所謂刺者，邪見之刺也，因緣<a class="t" id="0737b26"></a>者，地獄餓鬼畜生人道人天，各各別異所種<a class="t" id="0737b27"></a>不同，是故說曰，觀此刺因緣也。眾生所染著，<a class="t" id="0737b28"></a>外道異學晝夜孜孜汲汲，各自謂真信邪倒<a class="t" id="0737b29"></a>見，不能捨離就於正路，是故說曰，眾生所染<a class="t" id="0737c01"></a>著。我造彼非有，彼造我非有者，各自謂正共<a class="t" id="0737c02"></a>相干錯，眾生之類，我作我造非彼所有，復自<a class="t" id="0737c03"></a>思惟：「彼造彼作非我所有。」是故說曰，我造<a class="t" id="0737c04"></a>彼非有，彼造我非有也。<a class="t" id="0737c05"></a></p>
<blockquote class="gatha">
<p><a class="text-gatha-number" id="667"></a> <a class="vagga-gatha-number" id="28.9"></a>眾生為慢纏，　　染著於憍慢，<a class="t" id="0737c06"></a><br>
為見所迷惑，　　不免生死際。<a class="t" id="0737c07"></a></p>
</blockquote>
<p><a class="t-linehead" id="t-linehead0737c07"></a>眾生為慢纏，染著於憍慢者，彼人自念意性<a class="t" id="0737c08"></a>憍豪：「我今在眾最尊最上，宗族姓望屋宅田<a class="t" id="0737c09"></a>業，僕從家產無及我者。」心意堅固不能捨離，<a class="t" id="0737c10"></a>是故說曰，眾生為慢纏，染著於憍慢也。為見<a class="t" id="0737c11"></a>所迷惑，不免生死際者，計常見不與斷滅見<a class="t" id="0737c12"></a>相應，斷滅見不與計常見相應，不能免此生<a class="t" id="0737c13"></a>死至無為岸，是故說曰，為見所迷惑，不免生<a class="t" id="0737c14"></a>死際也。<a class="t" id="0737c15"></a></p>
<blockquote class="gatha">
<p><a class="text-gatha-number" id="668"></a> <a class="vagga-gatha-number" id="28.10"></a>以逮及當逮，　　二俱受塵垢，<a class="t" id="0737c16"></a><br>
習於病根本，　　及學諸所學，<a class="t" id="0737c17"></a></p>
<p><a class="text-gatha-number" id="669"></a> <a class="vagga-gatha-number" id="28.11"></a>觀諸持戒者，　　梵行清淨人，<a class="t" id="0737c18"></a><br>
瞻視病瘦者，　　是謂至邊際。<a class="t" id="0737c19"></a></p>
</blockquote>
<p><a class="t-linehead" id="t-linehead0737c19"></a>世有眾生邪見心盛，貪著愛欲不能捨離，潔<a class="t" id="0737c20"></a>欲清淨翫而習之，於中興起憍慢不自改更，<a class="t" id="0737c21"></a>是謂第二邊際，是謂諸賢增益諸著。以逮<a class="t" id="0737c22"></a>及當逮者，得陰持入，或有不得陰持入者，<a class="t" id="0737c23"></a>此二俱受塵，一者邪見塵，二者愛欲塵，為<a class="t" id="0737c24"></a>結所使不能捨離，是故說曰，二俱受塵垢也。<a class="t" id="0737c25"></a>習於病根本者，外道異學是，習彼技術而自<a class="t" id="0737c26"></a>榮己，及學諸所學者，諸有眾生學其技術，<a class="t" id="0737c27"></a>乘馬御車造作無端皆能備悉，具此行者乃<a class="t" id="0737c28"></a>得解脫，是故說曰，及學諸所學也。觀諸持戒<a class="t" id="0737c29"></a>者，或有梵志奉持禁戒，或持烏戒舉聲似烏，<a class="t" id="0738a01"></a>或持禿梟戒隨時跪拜効禿梟鳴，或持鹿<a class="t" id="0738a02"></a>戒聲響似鹿，是故說曰，觀諸持戒者也。梵志<a class="t" id="0738a03"></a>清淨人者，彼外道異學自相謂言：「其有兩<a class="t" id="0738a04"></a>兩行淨行者，便得解脫至清淨處，若復事火<a class="t" id="0738a05"></a>日月神珠藥草衣服宮殿屋舍，然後乃至無<a class="t" id="0738a06"></a>為之處。」是謂名曰，一邊際也。世有眾生邪見<a class="t" id="0738a07"></a>心盛，貪著愛欲不能捨離，計欲清淨外人<a class="t" id="0738a08"></a>習之犯欲無隙，是謂諸賢增益諸著，能得知<a class="t" id="0738a09"></a>此者亦不隨流轉。有目者觀，所謂有目者，諸<a class="t" id="0738a10"></a>佛世尊是，信能觀察流轉停息，是故說曰，有<a class="t" id="0738a11"></a>目者所見。解此二邊者，無所染著不興塵勞，<a class="t" id="0738a12"></a>此名邊際。<a class="t" id="0738a13"></a></p>
<blockquote class="gatha">
<p><a class="text-gatha-number" id="670"></a> <a class="vagga-gatha-number" id="28.12"></a>當觀水上泡，　　亦觀幻野馬，<a class="t" id="0738a14"></a><br>
如是不觀身，　　亦不見死王。<a class="t" id="0738a15"></a></p>
</blockquote>
<p><a class="t-linehead" id="t-linehead0738a15"></a>當觀水上泡，亦觀幻野馬者，如彼水泡不得<a class="t" id="0738a16"></a>久停。昔有國王女為王所愛，未曾離目，時<a class="t" id="0738a17"></a>天降雨水上有泡，女見水泡意甚愛敬，女白<a class="t" id="0738a18"></a>王言：「我欲得水上泡以為頭花鬘。」王告女曰：<a class="t" id="0738a19"></a>「今水上泡不可獲持，云何得取以為花鬘？」<a class="t" id="0738a20"></a>女白王言：「<span class="corr" title="[說&gt;設] cf.【麗】">設</span>不得者我當自殺。」王聞女語，<a class="t" id="0738a21"></a>尋召巧師而告之曰：「汝等奇巧靡事不通，速<a class="t" id="0738a22"></a>取水泡與我女作鬘，若不爾者當斬汝等！」巧<a class="t" id="0738a23"></a>師白王：「我等不堪取泡作鬘。」其中有一老匠，<a class="t" id="0738a24"></a>自占堪能取泡，即前白王：「我能取泡與王作<a class="t" id="0738a25"></a>鬘。」王甚歡喜即告女曰：「今有一人堪任作鬘，<a class="t" id="0738a26"></a>汝可自往躬自瞻視。」女隨王語在外瞻視，時<a class="t" id="0738a27"></a>彼老匠白王女言：「我素不別水泡好醜，伏願<a class="t" id="0738a28"></a>王女躬自取泡我當作鬘。」女尋取泡隨手破<a class="t" id="0738a29"></a>壞不能得之，如是終日竟不得泡，女自疲厭<a class="t" id="0738b01"></a>而捨之去。女白王言：「水泡虛偽不可久停，<a class="t" id="0738b02"></a>願王與我作紫金鬘，終日竟夜無有枯萎。」水<a class="t" id="0738b03"></a>上泡者誑惑人目，雖有形質生生便滅；盛焰<a class="t" id="0738b04"></a>野馬亦復如是，渴愛疲勞而喪其命，人身虛<a class="t" id="0738b05"></a>偽樂少苦多，為磨滅法不得久停，遷轉變易<a class="t" id="0738b06"></a>在世無幾，不為死王所見，是故說曰，當觀<a class="t" id="0738b07"></a>水上泡，亦觀幻野馬，如是不觀身，亦不見死王。<a class="t" id="0738b08"></a></p>
<blockquote class="gatha">
<p><a class="text-gatha-number" id="671"></a> <a class="vagga-gatha-number" id="28.13"></a>當觀水上泡，　　亦觀幻野馬，<a class="t" id="0738b09"></a><br>
如是不觀世，　　亦不見死王。<a class="t" id="0738b10"></a></p>
</blockquote>
<p><a class="t-linehead" id="t-linehead0738b10"></a>不觀世者，五盛陰身如是不久當復消滅，<a class="t" id="0738b11"></a>設能滅此五陰身者，不與死王相見也。<a class="t" id="0738b12"></a></p>
<blockquote class="gatha">
<p><a class="text-gatha-number" id="672"></a> <a class="vagga-gatha-number" id="28.14"></a>如是當觀身，　　如王雜色車，<a class="t" id="0738b13"></a><br>
愚者所染著，　　善求遠離彼。<a class="t" id="0738b14"></a></p>
</blockquote>
<p><a class="t-linehead" id="t-linehead0738b14"></a>如是當觀身，如王雜色車者，如國王車雜色<a class="t" id="0738b15"></a>莊嚴，雖有形色亦不牢固，不任重載，是故<a class="t" id="0738b16"></a>說曰，如是當觀身，如王雜色車也。愚者所染<a class="t" id="0738b17"></a>著，善求遠離彼者，愚人所貪翫而習之，智者<a class="t" id="0738b18"></a>所棄若捐糞除，是故說曰，愚者所染著，善求<a class="t" id="0738b19"></a>遠離彼也。<a class="t" id="0738b20"></a></p>
<blockquote class="gatha">
<p><a class="text-gatha-number" id="673"></a> <a class="vagga-gatha-number" id="28.15"></a>如是當觀身，　　如王雜色車，<a class="t" id="0738b21"></a><br>
愚者所染著，　　智者遠離之。<a class="t" id="0738b22"></a></p>
</blockquote>
<p><a class="t-linehead" id="t-linehead0738b22"></a>智人知動搖，心不願樂，常意欲遠離如避火<a class="t" id="0738b23"></a>災，是故說曰，智者遠離之。<a class="t" id="0738b24"></a></p>
<blockquote class="gatha">
<p><a class="text-gatha-number" id="674"></a> <a class="vagga-gatha-number" id="28.16"></a>如是當觀身，　　知病之所因，<a class="t" id="0738b25"></a><br>
病與愚合會，　　焉能可恃怙？<a class="t" id="0738b26"></a></p>
</blockquote>
<p><a class="t-linehead" id="t-linehead0738b26"></a>人出胞胎由前世因緣，多病少病形貌好醜，<a class="t" id="0738b27"></a>是故說曰，如是當觀身，眾病之所因，病與愚合<a class="t" id="0738b28"></a>會，焉能可恃怙？<a class="t" id="0738b29"></a></p>
<blockquote class="gatha">
<p><a class="text-gatha-number" id="675"></a> <a class="vagga-gatha-number" id="28.17"></a>當觀畫形像，　　摩尼紺青髮，<a class="t" id="0738c01"></a><br>
愚者以為緣，　　不求越彼岸。<a class="t" id="0738c02"></a></p>
</blockquote>
<p><a class="t-linehead" id="t-linehead0738c02"></a>當觀畫形像，摩尼紺青髮者，眾香芬薰沐浴<a class="t" id="0738c03"></a>其髮，眾香沐浴香氣遠布，是故說曰，當觀畫<a class="t" id="0738c04"></a>形像，摩尼紺青髮也。愚者以為緣，不求越彼<a class="t" id="0738c05"></a>岸者，愚者所纏裹不能得遠離，無有巧便得<a class="t" id="0738c06"></a>至彼岸，所謂彼岸者滅盡泥洹，是故說曰，愚<a class="t" id="0738c07"></a>者以為緣，不求越彼岸也。<a class="t" id="0738c08"></a></p>
<blockquote class="gatha">
<p><a class="text-gatha-number" id="676"></a> <a class="vagga-gatha-number" id="28.18"></a>當觀畫形像，　　摩尼紺青髮，<a class="t" id="0738c09"></a><br>
愚者以為緣，　　智者所厭患。<a class="t" id="0738c10"></a></p>
</blockquote>
<p><a class="t-linehead" id="t-linehead0738c10"></a>智慧之人，分別妙觀思惟挍計，不興想著，<a class="t" id="0738c11"></a>是故說曰，智者所厭患。<a class="t" id="0738c12"></a></p>
<blockquote class="gatha">
<p><a class="text-gatha-number" id="677"></a> <a class="vagga-gatha-number" id="28.19"></a>強以彩畫形，　　莊嚴醜穢身，<a class="t" id="0738c13"></a><br>
愚者以為緣，　　亦不自求度。<a class="t" id="0738c14"></a></p>
</blockquote>
<p><a class="t-linehead" id="t-linehead0738c14"></a>昔有豪族之家，饒財多寶七珍具足，長者自<a class="t" id="0738c15"></a>念：「今時年少道人情欲未斷，我今宜請來在<a class="t" id="0738c16"></a>家，使諸婦女擎食供養，設有欲情者我當知<a class="t" id="0738c17"></a>之。」即往在寺請，諸年少道人詣長者家，莊<a class="t" id="0738c18"></a>嚴婦女更著新衣，盡出禮拜興恭敬意。時有<a class="t" id="0738c19"></a>六通羅漢尋而覺知，即化死人骸骨血肉消<a class="t" id="0738c20"></a>盡，髑髏手脚各自一處。爾時羅漢告諸比丘：<a class="t" id="0738c21"></a>「當自專意以求度世，莫視女色興穢污心。」時<a class="t" id="0738c22"></a>彼長者覩彼瑞應歎未曾有，內自剋責知為<a class="t" id="0738c23"></a>不是，五體投地自求悔過：「我今乃知法之微<a class="t" id="0738c24"></a>妙。」諸婦女各各慚愧即還入舍。是時，羅漢告<a class="t" id="0738c25"></a>長者曰：「佛法寬博汪洋無涯，卿今以凡夫之<a class="t" id="0738c26"></a>智量度聖人，斯非正理，猶若拳許土凷仰<a class="t" id="0738c27"></a>比須彌，升合之器欲量海水。」爾時比丘便說<a class="t" id="0738c28"></a>此偈：<a class="t" id="0738c29"></a></p>
<blockquote class="gatha">
<p><a class="text-gatha-number" id="678"></a> <a class="vagga-gatha-number" id="28.20"></a>「強以彩畫形，　　莊嚴醜穢身，<a class="t" id="0739a01"></a><br>
愚者以為緣，　　亦不自求度。<a class="t" id="0739a02"></a></p>
<p><a class="text-gatha-number" id="679"></a> <a class="vagga-gatha-number" id="28.21"></a>分髮為八分，　　雙部眼耳璫，<a class="t" id="0739a03"></a><br>
愚者所染著，　　亦不自求度。」<a class="t" id="0739a04"></a></p>
</blockquote>
<p><a class="t-linehead" id="t-linehead0739a04"></a>爾時比丘說此二偈已，便從坐起而去。時彼<a class="t" id="0739a05"></a>長者及諸婦女善心自生，恭敬三寶，後日<a class="t" id="0739a06"></a>各各成其道跡。<a class="t" id="0739a07"></a></p>
<blockquote class="gatha">
<p><a class="text-gatha-number" id="680"></a> <a class="vagga-gatha-number" id="28.22"></a>著欲染於欲，　　不究結使緣，<a class="t" id="0739a08"></a><br>
不以生結使，　　當度欲有流。<a class="t" id="0739a09"></a></p>
</blockquote>
<p><a class="t-linehead" id="t-linehead0739a09"></a>著欲染於欲者，群徒在世志趣不同，或有少<a class="t" id="0739a10"></a>欲或欲意偏多，欲偏多者不達賢之法，是<a class="t" id="0739a11"></a>故說曰，著欲染於欲也。不究結使緣者，貪嫉<a class="t" id="0739a12"></a>慳結病中之重者，入骨徹髓醫所不療，積財<a class="t" id="0739a13"></a>億萬不肯惠施，至其壽終不能持一錢自隨；<a class="t" id="0739a14"></a>其有眾生修行貪嫉者，身無威神遂致貧窮，<a class="t" id="0739a15"></a>宗親不和為人所輕，是故說曰，不究結使緣<a class="t" id="0739a16"></a>也。不以生結使，當度欲有流者，流有四品，其<a class="t" id="0739a17"></a>事不同。云何為四？一者欲流，二者有流，三者<a class="t" id="0739a18"></a>無明流，四者見流。眾生之類沈溺生死皆<a class="t" id="0739a19"></a>由此四，流浪四使不能自免，方當涉歷流轉<a class="t" id="0739a20"></a>五道，是故說曰，不以生結使，當度欲有流也。<a class="t" id="0739a21"></a></p>
<blockquote class="gatha">
<p><a class="text-gatha-number" id="681"></a> <a class="vagga-gatha-number" id="28.23"></a>上一切無欲，　　當察此大觀，<a class="t" id="0739a22"></a><br>
如是有解脫，　　本所未度者。<a class="t" id="0739a23"></a></p>
</blockquote>
<p><a class="t-linehead" id="t-linehead0739a23"></a>上一切無欲者，上者色界無色界，欲者欲界<a class="t" id="0739a24"></a>也，於此三界無復三毒，於中永得解脫，是故<a class="t" id="0739a25"></a>說曰，上一切無欲也。當察此大觀者，無欲之<a class="t" id="0739a26"></a>人是佛第一弟子，佛有四弟子，羅漢為勝為<a class="t" id="0739a27"></a>尊為貴為無有上，是故說曰，當察此大觀也。<a class="t" id="0739a28"></a>如是有解脫者，聖人執行不自為己，於諸<a class="t" id="0739a29"></a>四駃永得自在，更不著有在身口行，是故<a class="t" id="0739b01"></a>說曰，如是有解脫也。本所未度者，昔所經歷<a class="t" id="0739b02"></a>生死之難，未曾為度，當求方便度此三有，<a class="t" id="0739b03"></a>更不受有造四大身，是故說曰，本所未度者。<a class="t" id="0739b04"></a></p>
<blockquote class="gatha">
<p><a class="text-gatha-number" id="682"></a> <a class="vagga-gatha-number" id="28.24"></a>非園脫於園，　　脫園復就園，<a class="t" id="0739b05"></a><br>
當復觀此人，　　脫縛復就縛。<a class="t" id="0739b06"></a></p>
</blockquote>
<p><a class="t-linehead" id="t-linehead0739b06"></a>昔佛在釋翅搜迦維羅竭國尼拘類園中。爾<a class="t" id="0739b07"></a>時世尊到時著衣持鉢，將侍者阿難入迦維<a class="t" id="0739b08"></a>羅竭城乞食。爾時童子難陀，在高樓上，遙<a class="t" id="0739b09"></a>見世尊入城乞食，速下高樓至世尊所，頭面<a class="t" id="0739b10"></a>禮足啟世尊言：「如來之姓國中豪族，轉輪聖<a class="t" id="0739b11"></a>王所至之處，何為自辱持鉢乞食？」爾時難陀<a class="t" id="0739b12"></a>取如來鉢，入內盛甘饌飲食。佛見難陀入<a class="t" id="0739b13"></a>舍之後，告阿難曰：「我今向尼拘類園，難陀<a class="t" id="0739b14"></a>出者勿復取鉢。汝語難陀：『躬自送鉢還于如<a class="t" id="0739b15"></a>來。』」難陀受教從後送鉢，婦復隨後語難陀曰：<a class="t" id="0739b16"></a>「速還勿久，須來乃食。」前進未久，婦重遣信：「時<a class="t" id="0739b17"></a>還勿停。」所以鄭重者，恐捨家學道。難陀持<a class="t" id="0739b18"></a>至世尊所，手自擎鉢授與如來：「唯願時受，今<a class="t" id="0739b19"></a>欲還家。」佛告難陀：「卿以至此，今宜遠家剃除<a class="t" id="0739b20"></a>鬚髮著三法衣，何為復辭欲還到家？」是時，如<a class="t" id="0739b21"></a>來以威神力逼迫難陀出家為道，閉在靜室<a class="t" id="0739b22"></a>不使還家。如是經歷日月之數，次第當直遂<a class="t" id="0739b23"></a>至難陀。難陀聞之內自歡喜：「我今當直事得<a class="t" id="0739b24"></a>從容，因此閑暇逃走還家。」是時，難陀受直<a class="t" id="0739b25"></a>使辦水掃地，事事不闕。是時，天神侍衛難陀，<a class="t" id="0739b26"></a>汲水至滿自然飜棄淨地之中，草土更滋，關<a class="t" id="0739b27"></a>閉門戶戶自然開。難陀思惟：「我家王者之種，<a class="t" id="0739b28"></a>饒財多寶無所乏短，我今逃走向家。設有漏<a class="t" id="0739b29"></a>失以物償之，今當竊逐細徑，按大途者備<a class="t" id="0739c01"></a>值如來。」爾時難陀脫三法衣，更被白服磨何<a class="t" id="0739c02"></a>而去。行未經時，正值如來從彼而進，難陀見<a class="t" id="0739c03"></a>已奔趣大樹欲自隱形，如來神力反使大樹<a class="t" id="0739c04"></a>在難陀後，難陀周慞安身無處。爾時世尊復<a class="t" id="0739c05"></a>以神力，拔彼大樹懸在虛空。爾時難陀入樹<a class="t" id="0739c06"></a>根處隱形自蔽，如來尋往與共相見。「難陀！何<a class="t" id="0739c07"></a>為乃來至此？」難陀默然慚愧不對。如來再三<a class="t" id="0739c08"></a>告難陀曰：「汝欲何趣，默然不對？」難陀言：「還家<a class="t" id="0739c09"></a>與婦相見。」佛告難陀：「夫人學道心不自專，<a class="t" id="0739c10"></a>貪著欲心不顧後世燒身之禍。」爾時世尊便<a class="t" id="0739c11"></a>說偈言：<a class="t" id="0739c12"></a></p>
<blockquote class="gatha">
<p><a class="text-gatha-number" id="683"></a> <a class="vagga-gatha-number" id="28.25"></a>「非園脫於園，　　脫園復就園，<a class="t" id="0739c13"></a><br>
當復觀此人，　　脫縛復就縛。<a class="t" id="0739c14"></a></p>
</blockquote>
<p><a class="t-linehead" id="t-linehead0739c14"></a>「我今將汝天上遊觀，宜當自專勿懷恐怖。」是<a class="t" id="0739c15"></a>時，世尊以神足力，手接難陀將至天上。見一<a class="t" id="0739c16"></a>宮殿七寶所作，金銀刻鏤玉女營從不可稱<a class="t" id="0739c17"></a>計，純女無男亦無夫主。是時，難陀前白佛言：<a class="t" id="0739c18"></a>「是何天宮殿快樂無比？七寶殿堂彈琴鼓瑟，<a class="t" id="0739c19"></a>作倡伎樂共相娛樂昔所未聞。然此天女無<a class="t" id="0739c20"></a>有夫主，唯願世尊解我狐疑。」爾時世尊告難<a class="t" id="0739c21"></a>陀曰：「汝自往彼問其情實？天女自當與汝說<a class="t" id="0739c22"></a>之。」難陀受教至彼天宮，以其情實問天女曰：<a class="t" id="0739c23"></a>「汝等天女自然受福，七寶殿堂五樂自娛，汝<a class="t" id="0739c24"></a>等夫主竟為所在？」天女報曰：「汝不知乎？閻<a class="t" id="0739c25"></a>浮利地迦維羅竭國，釋迦文佛並父弟名曰<a class="t" id="0739c26"></a>難陀，命終之後當來生此處在天宮，彼人即<a class="t" id="0739c27"></a>我等夫主。」難陀聞之密自歡喜：「今所論者正<a class="t" id="0739c28"></a>是我也。」即還佛所具以此情白世尊言：「此諸<a class="t" id="0739c29"></a>宮殿玉女營從盡是我許。」佛告難陀：「快修梵<a class="t" id="0740a01"></a>行，如是不久當來至此受福自然。」是時，世尊<a class="t" id="0740a02"></a>以神足力，手接難陀將至地獄，路經鐵圍山<a class="t" id="0740a03"></a>表，見一獼猴瞎無一目。佛語難陀：「汝孫陀<a class="t" id="0740a04"></a>利婦何如是瞎獼猴乎？」難陀白佛：「止止世尊<a class="t" id="0740a05"></a>勿復說此！豈當以此方之彼人？孫陀利者女<a class="t" id="0740a06"></a>中英妙，六十四術無事不閑。」爾時世尊告難<a class="t" id="0740a07"></a>陀曰：「瞎獼猴比孫陀利，復以孫陀利比諸天<a class="t" id="0740a08"></a>女，億千萬倍不以譬喻為比。」是時，世尊即接<a class="t" id="0740a09"></a>難陀將至地獄，示彼苦痛考掠搒笞酸毒難<a class="t" id="0740a10"></a>計，八大地獄湯煑罪人，一大地獄十六隔子<a class="t" id="0740a11"></a>圍繞其獄，刀山劍樹火車爐炭，燒炙缹煮苦<a class="t" id="0740a12"></a>痛難陳。有一大鑊獄卒圍遶，湯沸火熾不見<a class="t" id="0740a13"></a>罪人。難陀白佛：「不審，世尊！斯諸地獄皆有<a class="t" id="0740a14"></a>罪囚，斯是何鑊不見罪人？」佛告難陀：「汝躬<a class="t" id="0740a15"></a>自往問彼獄卒，自當為汝說其本末。」是時，難<a class="t" id="0740a16"></a>陀受佛教誡，往問獄卒：「斯是何鑊空無罪人？」<a class="t" id="0740a17"></a>獄卒報曰：「閻浮利地，真淨王家兒得成道，<a class="t" id="0740a18"></a>並父弟甘露王兒，名曰難陀，為人放逸婬欲<a class="t" id="0740a19"></a>情多，自恃豪族輕忽萬民，彼命終之後當來<a class="t" id="0740a20"></a>入此鑊中，經歷劫數乃得免脫。卿欲知者其<a class="t" id="0740a21"></a>事如是。」難陀聞已衣毛皆竪，形體戰慄顏<a class="t" id="0740a22"></a>色變異，往趣世尊前白佛言：「唯然天師二<a class="t" id="0740a23"></a>界大護，今覩此變倍懷恐懼。」尋於佛前而說<a class="t" id="0740a24"></a>此偈：<a class="t" id="0740a25"></a></p>
<blockquote class="gatha">
<p><a class="text-gatha-number" id="684"></a> <a class="vagga-gatha-number" id="28.26"></a>「今捨天上位，　　不造生死本，<a class="t" id="0740a26"></a><br>
求離地獄苦，　　願說泥洹滅。」<a class="t" id="0740a27"></a></p>
</blockquote>
<p><a class="t-linehead" id="t-linehead0740a27"></a>爾時世尊漸與難陀說微妙法，安處無為令<a class="t" id="0740a28"></a>至道場。<a class="t" id="0740a29"></a></p>
<blockquote class="gatha">
<p><a class="text-gatha-number" id="685"></a> <a class="vagga-gatha-number" id="28.27"></a>青衣白蓋覆，　　御者御一輪，<a class="t" id="0740b01"></a><br>
觀彼末塵垢，　　永便斷縛者，<a class="t" id="0740b02"></a></p>
<p><a class="text-gatha-number" id="686"></a> <a class="vagga-gatha-number" id="28.28"></a>人多求自歸，　　山川樹木神，<a class="t" id="0740b03"></a><br>
園觀及神祠，　　望免苦患難。<a class="t" id="0740b04"></a></p>
</blockquote>
<p><a class="t-linehead" id="t-linehead0740b04"></a>人懷恐懼意迷不寤，值前禱祀不別真偽。昔<a class="t" id="0740b05"></a>月支國有王名惡少，王此天下莫不靡伏。母<a class="t" id="0740b06"></a>教勅王：「設卿有臨死之難，慎莫左旋佛寺，<a class="t" id="0740b07"></a>當念右旋，慎莫違吾此教。」是時，惡少王大出<a class="t" id="0740b08"></a>兵眾攻純西城，手自執劍殺三億人，不滿四<a class="t" id="0740b09"></a>億，規滿五億，後戰不如，乘象奔走，顧見佛<a class="t" id="0740b10"></a>圖憶母教誡，便迴象右旋，敵國見之皆伏還<a class="t" id="0740b11"></a>國。王見賊退尋後追攝，即還壞賊擒獲王身，<a class="t" id="0740b12"></a>便憶佛語：「自歸佛者，為尊為上無有及者。<a class="t" id="0740b13"></a>設我不右旋者，豈能壞此賊乎？」是故說曰，人<a class="t" id="0740b14"></a>多求自歸，山川樹木神，園觀及神祠，望免苦患<a class="t" id="0740b15"></a>難也。<a class="t" id="0740b16"></a></p>
<blockquote class="gatha">
<p><a class="text-gatha-number" id="687"></a> <a class="vagga-gatha-number" id="28.29"></a>此非自歸上，　　亦非有吉利，<a class="t" id="0740b17"></a><br>
如有自歸者，　　不脫一切苦。<a class="t" id="0740b18"></a></p>
<p><a class="text-gatha-number" id="688"></a> <a class="vagga-gatha-number" id="28.30"></a>若有自歸佛，　　歸法比丘僧，<a class="t" id="0740b19"></a><br>
修習聖四諦，　　如慧之所見。<a class="t" id="0740b20"></a></p>
<p><a class="text-gatha-number" id="689"></a> <a class="vagga-gatha-number" id="28.31"></a>苦因苦緣生，　　當越此苦本，<a class="t" id="0740b21"></a><br>
賢聖八品道，　　滅盡甘露際。<a class="t" id="0740b22"></a></p>
<p><a class="text-gatha-number" id="690"></a> <a class="vagga-gatha-number" id="28.32"></a>是為自歸上，　　非不有吉利，<a class="t" id="0740b23"></a><br>
如有自歸者，　　得脫一切苦。<a class="t" id="0740b24"></a></p>
</blockquote>
<p><a class="t-linehead" id="t-linehead0740b24"></a>人之修道唯有信義，信根以全戒則不毀。<a class="t" id="0740b25"></a>諸有眾生能自歸此三寶者，無願不成，為天<a class="t" id="0740b26"></a>人所供養，自致得道，亦復受永劫之福。人<a class="t" id="0740b27"></a>之無怙猶樹之無根，若有所憑何事不果也。<a class="t" id="0740b28"></a></p>
<blockquote class="gatha">
<p><a class="text-gatha-number" id="691"></a> <a class="vagga-gatha-number" id="28.33"></a>觀以觀當觀，　　不觀亦當觀，<a class="t" id="0740b29"></a><br>
觀而復重觀，　　觀而不復觀。<a class="t" id="0740c01"></a></p>
</blockquote>
<p><a class="t-linehead" id="t-linehead0740c01"></a>所謂觀者，苦習盡道真如四諦，彼執行人，<a class="t" id="0740c02"></a>以觀苦習盡道真如四諦，觀者現在以觀<a class="t" id="0740c03"></a>過去當觀未來，興於塵勞皆由三世，墜墮生<a class="t" id="0740c04"></a>死不至于道，是故說曰，觀以觀當觀也。不<a class="t" id="0740c05"></a>觀亦當觀者，所謂不觀者，不見苦習盡道，<a class="t" id="0740c06"></a>如是當觀深察分明，知為不見苦習盡道真<a class="t" id="0740c07"></a>如四諦，是故說曰，不觀亦當觀也。觀而復重<a class="t" id="0740c08"></a>觀者，信能分別苦習盡道，一一思惟究暢<a class="t" id="0740c09"></a>其義。觀而不復觀者，已觀已知不復思惟，<a class="t" id="0740c10"></a>是故說曰，不觀亦當觀，觀而復不觀也。<a class="t" id="0740c11"></a></p>
<blockquote class="gatha">
<p><a class="text-gatha-number" id="692"></a> <a class="vagga-gatha-number" id="28.34"></a>觀而復重觀，　　分別彼性本，<a class="t" id="0740c12"></a><br>
計晝以為夜，　　寶身壞不久。<a class="t" id="0740c13"></a></p>
</blockquote>
<p><a class="t-linehead" id="t-linehead0740c13"></a>觀而復重觀者，觀有二種：一者財觀，二者<a class="t" id="0740c14"></a>第一義觀。夫財觀者增益結使，第一義者盡<a class="t" id="0740c15"></a>有漏成無漏行，是故說曰，觀而復重觀也。分<a class="t" id="0740c16"></a>別彼性本者，或有人性造行不同，國界若干<a class="t" id="0740c17"></a>法教非一，聖人在中一一分別；或有意開寤<a class="t" id="0740c18"></a>者，或有意不開寤者，或有開寤不開寤<a class="t" id="0740c19"></a>者，眾生受性寤有遲疾，是以聖人訓之以<a class="t" id="0740c20"></a>道，懃加脩行晝夜匪懈，是故說曰，分別彼性<a class="t" id="0740c21"></a>本也。計晝以為夜者，眾生之類性行不同，或<a class="t" id="0740c22"></a>思善本，或不思善本，是謂計晝以為夜也。<a class="t" id="0740c23"></a>寶身壞不久者，世間財貨世之常法，終日聚<a class="t" id="0740c24"></a>集要當消壞，善根財貨者終不腐敗，是故律<a class="t" id="0740c25"></a>本說曰：「當以不寶之身易寶身，不寶之財易<a class="t" id="0740c26"></a>寶財，不寶之命易寶命。」是故說曰，寶身壞不<a class="t" id="0740c27"></a>久也。<a class="t" id="0740c28"></a></p>
<blockquote class="gatha">
<p><a class="text-gatha-number" id="693"></a> <a class="vagga-gatha-number" id="28.35"></a>觀而不重觀，　　雖見亦不見，<a class="t" id="0740c29"></a><br>
如見而不見，　　觀而亦不見。<a class="t" id="0741a01"></a></p>
</blockquote>
<p><a class="t-linehead" id="t-linehead0741a01"></a>觀而不重觀者，彼修行人思惟妙觀，道者觀<a class="t" id="0741a02"></a>察知彼行人亦無妙觀。得思惟定者有二種<a class="t" id="0741a03"></a>人：一人得觀，一者不得觀。復更有導師觀<a class="t" id="0741a04"></a>察行人，頗有應於聖諦者不？遍思觀之不應<a class="t" id="0741a05"></a>聖諦，是故說曰，觀而不重觀也。觀而亦不見<a class="t" id="0741a06"></a>者，多有思惟修集道行，復觀久遠過去世<a class="t" id="0741a07"></a>事，或有達者，或有不達者，一一分別亦不<a class="t" id="0741a08"></a>錯亂，是故說曰，觀而亦不觀也。<a class="t" id="0741a09"></a></p>
<blockquote class="gatha">
<p><a class="text-gatha-number" id="694"></a> <a class="vagga-gatha-number" id="28.36"></a>云何見不見？　　何說見不見？<a class="t" id="0741a10"></a><br>
因何見不見？　　因為出何見。<a class="t" id="0741a11"></a></p>
</blockquote>
<p><a class="t-linehead" id="t-linehead0741a11"></a>云何見不見者，行人修法計有是常清淨之<a class="t" id="0741a12"></a>法，所謂不見者，不見苦習盡道，是故說曰，<a class="t" id="0741a13"></a>云何見不見也。何說見不見者，行人唯見一<a class="t" id="0741a14"></a>緣，或緣色或緣色聲香味，或有思惟或不思<a class="t" id="0741a15"></a>惟，是故說曰，何說見不見也。因何見不見者，<a class="t" id="0741a16"></a>猶如二人眾行以具功德備悉，雖在生死不<a class="t" id="0741a17"></a>懷怯弱，意求斷結亦無疑滯，一人意偏不達<a class="t" id="0741a18"></a>究竟，一者不見斷諸有漏，一者不見在諸生<a class="t" id="0741a19"></a>死，是故說曰，因何見不見也。因為出何見者，<a class="t" id="0741a20"></a>由賢聖法自見出要義，所願必剋無所畏忌，<a class="t" id="0741a21"></a>是故說曰，因何出何見也。<a class="t" id="0741a22"></a></p>
<blockquote class="gatha">
<p><a class="text-gatha-number" id="695"></a> <a class="vagga-gatha-number" id="28.37"></a>猶若不觀苦，　　常當深自觀，<a class="t" id="0741a23"></a><br>
以解苦根源，　　是謂明妙觀。<a class="t" id="0741a24"></a></p>
</blockquote>
<p><a class="t-linehead" id="t-linehead0741a24"></a>猶若不觀苦者，如彼學人不見苦空非身無<a class="t" id="0741a25"></a>我，亦不分別於諸行陰，便為墮落；自觀身<a class="t" id="0741a26"></a>中污穢不淨，從頭至足無一可貪，我自我有<a class="t" id="0741a27"></a>色自我色，亦不分別色之本末，是故說曰，猶<a class="t" id="0741a28"></a>若不觀苦，常當深自觀也。以解苦根源，是謂<a class="t" id="0741a29"></a>明妙觀者，所解苦空無常非身之義，身之為<a class="t" id="0741b01"></a>患流溢萬病，行人思惟意不亂錯，深知病之<a class="t" id="0741b02"></a>根源，身寄於世四大合成，從無數劫以來<a class="t" id="0741b03"></a>不覩大明，斯由癡惑所纏裹故，我今以脫不<a class="t" id="0741b04"></a>造彼緣。是故說曰，以解苦根源，是謂明妙觀<a class="t" id="0741b05"></a>也。<a class="t" id="0741b06"></a></p>
<blockquote class="gatha">
<p><a class="text-gatha-number" id="696"></a> <a class="vagga-gatha-number" id="28.38"></a>誰令凡夫人，　　不覩眾行本，<a class="t" id="0741b07"></a><br>
因彼而觀察，　　去冥見大明。<a class="t" id="0741b08"></a></p>
</blockquote>
<p><a class="t-linehead" id="t-linehead0741b08"></a>誰令凡夫人，不覩眾行本者，世間盲冥不覩<a class="t" id="0741b09"></a>大明誰之所造，眾生遊遊不識正路，現有<a class="t" id="0741b10"></a>四大陰持入苦，愚者染著不信為患，興諸邪<a class="t" id="0741b11"></a>見遂增塵勞；因彼行人而自觀察，晝夜思惟<a class="t" id="0741b12"></a>斷結為業，去冥見大明，大明之本無冥根<a class="t" id="0741b13"></a>是，不識佛不識法不識比丘僧，亦復不識真<a class="t" id="0741b14"></a>如四諦苦習盡道，不修境界清淨之行，是<a class="t" id="0741b15"></a>故說曰，誰令凡夫人，不覩眾行本也<span class="t-note">（觀品第二十八竟）</span>。<a class="t" id="0741b16"></a></p>
<p><span class="t-juanname">◎出曜經卷第二十四</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
