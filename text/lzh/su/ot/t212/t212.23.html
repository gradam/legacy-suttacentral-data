<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.23">
<article>
<div class="hgroup">
<p class="division">出曜經</p>
<h1>出曜經聞品第二十三</h1>
</div>
<blockquote class="gatha">
<p><a class="text-gatha-number" id="570"></a> <a class="vagga-gatha-number" id="23.1"></a><a class="t" id="0720c06"></a>善聞好行，　　善好閑靜，<br>
所行不左，<a class="t" id="0720c07"></a>　　安如沙門。<a class="t" id="0720c08"></a></p>
</blockquote>
<p><a class="t-linehead" id="t-linehead0720c08"></a>善聞好行者，多聞學士為人所譽善哉善哉！<a class="t" id="0720c09"></a>人之有聞所行必善，是故說，善聞好行也。善<a class="t" id="0720c10"></a>好閑靜者，求出欲界色界無色界，不樂憒<a class="t" id="0720c11"></a>亂無所繫縛志趣閑靜，是故說，善好閑靜。所<a class="t" id="0720c12"></a>行不左者，身口意所行常順正理終不左也，<a class="t" id="0720c13"></a>最勝最妙無有出者，是故說，所行不左也。安<a class="t" id="0720c14"></a>如沙門者，順沙門行不逆沙門行，如彼所行<a class="t" id="0720c15"></a>所修，是故說，安如沙門也。<a class="t" id="0720c16"></a></p>
<blockquote class="gatha">
<p><a class="text-gatha-number" id="571"></a> <a class="vagga-gatha-number" id="23.2"></a>愚者不覺知，　　好行不死法，<a class="t" id="0720c17"></a><br>
善解知法者，　　病如芭蕉樹。<a class="t" id="0720c18"></a></p>
</blockquote>
<p><a class="t-linehead" id="t-linehead0720c18"></a>愚者不覺知，好行不死法者，愚者所習恒習<a class="t" id="0720c19"></a>弊行，不別善法惡法，若好若醜盡不覺知，<a class="t" id="0720c20"></a>不計無常變易之法，營一身之資謂千年不盡，<a class="t" id="0720c21"></a>保物久常無有耗減，是故說，愚者不覺知，好<a class="t" id="0720c22"></a>行不死法也。善解知法者，病如芭蕉樹者，雖<a class="t" id="0720c23"></a>善解於法經耳便過，如芭蕉樹遇風則葉落，<a class="t" id="0720c24"></a>病者頓極加以毒湯，是故說，善解知法者，病<a class="t" id="0720c25"></a>如芭蕉樹也。<a class="t" id="0720c26"></a></p>
<blockquote class="gatha">
<p><a class="text-gatha-number" id="572"></a> <a class="vagga-gatha-number" id="23.3"></a>猶如蓋屋密，　　闇冥無所覩，<a class="t" id="0720c27"></a><br>
雖有眾妙色，　　有目不見明。<a class="t" id="0720c28"></a></p>
</blockquote>
<p><a class="t-linehead" id="t-linehead0720c28"></a>猶如蓋屋密，闇冥無所覩者，猶如造屋舍閉<a class="t" id="0720c29"></a>塞窓牖，內外緻密冥然不見明，是故說，猶如<a class="t" id="0721a01"></a>蓋屋密，闇冥無所覩也。雖有眾妙色，有目不<a class="t" id="0721a02"></a>見明者，彼屋舍裏雖有眾妙色羅列姝好，有<a class="t" id="0721a03"></a>目者入中永不見色，是故說，雖有眾妙色，有<a class="t" id="0721a04"></a>目不見明也。<a class="t" id="0721a05"></a></p>
<blockquote class="gatha">
<p><a class="text-gatha-number" id="573"></a> <a class="vagga-gatha-number" id="23.4"></a>彼如有一人，　　智達廣博學，<a class="t" id="0721a06"></a><br>
不聞則不知，　　善法及惡法。<a class="t" id="0721a07"></a></p>
</blockquote>
<p><a class="t-linehead" id="t-linehead0721a07"></a>彼如有一人，智達廣博學者，世儻有人，優婆<a class="t" id="0721a08"></a>塞優婆夷剎利長者居士及諸庶人，心慧意<a class="t" id="0721a09"></a>朗，先不聞者則知善惡之法，極智慧人，先<a class="t" id="0721a10"></a>不聞法者則無所別知，是故說，不聞則不知，<a class="t" id="0721a11"></a>善法及惡法也。<a class="t" id="0721a12"></a></p>
<blockquote class="gatha">
<p><a class="text-gatha-number" id="574"></a> <a class="vagga-gatha-number" id="23.5"></a>猶如人執燭，　　悉見諸色相，<a class="t" id="0721a13"></a><br>
聞已盡能知，　　善惡之所趣。<a class="t" id="0721a14"></a></p>
</blockquote>
<p><a class="t-linehead" id="t-linehead0721a14"></a>猶如人執燭，悉見諸色相者，猶如智達之人<a class="t" id="0721a15"></a>手執明燈，盡能分別好惡諸色，是故說，猶如<a class="t" id="0721a16"></a>人執燭，悉見諸色相也。聞已盡能<span class="corr" title="[如&gt;知]">知</span>，善惡之<a class="t" id="0721a17"></a>所趣者，彼知學人聞法即知善惡諸法，近<a class="t" id="0721a18"></a>法遠法、有記無記盡能了知，是故說、聞已盡<a class="t" id="0721a19"></a>能知、善惡之所趣。<a class="t" id="0721a20"></a></p>
<blockquote class="gatha">
<p><a class="text-gatha-number" id="575"></a> <a class="vagga-gatha-number" id="23.6"></a>雖稱為多聞，　　禁戒不具足，<a class="t" id="0721a21"></a><br>
為法律所彈，　　所聞便有闕。<a class="t" id="0721a22"></a></p>
</blockquote>
<p><a class="t-linehead" id="t-linehead0721a22"></a>雖稱為多聞、禁戒不具足者，多聞博智善分<a class="t" id="0721a23"></a>別法，於禁戒不大慇懃，觸有所犯戒律不具，<a class="t" id="0721a24"></a>是故說，雖稱為多聞，禁戒不具足也。為法律所<a class="t" id="0721a25"></a>彈，於聞便有闕者，戒律之人以法彈舉，斯人<a class="t" id="0721a26"></a>犯律不行正法，為人所譏行慚愧事，是故說，<a class="t" id="0721a27"></a>為法律所彈，於聞便有闕也。<a class="t" id="0721a28"></a></p>
<blockquote class="gatha">
<p><a class="text-gatha-number" id="576"></a> <a class="vagga-gatha-number" id="23.7"></a>行人雖少聞，　　禁戒盡具足，<a class="t" id="0721a29"></a><br>
為法律所稱，　　於聞便有闕。<a class="t" id="0721b01"></a></p>
</blockquote>
<p><a class="t-linehead" id="t-linehead0721b01"></a>行人雖少聞，禁戒盡具足者，持戒完具無有缺<a class="t" id="0721b02"></a>失，不廣習學，是故說，行人雖少聞，禁戒盡具<a class="t" id="0721b03"></a>足也。為法律所稱，於聞便有闕者，彼持戒人<a class="t" id="0721b04"></a>為人所稱，某甲某村有持戒人可敬可貴，晝<a class="t" id="0721b05"></a>夜精懃行道不廢，不廣博學達古知今，於聞<a class="t" id="0721b06"></a>便有闕，是故說，為法律所稱，於聞便有闕也。<a class="t" id="0721b07"></a></p>
<blockquote class="gatha">
<p><a class="text-gatha-number" id="577"></a> <a class="vagga-gatha-number" id="23.8"></a>雖少多有聞，　　持戒不完具，<a class="t" id="0721b08"></a><br>
二俱被訶責，　　所願者便失。<a class="t" id="0721b09"></a></p>
</blockquote>
<p><a class="t-linehead" id="t-linehead0721b09"></a>雖少多有聞，持戒不完具者，既自少聞、戒律<a class="t" id="0721b10"></a>不具，為眾多人民所見嗤笑，人修人本必全<a class="t" id="0721b11"></a>一行，云何斯人盡拔善本？或有興念憐愍彼<a class="t" id="0721b12"></a>人，身後長夜受惱無量。是故說，雖少多有聞，<a class="t" id="0721b13"></a>持戒不全具，二俱被訶責，所願者便失也。<a class="t" id="0721b14"></a></p>
<blockquote class="gatha">
<p><a class="text-gatha-number" id="578"></a> <a class="vagga-gatha-number" id="23.9"></a>智博為多聞，　　持戒悉完具，<a class="t" id="0721b15"></a><br>
二俱得稱譽，　　所願者盡獲。<a class="t" id="0721b16"></a></p>
</blockquote>
<p><a class="t-linehead" id="t-linehead0721b16"></a>多聞戒具足，不犯於眾惡，便為天、世人、龍、鬼<a class="t" id="0721b17"></a>神、阿須倫、真陀羅、摩休勒等，悉見恭敬承事<a class="t" id="0721b18"></a>尊奉，是故說，智博為多聞，持戒悉完具，二俱<a class="t" id="0721b19"></a>得稱譽，所願者盡獲也。<a class="t" id="0721b20"></a></p>
<blockquote class="gatha">
<p><a class="text-gatha-number" id="579"></a> <a class="vagga-gatha-number" id="23.10"></a>多聞能奉法，　　智慧常定意，<a class="t" id="0721b21"></a><br>
如彼閻浮金，　　孰能說有瑕？<a class="t" id="0721b22"></a></p>
</blockquote>
<p><a class="t-linehead" id="t-linehead0721b22"></a>多聞能奉法者，思惟正法無所缺漏，分別一<a class="t" id="0721b23"></a>句義演出無量，復能略說還至一句，是故說，<a class="t" id="0721b24"></a>多聞能奉法也。智慧常定意者，分別慧明欲<a class="t" id="0721b25"></a>盡有漏至無為處，亦無造作成就賢聖無漏<a class="t" id="0721b26"></a>智，心常禪寂而無亂想，是故說，智慧常定意<a class="t" id="0721b27"></a>也。如彼閻浮金者，餘弊惡金多有瑕者，此<a class="t" id="0721b28"></a>閻浮金內外無瑕亦無塵垢，是故說，如閻浮<a class="t" id="0721b29"></a>金也。孰能說有瑕者，猶如戒行清淨人，內<a class="t" id="0721c01"></a>外清徹行，無玷缺無所違失，無有能譏彼行<a class="t" id="0721c02"></a>人者，是故說，孰能說有瑕也。<a class="t" id="0721c03"></a></p>
<blockquote class="gatha">
<p><a class="text-gatha-number" id="580"></a> <a class="vagga-gatha-number" id="23.11"></a>諸有稱己色，　　有歎說名德，<a class="t" id="0721c04"></a><br>
斯皆謂貪欲，　　然自不覺知。<a class="t" id="0721c05"></a></p>
</blockquote>
<p><a class="t-linehead" id="t-linehead0721c05"></a>佛契經說，如來世尊先當成二業：一眼知色，<a class="t" id="0721c06"></a>二耳知聲。愚者錯聞，一者謂如來著色，二者<a class="t" id="0721c07"></a>謂如來貪聲。如來聲者如梵羯毘鳥。佛言：「不<a class="t" id="0721c08"></a>爾。吾所說異，義不如此。智者分別解如來義。<a class="t" id="0721c09"></a>如來積行於阿僧祇劫，先淨眼耳聲，然後<a class="t" id="0721c10"></a>方修餘行。」是故說，諸有稱已色，有歎說名德，<a class="t" id="0721c11"></a>斯皆謂貪欲，然自不覺知也。<a class="t" id="0721c12"></a></p>
<blockquote class="gatha">
<p><a class="text-gatha-number" id="581"></a> <a class="vagga-gatha-number" id="23.12"></a>內無自知，　　外無所見，<br>
內不見果，<a class="t" id="0721c13"></a>　　便隨聲往。<a class="t" id="0721c14"></a></p>
</blockquote>
<p><a class="t-linehead" id="t-linehead0721c14"></a>昔王波斯匿集四種兵，夜非人時出城遊行。<a class="t" id="0721c15"></a>時有一比丘名羅婆那拔提，寂然閑靜唄聲<a class="t" id="0721c16"></a>清徹，令四種兵莫不聞者。時波斯匿王於彼<a class="t" id="0721c17"></a>眾中便生此念：「若我明日見此唄比丘者，當<a class="t" id="0721c18"></a>賜三百千兩金。」王復漸近內自思惟：「聲音如<a class="t" id="0721c19"></a>似近，然復不見。」轉復前進見其人，身在一函<a class="t" id="0721c20"></a>裏，便賜三貝珠，是故說：<a class="t" id="0721c21"></a></p>
<blockquote class="gatha">
<p><a class="text-gatha-number" id="582"></a> <a class="vagga-gatha-number" id="23.13"></a>「內既知之，　　外無所見，<br>
內見果實，<a class="t" id="0721c22"></a>　　便隨聲往。</p>
<p><a class="text-gatha-number" id="583"></a> <a class="vagga-gatha-number" id="23.14"></a>內既不知，　　外有所見，<a class="t" id="0721c23"></a><br>
二果俱成，<a class="t" id="0721c24"></a>　　便隨聲往。</p>
內有所知，　　外有所見，<a class="t" id="0721c25"></a><br>
彼有朗智，　　不隨聲往。」<a class="t" id="0721c26"></a></blockquote>
<p><a class="t-linehead" id="t-linehead0721c26"></a>時波斯匿王前白佛言：「向唄道人今為所在？<a class="t" id="0721c27"></a>吾欲觀之。」佛告王曰：「欲見者勿興懈慢。」佛<a class="t" id="0721c28"></a>即遣信喚比丘來。王尋見之生變悔心，悔夜<a class="t" id="0721c29"></a>所許極為奢侈，尋與三枚貝珠，意猶欲悔。王<a class="t" id="0722a01"></a>白佛言：「今此比丘本行何德得此妙聲？復作<a class="t" id="0722a02"></a>何行受此小形？唯願世尊敷演其義。」爾時世<a class="t" id="0722a03"></a>尊即以宿命智，觀察當來過去現在，便告王<a class="t" id="0722a04"></a>曰：「往昔久遠世時人壽二十千歲，人民之類<a class="t" id="0722a05"></a>共相敬待謙遜承事，時世有佛名曰迦葉，在<a class="t" id="0722a06"></a>世遊化教誡周訖便取滅度。是時國王臣民<a class="t" id="0722a07"></a>興戀慕心，即起偷婆高而且廣。其人爾時亦<a class="t" id="0722a08"></a>在其側，稱言：『造此偷婆<span class="corr" title="[河&gt;何]">何</span>為高廣？』即夜以一<a class="t" id="0722a09"></a>鈴懸於佛圖竿，尋發誓願：『若我後生在在處<a class="t" id="0722a10"></a>處，聲響清徹上徹梵天，遭遇彼聖得盡諸漏，<a class="t" id="0722a11"></a>於弟子中聲響清徹。』緣昔吐言嫌寺廣大，由<a class="t" id="0722a12"></a>此果報受身極小；復以鳴鈴懸寺上，蒙此果<a class="t" id="0722a13"></a>報得致妙聲。」內既知之者，自觀己身內無所<a class="t" id="0722a14"></a>有，若好悉能分別。內自知者，知內六根。是<a class="t" id="0722a15"></a>故說，內自知之也。外有所見者，便觀外身一<a class="t" id="0722a16"></a>一分別，若見剝割斫刺亦無所覺，解知虛詐。<a class="t" id="0722a17"></a>又言外有所見者，外見六入。是故說，外有<a class="t" id="0722a18"></a>所見也。彼有朗智者，分別內外身，一一思惟<a class="t" id="0722a19"></a>善察無滯，解知所有，以智觀之悉無所有，是<a class="t" id="0722a20"></a>故說，彼有朗智也。不隨聲往者，人之聲響，<a class="t" id="0722a21"></a>亂人善念之原首，彼入定者，外聲不入內亂<a class="t" id="0722a22"></a>不出，解知彼聲猶如空等。是故說，不隨聲往<a class="t" id="0722a23"></a>也。了知四偈，義各如是。<a class="t" id="0722a24"></a></p>
<blockquote class="gatha">
<p><a class="text-gatha-number" id="584"></a> <a class="vagga-gatha-number" id="23.15"></a>耳識多所聞，　　眼識多所見，<a class="t" id="0722a25"></a><br>
聞見不牢固，　　事由義析理。<a class="t" id="0722a26"></a></p>
</blockquote>
<p><a class="t-linehead" id="t-linehead0722a26"></a>耳識多所聞者，或聞佛經，或外道異學、歌詠<a class="t" id="0722a27"></a>詩誦，好者便受、惡者捨離，是故說，耳識多所<a class="t" id="0722a28"></a>聞也。眼識多所見者，眼識亦多所見，若好<a class="t" id="0722a29"></a>若醜善色惡色，是故說，眼識多所見也。聞見<a class="t" id="0722b01"></a>不牢固，事由義<span class="corr" title="[折&gt;析] cf.【麗】">析</span>理者，若見聞念知盡能了<a class="t" id="0722b02"></a>別，見當說見聞當說聞，是故說，聞見不牢固，<a class="t" id="0722b03"></a>事由義<span class="corr" title="[折&gt;析] cf.【麗】">析</span>理也。<a class="t" id="0722b04"></a></p>
<blockquote class="gatha">
<p><a class="text-gatha-number" id="585"></a> <a class="vagga-gatha-number" id="23.16"></a>智牢善說快，　　聞知定意快，<a class="t" id="0722b05"></a><br>
彼不用知定，　　速行放逸者。<a class="t" id="0722b06"></a></p>
</blockquote>
<p><a class="t-linehead" id="t-linehead0722b06"></a>智牢善說快者，彼善思惟、言不錯亂，承受不<a class="t" id="0722b07"></a>忘失則應行此行，是故說，智牢善說快也。<a class="t" id="0722b08"></a>聞知定意快者，皆由聞故然後得定，已得定<a class="t" id="0722b09"></a>意所適無礙，是故說，聞知定意快也。彼不用<a class="t" id="0722b10"></a>知定，速行放逸者，放逸之人轉能行惡，不<a class="t" id="0722b11"></a>顧後緣不念後世，猶如以穀子投火，欲望苗<a class="t" id="0722b12"></a>幹者，事終不然。猶如小塊塞江，欲以止流<a class="t" id="0722b13"></a>者，終不可得。放逸之人意行暴虐，欲求毫<a class="t" id="0722b14"></a>釐善者，吾亦不見。是故說，彼不用知定，速<a class="t" id="0722b15"></a>行放逸者也。<a class="t" id="0722b16"></a></p>
<blockquote class="gatha">
<p><a class="text-gatha-number" id="586"></a> <a class="vagga-gatha-number" id="23.17"></a>賢聖樂於法，　　所行應於口，<a class="t" id="0722b17"></a><br>
以忍思惟定，　　聞意則牢固。<a class="t" id="0722b18"></a></p>
</blockquote>
<p><a class="t-linehead" id="t-linehead0722b18"></a>賢聖樂於法者，樂應賢聖法，未始去離終已<a class="t" id="0722b19"></a>翫習意無厭足，皆是諸佛賢聖之所演說，是<a class="t" id="0722b20"></a>故說，賢聖樂於法也。所行應於口者，行如禁<a class="t" id="0722b21"></a>法無所違失，是故說，所行應於口也。以忍思<a class="t" id="0722b22"></a>惟定者，受人教誡一心奉行，不興憎嫉彼此<a class="t" id="0722b23"></a>之心，聞其善言甘心稟受，晝夜誦習不離定<a class="t" id="0722b24"></a>意，是故說，以忍思惟定也。聞意則牢固者，<a class="t" id="0722b25"></a>佛所說法，從初至竟上中下義，終日諷誦初<a class="t" id="0722b26"></a>不忘失，是故說，聞意則牢固也<span class="t-note">（聞品第二十三竟）</span>。<a class="t" id="0722b27"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
