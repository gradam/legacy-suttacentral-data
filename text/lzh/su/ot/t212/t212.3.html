<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.3">
<article>
<div class="hgroup">
<p class="division">出曜經</p>
<h1>◎愛品第三</h1>
</div>
<div class="suttainfo" id="juan5"><a class="t" id="t0632b21"></a>
<p><span class="t-juanname">出曜經卷第五</span>　<a class="t" id="t0632b16"></a><a class="t" id="t0632b17"></a><a class="t" id="t0632b18"></a><a class="t" id="t0632b19"></a><br>
<span class="t-byline">姚秦涼州沙門竺佛念譯</span><a class="t" id="t0632b20"></a></p>
</div>
<blockquote class="gatha">
<p><a class="verse-num-sc" id="verse-num-sc149"></a> <a class="vagga-gatha-num-sc" id="vagga-gatha-num-sc3.1"></a><a class="t" id="t0632b21"></a>夫人無止觀，　　多欲觀清淨，<a class="t" id="t0632b22"></a><br>
倍增生愛著，　　縛結遂固深。<a class="t" id="t0632b23"></a></p>
</blockquote>
<p><a class="t-linehead" id="t-linehead0632b23"></a>夫人無止觀者，如有人不善觀，染著身心纏<a class="t" id="t0632b24"></a>裹不解，於其中間不能思惟善法，是故說曰，<a class="t" id="t0632b25"></a>夫人無止觀，不得至于道。多欲觀清淨者，或<a class="t" id="t0632b26"></a>有眾生，染著於欲不染著於結，或有染著<a class="t" id="t0632b27"></a>於結不染著於欲，或有亦染著於欲亦染著<a class="t" id="t0632b28"></a>於結，或有不染著於結亦不染著於欲。云何<a class="t" id="t0632b29"></a>眾生染著於欲不染著於結？於是有人，初習<a class="t" id="t0632c01"></a>於欲，後更不犯，是謂染著於欲不染著於結。<a class="t" id="t0632c02"></a>或復有人數數習結而不去離，是謂習結不<a class="t" id="t0632c03"></a>習欲。云何亦習結亦習欲？或有眾生數數習<a class="t" id="t0632c04"></a>欲亦習結，是謂習欲亦習結。云何亦不習欲<a class="t" id="t0632c05"></a>亦不習結？或有眾生，恩愛意斷不著世累，亦<a class="t" id="t0632c06"></a>不專意數數習近。或復有人從頭至足，觀身<a class="t" id="t0632c07"></a>萬物，計齒白淨手爪殊妙髮紺青色，於中起<a class="t" id="t0632c08"></a>想不能捨離，遂增愛根，縛結轉復堅固，為諸<a class="t" id="t0632c09"></a>結所縛。今當引喻，智者以譬喻自解。猶如<a class="t" id="t0632c10"></a>有人，而被二繫：一者革索，二者龍鬚索。將至<a class="t" id="t0632c11"></a>火邊，以火炙之，革索便急、龍鬚索緩；若將入<a class="t" id="t0632c12"></a>水，革索便緩、龍鬚索急。未斷欲眾生亦復如<a class="t" id="t0632c13"></a>是，為二縛所繫。云何為二縛？一者愛縛，二<a class="t" id="t0632c14"></a>者見結。或時眾生思惟不淨觀，愛結便緩、見<a class="t" id="t0632c15"></a>結便急。有時眾生思惟安般守意，見結便緩、<a class="t" id="t0632c16"></a>愛結便急。是故說縛結遂固深。<a class="t" id="t0632c17"></a></p>
<blockquote class="gatha">
<p><a class="verse-num-sc" id="verse-num-sc150"></a> <a class="vagga-gatha-num-sc" id="vagga-gatha-num-sc3.2"></a>若有樂止觀，　　專意念不淨，<a class="t" id="t0632c18"></a><br>
愛此便得除，　　如<span class="corr" title="[此&gt;是] cf.【麗】">是</span>消滅結。<a class="t" id="t0632c19"></a></p>
</blockquote>
<p><a class="t-linehead" id="t-linehead0632c19"></a>若有樂止觀者，若使有人樂捨觀不善、思惟<a class="t" id="t0632c20"></a>善觀，恒常親近修學，不離繫念，在前修行不<a class="t" id="t0632c21"></a>淨念，自校計前所意著，髮毛爪齒從頭至足，<a class="t" id="t0632c22"></a>皆是我所。後復思惟穢污不淨，三十六物無<a class="t" id="t0632c23"></a>可貪者，一一分別，尋得不淨觀，身觀身意止<a class="t" id="t0632c24"></a>內外意法也。愛此便得除者，以慧證盡證而<a class="t" id="t0632c25"></a>除去愛。思惟不淨者，便能去愛著，亦不能縛<a class="t" id="t0632c26"></a>著，永棄諸結，更不習近，是故說曰，如是消滅<a class="t" id="t0632c27"></a>結也。<a class="t" id="t0632c28"></a></p>
<blockquote class="gatha">
<p><a class="verse-num-sc" id="verse-num-sc151"></a> <a class="vagga-gatha-num-sc" id="vagga-gatha-num-sc3.3"></a>以欲網自弊，　　以愛蓋自覆，<a class="t" id="t0632c29"></a><br>
自恣縛於獄，　　如魚入於獄，<a class="t" id="t0633a01"></a><br>
為老死所伺，　　若犢求母乳。<a class="t" id="t0633a02"></a></p>
</blockquote>
<p><a class="t-linehead" id="t-linehead0633a02"></a>以欲網自弊者，網者覆弊人目損智不明，<a class="t" id="t0633a03"></a>不能出要至無為道，網者不能專意思惟校<a class="t" id="t0633a04"></a>計，以無明自覆弊。以愛蓋自覆者，以愛自纏<a class="t" id="t0633a05"></a>裹求出無期，猶如剛火灰覆不現，無智之士，<a class="t" id="t0633a06"></a>以脚蹈踐燒足乃覺。愛所覆蓋亦復如是，猶<a class="t" id="t0633a07"></a>如刀劍仰向，無目之士，以手把持即自被傷。<a class="t" id="t0633a08"></a>諸眾生類亦復如是，以愛結自覆，不觀善不<a class="t" id="t0633a09"></a>善法，緣是興起憂悲苦惱，輪轉生死不離五<a class="t" id="t0633a10"></a>道，是故說曰，以愛蓋自覆也。自恣縛於獄者，<a class="t" id="t0633a11"></a>諸有自恣不順正教，為愛縛所縛；不自恣者，<a class="t" id="t0633a12"></a>便離於縛。如魚入於獄者，猶如魚獵執羅網<a class="t" id="t0633a13"></a>捕魚，以入羅網無有出期。此眾生類亦復如<a class="t" id="t0633a14"></a>是，捨於善法，習於穢濁，不要之道，如來說法，<a class="t" id="t0633a15"></a>時會眾生大眾之中，有如魚入於獄求出無<a class="t" id="t0633a16"></a>有期。此眾生類亦復如是，為愛結所纏，不能<a class="t" id="t0633a17"></a>得至泥洹無為之道，時彼獵人聞佛說頌，各<a class="t" id="t0633a18"></a>自驚愕：「如來說法，不為餘人正為我等。」各自<a class="t" id="t0633a19"></a>悔責，改所修習更不為惡，是故說曰，猶魚入<a class="t" id="t0633a20"></a>於獄。諸佛常所說法，接有緣眾生不唐舉義，<a class="t" id="t0633a21"></a>猶如醫師，審病根原，而後授藥。是時師瞻<a class="t" id="t0633a22"></a>知病輕重，相顏視色然後授藥，當授藥時，不<a class="t" id="t0633a23"></a>增不減處中瞻視。所以然者，恐病不除。諸佛<a class="t" id="t0633a24"></a>世尊為人說法亦復如是，觀察眾人心意所<a class="t" id="t0633a25"></a>趣，知病輕重然後說法，使得開解，心無減少<a class="t" id="t0633a26"></a>要處中說，除諸結使。觀眾生心，須一偈者<a class="t" id="t0633a27"></a>便說一偈，須五句者與說五句，須一句半者<a class="t" id="t0633a28"></a>與說一句半。爾時世尊觀察獵者意故，說斯<a class="t" id="t0633a29"></a>偈，其中自恣放逸意者，便與說此，為老死所<a class="t" id="t0633b01"></a>伺，如犢求母乳也，猶如新生犢子，其心終不<a class="t" id="t0633b02"></a>離母。此眾生類亦復如是，為老死所追，如影<a class="t" id="t0633b03"></a>隨形。若利根眾生善察分別，便得離此眾患<a class="t" id="t0633b04"></a>苦惱，增益善本；若鈍根眾生不作此觀，則無<a class="t" id="t0633b05"></a>所成。是故說曰，為老死所伺，如犢求母乳。<a class="t" id="t0633b06"></a></p>
<blockquote class="gatha">
<p><a class="verse-num-sc" id="verse-num-sc152"></a> <a class="vagga-gatha-num-sc" id="vagga-gatha-num-sc3.4"></a>意如放逸者，　　猶如摩樓樹，<a class="t" id="t0633b07"></a><br>
在在處處遊，　　如猨遊求菓。<a class="t" id="t0633b08"></a></p>
</blockquote>
<p><a class="t-linehead" id="t-linehead0633b08"></a>意如放逸者，若剎利長者居士、比丘比丘尼<a class="t" id="t0633b09"></a>優婆塞優婆夷，少壯處中長老，未至於道者，<a class="t" id="t0633b10"></a>意增於放逸，增愛欲根，如摩樓樹初生，為葛<a class="t" id="t0633b11"></a>藤所纏，長便枯死。愛欲之意亦如是，使諸眾<a class="t" id="t0633b12"></a>生根本燋盡，是故說曰，猶如摩樓樹。在在處<a class="t" id="t0633b13"></a>處遊者，地獄餓鬼畜生流轉五趣猶如坏輪，<a class="t" id="t0633b14"></a>是故說曰，在在處處遊。如猨遊求菓者，猶<a class="t" id="t0633b15"></a>如獼猴求諸菓蓏，從樹至樹，從林至林，是<a class="t" id="t0633b16"></a>故說曰，如猨遊求菓。<a class="t" id="t0633b17"></a></p>
<blockquote class="gatha">
<p><a class="verse-num-sc" id="verse-num-sc153"></a> <a class="vagga-gatha-num-sc" id="vagga-gatha-num-sc3.5"></a>夫從愛潤澤，　　思想為滋蔓，<a class="t" id="t0633b18"></a><br>
愛欲深無底，　　老死是用增。<a class="t" id="t0633b19"></a></p>
</blockquote>
<p><a class="t-linehead" id="t-linehead0633b19"></a>夫從愛潤澤者，此愛流溢，如泉出水漏，諸<a class="t" id="t0633b20"></a>色聲香味細滑法，憶本所造五樂自娛，是故<a class="t" id="t0633b21"></a>說曰，夫從愛潤澤。夫為潤澤，酥麻膏油不為<a class="t" id="t0633b22"></a>潤澤，如此所潤，可以灰土澡盡除去膏油。愛<a class="t" id="t0633b23"></a>欲潤澤者，唯有諸佛世尊出現於世，以智慧<a class="t" id="t0633b24"></a>刀乃能割斷，是故說曰，愛為潤澤。思想為滋<a class="t" id="t0633b25"></a>蔓者，火之熾熱不過於思想，火所燒瘡可以<a class="t" id="t0633b26"></a>藥療，思想火被燒不可療治。若有殺父殺母、<a class="t" id="t0633b27"></a>不與取婬逸，作眾罪過，諸佛世尊所不能療<a class="t" id="t0633b28"></a>治，是故說曰，思想為滋蔓。老死是用增者，生<a class="t" id="t0633b29"></a>有分身憂，老有四百四病痛，死有刀風惱，是<a class="t" id="t0633c01"></a>故說曰，老死是用增。<a class="t" id="t0633c02"></a></p>
<blockquote class="gatha">
<p><a class="verse-num-sc" id="verse-num-sc154"></a> <a class="vagga-gatha-num-sc" id="vagga-gatha-num-sc3.6"></a>眾生愛纏裹，　　猶兔在於罝，<a class="t" id="t0633c03"></a><br>
為結使所纏，　　數數受苦惱。<a class="t" id="t0633c04"></a></p>
</blockquote>
<p><a class="t-linehead" id="t-linehead0633c04"></a>眾生愛纏裹者，愛恒在前導，流轉生死不得<a class="t" id="t0633c05"></a>出三界。猶兔在於罝者，猶如兔在罝網，馳走<a class="t" id="t0633c06"></a>東西無有出要。此眾生類亦復如是，為愛迷<a class="t" id="t0633c07"></a>惑流轉生死，周旋五道沈<span class="corr" title="[弱&gt;溺] cf.【麗】">溺</span>四流。為結使所<a class="t" id="t0633c08"></a>纏者，此眾生類，為愛繫所纏，不能離生死，愚<a class="t" id="t0633c09"></a>者受苦，愚者心口意行皆非真正不別善惡，<a class="t" id="t0633c10"></a>受於地獄餓鬼畜生形，是故說曰，數數受苦<a class="t" id="t0633c11"></a>惱也。<a class="t" id="t0633c12"></a></p>
<blockquote class="gatha">
<p><a class="verse-num-sc" id="verse-num-sc155"></a> <a class="vagga-gatha-num-sc" id="vagga-gatha-num-sc3.7"></a>眾生為愛使，　　染著三有中，<a class="t" id="t0633c13"></a><br>
方便求解脫，　　須權乃得出。<a class="t" id="t0633c14"></a></p>
</blockquote>
<p><a class="t-linehead" id="t-linehead0633c14"></a>眾生為愛使者，為使所使，為結所結，為縛所<a class="t" id="t0633c15"></a>縛，是故說曰，眾生為愛所使。染著三有者，<a class="t" id="t0633c16"></a>欲有、色有、無色有，是故說曰，染著三有中。<a class="t" id="t0633c17"></a>方便求解脫者，云何求方便？欲使、有使、無明<a class="t" id="t0633c18"></a>使、見使，如此眾生染著諸使，云何得免生死<a class="t" id="t0633c19"></a>苦惱？猶如兩牛共一軛，有人隨後捶，豈得不<a class="t" id="t0633c20"></a>挽重。此眾生類亦復如是，以四流為重，安<a class="t" id="t0633c21"></a>處四軛，豈得免生老死病也？須權乃得出<a class="t" id="t0633c22"></a>者，以求方便與父母兄弟宗親和同，無常對<a class="t" id="t0633c23"></a>至，各自離別，是故說曰，為生老病死所逼，<a class="t" id="t0633c24"></a>須權乃得出。諸有眾生欲愛未盡，恒有生老<a class="t" id="t0633c25"></a>病死追在於後。欲愛已盡者，無復生老病死，<a class="t" id="t0633c26"></a>是故說曰，生老病死須權乃得出。<a class="t" id="t0633c27"></a></p>
<blockquote class="gatha">
<p><a class="verse-num-sc" id="verse-num-sc156"></a> <a class="vagga-gatha-num-sc" id="vagga-gatha-num-sc3.8"></a>若能滅彼愛，　　三有無復愛，<a class="t" id="t0633c28"></a><br>
比丘已離愛，　　寂滅歸泥洹。<a class="t" id="t0633c29"></a></p>
</blockquote>
<p><a class="t-linehead" id="t-linehead0633c29"></a>若能滅彼愛者，愛之為病眾苦湊集，諸天世<a class="t" id="t0634a01"></a>人所見歎譽，是故說曰，若能滅彼愛。三有無<a class="t" id="t0634a02"></a>復愛者，已除愛、已除熱、已除眾惱、已除去愁<a class="t" id="t0634a03"></a>憂。三有者，欲有、色有、無色有。是故說曰，三<a class="t" id="t0634a04"></a>有無復愛。比丘已離愛者，諸有愛所纏所裹<a class="t" id="t0634a05"></a>所持，比丘破諸結使是名為比丘，著弊衣持<a class="t" id="t0634a06"></a>鉢亦名為比丘，是故說曰，比丘已離愛。寂滅<a class="t" id="t0634a07"></a>歸泥洹，亦無是意處，是不受是都無想著，<a class="t" id="t0634a08"></a>是故歸泥洹，亦無結使影，亦無更生影，是<a class="t" id="t0634a09"></a>故說曰，寂滅歸泥洹。<a class="t" id="t0634a10"></a></p>
<blockquote class="gatha">
<p><a class="verse-num-sc" id="verse-num-sc157"></a> <a class="vagga-gatha-num-sc" id="vagga-gatha-num-sc3.9"></a>以為愛忍苦，　　貪欲著世間，<a class="t" id="t0634a11"></a><br>
憂患日夜長，　　莚如蔓草生。<a class="t" id="t0634a12"></a></p>
</blockquote>
<p><a class="t-linehead" id="t-linehead0634a12"></a>以為愛忍苦者，諸有心趣不能去離，多諸患<a class="t" id="t0634a13"></a>害，無處不染著，是故說曰，以為愛忍苦。貪欲<a class="t" id="t0634a14"></a>著世間者，難捨難離懷抱不忘。世間者，五陰<a class="t" id="t0634a15"></a>亦名世間，受盛亦名世間，是故說曰，貪欲著<a class="t" id="t0634a16"></a>世間。憂患日夜長者，常有憂患、有熱惱、有疾<a class="t" id="t0634a17"></a>痛。今引譬喻，智者以譬喻自解。莚如蔓草<a class="t" id="t0634a18"></a>日，莚如蔓草生。<a class="t" id="t0634a19"></a></p>
<blockquote class="gatha">
<p><a class="verse-num-sc" id="verse-num-sc158"></a> <a class="vagga-gatha-num-sc" id="vagga-gatha-num-sc3.10"></a>人為恩愛惑，　　不能捨情欲，<a class="t" id="t0634a20"></a><br>
如是憂愛多，　　潺潺盈于池。<a class="t" id="t0634a21"></a></p>
</blockquote>
<p><a class="t-linehead" id="t-linehead0634a21"></a>人為恩愛惑者，恩愛牢固永劫不朽，戢在心<a class="t" id="t0634a22"></a>識不能捨懷，以此恩愛不能越次取證，一往<a class="t" id="t0634a23"></a>不還，不可制持，亦不可滅，是故說曰，人為恩<a class="t" id="t0634a24"></a>愛惑。如是憂愛多者，由此恩愛增諸苦惱入<a class="t" id="t0634a25"></a>骨徹髓，猶如流水流入於池，亦如蓮花池<a class="t" id="t0634a26"></a>水不著。此亦如是，恩愛纏結深固心懷，以<a class="t" id="t0634a27"></a>解脫水洗其愛心，亦復不著，是故說曰，潺潺<a class="t" id="t0634a28"></a>盈于池也。<a class="t" id="t0634a29"></a></p>
<blockquote class="gatha">
<p><a class="verse-num-sc" id="verse-num-sc159"></a> <a class="vagga-gatha-num-sc" id="vagga-gatha-num-sc3.11"></a>諸賢我今說，　　眾會咸共聽。<a class="t" id="t0634b01"></a><br>
共拔愛根本，　　如擇取細新，<a class="t" id="t0634b02"></a><br>
以拔愛根本，　　無憂何有懼？<a class="t" id="t0634b03"></a></p>
</blockquote>
<p><a class="t-linehead" id="t-linehead0634b03"></a>諸賢我今說者，我者如來，一切智、三達六通、<a class="t" id="t0634b04"></a>眾相具足，分別諸法。諸賢者，大眾之名，成就<a class="t" id="t0634b05"></a><span class="corr" title="[聖賢&gt;賢聖] cf.【麗】">賢聖</span>諸法，所行眾法仁賢過於三界，所為皆<a class="t" id="t0634b06"></a>辦，是故說曰，諸賢我今說。眾會咸共聽者，眾<a class="t" id="t0634b07"></a>會者，剎利<span class="corr" title="[波&gt;婆] cf.【麗】">婆</span>羅門、比丘比丘尼優婆塞優婆<a class="t" id="t0634b08"></a>夷，盡集一處思惟法本，志所趣向皆得其願，<a class="t" id="t0634b09"></a>是故說曰，眾會咸共聽。共拔愛根本者，何<a class="t" id="t0634b10"></a>者是無明？是如所說，諸向此五趣，從今世<a class="t" id="t0634b11"></a>至後世，無明為根本，皆由貪欲生。更有說者，<a class="t" id="t0634b12"></a>前有癡心後愛染著。是故說曰，拔愛根本者。<a class="t" id="t0634b13"></a>如選擇細新者，所以稱說擇細新者，有二<a class="t" id="t0634b14"></a>因緣：一者除病，二者販賣。思惟選擇好者便<a class="t" id="t0634b15"></a>取，病者得愈，販者得利，彼修行者亦復如是，<a class="t" id="t0634b16"></a>愛根深固須慧分別，應行眾生尋得受化，便<a class="t" id="t0634b17"></a>成就大事，已拔愛根便得阿羅漢。是故說曰，<a class="t" id="t0634b18"></a>如擇細新者。已拔愛根本者，所謂愛根<a class="t" id="t0634b19"></a>本，根本是無明，枝葉餘結使，故曰愛本也。無<a class="t" id="t0634b20"></a>憂何有懼者，有憂當有懼，無憂何有懼？憂者<a class="t" id="t0634b21"></a>欲界，非色無色界。何以故憂欲界，非色無色<a class="t" id="t0634b22"></a>界耶？答曰：「以其彼界性無憂故。」所以生憂者，<a class="t" id="t0634b23"></a>有父有母、國城妻子、僕從奴僮、田宅財穀，此<a class="t" id="t0634b24"></a>諸居業皆亦為憂。永無此者終無有憂，是故<a class="t" id="t0634b25"></a>說曰，拔愛根本。<a class="t" id="t0634b26"></a></p>
<blockquote class="gatha">
<p><a class="verse-num-sc" id="verse-num-sc160"></a> <a class="vagga-gatha-num-sc" id="vagga-gatha-num-sc3.12"></a>有愛以有死，　　為致親屬多，<a class="t" id="t0634b27"></a><br>
涉憂之長塗，　　愛苦常墮厄。<a class="t" id="t0634b28"></a></p>
<p><a class="verse-num-sc" id="verse-num-sc161"></a> <a class="vagga-gatha-num-sc" id="vagga-gatha-num-sc3.13"></a>為道行者，　　不與俗會，<br>
先誅愛本，<a class="t" id="t0634b29"></a>　　無所殖根，<br>
勿如刈葦，　　令心復生。<a class="t" id="t0634c01"></a></p>
</blockquote>
<p><a class="t-linehead" id="t-linehead0634c01"></a>有愛以有死者，猶如未斷欲眾生，眾結使具<a class="t" id="t0634c02"></a>足，愛在其中，說曰：「凡此眾生貪求無厭，皆由<a class="t" id="t0634c03"></a>愛心。」求三有者，亦是愛心，意所貪著妻息財<a class="t" id="t0634c04"></a>貨，皆由愛心，是故說曰，有愛以有死，為致親<a class="t" id="t0634c05"></a>屬多。涉憂之長塗者，前過不可尋，此諸眾<a class="t" id="t0634c06"></a>生，流轉迴趣五道生死，地獄餓鬼畜生死此<a class="t" id="t0634c07"></a>生彼，緣此四大身愛結所纏，是故說曰，涉憂<a class="t" id="t0634c08"></a>之長塗。愛苦常墮厄，數數處胎受形無量，<a class="t" id="t0634c09"></a>處生熟藏間，屎尿所染污，臭穢不淨數數入<a class="t" id="t0634c10"></a>胎，亦無厭足亦無慚愧，是故說曰，當以巧便<a class="t" id="t0634c11"></a>修其道。會不與俗會，數數者，生生不息來往<a class="t" id="t0634c12"></a>不已，於此生在彼沒，此生者此現身分，彼生<a class="t" id="t0634c13"></a>者彼異趣也，此生者此人身，彼生者彼五道<a class="t" id="t0634c14"></a>也，是故說曰，先誅愛本，無所殖根。恒處五道<a class="t" id="t0634c15"></a>生處，五道復有輕重，有福便輕、無福便重，雖<a class="t" id="t0634c16"></a>有輕重莫若於道。無為道中都無輕重，無生<a class="t" id="t0634c17"></a>滅著斷，設不求道染污穢者，如刈蘆葦及刈<a class="t" id="t0634c18"></a><span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草，生生不息。<a class="t" id="t0634c19"></a></p>
<blockquote class="gatha">
<p><a class="verse-num-sc" id="verse-num-sc162"></a> <a class="vagga-gatha-num-sc" id="vagga-gatha-num-sc3.14"></a>無欲無所畏，　　恬惔無憂患，<a class="t" id="t0634c20"></a><br>
欲除使結解，　　是為長出淵。<a class="t" id="t0634c21"></a></p>
</blockquote>
<p><a class="t-linehead" id="t-linehead0634c21"></a>無欲無所畏者，聖人已離於欲，無畏無憂，志<a class="t" id="t0634c22"></a>性恬靜，是故說曰，無欲無所畏。恬惔無憂患<a class="t" id="t0634c23"></a>者，已離諸欲永盡無餘，若有眾生不能離愛，<a class="t" id="t0634c24"></a>猶河趣海晝夜不息，是故說曰，恬惔無憂患。<a class="t" id="t0634c25"></a>以能盡愛，名滅體盡，無復根本，欲除使結解。<a class="t" id="t0634c26"></a>是為長出淵，不復處有累，亦不作行非作不<a class="t" id="t0634c27"></a>行，是故說曰，長出於淵。<a class="t" id="t0634c28"></a></p>
<blockquote class="gatha">
<p><a class="verse-num-sc" id="verse-num-sc163"></a> <a class="vagga-gatha-num-sc" id="vagga-gatha-num-sc3.15"></a>諸天世人民，　　依愛而住止，<a class="t" id="t0634c29"></a><br>
愛往眾結隨，　　時流亦不停，<a class="t" id="t0635a01"></a><br>
時過復生憂，　　入獄乃自覺。<a class="t" id="t0635a02"></a></p>
</blockquote>
<p><a class="t-linehead" id="t-linehead0635a02"></a>諸天世人民者，何以故說天及人民乎？以其<a class="t" id="t0635a03"></a>為愛所使，若生為天，玉女營從共相娛樂，視<a class="t" id="t0635a04"></a>東忘西；若生為人多所染著，養妻育子心<a class="t" id="t0635a05"></a>不捨離；若入地獄受諸苦惱無復愛心；餓鬼<a class="t" id="t0635a06"></a>畜生雖有愛心，微少不足言。諸天及人愛心<a class="t" id="t0635a07"></a>最多，是故說曰，諸天及人民。依愛而住止<a class="t" id="t0635a08"></a>者，眾生之類依愛住染污，與愛共俱，是故<a class="t" id="t0635a09"></a>說曰，依愛而住止。愛往眾結隨者，猶如有人<a class="t" id="t0635a10"></a>渡江河海，導正從亦正。愛亦如是，趣三惡道<a class="t" id="t0635a11"></a>眾結亦隨，是故說曰，愛往眾結隨。時流不<a class="t" id="t0635a12"></a>停者，一時中間生處人中，處在中國平正之<a class="t" id="t0635a13"></a>土得種善本，無有山河石壁，饒出珍奇異物，<a class="t" id="t0635a14"></a>得信堅固，於佛法眾有反復心，慈愍一切殖<a class="t" id="t0635a15"></a>眾德本，諸佛出生皆與此國，雖處中國亦是<a class="t" id="t0635a16"></a>過去不得久住，是故說曰，時流亦不停。時過<a class="t" id="t0635a17"></a>復生憂者，邊地佛後在八無閑處，追本尋末，<a class="t" id="t0635a18"></a>自恥不及於中，便生愁憂苦惱，椎胸喚呼念<a class="t" id="t0635a19"></a>過去事，是故說曰，時過復生憂。入獄乃自覺，<a class="t" id="t0635a20"></a>咄嗟老苦！我等在世間時，聞諸學道之人修<a class="t" id="t0635a21"></a>善得福，為惡入獄，習愛心者殖三界病，沙門<a class="t" id="t0635a22"></a>亦說，奉持五戒修行十善，得生天上人中。我<a class="t" id="t0635a23"></a>等愚癡不從教誡，今反入獄受諸苦惱，刀山<a class="t" id="t0635a24"></a>劍樹火車鑪炭，皆由愛心種此諸根。是故說<a class="t" id="t0635a25"></a>曰，入獄乃自覺。<a class="t" id="t0635a26"></a></p>
<blockquote class="gatha">
<p><a class="verse-num-sc" id="verse-num-sc164"></a> <a class="vagga-gatha-num-sc" id="vagga-gatha-num-sc3.16"></a>緣愛流不住，　　陰根欲網覆，<a class="t" id="t0635a27"></a><br>
枝葉增飢渴，　　愛苦數數增。<a class="t" id="t0635a28"></a></p>
</blockquote>
<p><a class="t-linehead" id="t-linehead0635a28"></a>緣愛流不住者，為緣何等？緣者，地獄餓鬼人<a class="t" id="t0635a29"></a>及諸天緣愛，未來有陰持入諸愛，亦緣境界<a class="t" id="t0635b01"></a>出法所由，是故說曰緣也。愛流者，猶如駛河<a class="t" id="t0635b02"></a>流逝于海，此愛流者亦復如是，漏出諸色聲<a class="t" id="t0635b03"></a>香味細滑法，是故說曰愛流也。不住者，猶如<a class="t" id="t0635b04"></a>穀種子，入地即變易，隨時溉灌萌芽得長。愛<a class="t" id="t0635b05"></a>穀種子亦復如是，遍滿人身隨氣迴轉增諸<a class="t" id="t0635b06"></a>不善根，不住三界流轉四生奔趣五道，是故<a class="t" id="t0635b07"></a>說不住也。陰根者，五盛陰身，是謂五盛陰深<a class="t" id="t0635b08"></a>固難動，如說陰根癡刺苦無常苦空無我亦<a class="t" id="t0635b09"></a>復如是，是故說陰根也。欲者，有二事欲，上至<a class="t" id="t0635b10"></a>空際下遍十方境界，地獄餓鬼畜生緣欲不<a class="t" id="t0635b11"></a>斷，故曰欲也。網覆者，猶如世人以羅網捕鳥，<a class="t" id="t0635b12"></a>以罝弶捕鹿，以深穽捕虎，其有鳥獸遭此難<a class="t" id="t0635b13"></a>者無有出期。此眾生類亦復如是，以欲網所<a class="t" id="t0635b14"></a>覆，不見善惡，意常甘樂妙色香味細滑法，為<a class="t" id="t0635b15"></a>愛所纏不能去離，其有眾生墮於愛網者，必<a class="t" id="t0635b16"></a>敗正道不至究竟，是故說愛網覆也。猶如葛<a class="t" id="t0635b17"></a>藤纏樹至末，遍則樹枯。愛亦如是，遍滿人身<a class="t" id="t0635b18"></a>從頭至足，無空缺處，猶如人墮廁，盡污人<a class="t" id="t0635b19"></a>身體。有智之士欲濟彼命，遍觀其人頗有淨<a class="t" id="t0635b20"></a>處挽而出之，彼無淨處可挽出之。然此人<a class="t" id="t0635b21"></a>身，愛心遍滿不可療治，是故說曰，枝葉增<a class="t" id="t0635b22"></a>愛也。<span class="corr" title="[饑&gt;飢] cf.【麗】">飢</span>渴者，世人<span class="corr" title="[饑&gt;飢] cf.【麗】">飢</span>渴，可以水漿以濟其命，<a class="t" id="t0635b23"></a>或食草根菓蓏，或以消息服氣，或以藥草神<a class="t" id="t0635b24"></a>呪，可得延壽。此愛心<span class="corr" title="[饑&gt;飢] cf.【麗】">飢</span>渴者，飲四海水，猶不<a class="t" id="t0635b25"></a>漬愛一尺之地，是故說愛渴而難濟也。愛苦<a class="t" id="t0635b26"></a>者，愛未除盡，數數增多，長諸苦原，是故說<a class="t" id="t0635b27"></a>曰，愛苦數數增。<a class="t" id="t0635b28"></a></p>
<blockquote class="gatha">
<p><a class="verse-num-sc" id="verse-num-sc165"></a> <a class="vagga-gatha-num-sc" id="vagga-gatha-num-sc3.17"></a>伐樹不盡根，　　雖伐猶復生；<a class="t" id="t0635b29"></a><br>
伐愛不盡本，　　數數復生苦。<a class="t" id="t0635c01"></a></p>
</blockquote>
<p><a class="t-linehead" id="t-linehead0635c01"></a>昔佛在舍衛國祇樹給孤獨園。時，有守園人<a class="t" id="t0635c02"></a>瞻守官園，當園中間生一毒樹，諸有男女入<a class="t" id="t0635c03"></a>園遊觀停息此樹下者，或頭痛欲裂，或腰脊<a class="t" id="t0635c04"></a>疼痛，或即於樹下便命終者。時，守園人知為<a class="t" id="t0635c05"></a>毒樹，復見眾人遭諸苦難，即施<span class="gaiji">［金＊斧］<!--gaiji,,1[金＊斧],2&#x28A1E;,3--></span>柯，柯長<a class="t" id="t0635c06"></a>一丈餘，遙斫毒樹，未經旬日即生如故。然彼<a class="t" id="t0635c07"></a>毒樹枝葉團足樹中之妙，眾人見者，無不歡<a class="t" id="t0635c08"></a>喜。其中眾生，不知忌諱未遭此難，共往奔彼<a class="t" id="t0635c09"></a>自蔭其身，影未移間復遭苦戹。時，守園人復<a class="t" id="t0635c10"></a>於異日以<span class="gaiji">［金＊斧］<!--gaiji,,1[金＊斧],2&#x28A1E;,3--></span>往斫，樹生如故，倍復殊妙，如是<a class="t" id="t0635c11"></a>數斫生生如舊。彼守園人宗族五親妻息僕<a class="t" id="t0635c12"></a>使，貪樂樹蔭盡取命終。其人單孑一己，晝夜<a class="t" id="t0635c13"></a>愁憂號悲，而行路遇智者，自陳酸苦其痛萬<a class="t" id="t0635c14"></a>端。是時智者告園人曰：「此眾苦惱，卿自為<a class="t" id="t0635c15"></a>耳。夫欲止流，莫若高隱，欲伐樹者，當盡根<a class="t" id="t0635c16"></a>原。卿所施功，但種生栽，何言伐樹？汝今速<a class="t" id="t0635c17"></a>往掘出根本。」其人意迷復慮死至：「設我往彼<a class="t" id="t0635c18"></a>掘出樹根，定死無疑。若我死後，官當更立守<a class="t" id="t0635c19"></a>此園者，我族正爾滅盡無餘，亦無繼嗣續我<a class="t" id="t0635c20"></a>後者，宜自逃走出家學道。」至舍衛國祇洹精<a class="t" id="t0635c21"></a>舍，詣諸道人得作沙門。然彼園人昔種善福<a class="t" id="t0635c22"></a>根栽，垂熟應入律行，是時，世尊還顧視彼比<a class="t" id="t0635c23"></a>丘，在大眾中而說此偈：<a class="t" id="t0635c24"></a></p>
<blockquote class="gatha">
<p><a class="verse-num-sc" id="verse-num-sc166"></a> <a class="vagga-gatha-num-sc" id="vagga-gatha-num-sc3.18"></a>「伐樹不盡根，　　雖伐猶復生；<a class="t" id="t0635c25"></a><br>
伐愛不盡本，　　數數復生苦。」<a class="t" id="t0635c26"></a></p>
</blockquote>
<p><a class="t-linehead" id="t-linehead0635c26"></a>時彼比丘聞說斯偈，便自追本自所經歷，即<a class="t" id="t0635c27"></a>自心悟，內自剋責，思惟四大穢漏之患，念彼<a class="t" id="t0635c28"></a>毒樹數數往伐生生不息。今四大身與彼無<a class="t" id="t0635c29"></a>異，愛根深固不伐根者，枝流不斷，便當就於<a class="t" id="t0636a01"></a>生老病死，沒彼生此沒此生彼，如是流轉永<a class="t" id="t0636a02"></a>無休息。猶如毒樹自伐其根復害眾人，此愛<a class="t" id="t0636a03"></a>結使亦復如是，自毀其命，復能外損智慧之<a class="t" id="t0636a04"></a>性。爾時比丘，反覆重疊觀此五陰，從頭至足<a class="t" id="t0636a05"></a>無一可貪，即於座上，得須陀洹果，斯陀含、阿<a class="t" id="t0636a06"></a>那含、阿羅漢果，六通清徹。在大眾中，心自感<a class="t" id="t0636a07"></a>激，三自稱善：「快哉！大道不距微細，今蒙聖<a class="t" id="t0636a08"></a>恩，得盡諸漏。」即從座起，繞佛三匝，還復本<a class="t" id="t0636a09"></a>座，現十八變，於無餘泥洹界而取泥洹。<a class="t" id="t0636a10"></a></p>
<blockquote class="gatha">
<p><a class="verse-num-sc" id="verse-num-sc167"></a> <a class="vagga-gatha-num-sc" id="vagga-gatha-num-sc3.19"></a>猶如自造箭，　　還自傷其身；<a class="t" id="t0636a11"></a><br>
內箭亦如是，　　愛箭傷眾生。<a class="t" id="t0636a12"></a></p>
</blockquote>
<p><a class="t-linehead" id="t-linehead0636a12"></a>昔佛在摩竭國甘<span class="corr" title="[黎&gt;梨] cf.【麗】">梨</span>園中城北石室窟中。有<a class="t" id="t0636a13"></a>眾多獵師，入山遊獵，廣施羅網，殺鹿無數，復<a class="t" id="t0636a14"></a>還上山。時有一鹿，墮彼弶中，大聲喚呼，獵<a class="t" id="t0636a15"></a>師聞已，各各馳奔，自還墮弶，傷害人民不可<a class="t" id="t0636a16"></a>稱數。雖復不死被瘡極重，痛不可言，各相扶<a class="t" id="t0636a17"></a>持劣得到舍，求諸膏藥以傅其瘡。室家五親<a class="t" id="t0636a18"></a>各迎屍喪，歸還耶旬之。其中被瘡眾生，自知<a class="t" id="t0636a19"></a>瘡差，厭患遊獵，宿緣應度種諸善本，便自<a class="t" id="t0636a20"></a>捨家學道作沙門。爾時世尊，與無央數百千<a class="t" id="t0636a21"></a>眾生，前後圍繞而為說法。爾時世尊，為彼眾<a class="t" id="t0636a22"></a>生，欲拔其根，修立功德示現教誡，永離生<a class="t" id="t0636a23"></a>死，常處福堂，於大眾中而說此偈：<a class="t" id="t0636a24"></a></p>
<blockquote class="gatha">
<p><a class="verse-num-sc" id="verse-num-sc168"></a> <a class="vagga-gatha-num-sc" id="vagga-gatha-num-sc3.20"></a>「猶如自造箭，　　還自傷其身，<a class="t" id="t0636a25"></a><br>
內箭亦如是，　　愛箭傷眾生。」<a class="t" id="t0636a26"></a></p>
</blockquote>
<p><a class="t-linehead" id="t-linehead0636a26"></a>時彼獵者，雖為沙門不自覺知，如來今日證<a class="t" id="t0636a27"></a>明我等定為獵師，內自慚愧，自省本過，在閑<a class="t" id="t0636a28"></a>靜處思惟止觀，係意不亂。所以族姓子，剃<a class="t" id="t0636a29"></a>除鬚髮著三法衣，出家學道修無上梵行，自<a class="t" id="t0636b01"></a>身作證而自娛樂，生死已盡，梵行已立，所作<a class="t" id="t0636b02"></a>已辦，更不復受生死，如實知之。爾時諸比丘，<a class="t" id="t0636b03"></a>皆得阿羅漢，六通清徹，無所罣礙，是故說此<a class="t" id="t0636b04"></a>偈：<a class="t" id="t0636b05"></a></p>
<blockquote class="gatha">
<p><a class="verse-num-sc" id="verse-num-sc169"></a> <a class="vagga-gatha-num-sc" id="vagga-gatha-num-sc3.21"></a>「能覺知是者，　　愛苦共生有，<a class="t" id="t0636b06"></a><br>
無欲無有想，　　比丘專念度。」<a class="t" id="t0636b07"></a></p>
</blockquote>
<p><a class="t-linehead" id="t-linehead0636b07"></a>能覺知是者，愛者眾病之首，猶如城郭，聚集<a class="t" id="t0636b08"></a>人民憑地自怙。云何愛眾病之首？如佛所說：<a class="t" id="t0636b09"></a>「泥梨受苦其數難量，皆由愛所造。」凡在地獄<a class="t" id="t0636b10"></a>受諸苦惱，皆由愛病。諸殺生者，亦由愛致；<a class="t" id="t0636b11"></a>不與取婬妷妄語，十不善行亦復如是，皆由<a class="t" id="t0636b12"></a>愛心造斯諸惡。十惡已具死入地獄，十三火<a class="t" id="t0636b13"></a>炙燒炙其身。云何為十三？有二火山當前向<a class="t" id="t0636b14"></a>身入腹穿脊過，又二火山從背後來入脊從<a class="t" id="t0636b15"></a>腹出，又二火山從左脇入右脇出，又二火山<a class="t" id="t0636b16"></a>從右脇入左脇出，又二火山從下入上出，又<a class="t" id="t0636b17"></a>二火山從上入下出，第十三火山何者？是自<a class="t" id="t0636b18"></a>身所造，渴愛者是也。十二火山其痛可忍，自<a class="t" id="t0636b19"></a>身所造渴愛火山者，不可療治。如佛契經：「獄<a class="t" id="t0636b20"></a>卒阿<span class="corr" title="[旁&gt;傍] cf.【麗】">傍</span>問諸罪人：『汝等為從何來？』罪人報曰：<a class="t" id="t0636b21"></a>『我等飢困，亦不自知為從何來？』爾時獄卒，即<a class="t" id="t0636b22"></a>以熱鐵丸，強令使食。獄卒斯須復問罪人：『汝<a class="t" id="t0636b23"></a>等為從何來？』『我等甚渴，亦不自知為從何來？』<a class="t" id="t0636b24"></a>爾時獄卒，偃臥罪人，洋銅灌口燒口咽喉皆<a class="t" id="t0636b25"></a>悉下過。」取要言之，地獄苦痛憂惱萬端，受畜<a class="t" id="t0636b26"></a>生形眾苦無數。云何為畜生受苦？如佛契經<a class="t" id="t0636b27"></a>所說：「於是比丘！生畜生者，多諸苦惱。比丘當<a class="t" id="t0636b28"></a>知，若有眾生墮畜生者，生冥長冥於冥無常，<a class="t" id="t0636b29"></a>此等何者？是所謂入地蟄蟲，是皆由前身貪<a class="t" id="t0636c01"></a>樂愛欲，身口意行惡身壞命終，死為地中蟄<a class="t" id="t0636c02"></a>蟲，是謂冥生冥長於冥命終，是謂比丘！畜生<a class="t" id="t0636c03"></a>甚苦甚痛難忍。或有眾生，緣四大生緣四大<a class="t" id="t0636c04"></a>長緣四大終，此何者是？所謂疱生是，皆由前<a class="t" id="t0636c05"></a>身貪著愛味故，身口意惡，身壞命終生疱蟲<a class="t" id="t0636c06"></a>中，緣四大生緣四大長緣四大命終，是謂比<a class="t" id="t0636c07"></a>丘！畜生甚苦甚痛難忍。比丘當知，復有眾生<a class="t" id="t0636c08"></a>生畜生中，聞人大小便臭氣馳走奔向，我等<a class="t" id="t0636c09"></a>食是飲是。此等何者？是所謂雞狗猪豚驢野<a class="t" id="t0636c10"></a>狐烏鳥等是也。比丘當知，餓鬼甚苦。云何餓<a class="t" id="t0636c11"></a>鬼苦？或有餓鬼食噉鬚髮或食身毛，或食指<a class="t" id="t0636c12"></a>爪齒身垢薄膜至厚皮，至革筋骨心脾腎肝<a class="t" id="t0636c13"></a>膽、大小腸胃、屎腦髓淚汗涕唾、膿血脂膩膽<a class="t" id="t0636c14"></a>尿。如此眾類，餓鬼所食。受此眾苦，皆由前身<a class="t" id="t0636c15"></a>貪著愛味慳貪獨食，設施人食呪詛罵詈：『汝<a class="t" id="t0636c16"></a>等噉我食，如食膿血大小便亦復如是。』後為<a class="t" id="t0636c17"></a>餓鬼食此眾穢。復有餓鬼本為人時，獨食無<a class="t" id="t0636c18"></a>恥，初不施人一粒之米，若見人施者抑遮使<a class="t" id="t0636c19"></a>止，後為餓鬼經歷久遠，耳曾不聞飲食之<a class="t" id="t0636c20"></a>名，況得食乎？此餓鬼苦不可具宣。」此三惡趣<a class="t" id="t0636c21"></a>受苦無量，斯由前身愛心堅固種此諸苦，是<a class="t" id="t0636c22"></a>故佛說愛者眾病之首也。愛苦共生有者，無<a class="t" id="t0636c23"></a>欲無有想，欲已去離，永盡無餘，已吐已捨，無<a class="t" id="t0636c24"></a>有熱惱眾患之本，是故說曰，無欲無有想。比<a class="t" id="t0636c25"></a>丘專念度者，比丘專意初不錯亂，離邊至無<a class="t" id="t0636c26"></a>邊，從此彼岸入泥洹境，清無熱惱，一切戀<a class="t" id="t0636c27"></a>愛心寂然不起，是故說曰，比丘專念度也。◎<a class="t" id="t0636c28"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
