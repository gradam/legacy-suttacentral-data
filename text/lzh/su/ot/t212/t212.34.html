<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.34">
<article>
<div class="hgroup">
<p class="division">出曜經</p>
<h1>◎出曜經梵志品第三十四</h1>
</div>
<blockquote class="gatha">
<p><a class="verse-num-sc" id="verse-num-sc931"></a> <a class="vagga-gatha-num-sc" id="vagga-gatha-num-sc34.1"></a><a class="t" id="t0768c14"></a>所謂梵志，　　不但倮形，<br>
居嶮臥棘，<a class="t" id="t0768c15"></a>　　名為梵志。<a class="t" id="t0768c16"></a></p>
</blockquote>
<p><a class="t-linehead" id="t-linehead0768c16"></a>爾時有一比丘至世尊所，頭面禮足白世尊<a class="t" id="t0768c17"></a>言：「唯然世尊！自今以後，聽諸弟子皆悉倮<a class="t" id="t0768c18"></a>形不著衣服。」世尊告曰：「咄！愚所戾不應法<a class="t" id="t0768c19"></a>律，此梵志之法，非是內藏所修行也。人懷<a class="t" id="t0768c20"></a>慚愧，便有尊卑高下，知有父母兄弟，何為<a class="t" id="t0768c21"></a>復說倮形行世？」爾時復有一異比丘詣佛所，<a class="t" id="t0768c22"></a>頭面禮足白世尊言：「唯然世尊！自今以後，<a class="t" id="t0768c23"></a>聽諸道人各留頭髮。」佛告比丘：「咄！愚所戾<a class="t" id="t0768c24"></a>不應法律，此梵志之法，非是內藏所修行也。」<a class="t" id="t0768c25"></a>復有異比丘詣世尊所，頭面禮足前白世尊<a class="t" id="t0768c26"></a>言：「唯然世尊！聽諸道人皆白灰塗身。」復有<a class="t" id="t0768c27"></a>異比丘白世尊言：「自今以後聽諸道人服氣<a class="t" id="t0768c28"></a>不食。」復有比丘白世尊言：「自今以後聽諸<a class="t" id="t0768c29"></a>道人倮形露地臥。」世尊告曰：「咄！愚所戾。」復<a class="t" id="t0769a01"></a>有異比丘頭面禮足白世尊言：「唯然世尊！自<a class="t" id="t0769a02"></a>今以後，聽諸道人在浴池沐浴清淨。」佛告<a class="t" id="t0769a03"></a>比丘：「不以此法得至于道。」<a class="t" id="t0769a04"></a></p>
<blockquote class="gatha">
<p><a class="verse-num-sc" id="verse-num-sc932"></a> <a class="vagga-gatha-num-sc" id="vagga-gatha-num-sc34.2"></a>棄身無猗，　　不誦異言，<br>
兩行以除，<a class="t" id="t0769a05"></a>　　是謂梵志。<a class="t" id="t0769a06"></a></p>
</blockquote>
<p><a class="t-linehead" id="t-linehead0769a06"></a>昔佛在波羅奈國仙人鹿野苑中。爾時世尊<a class="t" id="t0769a07"></a>度五比丘未經數日。爾時波羅奈國有一長<a class="t" id="t0769a08"></a>者，名曰夜輸，種姓豪族饒財多寶，顏貌端<a class="t" id="t0769a09"></a>正世之無雙。欻一日之中得非常觀，自觀家<a class="t" id="t0769a10"></a>里男女之屬，斯如死身無一可念，視己形<a class="t" id="t0769a11"></a>體塚間無異，即從坐起並作是說：「惑愚至深<a class="t" id="t0769a12"></a>不別幻化。」爾時長者即自捨家逃走出城，脫<a class="t" id="t0769a13"></a>琉璃履屣價直一萬，即渡江水奔趣世尊，<a class="t" id="t0769a14"></a>頭面禮足在一面立尋白佛言：「世事多故變<a class="t" id="t0769a15"></a>易非一，萬物幻化不可恃怙，我今自歸，欲求<a class="t" id="t0769a16"></a>無為安樂之處。」佛告長者：「善哉善哉！族姓子！<a class="t" id="t0769a17"></a>賢聖法中甚大寬弘，正是汝身之所願樂。」爾<a class="t" id="t0769a18"></a>時長者聞如來教，歡喜踊躍不能自勝。爾時<a class="t" id="t0769a19"></a>世尊漸與說法，所謂論者，施論戒論生天之<a class="t" id="t0769a20"></a>論，欲不淨想，漏為大患。爾時長者聞斯法已，<a class="t" id="t0769a21"></a>即於坐上諸塵垢盡得法眼淨，彼以見法得<a class="t" id="t0769a22"></a>法成就諸法，即從坐起重自歸命，頭面禮足<a class="t" id="t0769a23"></a>白世尊言：「唯然天中天！聽在道次出家學道。」<a class="t" id="t0769a24"></a>佛告長者：「善來比丘！」鬚髮自落自然法服，重<a class="t" id="t0769a25"></a>聞說法得羅漢道。爾時長者家中父母兄弟<a class="t" id="t0769a26"></a>男女，儀從嚴駕象馬追跡，求覓夜輸長者，<a class="t" id="t0769a27"></a>到江水側見琉璃履。父自思惟：「我子將渡<a class="t" id="t0769a28"></a>江水必然不疑，所以知其然，今脫此琉璃<a class="t" id="t0769a29"></a>履價直億萬，吾今渡江所在求覓。」即渡江<a class="t" id="t0769b01"></a>水，遙見世尊光相炳然，至世尊所頭面禮足，<a class="t" id="t0769b02"></a>白世尊言：「唯然世尊！頗見夜輸童子遊此過<a class="t" id="t0769b03"></a>乎？」佛以神足隱彼夜輸比丘使父不見，佛告<a class="t" id="t0769b04"></a>長者：「汝今求子不如自求，汝但速坐吾與汝<a class="t" id="t0769b05"></a>說法。」長者尋坐，佛為說法，即於坐上諸塵垢<a class="t" id="t0769b06"></a>盡得法眼淨。爾時世尊即捨三昧使父見子，<a class="t" id="t0769b07"></a>父告子曰：「汝速還家，汝母愁苦恐汝不還。」<a class="t" id="t0769b08"></a>佛告長者：「止止長者！勿作斯語。云何長者！<a class="t" id="t0769b09"></a>如有修行之人，本在學地愛欲未盡，後得無<a class="t" id="t0769b10"></a>學離於學地，欲使無學之人習於學法，於長<a class="t" id="t0769b11"></a>者意云何！為可爾乎？」長者對曰：「不也。世尊！」佛<a class="t" id="t0769b12"></a>告長者：「汝子今日以得無著住無學地，長者<a class="t" id="t0769b13"></a>當知以得無著，焉得還家習於五欲？」長者聞<a class="t" id="t0769b14"></a>之歡喜踊躍，即起禮子五體投地，自歸真人<a class="t" id="t0769b15"></a>永無所著。爾時世尊即與長者而說斯偈：<a class="t" id="t0769b16"></a></p>
<blockquote class="gatha">
<p><a class="verse-num-sc" id="verse-num-sc933"></a> <a class="vagga-gatha-num-sc" id="vagga-gatha-num-sc34.3"></a>「棄身無猗，　　不誦異言，<br>
兩行以除，<a class="t" id="t0769b17"></a>　　是謂梵志。</p>
<p><a class="verse-num-sc" id="verse-num-sc934"></a> <a class="vagga-gatha-num-sc" id="vagga-gatha-num-sc34.4"></a>今世行淨，　　後世無穢，<a class="t" id="t0769b18"></a><br>
無習無捨，　　是謂梵志。」<a class="t" id="t0769b19"></a></p>
</blockquote>
<p><a class="t-linehead" id="t-linehead0769b19"></a>人執邪見至死不改，計常之人不與斷滅見<a class="t" id="t0769b20"></a>相應，斷滅見不與計常見相應，能捨此見不<a class="t" id="t0769b21"></a>著三世，是故說曰：「今世行淨，後世無穢，無習<a class="t" id="t0769b22"></a>無捨，是謂梵志。」<a class="t" id="t0769b23"></a></p>
<blockquote class="gatha">
<p><a class="verse-num-sc" id="verse-num-sc935"></a> <a class="vagga-gatha-num-sc" id="vagga-gatha-num-sc34.5"></a>若猗與愛，　　心無所著，<br>
已捨已正，<a class="t" id="t0769b24"></a>　　是滅終苦。<a class="t" id="t0769b25"></a></p>
</blockquote>
<p><a class="t-linehead" id="t-linehead0769b25"></a>初習行之人雖在學次，未能分別思惟道果<a class="t" id="t0769b26"></a>一一明了不失其緒，未獲者獲、未得者得，<a class="t" id="t0769b27"></a>是故說曰，若猗與愛，心無所著，已捨已正，是<a class="t" id="t0769b28"></a>滅終苦。<a class="t" id="t0769b29"></a></p>
<blockquote class="gatha">
<p><a class="verse-num-sc" id="verse-num-sc936"></a> <a class="vagga-gatha-num-sc" id="vagga-gatha-num-sc34.6"></a>諸有無所猗，　　恒習於正見，<a class="t" id="t0769c01"></a><br>
常念盡有漏，　　是謂為梵志。<a class="t" id="t0769c02"></a></p>
</blockquote>
<p><a class="t-linehead" id="t-linehead0769c02"></a>猶如大象從寸孔出，欲得出城門不容象，眾<a class="t" id="t0769c03"></a>人見之各各驚愕，謂彼象曰：「汝今出於寸孔<a class="t" id="t0769c04"></a>往來無難，然欲出城反更不受。」是以聖人借<a class="t" id="t0769c05"></a>以為喻，眾生之類雖得出家脩習道法，不能<a class="t" id="t0769c06"></a>盡有漏成無漏，心解脫智慧解脫，是故說曰，<a class="t" id="t0769c07"></a>諸有無所猗，恒習於正見，常念盡有漏，是謂<a class="t" id="t0769c08"></a>為梵志。<a class="t" id="t0769c09"></a></p>
<blockquote class="gatha">
<p><a class="verse-num-sc" id="verse-num-sc937"></a> <a class="vagga-gatha-num-sc" id="vagga-gatha-num-sc34.7"></a>愚者受猥髮，　　并及床臥具，<a class="t" id="t0769c10"></a><br>
內懷貪濁意，　　文飾外何求？<a class="t" id="t0769c11"></a></p>
</blockquote>
<p><a class="t-linehead" id="t-linehead0769c11"></a>愚者不自覺長養其髮，所以剃髮者剃其結<a class="t" id="t0769c12"></a>使，非但剃髮，愚人執迷長養其髮以為文飾。<a class="t" id="t0769c13"></a>過去恒沙諸佛之法，各各相授，剃除鬚髮法<a class="t" id="t0769c14"></a>服齊整，自古有之非適今日。今日愚人貪著<a class="t" id="t0769c15"></a>臥具，然我法中制以三衣不畜遺餘，樹下塚<a class="t" id="t0769c16"></a>間以此為常，廣說如其本。內懷邪見興貪濁<a class="t" id="t0769c17"></a>意，外自文飾謂為無瑕，捨迷就道其法不<a class="t" id="t0769c18"></a>惑，是故說曰，愚者受猥髮，并及床臥具，內<a class="t" id="t0769c19"></a>懷貪濁意，文飾外何求也。<a class="t" id="t0769c20"></a></p>
<blockquote class="gatha">
<p><a class="verse-num-sc" id="verse-num-sc938"></a> <a class="vagga-gatha-num-sc" id="vagga-gatha-num-sc34.8"></a>被服弊惡，　　躬承法行，<br>
閑居思惟，<a class="t" id="t0769c21"></a>　　是謂梵志。<a class="t" id="t0769c22"></a></p>
</blockquote>
<p><a class="t-linehead" id="t-linehead0769c22"></a>脩行之人，被服麁惡不著文飾，思惟法行無<a class="t" id="t0769c23"></a>所貪求，節言省語不鬪亂彼此，是故說曰，<a class="t" id="t0769c24"></a>被服弊惡，躬承法行，閑居思惟，是謂梵志。<a class="t" id="t0769c25"></a></p>
<blockquote class="gatha">
<p><a class="verse-num-sc" id="verse-num-sc939"></a> <a class="vagga-gatha-num-sc" id="vagga-gatha-num-sc34.9"></a>見癡往來，　　墮壍受苦，<br>
欲單渡岸，<a class="t" id="t0769c26"></a>　　不好他語，<br>
唯滅不起，　　是謂梵志。<a class="t" id="t0769c27"></a></p>
</blockquote>
<p><a class="t-linehead" id="t-linehead0769c27"></a>夫人執癡意不開悟，亦復不能越次取證，恒<a class="t" id="t0769c28"></a>在嫌疑不淨之地，此則非淨行之人。斷諸有<a class="t" id="t0769c29"></a>漏永盡無餘，是謂梵志。是故說曰，見癡往<a class="t" id="t0770a01"></a>來，墮壍受苦，欲單渡岸，不好他語，唯滅不起，是<a class="t" id="t0770a02"></a>謂梵志。<a class="t" id="t0770a03"></a></p>
<blockquote class="gatha">
<p><a class="verse-num-sc" id="verse-num-sc940"></a> <a class="vagga-gatha-num-sc" id="vagga-gatha-num-sc34.10"></a>截流而渡，　　無欲如梵，<br>
知行以盡，<a class="t" id="t0770a04"></a>　　是謂梵志。<a class="t" id="t0770a05"></a></p>
</blockquote>
<p><a class="t-linehead" id="t-linehead0770a05"></a>若使以水沐浴其身得至於道者，水性之類<a class="t" id="t0770a06"></a>皆稱於道，但非沐浴而至於道，分別諸法審<a class="t" id="t0770a07"></a>諦其義，清淨無瑕眾結智行永盡無餘，是故<a class="t" id="t0770a08"></a>說曰，截流而渡，無欲如梵，知行以盡，是謂梵<a class="t" id="t0770a09"></a>志。<a class="t" id="t0770a10"></a></p>
<blockquote class="gatha">
<p><a class="verse-num-sc" id="verse-num-sc941"></a> <a class="vagga-gatha-num-sc" id="vagga-gatha-num-sc34.11"></a>不以水清淨，　　多有人沐浴，<a class="t" id="t0770a11"></a><br>
能除弊惡法，　　是謂為梵志。<a class="t" id="t0770a12"></a></p>
</blockquote>
<p><a class="t-linehead" id="t-linehead0770a12"></a>夫人沐浴不能去腹裏垢，盡除惡法更亦不<a class="t" id="t0770a13"></a>造，乃名為梵志。是故說曰，不以水清淨，多<a class="t" id="t0770a14"></a>有人沐浴，能除弊惡法，是謂為梵志。<a class="t" id="t0770a15"></a></p>
<blockquote class="gatha">
<p><a class="verse-num-sc" id="verse-num-sc942"></a> <a class="vagga-gatha-num-sc" id="vagga-gatha-num-sc34.12"></a>非剃為沙門，　　稱吉為梵志，<a class="t" id="t0770a16"></a><br>
謂能滅眾惡，　　是則為道人。<a class="t" id="t0770a17"></a></p>
</blockquote>
<p><a class="t-linehead" id="t-linehead0770a17"></a>所謂沙門者，未必剃除鬚髮，內有正行應於<a class="t" id="t0770a18"></a>律法乃應為沙門。夫為梵志，終日稱吉得生<a class="t" id="t0770a19"></a>梵天者，見人盡當生於彼處，但彼稱吉生於<a class="t" id="t0770a20"></a>梵天，謂能滅眾惡修清淨行。是故說曰，非<a class="t" id="t0770a21"></a>剃為沙門，稱吉為梵志，謂能滅眾惡，是則為道<a class="t" id="t0770a22"></a>人。<a class="t" id="t0770a23"></a></p>
<blockquote class="gatha">
<p><a class="verse-num-sc" id="verse-num-sc943"></a> <a class="vagga-gatha-num-sc" id="vagga-gatha-num-sc34.13"></a>彼以無二，　　清淨無瑕，<br>
諸欲結解，<a class="t" id="t0770a24"></a>　　是謂梵志。<a class="t" id="t0770a25"></a></p>
</blockquote>
<p><a class="t-linehead" id="t-linehead0770a25"></a>盡捨一切弊惡之法，出入行來周旋之處，言<a class="t" id="t0770a26"></a>不及殺、不害一切無所傷損，清淨無瑕永無<a class="t" id="t0770a27"></a>諸縛，是故說曰，彼以無二，清淨無瑕，諸欲結<a class="t" id="t0770a28"></a>解，是謂梵志。<a class="t" id="t0770a29"></a></p>
<blockquote class="gatha">
<p><a class="verse-num-sc" id="verse-num-sc944"></a> <a class="vagga-gatha-num-sc" id="vagga-gatha-num-sc34.14"></a>出惡為梵志，　　入正為沙門，<a class="t" id="t0770b01"></a><br>
棄我眾穢行，　　是則為捨家。<a class="t" id="t0770b02"></a></p>
</blockquote>
<p><a class="t-linehead" id="t-linehead0770b02"></a>梵志之行去諸惡法，內外清徹眾穢永盡，不<a class="t" id="t0770b03"></a>懷悕望貢高於人，意定不移覺寤一切諸法<a class="t" id="t0770b04"></a>之本，梵行已立所作已<span class="corr" title="[辨&gt;辦] cf.【麗】">辦</span>，更不復受有，脩清<a class="t" id="t0770b05"></a>淨行無所遺失，是故說曰，出惡為梵志，入正<a class="t" id="t0770b06"></a>為沙門，棄我眾穢行，是則為捨家。<a class="t" id="t0770b07"></a></p>
<blockquote class="gatha">
<p><a class="verse-num-sc" id="verse-num-sc945"></a> <a class="vagga-gatha-num-sc" id="vagga-gatha-num-sc34.15"></a>人無幻惑意，　　無慢無愚惑，<a class="t" id="t0770b08"></a><br>
無貪無我想，　　是謂為梵志。<a class="t" id="t0770b09"></a></p>
</blockquote>
<p><a class="t-linehead" id="t-linehead0770b09"></a>人之在世不懷幻惑，梵志自謂言：「百劫一過<a class="t" id="t0770b10"></a>大海之中，自然有幻惑食噉天下人。」去諸<a class="t" id="t0770b11"></a>憍慢不興著想，如來，至真，等正覺，離世八法<a class="t" id="t0770b12"></a>不染於世，亦名為比丘亦名為沙門亦名佛。<a class="t" id="t0770b13"></a>是故說曰，人無幻惑意，無慢無愚惑，無貪無<a class="t" id="t0770b14"></a>我想，是謂為梵志。<a class="t" id="t0770b15"></a></p>
<blockquote class="gatha">
<p><a class="verse-num-sc" id="verse-num-sc946"></a> <a class="vagga-gatha-num-sc" id="vagga-gatha-num-sc34.16"></a>我不說梵志，　　託父母生者，<a class="t" id="t0770b16"></a><br>
彼多眾瑕穢，　　滅則為梵志。<a class="t" id="t0770b17"></a></p>
</blockquote>
<p><a class="t-linehead" id="t-linehead0770b17"></a>所謂梵志從父母生多諸瑕穢，或復出家離<a class="t" id="t0770b18"></a>諸世俗，脩清淨行無選擇施，平等無二不雜<a class="t" id="t0770b19"></a>想施，或復施時求作國王生天，此名雜想之<a class="t" id="t0770b20"></a>施。無雜想施者，盡為一切不自為己。是故<a class="t" id="t0770b21"></a>說曰，我不說梵志，託父母生者，彼多眾瑕穢，<a class="t" id="t0770b22"></a>滅則為梵志。<a class="t" id="t0770b23"></a></p>
<blockquote class="gatha">
<p><a class="verse-num-sc" id="verse-num-sc947"></a> <a class="vagga-gatha-num-sc" id="vagga-gatha-num-sc34.17"></a>身口與意，　　淨無過失，<br>
能攝三行，<a class="t" id="t0770b24"></a>　　是謂梵志。<a class="t" id="t0770b25"></a></p>
</blockquote>
<p><a class="t-linehead" id="t-linehead0770b25"></a>出言柔和初無罵詈，分別義趣如掌觀珠，音<a class="t" id="t0770b26"></a>響清淨聽者樂受，多所成就，淨無過失不觸<a class="t" id="t0770b27"></a>嬈人，是故說曰，身口與意，淨無過失，能攝三<a class="t" id="t0770b28"></a>行，是謂梵志。<a class="t" id="t0770b29"></a></p>
<blockquote class="gatha">
<p><a class="verse-num-sc" id="verse-num-sc948"></a> <a class="vagga-gatha-num-sc" id="vagga-gatha-num-sc34.18"></a>見罵見擊，　　默受不怒，<br>
有忍辱力，<a class="t" id="t0770c01"></a>　　是謂梵志。<a class="t" id="t0770c02"></a></p>
</blockquote>
<p><a class="t-linehead" id="t-linehead0770c02"></a>擊人得擊罵人得罵，皆由不忍致此患害，夫<a class="t" id="t0770c03"></a>能忍者戰中為上，忍為良藥能愈眾病，若有<a class="t" id="t0770c04"></a>罵者默然不對。是故說曰，見罵見擊，默受不<a class="t" id="t0770c05"></a>怒，有忍辱力，是謂梵志。<a class="t" id="t0770c06"></a></p>
<p><span class="t-juanname">◎出曜經卷第二十九</span></p>
<div class="suttainfo" id="juan30">
<p><span class="t-juanname">出曜經卷第三十</span>　<a class="t" id="t0770c07"></a><a class="t" id="t0770c08"></a><a class="t" id="t0770c09"></a><a class="t" id="t0770c10"></a><a class="t" id="t0770c11"></a><br>
<span class="t-byline">姚秦涼州沙門竺佛念譯</span><a class="t" id="t0770c12"></a>梵志品之二<a class="t" id="t0770c13"></a></p>
</div>
<blockquote class="gatha">
<p><a class="verse-num-sc" id="verse-num-sc949"></a> <a class="vagga-gatha-num-sc" id="vagga-gatha-num-sc34.19"></a>◎若見侵欺，　　但念守戒，<br>
端身自調，<a class="t" id="t0770c14"></a>　　是謂梵志。<a class="t" id="t0770c15"></a></p>
</blockquote>
<p><a class="t-linehead" id="t-linehead0770c15"></a>若復有人所見侵欺，不興惡懷有瞋怒意，守<a class="t" id="t0770c16"></a>戒多聞降伏意識，身正影直心平道存。是故<a class="t" id="t0770c17"></a>說曰，若見侵欺，但念守戒，端身自調，是謂梵<a class="t" id="t0770c18"></a>志。<a class="t" id="t0770c19"></a></p>
<blockquote class="gatha">
<p><a class="verse-num-sc" id="verse-num-sc950"></a> <a class="vagga-gatha-num-sc" id="vagga-gatha-num-sc34.20"></a>世所善惡，　　脩短巨細，<br>
無取無與，<a class="t" id="t0770c20"></a>　　是謂梵志。<a class="t" id="t0770c21"></a></p>
</blockquote>
<p><a class="t-linehead" id="t-linehead0770c21"></a>世俗方略事有若干，欲察人情先採其語，說<a class="t" id="t0770c22"></a>善說惡不記于懷，不見有長短廣狹，亦復<a class="t" id="t0770c23"></a>不見有取有與，具足如是行者是謂梵志。是<a class="t" id="t0770c24"></a>故說曰，世所善惡，脩短巨細，無取無與，是謂<a class="t" id="t0770c25"></a>梵志。<a class="t" id="t0770c26"></a></p>
<blockquote class="gatha">
<p><a class="verse-num-sc" id="verse-num-sc951"></a> <a class="vagga-gatha-num-sc" id="vagga-gatha-num-sc34.21"></a>身為行本，　　口意無犯，<br>
能辦三處，<a class="t" id="t0770c27"></a>　　是謂梵志。<a class="t" id="t0770c28"></a></p>
</blockquote>
<p><a class="t-linehead" id="t-linehead0770c28"></a>身不行殺、口不惡罵、意不嫉妬，於五鼎沸世<a class="t" id="t0770c29"></a>能具此三行者，乃名為梵志。是故說曰，身<a class="t" id="t0771a01"></a>為行本，口意無犯，能辦三處，是謂梵志。<a class="t" id="t0771a02"></a></p>
<blockquote class="gatha">
<p><a class="verse-num-sc" id="verse-num-sc952"></a> <a class="vagga-gatha-num-sc" id="vagga-gatha-num-sc34.22"></a>來不作歡，　　去亦不憂，<br>
於聚離聚，<a class="t" id="t0771a03"></a>　　是謂梵志。<a class="t" id="t0771a04"></a></p>
</blockquote>
<p><a class="t-linehead" id="t-linehead0771a04"></a>彼習行人持心牢固毀譽不動，見有來者不<a class="t" id="t0771a05"></a>孚用歡，設見去者亦不用憂，若在大眾若復<a class="t" id="t0771a06"></a>離眾，心恒平等亦無高下。是故說曰，來不<a class="t" id="t0771a07"></a>作歡，去亦不憂，於聚離聚，是謂梵志。<a class="t" id="t0771a08"></a></p>
<blockquote class="gatha">
<p><a class="verse-num-sc" id="verse-num-sc953"></a> <a class="vagga-gatha-num-sc" id="vagga-gatha-num-sc34.23"></a>來亦不歡，　　去亦不憂，<br>
無憂清淨，<a class="t" id="t0771a09"></a>　　是謂梵志。<a class="t" id="t0771a10"></a></p>
</blockquote>
<p><a class="t-linehead" id="t-linehead0771a10"></a>若見愛念不愛念者亦不用作歡。所以然者？<a class="t" id="t0771a11"></a>恐心染著興起因緣。設見去者便自念言：「我<a class="t" id="t0771a12"></a>於彼人各無所犯，內外清淨息意不起亦名<a class="t" id="t0771a13"></a>為梵志。」是故說曰，來亦不歡，去亦不憂，無憂<a class="t" id="t0771a14"></a>清淨，是謂梵志。<a class="t" id="t0771a15"></a></p>
<blockquote class="gatha">
<p><a class="verse-num-sc" id="verse-num-sc954"></a> <a class="vagga-gatha-num-sc" id="vagga-gatha-num-sc34.24"></a>以斷恩愛，　　離家無欲，<br>
愛有已盡，<a class="t" id="t0771a16"></a>　　是謂梵志。<a class="t" id="t0771a17"></a></p>
</blockquote>
<p><a class="t-linehead" id="t-linehead0771a17"></a>如彼行人修習於道，永斷恩愛離家無欲遠<a class="t" id="t0771a18"></a>遊無礙，盡諸有愛缺三界漏，能具足如此<a class="t" id="t0771a19"></a>者乃名梵志。是故說曰，以斷恩愛，離家無欲，<a class="t" id="t0771a20"></a>愛有已盡，是謂梵志。<a class="t" id="t0771a21"></a></p>
<blockquote class="gatha">
<p><a class="verse-num-sc" id="verse-num-sc955"></a> <a class="vagga-gatha-num-sc" id="vagga-gatha-num-sc34.25"></a>適彼無彼，　　彼彼以無，<br>
捨離貪欲，<a class="t" id="t0771a22"></a>　　是謂梵志。<a class="t" id="t0771a23"></a></p>
</blockquote>
<p><a class="t-linehead" id="t-linehead0771a23"></a>所謂彼者外六入也，所謂無彼者內六入也，<a class="t" id="t0771a24"></a>行人執意觀內外諸情斯悉虛寂，捨離貪淫<a class="t" id="t0771a25"></a>不興六情，具足如此眾行之本者，乃名為梵<a class="t" id="t0771a26"></a>志。是故說曰，適彼無彼，彼彼以無，捨離貪<a class="t" id="t0771a27"></a>欲，是謂梵志。<a class="t" id="t0771a28"></a></p>
<blockquote class="gatha">
<p><a class="verse-num-sc" id="verse-num-sc956"></a> <a class="vagga-gatha-num-sc" id="vagga-gatha-num-sc34.26"></a>適彼無彼，　　彼彼以虛，<br>
不染三處，<a class="t" id="t0771a29"></a>　　是謂梵志。<a class="t" id="t0771b01"></a></p>
</blockquote>
<p><a class="t-linehead" id="t-linehead0771b01"></a>彼習行人解知內外皆無結使，不著欲界色<a class="t" id="t0771b02"></a>界無色界，能具足如此眾行者，乃名為梵志。<a class="t" id="t0771b03"></a>是故說曰，適彼無彼，彼彼以虛，不染三處，是<a class="t" id="t0771b04"></a>謂梵志。<a class="t" id="t0771b05"></a></p>
<blockquote class="gatha">
<p><a class="verse-num-sc" id="verse-num-sc957"></a> <a class="vagga-gatha-num-sc" id="vagga-gatha-num-sc34.27"></a>能捨家業，　　拔於愛欲，<br>
無貪知足，<a class="t" id="t0771b06"></a>　　是謂梵志。<a class="t" id="t0771b07"></a></p>
</blockquote>
<p><a class="t-linehead" id="t-linehead0771b07"></a>夫人離家莫與世俗從事，正使出家不修其<a class="t" id="t0771b08"></a>法，毀戒不精進，亦不多聞，亦不應與坐起<a class="t" id="t0771b09"></a>從事，更不思惟當來利養，能具如此者乃名<a class="t" id="t0771b10"></a>梵志。是故說曰，能捨家業，拔於愛欲，無貪知<a class="t" id="t0771b11"></a>足，是謂梵志。<a class="t" id="t0771b12"></a></p>
<blockquote class="gatha">
<p><a class="verse-num-sc" id="verse-num-sc958"></a> <a class="vagga-gatha-num-sc" id="vagga-gatha-num-sc34.28"></a>如今所知，　　究其苦際，<br>
無復有欲，<a class="t" id="t0771b13"></a>　　是謂梵志。<a class="t" id="t0771b14"></a></p>
</blockquote>
<p><a class="t-linehead" id="t-linehead0771b14"></a>於見法中能分別微妙無有眾惡，知苦是眾<a class="t" id="t0771b15"></a>病之原首，能斷此者乃應於妙。於見法中<a class="t" id="t0771b16"></a>不與欲意共相應，瞋恚愚癡永盡無餘離諸<a class="t" id="t0771b17"></a>縛著，能具如此者故名為梵志。是故說曰，如<a class="t" id="t0771b18"></a>今所知，究其苦際，無復有欲，是謂梵志。<a class="t" id="t0771b19"></a></p>
<blockquote class="gatha">
<p><a class="verse-num-sc" id="verse-num-sc959"></a> <a class="vagga-gatha-num-sc" id="vagga-gatha-num-sc34.29"></a>於罪與福，　　兩行永除，<br>
無憂無塵，<a class="t" id="t0771b20"></a>　　是謂梵志。<a class="t" id="t0771b21"></a></p>
</blockquote>
<p><a class="t-linehead" id="t-linehead0771b21"></a>正使有福世俗有漏善本功德得為人身，由<a class="t" id="t0771b22"></a>故不脫生老病死。又復作罪種三惡本經歷<a class="t" id="t0771b23"></a>生死，罪之與福二不足貪，兩行永除無復塵<a class="t" id="t0771b24"></a>垢，能具此行者，是謂梵志。是故說曰，於罪<a class="t" id="t0771b25"></a>與福，兩行永除，無憂無塵，是謂梵志。<a class="t" id="t0771b26"></a></p>
<blockquote class="gatha">
<p><a class="verse-num-sc" id="verse-num-sc960"></a> <a class="vagga-gatha-num-sc" id="vagga-gatha-num-sc34.30"></a>於罪與福，　　兩行永除，<br>
三處無染，<a class="t" id="t0771b27"></a>　　是謂梵志。<a class="t" id="t0771b28"></a></p>
</blockquote>
<p><a class="t-linehead" id="t-linehead0771b28"></a>福之與罪無欲無染，中間禪樂無色禪樂，<a class="t" id="t0771b29"></a>行人盡捨無所染著，不著三界欲界色界無<a class="t" id="t0771c01"></a>色界，能解此具足者乃名梵志。是故說曰，於<a class="t" id="t0771c02"></a>罪與福，兩行永除，三處無染，是謂梵志。<a class="t" id="t0771c03"></a></p>
<blockquote class="gatha">
<p><a class="verse-num-sc" id="verse-num-sc961"></a> <a class="vagga-gatha-num-sc" id="vagga-gatha-num-sc34.31"></a>猶如眾華葉，　　以鍼貫芥子，<a class="t" id="t0771c04"></a><br>
不為欲所染，　　是謂名梵志。<a class="t" id="t0771c05"></a></p>
</blockquote>
<p><a class="t-linehead" id="t-linehead0771c05"></a>猶如蓮華之葉不受塵水，彼修行人亦復如<a class="t" id="t0771c06"></a>是，以離於欲不復著色聲香味細滑法，猶若<a class="t" id="t0771c07"></a>以鍼欲貫藍豆及與芥子，難可獲也。彼修行<a class="t" id="t0771c08"></a>人無有婬欲，略說其要，不為惡所染。是故說<a class="t" id="t0771c09"></a>曰，猶如眾華葉，以鍼貫芥子，不為欲所染，是<a class="t" id="t0771c10"></a>謂名梵志。<a class="t" id="t0771c11"></a></p>
<blockquote class="gatha">
<p><a class="verse-num-sc" id="verse-num-sc962"></a> <a class="vagga-gatha-num-sc" id="vagga-gatha-num-sc34.32"></a>心喜無垢，　　如月盛滿，<br>
謗毀已除，<a class="t" id="t0771c12"></a>　　是謂梵志。<a class="t" id="t0771c13"></a></p>
</blockquote>
<p><a class="t-linehead" id="t-linehead0771c13"></a>猶如月盛滿清淨無瑕穢無有五翳，眾星圍<a class="t" id="t0771c14"></a>遶放大光明靡所不照。彼比丘清淨行人，永<a class="t" id="t0771c15"></a>除五翳無復五結，心得解脫諸覺道品，眾定<a class="t" id="t0771c16"></a>正受而自圍遶，於中獨尊無有眾瑕，捨世八<a class="t" id="t0771c17"></a>法毀譽已除，能具此行者故名為梵志。是<a class="t" id="t0771c18"></a>故說曰，心喜無垢，如月盛滿，謗毀已除，是謂<a class="t" id="t0771c19"></a>梵志。<a class="t" id="t0771c20"></a></p>
<blockquote class="gatha">
<p><a class="verse-num-sc" id="verse-num-sc963"></a> <a class="vagga-gatha-num-sc" id="vagga-gatha-num-sc34.33"></a>如月清明，　　懸處虛空，<br>
不染於欲，<a class="t" id="t0771c21"></a>　　是謂梵志。<a class="t" id="t0771c22"></a></p>
</blockquote>
<p><a class="t-linehead" id="t-linehead0771c22"></a>如秋時月不為五事所翳，清淨無瑕放大光<a class="t" id="t0771c23"></a>明靡所不照，修行比丘亦復如是，不為婬怒<a class="t" id="t0771c24"></a>癡五結所翳，能具此行者故名為梵志。是故<a class="t" id="t0771c25"></a>說曰，如月清明，懸處虛空，不染於欲，是謂梵志。<a class="t" id="t0771c26"></a></p>
<blockquote class="gatha">
<p><a class="verse-num-sc" id="verse-num-sc964"></a> <a class="vagga-gatha-num-sc" id="vagga-gatha-num-sc34.34"></a>避諍不諍，　　犯而不慍，<br>
惡來善待，<a class="t" id="t0771c27"></a>　　是謂梵志。<a class="t" id="t0771c28"></a></p>
</blockquote>
<p><a class="t-linehead" id="t-linehead0771c28"></a>彼入定人不起諍訟，禪定一意念待喜安，自<a class="t" id="t0771c29"></a>守五行具足乃名為定。設有惡意來相向者<a class="t" id="t0772a01"></a>恒以善待。是故說曰，避諍不諍，犯而不慍，惡<a class="t" id="t0772a02"></a>來善待，是謂梵志。<a class="t" id="t0772a03"></a></p>
<blockquote class="gatha">
<p><a class="verse-num-sc" id="verse-num-sc965"></a> <a class="vagga-gatha-num-sc" id="vagga-gatha-num-sc34.35"></a>解微妙慧，　　辨道不道，<br>
體行上義，<a class="t" id="t0772a04"></a>　　是謂梵志。<a class="t" id="t0772a05"></a></p>
</blockquote>
<p><a class="t-linehead" id="t-linehead0772a05"></a>諸有人聞籌量算計圖度萬物分別義趣，一<a class="t" id="t0772a06"></a>一分明辨其道趣，可就知就可捨知捨，體行<a class="t" id="t0772a07"></a>上義。所謂上義者，滅盡泥洹是，能具足此<a class="t" id="t0772a08"></a>法者故名為梵志。是故說曰，解微妙慧，辨<a class="t" id="t0772a09"></a>道不道，體行上義，是謂梵志。<a class="t" id="t0772a10"></a></p>
<blockquote class="gatha">
<p><a class="verse-num-sc" id="verse-num-sc966"></a> <a class="vagga-gatha-num-sc" id="vagga-gatha-num-sc34.36"></a>諸在人間，　　乞索自濟，<br>
無我無著，<a class="t" id="t0772a11"></a>　　不失梵行，<br>
說智無崖，　　是謂梵志。<a class="t" id="t0772a12"></a></p>
</blockquote>
<p><a class="t-linehead" id="t-linehead0772a12"></a>或有貴族姓子，從四姓中出家學道，捨憍慢<a class="t" id="t0772a13"></a>意去高就下不著榮冀，在在處處周旋往來。<a class="t" id="t0772a14"></a>興有佛事恭奉三寶，若得衣食床臥具病瘦<a class="t" id="t0772a15"></a>醫藥，便為呪願使彼施家世世受福，或以神<a class="t" id="t0772a16"></a>足騰在虛空作十八變，施主見者莫不歡喜，<a class="t" id="t0772a17"></a>便從受法皆得開悟，能具此行者故名為梵<a class="t" id="t0772a18"></a>志。是故說曰，諸在人間，乞索自濟，無我無著，<a class="t" id="t0772a19"></a>不失梵行，說智無崖，是謂梵志。<a class="t" id="t0772a20"></a></p>
<blockquote class="gatha">
<p><a class="verse-num-sc" id="verse-num-sc967"></a> <a class="vagga-gatha-num-sc" id="vagga-gatha-num-sc34.37"></a>若能棄欲，　　去家捨愛，<br>
以斷欲漏，<a class="t" id="t0772a21"></a>　　是謂梵志。<a class="t" id="t0772a22"></a></p>
</blockquote>
<p><a class="t-linehead" id="t-linehead0772a22"></a>如彼行人盡能斷欲，親近道門愛而不捨，或<a class="t" id="t0772a23"></a>有梵志未盡究竟，欲意未斷貪著五樂，雖稱<a class="t" id="t0772a24"></a>梵志不離於欲。諸有學人永滅欲漏不習恩<a class="t" id="t0772a25"></a>愛，能具足此行者故名為梵志。是故說曰，<a class="t" id="t0772a26"></a>若能棄欲，去家捨愛，以斷欲漏，是謂梵志。<a class="t" id="t0772a27"></a></p>
<blockquote class="gatha">
<p><a class="verse-num-sc" id="verse-num-sc968"></a> <a class="vagga-gatha-num-sc" id="vagga-gatha-num-sc34.38"></a>慈愍於人，　　使不驚懼，<br>
不害有益，<a class="t" id="t0772a28"></a>　　是謂梵志。<a class="t" id="t0772a29"></a></p>
</blockquote>
<p><a class="t-linehead" id="t-linehead0772a29"></a>眾行之要四等為本，恒當慈愍加被眾生，見<a class="t" id="t0772b01"></a>有恐懼懷憂惱者，便往恤化永處安隱，無害於<a class="t" id="t0772b02"></a>人興致供養，能具此行者名曰梵志。是故說<a class="t" id="t0772b03"></a>曰，慈愍於人，使不驚懼，不害有益，是謂梵志。<a class="t" id="t0772b04"></a></p>
<blockquote class="gatha">
<p><a class="verse-num-sc" id="verse-num-sc969"></a> <a class="vagga-gatha-num-sc" id="vagga-gatha-num-sc34.39"></a>避怨不怨，　　無所傷損，<br>
去其邪僻，<a class="t" id="t0772b05"></a>　　故曰梵志。<a class="t" id="t0772b06"></a></p>
</blockquote>
<p><a class="t-linehead" id="t-linehead0772b06"></a>行人執意志操不同，用心平等設見怨家視<a class="t" id="t0772b07"></a>如赤子，慈心普等平均無二。猶若忍心如地<a class="t" id="t0772b08"></a>平等如秤，<span class="corr" title="[蝐&gt;蜎] cf.【麗】">蜎</span>飛蠕動蚑行喘息，視如己身，念<a class="t" id="t0772b09"></a>之如父、念之如母、念之如子、念之如身，而無有<a class="t" id="t0772b10"></a>異。能具此眾行者名曰梵志。是故說曰，避<a class="t" id="t0772b11"></a>怨不怨，無所傷損，去其邪僻，故曰梵志。<a class="t" id="t0772b12"></a></p>
<blockquote class="gatha">
<p><a class="verse-num-sc" id="verse-num-sc970"></a> <a class="vagga-gatha-num-sc" id="vagga-gatha-num-sc34.40"></a>于後于前，　　及中無有，<br>
無操無捨，<a class="t" id="t0772b13"></a>　　是謂梵志。<a class="t" id="t0772b14"></a></p>
</blockquote>
<p><a class="t-linehead" id="t-linehead0772b14"></a>猶如有人，於未來世不作眾惡行，已不作<a class="t" id="t0772b15"></a>當不作，於過去世不作眾惡行，已作眾惡<a class="t" id="t0772b16"></a>行，已不作當不作現不作，及其中間作眾<a class="t" id="t0772b17"></a>惡行不作眾惡行，已不作當不作現不作。<a class="t" id="t0772b18"></a>能捨此眾惡行者，故名為梵志。是故說曰，于<a class="t" id="t0772b19"></a>後于前，及中無有，無操無捨，是謂梵志。<a class="t" id="t0772b20"></a></p>
<blockquote class="gatha">
<p><a class="verse-num-sc" id="verse-num-sc971"></a> <a class="vagga-gatha-num-sc" id="vagga-gatha-num-sc34.41"></a>去婬怒癡，　　憍慢諸惡，<br>
鍼貫芥子，<a class="t" id="t0772b21"></a>　　是謂梵志。<a class="t" id="t0772b22"></a></p>
</blockquote>
<p><a class="t-linehead" id="t-linehead0772b22"></a>如彼行人欲為污心，不得至於虛寂之道，除<a class="t" id="t0772b23"></a>去憍慢諸不善法，便得漸進至泥洹境，猶若<a class="t" id="t0772b24"></a>鍼貫芥子終不可得。彼心亦復如是，不為婬<a class="t" id="t0772b25"></a>怒癡繫所拘礙，能具此行者是謂梵志。是故<a class="t" id="t0772b26"></a>說曰，去婬怒癡，憍慢諸惡，鍼貫芥子，是謂梵<a class="t" id="t0772b27"></a>志。<a class="t" id="t0772b28"></a></p>
<blockquote class="gatha">
<p><a class="verse-num-sc" id="verse-num-sc972"></a> <a class="vagga-gatha-num-sc" id="vagga-gatha-num-sc34.42"></a>城以塹為固，　　往來受其苦，<a class="t" id="t0772b29"></a><br>
欲適渡彼岸，　　不肯受他語，<a class="t" id="t0772c01"></a><br>
唯能滅不起，　　是謂名梵志。<a class="t" id="t0772c02"></a></p>
</blockquote>
<p><a class="t-linehead" id="t-linehead0772c02"></a>生死久遠涉苦無數，唯有禪定之人越此生<a class="t" id="t0772c03"></a>死之難，去邪疑意無復猶豫，捨煩惱結使，受<a class="t" id="t0772c04"></a>清淨結使。能具此者故名為梵志。是故說<a class="t" id="t0772c05"></a>曰，城以塹為固，往來受其苦，欲適渡彼岸，不<a class="t" id="t0772c06"></a>肯受他語，唯能滅不起，是謂名梵志。<a class="t" id="t0772c07"></a></p>
<blockquote class="gatha">
<p><a class="verse-num-sc" id="verse-num-sc973"></a> <a class="vagga-gatha-num-sc" id="vagga-gatha-num-sc34.43"></a>人能斷愛，　　今世後世，<br>
有愛已盡，<a class="t" id="t0772c08"></a>　　是謂梵志。<a class="t" id="t0772c09"></a></p>
</blockquote>
<p><a class="t-linehead" id="t-linehead0772c09"></a>愛根未盡則不至道，愛根已盡者乃能為道，<a class="t" id="t0772c10"></a>欲求道者不斷三界結使則不至於道，能斷<a class="t" id="t0772c11"></a>愛根然後乃至於道，能具足此者故名為梵<a class="t" id="t0772c12"></a>志。是故說曰，人能斷愛，今世後世，有愛已盡，<a class="t" id="t0772c13"></a>是謂梵志。<a class="t" id="t0772c14"></a></p>
<blockquote class="gatha">
<p><a class="verse-num-sc" id="verse-num-sc974"></a> <a class="vagga-gatha-num-sc" id="vagga-gatha-num-sc34.44"></a>人無希望，　　今世後世，<br>
以無希望，<a class="t" id="t0772c15"></a>　　是謂梵志。<a class="t" id="t0772c16"></a></p>
</blockquote>
<p><a class="t-linehead" id="t-linehead0772c16"></a>所謂希望者，天下萬物皆人之所希望，然此<a class="t" id="t0772c17"></a>希望故未斷絕，如今現身未死見存於世，<a class="t" id="t0772c18"></a>正使後世取其命終，身死神逝無復希望。能<a class="t" id="t0772c19"></a>如此功德具足者，名曰梵志。是故說曰，人無<a class="t" id="t0772c20"></a>希望，今世後世，以無希望，是謂梵志。<a class="t" id="t0772c21"></a></p>
<blockquote class="gatha">
<p><a class="verse-num-sc" id="verse-num-sc975"></a> <a class="vagga-gatha-num-sc" id="vagga-gatha-num-sc34.45"></a>自不識知，　　天揵沓和，<br>
知無量觀，<a class="t" id="t0772c22"></a>　　是謂梵志。<a class="t" id="t0772c23"></a></p>
</blockquote>
<p><a class="t-linehead" id="t-linehead0772c23"></a>當佛如來坐禪之時，諸天世人竟不知佛今<a class="t" id="t0772c24"></a>為所在。有一比丘名曰多耆奢，往至世尊所，<a class="t" id="t0772c25"></a>便以此偈而讚如來曰：<a class="t" id="t0772c26"></a></p>
<blockquote class="gatha">
<p><a class="verse-num-sc" id="verse-num-sc976"></a> <a class="vagga-gatha-num-sc" id="vagga-gatha-num-sc34.46"></a>「歸命人中尊，　　歸命人中上，<a class="t" id="t0772c27"></a><br>
不審今世尊，　　為因何等禪？<a class="t" id="t0772c28"></a><br>
唯願天中天，　　敷演其教義。」<a class="t" id="t0772c29"></a></p>
</blockquote>
<p><a class="t-linehead" id="t-linehead0772c29"></a>如來自說：「梵行之中無有出我者，所以知其<a class="t" id="t0773a01"></a>然，禪解脫正受定意，猶是世之常法，諸天<a class="t" id="t0773a02"></a>龍神不能知我之所在，況我當行佛事眾智<a class="t" id="t0773a03"></a>之妙門？天龍鬼神能知我處乎？」是故說曰，自<a class="t" id="t0773a04"></a>不識知，天揵沓和，知無量觀，是謂梵志。<a class="t" id="t0773a05"></a></p>
<blockquote class="gatha">
<p><a class="verse-num-sc" id="verse-num-sc977"></a> <a class="vagga-gatha-num-sc" id="vagga-gatha-num-sc34.47"></a>自識宿命，　　見天人道，<br>
知生苦源，<a class="t" id="t0773a06"></a>　　智心永寂。<a class="t" id="t0773a07"></a></p>
</blockquote>
<p><a class="t-linehead" id="t-linehead0773a07"></a>自識宿命無數劫事，觀知地獄天上之事，餘<a class="t" id="t0773a08"></a>者不能，唯有佛、如來、至真、等正覺，觀三千大<a class="t" id="t0773a09"></a>千世界如掌觀珠，知生苦源究暢其本，捷<a class="t" id="t0773a10"></a>疾之智速成羅漢道，隨意所念而無流滯。是<a class="t" id="t0773a11"></a>故說曰，自識宿命，見天人道，知生苦源，智<a class="t" id="t0773a12"></a>心永寂。<a class="t" id="t0773a13"></a></p>
<blockquote class="gatha">
<p><a class="verse-num-sc" id="verse-num-sc978"></a> <a class="vagga-gatha-num-sc" id="vagga-gatha-num-sc34.48"></a>自知心解脫，　　脫欲無所著，<a class="t" id="t0773a14"></a><br>
三明以成就，　　是謂為梵志。<a class="t" id="t0773a15"></a></p>
</blockquote>
<p><a class="t-linehead" id="t-linehead0773a15"></a>如彼行人知心所念，解脫者不解脫者皆悉<a class="t" id="t0773a16"></a>明知，欲想諸行永得解脫。所謂三明者，自識<a class="t" id="t0773a17"></a>宿命、天眼、漏盡，若具足如是行者名曰梵志。<a class="t" id="t0773a18"></a>是故說曰，自知心解脫，脫欲無所著，三明以<a class="t" id="t0773a19"></a>成就，是謂為梵志。<a class="t" id="t0773a20"></a></p>
<blockquote class="gatha">
<p><a class="verse-num-sc" id="verse-num-sc979"></a> <a class="vagga-gatha-num-sc" id="vagga-gatha-num-sc34.49"></a>自識於宿命，　　知眾生因緣，<a class="t" id="t0773a21"></a><br>
如來佛無著，　　是謂為梵志。<a class="t" id="t0773a22"></a></p>
</blockquote>
<p><a class="t-linehead" id="t-linehead0773a22"></a>是時，如來知無數事，觀眾生性行一一分明，<a class="t" id="t0773a23"></a>生者死者皆悉了知，猶如天雨普潤世界，是<a class="t" id="t0773a24"></a>時，世尊觀生死之類亦復如是，生者死者無<a class="t" id="t0773a25"></a>不觀練。<a class="t" id="t0773a26"></a></p>
<p><a class="t-linehead" id="t-linehead0773a26"></a>爾時世尊與舍利弗，在閑靜室獨共遊處。爾<a class="t" id="t0773a27"></a>時有人已取命終，處在中陰精神不移。佛<a class="t" id="t0773a28"></a>告舍利弗：「汝今觀此中陰中識神，為從何許<a class="t" id="t0773a29"></a>中來？設復遷轉為處何所？」是時，舍利弗即入<a class="t" id="t0773b01"></a>四禪定意，觀此人神為從何來？設當遷轉為<a class="t" id="t0773b02"></a>處何處？時，舍利弗不知此人為從何來？為趣<a class="t" id="t0773b03"></a>何處？爾時世尊告舍利弗曰：「汝今所見不及<a class="t" id="t0773b04"></a>諸佛境界，此神所從來處此無數世界，非汝<a class="t" id="t0773b05"></a>神力之所能見。」佛告舍利弗：「汝復觀此精神<a class="t" id="t0773b06"></a>當生何處？」時舍利弗復入三昧，而不知精神<a class="t" id="t0773b07"></a>所湊，舍利弗即從三昧起，前白佛言：「今日<a class="t" id="t0773b08"></a>入定遍觀世界不知神之所湊。」佛告舍利弗：<a class="t" id="t0773b09"></a>「此神今日復當過一億世界，當生某甲家姓<a class="t" id="t0773b10"></a>某字某。如來所見，非是聲聞辟支佛所及知，<a class="t" id="t0773b11"></a>宿命通唯有如來等正覺得此宿命通。」是故<a class="t" id="t0773b12"></a>說曰，自識於宿命，知眾生因緣，如來佛無著，<a class="t" id="t0773b13"></a>是謂為梵志。<a class="t" id="t0773b14"></a></p>
<blockquote class="gatha">
<p><a class="verse-num-sc" id="verse-num-sc980"></a> <a class="vagga-gatha-num-sc" id="vagga-gatha-num-sc34.50"></a>盡斷一切結，　　亦不有熱惱，<a class="t" id="t0773b15"></a><br>
如來佛無著，　　是謂為梵志。<a class="t" id="t0773b16"></a></p>
</blockquote>
<p><a class="t-linehead" id="t-linehead0773b16"></a>諸有眾生斷一切結使，羅漢辟支雖斷結使，<a class="t" id="t0773b17"></a>由有相似結在，諸佛世尊無有相似，是故如<a class="t" id="t0773b18"></a>來佛無所著。是故說曰。盡斷一切結。亦不有<a class="t" id="t0773b19"></a>熱惱。如來佛無著。是謂為梵志。<a class="t" id="t0773b20"></a></p>
<blockquote class="gatha">
<p><a class="verse-num-sc" id="verse-num-sc981"></a> <a class="vagga-gatha-num-sc" id="vagga-gatha-num-sc34.51"></a>仙人龍中上，　　大仙最為尊，<a class="t" id="t0773b21"></a><br>
無數佛沐浴，　　是謂為梵志。<a class="t" id="t0773b22"></a></p>
</blockquote>
<p><a class="t-linehead" id="t-linehead0773b22"></a>所謂仙人者，得五通道，在群最尊無有出上，<a class="t" id="t0773b23"></a>內外清徹無有眾瑕。仙者亦名為象，長育形<a class="t" id="t0773b24"></a>體獸中最大，執意剛強能却眾敵。無數沐浴，<a class="t" id="t0773b25"></a>所謂沐浴者八解正浴池，去諸塵垢無有結<a class="t" id="t0773b26"></a>使。如來舒手，手所及處塵垢不著，伺察惡人<a class="t" id="t0773b27"></a>不得其便。是故說曰，仙人龍中上，大仙最為<a class="t" id="t0773b28"></a>尊，無數佛沐浴，是謂為梵志。<a class="t" id="t0773b29"></a></p>
<blockquote class="gatha">
<p><a class="verse-num-sc" id="verse-num-sc982"></a> <a class="vagga-gatha-num-sc" id="vagga-gatha-num-sc34.52"></a>所有盡無，　　渡流無漏，<br>
從此越岸，<a class="t" id="t0773c01"></a>　　是謂梵志。<a class="t" id="t0773c02"></a></p>
</blockquote>
<p><a class="t-linehead" id="t-linehead0773c02"></a>彼修行人，都越一切諸法，審諦分明解世所<a class="t" id="t0773c03"></a>有悉無所有。所謂流者，流有四名：一名欲<a class="t" id="t0773c04"></a>流，二名有流，三名無明流，四名見流。渡此<a class="t" id="t0773c05"></a>四流者，然後乃得無漏之行。羅漢辟支猶尚<a class="t" id="t0773c06"></a>思惟空無想願忍煖頂法，雖可思惟有漏俗<a class="t" id="t0773c07"></a>法意結所在，或有是時，欲念無漏先念有漏，<a class="t" id="t0773c08"></a>是以如來深藏則有大闕。如來大聖繫意禪<a class="t" id="t0773c09"></a>定從有至無，於無漏法觀未始有闕，得諸總<a class="t" id="t0773c10"></a>持強記不忘，十力、四無畏、大慈大悲、三無<a class="t" id="t0773c11"></a>礙道及神足行，是謂如來所修之法，非羅<a class="t" id="t0773c12"></a>漢辟支佛所修之法。是故說曰，所有盡無，<a class="t" id="t0773c13"></a>渡流無漏，從此越岸，是謂梵志。<a class="t" id="t0773c14"></a></p>
<blockquote class="gatha">
<p><a class="verse-num-sc" id="verse-num-sc983"></a> <a class="vagga-gatha-num-sc" id="vagga-gatha-num-sc34.53"></a>無禪無說，　　亦不念惡，<br>
禪智清淨，<a class="t" id="t0773c15"></a>　　是謂梵志。<a class="t" id="t0773c16"></a></p>
</blockquote>
<p><a class="t-linehead" id="t-linehead0773c16"></a>彼修行人不念惡禪，夫入禪之人，無言無說<a class="t" id="t0773c17"></a>常思善法。設見罵詈但守其法，若得味相應<a class="t" id="t0773c18"></a>禪及中間禪，執意守之無所嬈惱，能具足此<a class="t" id="t0773c19"></a>行者故名為梵志。是故說曰，無禪無說，亦不<a class="t" id="t0773c20"></a>念惡，禪智清淨，是謂梵志。<a class="t" id="t0773c21"></a></p>
<blockquote class="gatha">
<p><a class="verse-num-sc" id="verse-num-sc984"></a> <a class="vagga-gatha-num-sc" id="vagga-gatha-num-sc34.54"></a>比丘塜間衣，　　觀於欲非真，<a class="t" id="t0773c22"></a><br>
坐樹空閑處，　　是謂為梵志。<a class="t" id="t0773c23"></a></p>
</blockquote>
<p><a class="t-linehead" id="t-linehead0773c23"></a>塜間衣有四種：一者發家著衣出家學者，二<a class="t" id="t0773c24"></a>者檀越施衣受而守護，三者百納拾諸遺餘，<a class="t" id="t0773c25"></a>四者塜間污穢不淨。如來初學發家著衣，觀<a class="t" id="t0773c26"></a>欲非真捨六萬夫人，棄轉輪王位，出家學<a class="t" id="t0773c27"></a>道在閑靜處，坐樹王下，降伏魔王破十八<a class="t" id="t0773c28"></a>億眾。能具此眾德者故名為梵志。是故說曰，<a class="t" id="t0773c29"></a>比丘塜間衣，觀於欲非真，坐樹空閑處，是謂<a class="t" id="t0774a01"></a>為梵志。<a class="t" id="t0774a02"></a></p>
<blockquote class="gatha">
<p><a class="verse-num-sc" id="verse-num-sc985"></a> <a class="vagga-gatha-num-sc" id="vagga-gatha-num-sc34.55"></a>人無識知，　　無語無說，<br>
體冷無煖，<a class="t" id="t0774a03"></a>　　是謂梵志。<a class="t" id="t0774a04"></a></p>
</blockquote>
<p><a class="t-linehead" id="t-linehead0774a04"></a>如來出世，無事不知無事不包，無語無說者，<a class="t" id="t0774a05"></a>永除狐疑不懷猶豫，諸煩惱結使永盡無餘，<a class="t" id="t0774a06"></a>逮甘露滅，能具此眾行故名為梵志。是故說<a class="t" id="t0774a07"></a>曰，人無識知，無語無說，體冷無煖，是謂梵志。<a class="t" id="t0774a08"></a></p>
<blockquote class="gatha">
<p><a class="verse-num-sc" id="verse-num-sc986"></a> <a class="vagga-gatha-num-sc" id="vagga-gatha-num-sc34.56"></a>棄捐家居，　　無家之畏，<br>
逮甘露滅，<a class="t" id="t0774a09"></a>　　是謂梵志。<a class="t" id="t0774a10"></a></p>
</blockquote>
<p><a class="t-linehead" id="t-linehead0774a10"></a>所以居家者，安處人民得自生活，身者眾<a class="t" id="t0774a11"></a>結之屋室，是以聖人教人離家，在於閑靜求<a class="t" id="t0774a12"></a>甘露滅，能具如是眾德者故曰梵志。是故<a class="t" id="t0774a13"></a>說曰，棄捐家居，無家之畏，逮甘露滅，是謂梵<a class="t" id="t0774a14"></a>志。<a class="t" id="t0774a15"></a></p>
<blockquote class="gatha">
<p><a class="verse-num-sc" id="verse-num-sc987"></a> <a class="vagga-gatha-num-sc" id="vagga-gatha-num-sc34.57"></a>斷絕世事，　　口無麤言，<br>
八道審諦，<a class="t" id="t0774a16"></a>　　是謂梵志。<a class="t" id="t0774a17"></a></p>
</blockquote>
<p><a class="t-linehead" id="t-linehead0774a17"></a>如來世尊光相炳著，初轉法輪，八萬諸天及<a class="t" id="t0774a18"></a>二王人、梵志七人，摩竭國王洴沙萬二千人，<a class="t" id="t0774a19"></a>摩竭國界石室之中，釋提桓因萬二千天，<a class="t" id="t0774a20"></a>拘尸那竭國，最後度須拔。佛滅度後當有羅<a class="t" id="t0774a21"></a>漢出世，名曰優波掘，於其中間濟度眾生<a class="t" id="t0774a22"></a>不可稱計，演說八道無礙之法。是故說曰，<a class="t" id="t0774a23"></a>斷絕世事，口無麤言，八道審諦，是謂梵志。<a class="t" id="t0774a24"></a></p>
<blockquote class="gatha">
<p><a class="verse-num-sc" id="verse-num-sc988"></a> <a class="vagga-gatha-num-sc" id="vagga-gatha-num-sc34.58"></a>遠逝獨遊，　　隱藏無形，<br>
難降能降，<a class="t" id="t0774a25"></a>　　是謂梵志。<a class="t" id="t0774a26"></a></p>
</blockquote>
<p><a class="t-linehead" id="t-linehead0774a26"></a>如彼行人興無涯之想、散無邊之念，身形在<a class="t" id="t0774a27"></a>此心在海表，人欲觀意知其形狀者甚為難<a class="t" id="t0774a28"></a>剋。心意流馳彈指之頃，過數千萬億江河山<a class="t" id="t0774a29"></a>表，是以故說遠逝獨遊。復有問者，心有十<a class="t" id="t0774b01"></a>大地法，心為十一，何以故說遠逝獨遊乎？<a class="t" id="t0774b02"></a>報曰：「心者恒逐因緣隨前任行，當心在色<a class="t" id="t0774b03"></a>聲，爾時無有香味細滑法；當心在香，爾時<a class="t" id="t0774b04"></a>無有色味細滑法；心在味，無色香細滑法；<a class="t" id="t0774b05"></a>心在細滑，爾時無色聲香味法；心在法，無<a class="t" id="t0774b06"></a>上五事。當在色時心為法本，猶如王行羽儀<a class="t" id="t0774b07"></a>賓從無不備有。但以王為名。此亦如是，心<a class="t" id="t0774b08"></a>造因緣十法備有但不受名，亦如飛鳥飛行<a class="t" id="t0774b09"></a>空中依其六翮，然但以鳥為名。此亦如是，心<a class="t" id="t0774b10"></a>之無形亦無窠窟，非是世人肉眼所見，依止<a class="t" id="t0774b11"></a>五陰，陰散則離非有形質，心之難化猶木鑽<a class="t" id="t0774b12"></a>鋼。是以聖人遺教後生，欲降伏心者，晨用<a class="t" id="t0774b13"></a>百藥中用百藥暮用百藥，空無想願止觀滅<a class="t" id="t0774b14"></a>盡，用療心病使得除愈，能具此者故曰梵志。」<a class="t" id="t0774b15"></a>是故說曰，遠逝獨遊，隱藏無形，難降能降，是<a class="t" id="t0774b16"></a>謂梵志。<a class="t" id="t0774b17"></a></p>
<blockquote class="gatha">
<p><a class="verse-num-sc" id="verse-num-sc989"></a> <a class="vagga-gatha-num-sc" id="vagga-gatha-num-sc34.59"></a>無色不可見，　　此亦不可見，<a class="t" id="t0774b18"></a><br>
解知此句者，　　念則有所由，<a class="t" id="t0774b19"></a><br>
覺知結使盡，　　是世最梵志。<a class="t" id="t0774b20"></a></p>
</blockquote>
<p><a class="t-linehead" id="t-linehead0774b20"></a>無色不可見者，何者？心也？夫心興患與身招<a class="t" id="t0774b21"></a>殃，猶若象馬剛強<span class="gaiji">［怡-台＋龍］<!--gaiji,,1[怡-台＋龍],2&#x22931;,3--></span>戾不調，有目之士加於<a class="t" id="t0774b22"></a>捶杖，使知楚痛，然後調良？人心為患，牽致地<a class="t" id="t0774b23"></a>獄餓鬼畜生，雖得為人處在卑賤，顏色醜陋<a class="t" id="t0774b24"></a>為人所嫉，是故說曰？無色不可見，此亦不<a class="t" id="t0774b25"></a>可見？解知此句者？念則有所由？覺知結使盡？是<a class="t" id="t0774b26"></a>世最梵志。諸佛世尊所以出世者，正欲降此<a class="t" id="t0774b27"></a>弊惡之心，諸佛世尊慈慜一切，弘慈普蓋<a class="t" id="t0774b28"></a>靡所不照，雖處於世無所染著。<a class="t" id="t0774b29"></a></p>
<blockquote class="gatha">
<p><a class="verse-num-sc" id="verse-num-sc990"></a> <a class="vagga-gatha-num-sc" id="vagga-gatha-num-sc34.60"></a>斷生死河，　　能忍超度，<br>
自覺出壍，<a class="t" id="t0774c01"></a>　　是謂梵志。<a class="t" id="t0774c02"></a></p>
</blockquote>
<p><a class="t-linehead" id="t-linehead0774c02"></a>如彼行人為五欲所繫，流轉生死之河，要須<a class="t" id="t0774c03"></a>大聖指授權宜，從此岸得至彼岸。如來降形<a class="t" id="t0774c04"></a>非事不豫，要接有緣後乃滅度。壍者憍慢之<a class="t" id="t0774c05"></a>壍，能度此壍不為憍慢所繫。能具此者故名<a class="t" id="t0774c06"></a>為梵志。是故說曰，斷生死河，能忍超度，自<a class="t" id="t0774c07"></a>覺出壍，是謂梵志。<a class="t" id="t0774c08"></a></p>
<blockquote class="gatha">
<p><a class="verse-num-sc" id="verse-num-sc991"></a> <a class="vagga-gatha-num-sc" id="vagga-gatha-num-sc34.61"></a>當求截流渡，　　梵志無有欲，<a class="t" id="t0774c09"></a><br>
內自觀諸情，　　<span class="corr" title="[自&gt;是] cf.【麗】">是</span>謂為梵志，<a class="t" id="t0774c10"></a><br>
能知如是者，　　乃復為梵志。<a class="t" id="t0774c11"></a></p>
</blockquote>
<p><a class="t-linehead" id="t-linehead0774c11"></a>如彼行人不斷愛流四駛四淵者，進趣於道<a class="t" id="t0774c12"></a>不亦難乎？如河暴溢必有所傷，梵志貪欲死<a class="t" id="t0774c13"></a>趣惡道。是以如來誡以除貪，與說欲本污穢<a class="t" id="t0774c14"></a>不淨，當斷諸邪使不流馳。能具此眾行者故<a class="t" id="t0774c15"></a>名為梵志。是故說曰，當求截流渡，梵志無有<a class="t" id="t0774c16"></a>欲，內自觀諸情，是謂為梵志，能知如是者，乃<a class="t" id="t0774c17"></a>名為梵志。<a class="t" id="t0774c18"></a></p>
<blockquote class="gatha">
<p><a class="verse-num-sc" id="verse-num-sc992"></a> <a class="vagga-gatha-num-sc" id="vagga-gatha-num-sc34.62"></a>先去其母，　　王及二臣，<br>
盡勝境界，<a class="t" id="t0774c19"></a>　　是謂梵志。<a class="t" id="t0774c20"></a></p>
</blockquote>
<p><a class="t-linehead" id="t-linehead0774c20"></a>先去其母者，愛心流馳以為源本，無漏意識<a class="t" id="t0774c21"></a>能去斯病使盡無餘。王者我慢也，二臣戒<a class="t" id="t0774c22"></a>盜身見。盡勝境界者，一切諸結使，能去眾<a class="t" id="t0774c23"></a>結之患。故曰為梵志。是故說曰，先去其母，王<a class="t" id="t0774c24"></a>及二臣，盡勝境界，是謂梵志。<a class="t" id="t0774c25"></a></p>
<blockquote class="gatha">
<p><a class="verse-num-sc" id="verse-num-sc993"></a> <a class="vagga-gatha-num-sc" id="vagga-gatha-num-sc34.63"></a>不捶梵志，　　不放梵志，<br>
咄捶梵志，<a class="t" id="t0774c26"></a>　　放者亦咄。<a class="t" id="t0774c27"></a></p>
</blockquote>
<p><a class="t-linehead" id="t-linehead0774c27"></a>所謂梵志者，得阿羅漢道，不得以手捲刀<a class="t" id="t0774c28"></a>杖加彼真人，不放梵志者，此是真人，恒當供<a class="t" id="t0774c29"></a>養衣被服飯食床臥具病瘦醫藥，四事供養<a class="t" id="t0775a01"></a>令不減少。咄捶梵志，行惡之人，放者亦咄，復<a class="t" id="t0775a02"></a>是惡人，不留供養飲食床臥具病瘦醫藥，能<a class="t" id="t0775a03"></a>具此行故名為梵志。是故說曰，不捶梵志，不<a class="t" id="t0775a04"></a>放梵志，咄捶梵志，放者亦咄。<a class="t" id="t0775a05"></a></p>
<blockquote class="gatha">
<p><a class="verse-num-sc" id="verse-num-sc994"></a> <a class="vagga-gatha-num-sc" id="vagga-gatha-num-sc34.64"></a>諸有知深法，　　不問老以少，<a class="t" id="t0775a06"></a><br>
審諦守戒信，　　猶祀火梵志。<a class="t" id="t0775a07"></a></p>
</blockquote>
<p><a class="t-linehead" id="t-linehead0775a07"></a>昔佛在世周旋教化。時諸比丘不廣多聞，爾<a class="t" id="t0775a08"></a>時世尊便作是念：「今諸比丘多有懈怠意不<a class="t" id="t0775a09"></a>精懃，復自觀察當來過去三世之事，知當來<a class="t" id="t0775a10"></a>世當有比丘，嫉妬恚癡不順道教，便興誹謗<a class="t" id="t0775a11"></a>損如來法輕慢於師，亦復不敬說法之人。」是<a class="t" id="t0775a12"></a>以世尊觀察後世遺法中間，恐有老少共相<a class="t" id="t0775a13"></a>上下尊卑不別，老恃耆艾少恃聰叡。老者自<a class="t" id="t0775a14"></a>陳：「吾所目覩，非卿所知，汝今所見如螢火虫。」<a class="t" id="t0775a15"></a>少者自陳：「老頓嚚鹵，情喪心塞，知何可歸？」<a class="t" id="t0775a16"></a>如來教曰：「當自守戒，猶若事火梵志五處然<a class="t" id="t0775a17"></a>火，晝夜承事不失時節，香華繒綵事事供養。」<a class="t" id="t0775a18"></a>是故說曰，諸有知深法，不問老以少，審諦守<a class="t" id="t0775a19"></a>戒信，猶祀火梵志，歸命人中尊，亦如事火神。<a class="t" id="t0775a20"></a></p>
<blockquote class="gatha">
<p><a class="verse-num-sc" id="verse-num-sc995"></a> <a class="vagga-gatha-num-sc" id="vagga-gatha-num-sc34.65"></a>諸有知深法，　　等覺之所說，<a class="t" id="t0775a21"></a><br>
審諦守戒信，　　猶祀火梵志。<a class="t" id="t0775a22"></a></p>
</blockquote>
<p><a class="t-linehead" id="t-linehead0775a22"></a>如來出現，億千萬劫時時乃出，遭賢遇聖實<a class="t" id="t0775a23"></a>不可得，人能守戒信不失儀，如祀火梵志。昔<a class="t" id="t0775a24"></a>佛在世誡諸比丘：「自今以後不得誦外書<a class="t" id="t0775a25"></a>外道異學所誦習者。何以故？彼所陳說非真<a class="t" id="t0775a26"></a>正義，亦復不是至道之本。」是故說曰，諸有<a class="t" id="t0775a27"></a>知深法，等覺之所說，審諦守戒信，猶祀火梵志，<a class="t" id="t0775a28"></a>真誠歸命佛。<a class="t" id="t0775a29"></a></p>
<blockquote class="gatha">
<p><a class="verse-num-sc" id="verse-num-sc996"></a> <a class="vagga-gatha-num-sc" id="vagga-gatha-num-sc34.66"></a>於己法在外，　　梵志為最上，<a class="t" id="t0775b01"></a><br>
一切諸有漏，　　皆盡皆無餘。<a class="t" id="t0775b02"></a></p>
<p><a class="verse-num-sc" id="verse-num-sc997"></a> <a class="vagga-gatha-num-sc" id="vagga-gatha-num-sc34.67"></a>或復觀於痛，　　皆盡皆無餘。<a class="t" id="t0775b03"></a></p>
<p><a class="vagga-gatha-num-sc" id="vagga-gatha-num-sc34.67A"></a>或復觀合會，　　皆盡皆無餘。<a class="t" id="t0775b04"></a></p>
<p><a class="vagga-gatha-num-sc" id="vagga-gatha-num-sc34.67B"></a>或復觀因緣，　　皆盡皆無餘。<a class="t" id="t0775b05"></a></p>
</blockquote>
<p><a class="t-linehead" id="t-linehead0775b05"></a>於己法在外者，彼脩行人觀了一切眾法，<a class="t" id="t0775b06"></a>無事不關無事不知，猶若梵志知天文地理<a class="t" id="t0775b07"></a>星宿災變皆悉觀了，一切諸漏皆盡無餘。觀<a class="t" id="t0775b08"></a>諸苦痛若好若醜，皆歸於盡，觀其合會必有<a class="t" id="t0775b09"></a>離別因緣，暫有亦復歸滅。<a class="t" id="t0775b10"></a></p>
<blockquote class="gatha">
<p><a class="verse-num-sc" id="verse-num-sc998"></a> <a class="vagga-gatha-num-sc" id="vagga-gatha-num-sc34.68"></a>猶若內法本，　　梵志為在表，<a class="t" id="t0775b11"></a><br>
若使共床褥，　　如彼婆鉤盧。<a class="t" id="t0775b12"></a></p>
</blockquote>
<p><a class="t-linehead" id="t-linehead0775b12"></a>所謂內法者，四諦真如一一分別不失次緒，<a class="t" id="t0775b13"></a>梵志於內則謂為表。是故說曰，猶若內法本，<a class="t" id="t0775b14"></a>梵志為在表，若使共床褥，如婆鉤盧者。此婆<a class="t" id="t0775b15"></a>鉤盧比丘出家以來，未曾與人說四句之義，<a class="t" id="t0775b16"></a>正使與共同坐不聞說其正法，從生至老八<a class="t" id="t0775b17"></a>十一鉢和藍，未曾畜沙彌弟子及餘使人，若<a class="t" id="t0775b18"></a>為人鮮潔託志虛無繫意玄寂。是故說曰，若<a class="t" id="t0775b19"></a>使共床褥，如彼婆鉤盧。<a class="t" id="t0775b20"></a></p>
<blockquote class="gatha">
<p><a class="verse-num-sc" id="verse-num-sc999"></a> <a class="vagga-gatha-num-sc" id="vagga-gatha-num-sc34.69"></a>猶如內法，　　梵志在表，<br>
知生知老，<a class="t" id="t0775b21"></a>　　轉當至死。<a class="t" id="t0775b22"></a></p>
</blockquote>
<p><a class="t-linehead" id="t-linehead0775b22"></a>所謂內法者不誑惑人，一向而無傾，一向而<a class="t" id="t0775b23"></a>無邪，唯有如來能越此境界，以盡其生更不<a class="t" id="t0775b24"></a>受有，如實知之。是故說曰，猶若內法，梵志在<a class="t" id="t0775b25"></a>表，知生知老，轉當至死。<a class="t" id="t0775b26"></a></p>
<blockquote class="gatha">
<p><a class="verse-num-sc" id="verse-num-sc1000"></a> <a class="vagga-gatha-num-sc" id="vagga-gatha-num-sc34.70"></a>日照於晝，　　月照於夜，<br>
甲兵照軍，<a class="t" id="t0775b27"></a>　　禪照道人，<br>
佛出天下，　　照一切冥。<a class="t" id="t0775b28"></a></p>
</blockquote>
<p><a class="t-linehead" id="t-linehead0775b28"></a>日照於晝者，當日天子初出之時，放億百千<a class="t" id="t0775b29"></a>萬光明，使星宿月光無復光明；若復日沒<a class="t" id="t0775c01"></a>之時，月及星宿皆共競明，俱有所照其明不<a class="t" id="t0775c02"></a>同。猶若大將之士兩敵相向，揚威奮武決戰<a class="t" id="t0775c03"></a>勝負，震赫精刃鍾皷雷鳴。禪定之人移山飛<a class="t" id="t0775c04"></a>岳海水揚塵手捫日月，有此神力不自稱譽。<a class="t" id="t0775c05"></a>方此諸人雖有此德，不及如來。佛出世間眾<a class="t" id="t0775c06"></a>相具足，放大光明靡所不照，光明所及晝夜<a class="t" id="t0775c07"></a>不絕，其見光者聾盲瘖瘂考掠苦痛自然休<a class="t" id="t0775c08"></a>息。是故說曰，如日照於晝，月照於夜，甲兵<a class="t" id="t0775c09"></a>照軍，禪照道人，佛出天下，照一切冥。<a class="t" id="t0775c10"></a></p>
<blockquote class="gatha">
<p><a class="verse-num-sc" id="verse-num-sc1001"></a> <a class="vagga-gatha-num-sc" id="vagga-gatha-num-sc34.71"></a>梵志無有是，　　有憂無憂念，<a class="t" id="t0775c11"></a><br>
如如意所轉，　　彼彼滅狐疑。<a class="t" id="t0775c12"></a></p>
</blockquote>
<p><a class="t-linehead" id="t-linehead0775c12"></a>梵志無有是，意著於殊妙之法，見樂不以<a class="t" id="t0775c13"></a>為喜，見憂不以為慼，如如意所轉恒自念善，<a class="t" id="t0775c14"></a>彼彼自滅惡，得習聖諦分別諸使。是故說曰，<a class="t" id="t0775c15"></a>梵志無有是，有憂無憂念，如如意所轉，彼彼滅<a class="t" id="t0775c16"></a>狐疑。<a class="t" id="t0775c17"></a></p>
<blockquote class="gatha">
<p><a class="verse-num-sc" id="verse-num-sc1002"></a> <a class="vagga-gatha-num-sc" id="vagga-gatha-num-sc34.72"></a>出生諸深法，　　梵志習入禪，<a class="t" id="t0775c18"></a><br>
能解狐疑網，　　身知其苦痛。<a class="t" id="t0775c19"></a></p>
</blockquote>
<p><a class="t-linehead" id="t-linehead0775c19"></a>如來等正覺初成佛時，七日之中禪定正受<a class="t" id="t0775c20"></a>思惟十二因緣，一一分別知起知滅。爾時如<a class="t" id="t0775c21"></a>來即從三昧起而說斯偈：<a class="t" id="t0775c22"></a></p>
<blockquote class="gatha">
<p><a class="verse-num-sc" id="verse-num-sc1003"></a> <a class="vagga-gatha-num-sc" id="vagga-gatha-num-sc34.73"></a>「出生諸深法，　　梵志習入禪，<a class="t" id="t0775c23"></a><br>
能解狐疑網，　　身知其苦痛。<a class="t" id="t0775c24"></a></p>
</blockquote>
<p><a class="t-linehead" id="t-linehead0775c24"></a>「如我所習積行所致，今日成等正覺實而不<a class="t" id="t0775c25"></a>虛。」梵志習入禪，去諸惡法悉壞狐疑網，於諸<a class="t" id="t0775c26"></a>深法得無礙智，所念自在深知苦際，深知因<a class="t" id="t0775c27"></a>緣合數之法權詐非實。略誦其要，當觀因緣<a class="t" id="t0775c28"></a>法，復當觀盡法，一切諸法皆由合數，一切諸<a class="t" id="t0775c29"></a>法皆由於痛，當知盡滅不造有漏。<a class="t" id="t0776a01"></a></p>
<blockquote class="gatha">
<p><a class="verse-num-sc" id="verse-num-sc1004"></a> <a class="vagga-gatha-num-sc" id="vagga-gatha-num-sc34.74"></a>出生諸深法，　　梵志習入禪，<a class="t" id="t0776a02"></a><br>
遍照一切世，　　猶日在虛空。<a class="t" id="t0776a03"></a></p>
</blockquote>
<p><a class="t-linehead" id="t-linehead0776a03"></a>法能成人非法不就，晝夜思惟不去胸懷，身<a class="t" id="t0776a04"></a>口意行不妄有犯，能成就如此法，便能照<a class="t" id="t0776a05"></a>一切法。以己所得盡施眾生，猶若明日處在<a class="t" id="t0776a06"></a>虛空普有所照，其有覩者莫不蒙光。是故說<a class="t" id="t0776a07"></a>曰，出生諸深法，梵志習入禪，遍照一切世，<a class="t" id="t0776a08"></a>猶日在虛空。<a class="t" id="t0776a09"></a></p>
<blockquote class="gatha">
<p><a class="verse-num-sc" id="verse-num-sc1005"></a> <a class="vagga-gatha-num-sc" id="vagga-gatha-num-sc34.75"></a>出生諸深法，　　梵志習入禪，<a class="t" id="t0776a10"></a><br>
能却魔眾敵，　　如佛脫眾垢。<a class="t" id="t0776a11"></a></p>
</blockquote>
<p><a class="t-linehead" id="t-linehead0776a11"></a>出生諸深法者，如來成等正覺，具足三十七<a class="t" id="t0776a12"></a>道品之法，身口意行與無漏相應，降伏魔怨<a class="t" id="t0776a13"></a>進却時宜，如來等正覺脫一切結使。<a class="t" id="t0776a14"></a></p>
<p><span class="t-juanname">出曜經卷第三十</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
