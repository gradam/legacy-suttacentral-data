<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.5">
<article>
<div class="hgroup">
<p class="division">出曜經</p>
<h1>放逸品第五之初</h1>
</div>
<blockquote class="gatha">
<p><a class="verse-num-sc" id="verse-num-sc181"></a> <a class="vagga-gatha-num-sc" id="vagga-gatha-num-sc5.1"></a><a class="t" id="t0641c17"></a>本性不自造，　　情知不自為，<a class="t" id="t0641c18"></a><br>
不慮邪徑路，　　愚者念力求。<a class="t" id="t0641c19"></a></p>
</blockquote>
<p><a class="t-linehead" id="t-linehead0641c19"></a>本性不自造者，所應造者不造，所不應造者<a class="t" id="t0641c20"></a>反更造，為人所譏，或隨人語不自任己，由此<a class="t" id="t0641c21"></a>致亂習放逸行，是故說曰，本性不自造。情知<a class="t" id="t0641c22"></a>不自為者，目自見事於己有損，毀敗正業牽<a class="t" id="t0641c23"></a>致冥室，是故說曰，情知不自為。不慮邪徑路<a class="t" id="t0641c24"></a>者，不可以思慮而獲財產，晝夜憂念身不行<a class="t" id="t0641c25"></a>者，所願不果無所成辦，是故說曰，不慮邪徑<a class="t" id="t0641c26"></a>路也。愚者念力求者，愚者所行少於智慮無<a class="t" id="t0641c27"></a>有慧明，不能有所割斷無有方便，處俗無俗<a class="t" id="t0641c28"></a>義、處道無道義，是故說曰，愚者念力求也。<a class="t" id="t0641c29"></a></p>
<blockquote class="gatha">
<p><a class="verse-num-sc" id="verse-num-sc182"></a> <a class="vagga-gatha-num-sc" id="vagga-gatha-num-sc5.2"></a>如車行道，　　捨平大塗，<br>
從邪徑敗，<a class="t" id="t0642a01"></a>　　生折軸憂。<a class="t" id="t0642a02"></a></p>
</blockquote>
<p><a class="t-linehead" id="t-linehead0642a02"></a>如車行道者，昔有眾人與十賈客相隨採寶<a class="t" id="t0642a03"></a>歸家，時有一人乘車載寶，無價明月雜寶無<a class="t" id="t0642a04"></a>數，車重頓躓失伴在後，進不見伴，退畏盜賊，<a class="t" id="t0642a05"></a>便隨邪徑御車涉路，行未經里數車墜深<span class="gaiji">澗<!--gaiji,澗,1[澗-日＋月],2&#x3D4E;,3--></span><a class="t" id="t0642a06"></a>軸折轂敗。又在曠野無人之處，椎胸喚呼怨<a class="t" id="t0642a07"></a>訴無處，對車啼哭無方自致，不求方計道為<a class="t" id="t0642a08"></a>遠近，復不修治朽車。爾時世尊以天眼觀清<a class="t" id="t0642a09"></a>淨無瑕穢，見彼失伴之人，在於曠野轂破軸<a class="t" id="t0642a10"></a>折對車啼哭。爾時世尊知彼眾生應得度脫，<a class="t" id="t0642a11"></a>即遣化人詣彼曠野，在虛空中結加趺坐。厄<a class="t" id="t0642a12"></a>人仰見人坐空中，即向求願：「我今在厄難之<a class="t" id="t0642a13"></a>中，願見救拔得至安隱方處。」爾時化人即以<a class="t" id="t0642a14"></a>神力，接彼財產及彼人身，忽然便在祇洹門<a class="t" id="t0642a15"></a>外。爾時世尊告諸比丘：「應受化人今在門外，<a class="t" id="t0642a16"></a>汝等導引將詣世尊所。」比丘受教即將入覲，<a class="t" id="t0642a17"></a>其人見佛心開意解求為沙門，即得為道，聞<a class="t" id="t0642a18"></a>微妙法，解身無我萬有皆虛，世間皆苦唯道<a class="t" id="t0642a19"></a>是真，此大法中無復熱惱，所有財寶盡施三<a class="t" id="t0642a20"></a>尊，是我宿福遭遇福田，水火災異不能傷害，<a class="t" id="t0642a21"></a>心倍歡喜善心生焉。爾時世尊漸說妙法，所<a class="t" id="t0642a22"></a>謂論者，施論戒論生天之論，欲不淨想，漏為<a class="t" id="t0642a23"></a>穢行，無數方便勸進修學，在大眾中而說此<a class="t" id="t0642a24"></a>偈：<a class="t" id="t0642a25"></a></p>
<blockquote class="gatha">
<p><a class="verse-num-sc" id="verse-num-sc183"></a> <a class="vagga-gatha-num-sc" id="vagga-gatha-num-sc5.3"></a>「如車行道，　　捨平大塗，<br>
從邪徑敗，<a class="t" id="t0642a26"></a>　　生折軸憂。」<a class="t" id="t0642a27"></a></p>
</blockquote>
<p><a class="t-linehead" id="t-linehead0642a27"></a>時彼比丘聞佛說偈，內自思惟：「今日世尊獨<a class="t" id="t0642a28"></a>為我說法不為餘人。所以然者，如偈所云，盡<a class="t" id="t0642a29"></a>為我身所涉勤苦，如來悉知。」倍興恭敬於佛<a class="t" id="t0642b01"></a>法眾，心開意解，得須陀洹果、斯陀含果、阿那<a class="t" id="t0642b02"></a>含果、阿羅漢果，六通清徹，所願者果，已離三<a class="t" id="t0642b03"></a>有不處生死。時彼眾中復有眾生，執意不固<a class="t" id="t0642b04"></a>欲犯禁戒，習愛欲行違遠威儀，不隨正真之<a class="t" id="t0642b05"></a>道。爾時世尊知彼眾生心中所念，欲使大眾<a class="t" id="t0642b06"></a>忘憂除患，去彼惡心安處無為，重與大眾而<a class="t" id="t0642b07"></a>說此偈：<a class="t" id="t0642b08"></a></p>
<blockquote class="gatha">
<p><a class="verse-num-sc" id="verse-num-sc184"></a> <a class="vagga-gatha-num-sc" id="vagga-gatha-num-sc5.4"></a>「離法如是，　　從非法增，<br>
愚守至死，<a class="t" id="t0642b09"></a>　　亦有折患。」<a class="t" id="t0642b10"></a></p>
</blockquote>
<p><a class="t-linehead" id="t-linehead0642b10"></a>是時，世尊重告大眾：「猶彼商人捨平大塗而<a class="t" id="t0642b11"></a>就邪徑，道路頓躓折軸之憂。今此眾中異心<a class="t" id="t0642b12"></a>眾生亦復如是，欲離正法習增非法，愚人守<a class="t" id="t0642b13"></a>死墮入惡趣。云何諸比丘！在如來前而復面<a class="t" id="t0642b14"></a>欺？審爾不乎？若當老死對至無所恃怙，號天<a class="t" id="t0642b15"></a>啼哭無益神識，淚如江河投于四海，不能制<a class="t" id="t0642b16"></a>神不趣惡道。我今出現為諸眾生除諸苦惱。<a class="t" id="t0642b17"></a>夫人貪欲燒身滅族，今世後世所往不安。汝<a class="t" id="t0642b18"></a>等比丘！彼當犯戒於現法中不獲度世，恒沙<a class="t" id="t0642b19"></a>諸佛所不能療。」諸比丘聞佛所說，肅然毛豎<a class="t" id="t0642b20"></a>心懷戰慓內自悔責。佛知其心應得受化，漸<a class="t" id="t0642b21"></a>與說法去諸塵勞得法眼淨，以次得證須陀<a class="t" id="t0642b22"></a>洹果、斯陀含果、阿那含果、阿羅漢果，六通清<a class="t" id="t0642b23"></a>徹，不處三有永離八難。爾時大眾聞佛所說，<a class="t" id="t0642b24"></a>歡喜作禮而去。<a class="t" id="t0642b25"></a></p>
<blockquote class="gatha">
<p><a class="verse-num-sc" id="verse-num-sc185"></a> <a class="vagga-gatha-num-sc" id="vagga-gatha-num-sc5.5"></a>行亦應正，　　非事莫豫，<br>
邪徑增垢，<a class="t" id="t0642b26"></a>　　諸漏興盛，<br>
漏已熾盛，　　除邪漏盡。<a class="t" id="t0642b27"></a></p>
</blockquote>
<p><a class="t-linehead" id="t-linehead0642b27"></a>行亦應正者，一切眾善德本善法者，是謂行<a class="t" id="t0642b28"></a>也。眾法要藏，晝夜親近遂至無為。然彼群類<a class="t" id="t0642b29"></a>捨正就邪，不應行者便行、應行者而捨離之，<a class="t" id="t0642c01"></a>方更翫習不善之法，已習非法離於善道，與<a class="t" id="t0642c02"></a>地獄相近，是故說曰，行亦應正也。非事莫豫<a class="t" id="t0642c03"></a>者，非事者，放逸貪婬習於不要之行，是故說<a class="t" id="t0642c04"></a>曰，非事莫豫也。邪徑增垢者，意習邪業心如<a class="t" id="t0642c05"></a>猨猴捨一捉一，心如流河意不真實不住於<a class="t" id="t0642c06"></a>善法，如頭落髮華無從住，是故說曰，邪徑增<a class="t" id="t0642c07"></a>垢也。諸漏興盛者，猶如蘆葦竹聚，亦如谿<a class="t" id="t0642c08"></a>谷河<span class="gaiji">澗<!--gaiji,澗,1[澗-日＋月],2&#x3D4E;,3--></span>水流盈溢，意不專一心恒放蕩漏諸<a class="t" id="t0642c09"></a>塵勞，是故說曰，諸漏興盛也。漏已熾盛者，<a class="t" id="t0642c10"></a>前漏後漏有何差別？報曰，不修善法意恒漏<a class="t" id="t0642c11"></a>失日夜滋甚，不專其念放逸自娛諸漏更興，<a class="t" id="t0642c12"></a>是故說曰，漏已熾盛也。除邪漏盡，永求遠離<a class="t" id="t0642c13"></a>不與同處，諸佛恒沙過去不住，放逸眾生被<a class="t" id="t0642c14"></a>繫不解，明者觀此行已，知為失道之本，復當<a class="t" id="t0642c15"></a>思惟求獲善法，欲自敬者先當敬法，是故說<a class="t" id="t0642c16"></a>曰，除邪漏盡。<a class="t" id="t0642c17"></a></p>
<blockquote class="gatha">
<p><a class="verse-num-sc" id="verse-num-sc186"></a> <a class="vagga-gatha-num-sc" id="vagga-gatha-num-sc5.6"></a>諸有猗權慧，　　常念於身患，<a class="t" id="t0642c18"></a><br>
非事亦不為，　　應為而不捨，<a class="t" id="t0642c19"></a><br>
有念思智慧，　　永無有諸漏。<a class="t" id="t0642c20"></a></p>
</blockquote>
<p><a class="t-linehead" id="t-linehead0642c20"></a>諸有猗權慧者，諸佛世尊常所說法，適前人<a class="t" id="t0642c21"></a>說不唐舉事，或隱事而說不顯其名，或與剎<a class="t" id="t0642c22"></a>利婆羅門長者居士、比丘比丘尼優婆塞優婆<a class="t" id="t0642c23"></a>夷，又時顯名而說、又時隱名而說。然此一偈<a class="t" id="t0642c24"></a>隱顯不定，是故如來說法不指事而說，統為<a class="t" id="t0642c25"></a>一切故說此偈。或為教授比丘比丘尼、沙彌<a class="t" id="t0642c26"></a>沙彌尼、優婆塞優婆夷，意常勇猛不懷怯弱<a class="t" id="t0642c27"></a>不捨本誓，意常勸勵不及道者，是故說曰，諸<a class="t" id="t0642c28"></a>有猗權慧也。常念於身患者，如佛經所說，諸<a class="t" id="t0642c29"></a>有念身者即名不死，諸有念身自致甘露，不<a class="t" id="t0643a01"></a>念身者犯於甘露，思惟身本一一分別者，則<a class="t" id="t0643a02"></a>致甘露所願必果，有念身者廣說如契經。尊<a class="t" id="t0643a03"></a>者曇摩尸梨亦作是說，夫人一生中，不<span class="corr" title="[懷&gt;壞] cf.【麗】">壞</span>眾<a class="t" id="t0643a04"></a>想念，彼人得善利，多所饒益處。世無眾患由<a class="t" id="t0643a05"></a>念身想故，在山有山想、在家有家念，不離身<a class="t" id="t0643a06"></a>念者，是謂無上之人，若行若坐不離其念，是<a class="t" id="t0643a07"></a>故說曰，常念於身患。非事亦不為者，夫人意<a class="t" id="t0643a08"></a>正所向皆達，所非法事亦不隨順，不應親近<a class="t" id="t0643a09"></a>亦不親近，不應廣布者亦不廣布，復不向人<a class="t" id="t0643a10"></a>演說非法，常念捨離不與同俱，是故說曰，非<a class="t" id="t0643a11"></a>事亦不為也。應為不捨者，常順時節不失<a class="t" id="t0643a12"></a>明教，前後中間初不違失，是故說曰，應為而<a class="t" id="t0643a13"></a>不捨者也。有念思智慧者，諸有形類專其一<a class="t" id="t0643a14"></a>意，思惟智慧以智斷結，猶如田家子左手執<a class="t" id="t0643a15"></a>草右手刈除，智慧之士亦復如是，執念堅固<a class="t" id="t0643a16"></a>心不移易，智能分別慧能割斷，識物別真謂<a class="t" id="t0643a17"></a>之智，暢演玄鑒是謂慧，是故說曰，有念思智<a class="t" id="t0643a18"></a>慧也。永無有諸漏者，智慧所照明，是時諸結<a class="t" id="t0643a19"></a>皆悉消滅，已盡已除拔其根本，更無生死，是<a class="t" id="t0643a20"></a>故說曰，永無有諸漏也。<a class="t" id="t0643a21"></a></p>
<blockquote class="gatha">
<p><a class="verse-num-sc" id="verse-num-sc187"></a> <a class="vagga-gatha-num-sc" id="vagga-gatha-num-sc5.7"></a>所謂持法者，　　不必多誦習，<a class="t" id="t0643a22"></a><br>
若少有所聞，　　具足法身行，<a class="t" id="t0643a23"></a><br>
是謂持法人，　　以法自將養。<a class="t" id="t0643a24"></a></p>
</blockquote>
<p><a class="t-linehead" id="t-linehead0643a24"></a>所謂持法者，爾時佛告尊者大迦葉：「汝今迦<a class="t" id="t0643a25"></a>葉！當詣大眾教誨後學，分別演說深法之義。<a class="t" id="t0643a26"></a>所以然者，汝所教誨則我教訓，汝演法味則<a class="t" id="t0643a27"></a>我演法味。」是時迦葉白世尊言：「如今新學比<a class="t" id="t0643a28"></a>丘難可覺悟，今日晨旦有二比丘與共競諍，一<a class="t" id="t0643a29"></a>人論無，是目連弟子；一人善說，是阿難弟子。<a class="t" id="t0643b01"></a>此二人者各執所見共相是非，我等二人當<a class="t" id="t0643b02"></a>共捔義，誰有勝負義理多少。」是時，世尊勅一<a class="t" id="t0643b03"></a>比丘：「速喚論無比丘目連弟子，善說比丘阿<a class="t" id="t0643b04"></a>難弟子，將至如來所。」比丘聞佛教已，即時喚<a class="t" id="t0643b05"></a>二比丘，將詣世尊所，頭面禮足在一面坐。是<a class="t" id="t0643b06"></a>時世尊告二比丘：「卿等云何曾聞如來吐此<a class="t" id="t0643b07"></a>言教，在大眾中與人捔義諍於勝負。見此不<a class="t" id="t0643b08"></a>耶？」比丘對曰：「不也。世尊！」「汝等愚人！何為大法<a class="t" id="t0643b09"></a>諍於勝如？」爾時世尊在大眾中而說斯頌，所<a class="t" id="t0643b10"></a>誦持法者，不必多誦習，若少有所聞，具足法<a class="t" id="t0643b11"></a>身行，是謂持法人，以法自將養也。若有利根<a class="t" id="t0643b12"></a>眾生誦一句義思惟分別，盡諸有漏越次取<a class="t" id="t0643b13"></a>證，得其道果永無愛欲能盡諸結，未獲求方<a class="t" id="t0643b14"></a>便使獲，未得果證求方便令得果證，如此之<a class="t" id="t0643b15"></a>人乃名多聞也，名曰持法。以法次法證法向<a class="t" id="t0643b16"></a>法，一一思惟如法教誡無所違缺，是謂持法，<a class="t" id="t0643b17"></a>不必多誦習也，雖少所聞，具足法身。<a class="t" id="t0643b18"></a></p>
<blockquote class="gatha">
<p><a class="verse-num-sc" id="verse-num-sc188"></a> <a class="vagga-gatha-num-sc" id="vagga-gatha-num-sc5.8"></a>雖多誦習義，　　放逸不從正，<a class="t" id="t0643b19"></a><br>
如牧數他牛，　　不獲沙門正。<a class="t" id="t0643b20"></a></p>
</blockquote>
<p><a class="t-linehead" id="t-linehead0643b20"></a>雖多誦習義者，昔佛在舍衛國祇樹給孤獨<a class="t" id="t0643b21"></a>園，有異比丘從遠方來至世尊所，頭面禮足<a class="t" id="t0643b22"></a>在一面坐。爾時比丘須臾退坐前白佛言：「我<a class="t" id="t0643b23"></a>聞多聞比丘，齊幾名多聞比丘？如來說多聞<a class="t" id="t0643b24"></a>比丘，限齊至幾許，名為多聞比丘？」佛<span class="corr" title="[言&gt;告] cf.【麗】">告</span>比丘：<a class="t" id="t0643b25"></a>「吾前後所說不可稱記，一者契經，直文而說<a class="t" id="t0643b26"></a>義味深邃。二者誦，比次言語不失本文。三者<a class="t" id="t0643b27"></a>記，諸四部眾七佛七世族姓出生及大般泥<a class="t" id="t0643b28"></a>洹，復十六倮形梵志十四人取般泥洹，二人<a class="t" id="t0643b29"></a>不取，彌勒、阿耆是也。四者偈，偈散在諸經，義<a class="t" id="t0643c01"></a>味深廣義豐理弘。五者因緣，緣是故說是，不<a class="t" id="t0643c02"></a>緣是故不說是。六者出曜，所謂出曜者從無<a class="t" id="t0643c03"></a>常至梵志，採眾經之要藏，演說布現以訓將<a class="t" id="t0643c04"></a>來，故名出曜。七者成事，所以言成者，如持律<a class="t" id="t0643c05"></a>人記律所犯，故名成事。八者現法，所以言現<a class="t" id="t0643c06"></a>者，記現在事，目覩耳聞故名現也。九者生經，<a class="t" id="t0643c07"></a>所以言生經者，如孛鹿母前身，所更一生數<a class="t" id="t0643c08"></a>生至百千生，故名生經。十名方等，方等者前<a class="t" id="t0643c09"></a>略後廣，無事不包，故名方等。十一名曰未曾<a class="t" id="t0643c10"></a>有法，若尊者阿難以未曾有法歎如來德。十<a class="t" id="t0643c11"></a>二者義經，所以言義者，契經義偈義一一通<a class="t" id="t0643c12"></a>達無復滯礙。多聞比丘齊此而止。復次比丘！<a class="t" id="t0643c13"></a>若族姓子信心篤信，受四句義！諷誦通利法<a class="t" id="t0643c14"></a>法成就，次法向法以法證法，一一思惟如法<a class="t" id="t0643c15"></a>教誡無所違闕，比丘齊是名曰多聞。雖復多<a class="t" id="t0643c16"></a>誦包識眾經，不順其法如其教誡，違法自用<a class="t" id="t0643c17"></a>者於法有損，不名多聞。」如來引喻告諸比丘<a class="t" id="t0643c18"></a>曰：「昔有一人多牧群牛，捨己群牛數他群牛<a class="t" id="t0643c19"></a>以為己用，己所有牛，或遇惡獸或失草野，<a class="t" id="t0643c20"></a>日有損耗不自覺知，便為眾人所見嗤笑：『世<a class="t" id="t0643c21"></a>之愚惑莫甚於卿，認他群牛以為己有。』多聞<a class="t" id="t0643c22"></a>比丘亦復如是，自不隨順正法言教，能勸進<a class="t" id="t0643c23"></a>他行四事供養，衣被飲食床臥之具病瘦醫藥，<a class="t" id="t0643c24"></a>復勸進人奉戒修福，行善得報習罪受殃，此<a class="t" id="t0643c25"></a>多聞比丘不隨沙門禁律，為諸梵行所見嗤<a class="t" id="t0643c26"></a>笑。皆共重集至比丘所，呵止諫曰：『汝為多<a class="t" id="t0643c27"></a>聞，古今分明演<span class="corr" title="[折&gt;析] cf.【麗】">析</span>幽奧，不能自正安能正人？<a class="t" id="t0643c28"></a>犯沙門律違法越教，雖爾，人生一世誰不志？<a class="t" id="t0643c29"></a>亂世誰無過？諸天神仙皆聞有愆，唯有智士<a class="t" id="t0644a01"></a>百慮千失猶是上行。』」爾時梵行說此偈曰：<a class="t" id="t0644a02"></a></p>
<blockquote class="gatha">
<p><a class="verse-num-sc" id="verse-num-sc189"></a> <a class="vagga-gatha-num-sc" id="vagga-gatha-num-sc5.9"></a>「雖多誦習義，　　放逸<span class="corr" title="[下&gt;不] cf.【麗】">不</span>從正，<a class="t" id="t0644a03"></a><br>
如牧數他牛，　　不獲沙門正。」<a class="t" id="t0644a04"></a></p>
</blockquote>
<p><a class="t-linehead" id="t-linehead0644a04"></a>爾時多聞比丘素自聰鑒，猶如新衣易染為<a class="t" id="t0644a05"></a>色。時多聞比丘改往修來潔心淨意，諸漏已<a class="t" id="t0644a06"></a>盡得阿羅漢果，六通清徹存亡自由，所願成<a class="t" id="t0644a07"></a>就。<a class="t" id="t0644a08"></a></p>
<p><span class="t-juanname">出曜經卷第六</span></p>
<div class="suttainfo" id="juan7">
<p><span class="t-juanname">出曜經卷第七</span>　<a class="t" id="t0644a09"></a><a class="t" id="t0644a10"></a><a class="t" id="t0644a11"></a><a class="t" id="t0644a12"></a><br>
<span class="t-byline">姚秦涼州沙門竺佛念譯</span><a class="t" id="t0644a13"></a>放逸品之二<a class="t" id="t0644a14"></a></p>
</div>
<blockquote class="gatha">
<p><a class="verse-num-sc" id="verse-num-sc190"></a> <a class="vagga-gatha-num-sc" id="vagga-gatha-num-sc5.10"></a>◎吾觀遠來士，　　眾相不缺漏，<a class="t" id="t0644a15"></a><br>
此必王世界，　　終不宗奉師。<a class="t" id="t0644a16"></a></p>
</blockquote>
<p><a class="t-linehead" id="t-linehead0644a16"></a>是時，菩薩問阿蘭曰：「汝學積久涉苦無數，為<a class="t" id="t0644a17"></a>獲何證而自娛樂？」阿蘭報曰：「吾所遊學，度於<a class="t" id="t0644a18"></a>色想上至空處，於其中間而自娛樂。」是時，菩<a class="t" id="t0644a19"></a>薩便作是念：「阿蘭無智獨吾有智，阿蘭無信<a class="t" id="t0644a20"></a>獨吾有信，阿蘭猶尚得此空定，況我進學不<a class="t" id="t0644a21"></a>成無上等正覺乎？」是時，菩薩思惟色想，反覆<a class="t" id="t0644a22"></a>校計即獲空定，即問阿蘭：「汝所獲定齊是空<a class="t" id="t0644a23"></a>耶？復出空耶？」阿蘭曰：「菩薩所學定意齊是而<a class="t" id="t0644a24"></a>已，更無餘定可狎習者。」是時，菩薩內自思惟：<a class="t" id="t0644a25"></a>「吾今宜可至欝頭藍弗所。」即至藍弗所問藍<a class="t" id="t0644a26"></a>弗曰：「汝今在此學來積久，為獲何定而自娛<a class="t" id="t0644a27"></a>樂？」藍弗報曰：「吾所遊學，從不用處至有想無<a class="t" id="t0644a28"></a>想處。」菩薩聞已即自入定，便獲不用處至有<a class="t" id="t0644a29"></a>想無想處。是時，菩薩便作是念：「藍弗無智獨<a class="t" id="t0644b01"></a>吾有智，藍弗無信獨吾有信，藍弗猶尚能獲<a class="t" id="t0644b02"></a>此定，況我進學不成無上等正覺乎？」菩薩捨<a class="t" id="t0644b03"></a>此定已不由此法，得成無上等正覺，內自思<a class="t" id="t0644b04"></a>惟說此偈曰：<a class="t" id="t0644b05"></a></p>
<blockquote class="gatha">
<p><a class="verse-num-sc" id="verse-num-sc191"></a> <a class="vagga-gatha-num-sc" id="vagga-gatha-num-sc5.11"></a>「眾生貪自喪，　　樂獲世俗定，<a class="t" id="t0644b06"></a><br>
輪轉墮生死，　　禍災入世冥。」<a class="t" id="t0644b07"></a></p>
</blockquote>
<p><a class="t-linehead" id="t-linehead0644b07"></a>是時，菩薩復自思惟：「此非至要泥洹之道，我<a class="t" id="t0644b08"></a>當更求出要之路。」復向藍弗說此偈曰：<a class="t" id="t0644b09"></a></p>
<blockquote class="gatha">
<p><a class="verse-num-sc" id="verse-num-sc192"></a> <a class="vagga-gatha-num-sc" id="vagga-gatha-num-sc5.12"></a>「我當暴屍骸，　　露現鉤鏁骨，<a class="t" id="t0644b10"></a><br>
要當方便求，　　生老病死本。」<a class="t" id="t0644b11"></a></p>
</blockquote>
<p><a class="t-linehead" id="t-linehead0644b11"></a>是時，菩薩便復前進在閑靜處，勤形苦體日<a class="t" id="t0644b12"></a>進一麻一米，六年苦行，意欲起行，起則前倒<a class="t" id="t0644b13"></a>坐則却偃。是時，兜術諸天下降衛侍菩薩，觀<a class="t" id="t0644b14"></a>見菩薩無出入息，或言命終或言滅度，悲哀<a class="t" id="t0644b15"></a>感結而說斯偈：<a class="t" id="t0644b16"></a></p>
<blockquote class="gatha">
<p><a class="verse-num-sc" id="verse-num-sc193"></a> <a class="vagga-gatha-num-sc" id="vagga-gatha-num-sc5.13"></a>「本執弘誓心，　　拯世無邊境，<a class="t" id="t0644b17"></a><br>
捨彼忉利宮，　　今方取命終。」<a class="t" id="t0644b18"></a></p>
</blockquote>
<p><a class="t-linehead" id="t-linehead0644b18"></a>爾時有天前問菩薩：「若使尊人厭患人間飲<a class="t" id="t0644b19"></a>食精氣，當以天上自然精氣益菩薩力。」是時，<a class="t" id="t0644b20"></a>菩薩復作是念：「若我今日受天上精氣，斷人<a class="t" id="t0644b21"></a>間食者則非其宜。」是時，菩薩便不受諸天所<a class="t" id="t0644b22"></a>貢飲食精氣。菩薩勤苦苦行已經六年，便自<a class="t" id="t0644b23"></a>校計：「身中我今氣力羸劣，夫成無上等正覺<a class="t" id="t0644b24"></a>道，不以苦行勞身然後成道。我今宜可飲食<a class="t" id="t0644b25"></a>人間之食，食<span class="corr" title="[秔&gt;粳] cf.【麗】">粳</span>米蜜<span class="gaiji">麨<!--gaiji,,1[麩-夫＋少],2&#x9EA8;,3--></span>膏油塗身。」是時，菩薩<a class="t" id="t0644b26"></a>便說此偈：<a class="t" id="t0644b27"></a></p>
<blockquote class="gatha">
<p><a class="verse-num-sc" id="verse-num-sc194"></a> <a class="vagga-gatha-num-sc" id="vagga-gatha-num-sc5.14"></a>「煎熬濕愛本，　　以心智斷別，<a class="t" id="t0644b28"></a><br>
心為萬想本，　　計身無有仇。」<a class="t" id="t0644b29"></a></p>
</blockquote>
<p><a class="t-linehead" id="t-linehead0644b29"></a>爾時菩薩即如所念，人奉蜜<span class="gaiji">麨<!--gaiji,,1[麩-夫＋少],2&#x9EA8;,3--></span>乳糜膏油塗<a class="t" id="t0644c01"></a>身。時，菩薩左右有梵志二女供給所須，時彼<a class="t" id="t0644c02"></a>二女<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>五百牛乳飲二百五十牛，復<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>二百<a class="t" id="t0644c03"></a>五十牛乳飲百二十五牛，復<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>百二十五牛<a class="t" id="t0644c04"></a>飲六十牛，<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>六十牛飲三十，復<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>三十飲十<a class="t" id="t0644c05"></a>五，<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>十五飲七，復<span class="gaiji">［穀-禾＋牛］<!--gaiji,,1[穀-禾＋牛],2&#x246B2;,3--></span>七，便為菩薩作食，乳沸<a class="t" id="t0644c06"></a>出釜上一仞復還入釜。時，有相師梵志，見釜<a class="t" id="t0644c07"></a>乳沸還相，謂言：「若有立根得力食此乳糜者，<a class="t" id="t0644c08"></a>便成無上等正覺道。」時二女人以金盂盛糜<a class="t" id="t0644c09"></a>貢上菩薩。菩薩納受，食已澡漱，以金器投于<a class="t" id="t0644c10"></a>水中，釋提桓因接取持詣天上。菩薩氣力充<a class="t" id="t0644c11"></a>體，渡尼連禪水。是時，水側有一人，名曰吉祥，<a class="t" id="t0644c12"></a>執劍刈草，菩薩直前語吉祥曰：「見與少草敷<a class="t" id="t0644c13"></a>地結跏趺坐。」吉祥奉上草。往詣樹下躬自敷<a class="t" id="t0644c14"></a>草結跏趺坐，發大弘誓：「我今已坐此樹下，終<a class="t" id="t0644c15"></a>不壞坐，要成無上等正覺道乃起于座。」是時，<a class="t" id="t0644c16"></a>弊魔將十八億眾并魔子薩陀至菩薩所，或<a class="t" id="t0644c17"></a>獸頭人身或一頭兩體，或為猨猴師子、虎兕<a class="t" id="t0644c18"></a>毒蛇、惡獸魔鬼形體若干，擔山吐火，手執刀<a class="t" id="t0644c19"></a>劍戈矛戟楯，側塞虛空跳踔吼喚來恐菩<a class="t" id="t0644c20"></a>薩。菩薩慈力一毛不動，便成無上等正覺道，<a class="t" id="t0644c21"></a>魔即退還。</p>
<p><a class="t-linehead" id="t-linehead0644c21"></a>是時，如來熟視道樹目未曾眴，時<a class="t" id="t0644c22"></a>有三賈客遠涉道來欲還本土，諸天固遮不<a class="t" id="t0644c23"></a>使時過，牛車頓躓，諸天告曰：「如來成道已經<a class="t" id="t0644c24"></a>七日，可往奉獻飲食。」即以器盛蜜酪酥往至<a class="t" id="t0644c25"></a>如來所貢上飲食。是時，如來不欲納受。所以<a class="t" id="t0644c26"></a>然者？「若我舒手取食者，與外道梵志不別？我<a class="t" id="t0644c27"></a>今當觀過去諸佛世尊為用何食？」適作是念，<a class="t" id="t0644c28"></a>諸天空中曰：「過去諸佛皆用鉢食。」發語已訖，<a class="t" id="t0644c29"></a>四天王奉上四鉢，非是巧匠所造自然成就。<a class="t" id="t0645a01"></a>是時，如來復作是念：「今四天王奉上四鉢，若<a class="t" id="t0645a02"></a>我取一捨三、取三捨一則非其宜，今盡取四<a class="t" id="t0645a03"></a>鉢。」拍為一鉢。時，彼賈人以蜜酥酪奉上如來，<a class="t" id="t0645a04"></a>即為嚫願：「今所布施欲使食者得充氣力，當<a class="t" id="t0645a05"></a>令施家世世受福安快無病，終保年壽終受吉<a class="t" id="t0645a06"></a>祥，兩足安隱四足安隱，遠來安隱現在安隱，<a class="t" id="t0645a07"></a>夜安隱晝安隱日中安隱，一切諸<span class="gaiji">［穀-禾＋卵］<!--gaiji,,1[穀-禾＋卵],2&#x3C89;,3--></span>子安隱，居<a class="t" id="t0645a08"></a>家盡安隱無病內安隱，及諸一切眷屬安隱，<a class="t" id="t0645a09"></a>多諸淨潔飲食，治百秋見百秋。」</p>
<p><a class="t-linehead" id="t-linehead0645a09"></a>爾時世尊七<a class="t" id="t0645a10"></a>七四十九日默然不說法，內自思惟：「欲使前<a class="t" id="t0645a11"></a>人自來請受。」時，摩竭人民聞菩薩已成佛道，<a class="t" id="t0645a12"></a>晝夜懇惻追念如來，摩竭國界疫氣縱橫，應<a class="t" id="t0645a13"></a>度眾生八萬人死盡生天上。爾時世尊漸復<a class="t" id="t0645a14"></a>前進，先降五、次二五、次三十七、次十三村人，<a class="t" id="t0645a15"></a>爾時閻浮利地有六十羅漢，如來六十一。爾<a class="t" id="t0645a16"></a>時世尊告諸比丘：「汝等人間分衛，兩兩為伴<a class="t" id="t0645a17"></a>慎勿獨行。所以然者？眾生處世或有利根或<a class="t" id="t0645a18"></a>有鈍根，不遇沙門者便失泥洹。」</p>
<p><a class="t-linehead" id="t-linehead0645a18"></a>爾時世尊轉<a class="t" id="t0645a19"></a>詣欝毘<span class="corr" title="[黎&gt;梨] cf.【麗】">梨</span>梵志村聚。爾時世尊降千梵志，轉<a class="t" id="t0645a20"></a>向羅閱城，瓶沙王聞如來轉詣羅閱城人間<a class="t" id="t0645a21"></a>分衛，即嚴四種兵欲出城外。諸天閉城門不<a class="t" id="t0645a22"></a>使王出，王問左右：「何故不出城？」虛空報曰：「大<a class="t" id="t0645a23"></a>王當知！有緣眾生幽繫在獄，若王放大赦者，<a class="t" id="t0645a24"></a>乃得見如來耳。」爾時大王尋放大赦，牢獄繫<a class="t" id="t0645a25"></a>囚悉得開解，是時王尋得出城往迎世尊。如<a class="t" id="t0645a26"></a>來遙見瓶沙，即下道詣尼拘留樹下坐。時瓶<a class="t" id="t0645a27"></a>沙王即下步進往趣如來頭面禮足，三自稱<a class="t" id="t0645a28"></a>字姓名：「我是摩竭國界瓶沙王也。」世尊告曰：<a class="t" id="t0645a29"></a>「我先以知摩竭王耳。」爾時世尊命王復坐<a class="t" id="t0645b01"></a>漸與說法，使摩竭人民萬二千人、諸天八萬，<a class="t" id="t0645b02"></a>諸塵垢盡法眼得生。是故說曰，不逸摩竭人，<a class="t" id="t0645b03"></a>緣淨得生天。<a class="t" id="t0645b04"></a></p>
<blockquote class="gatha">
<p><a class="verse-num-sc" id="verse-num-sc195"></a> <a class="vagga-gatha-num-sc" id="vagga-gatha-num-sc5.15"></a>不欲致名譽，　　智者分別義，<a class="t" id="t0645b05"></a><br>
無逸義豐饒，　　智者所承受。<a class="t" id="t0645b06"></a></p>
</blockquote>
<p><a class="t-linehead" id="t-linehead0645b06"></a>不欲致名譽者，為諸賢聖正見之人，復為諸<a class="t" id="t0645b07"></a>佛賢聖弟子所見歎譽，如此之人能去放逸<a class="t" id="t0645b08"></a>習清淨行，不放逸之人於諸善法增益功德<a class="t" id="t0645b09"></a>多所饒益。夫人處世從今世至後世，與善法<a class="t" id="t0645b10"></a>相遇、遭賢遇聖、聞法輒得蒙度，皆由不放逸<a class="t" id="t0645b11"></a>得此名譽，在在處處紹繼佛種正法久存，是<a class="t" id="t0645b12"></a>故說曰，不欲致名譽。智者分別義者，廣學之<a class="t" id="t0645b13"></a>人亦知俗義復知道義。云何知俗義？或習耕<a class="t" id="t0645b14"></a>田種作、或入海採寶、或學書文辭、或算計歷<a class="t" id="t0645b15"></a>數、或學刻印封藏、或為王者執使通致遠近、或<a class="t" id="t0645b16"></a>和合二寇各處無為，如此俗義皆由不放逸<a class="t" id="t0645b17"></a>得辦此事。云何智者解了道義？坐禪誦經佐<a class="t" id="t0645b18"></a>助眾事。云何坐禪？夫坐禪入定者，得須陀洹<a class="t" id="t0645b19"></a>果、斯陀含果、阿那含果、阿羅漢果，得初禪二<a class="t" id="t0645b20"></a>禪三禪四禪，空處、識處、不用處、有想無想處，<a class="t" id="t0645b21"></a>復得四等慈悲喜護，神足、天耳、知他人心智、<a class="t" id="t0645b22"></a>自識宿命，復見眾生逝者生者。不憍慢之人<a class="t" id="t0645b23"></a>入禪定意，辦此諸法成第一義，斯由不放逸<a class="t" id="t0645b24"></a>也，放逸之人終不成辦，是謂坐禪之人所獲<a class="t" id="t0645b25"></a>功德。云何誦經？堪任誦習契經、律、阿毘曇、雜<a class="t" id="t0645b26"></a>藏，及外異學所誦經典，有人稟受不悋其義，<a class="t" id="t0645b27"></a>若有外學來詰問者，便能詶答無有狐疑。放<a class="t" id="t0645b28"></a>逸人不能習此法，放逸人者不能成辦。云<a class="t" id="t0645b29"></a>何佐助眾事？是時無放逸人能勸四輩供事<a class="t" id="t0645c01"></a>三寶興起塔寺，或起講堂冬溫夏涼，或作食<a class="t" id="t0645c02"></a>堂，修治補缺，散華燒香香汁灑地，供給當來過<a class="t" id="t0645c03"></a>去現在眾僧，不放逸之人能成辦此事，放逸<a class="t" id="t0645c04"></a>人者不能成辦，是故說曰，智者分別義。無逸<a class="t" id="t0645c05"></a>義豐饒者，不放逸人饒財多寶，於世技術無<a class="t" id="t0645c06"></a>所乏短，意欲施行出眾人表，採致真珠車<span class="gaiji">璩<!--gaiji,璩,1[（王＊巨）／木],2&#x249B2;,3--></span>、<a class="t" id="t0645c07"></a>馬瑙虎珀、水精琉璃、無價摩尼珠，此是俗間<a class="t" id="t0645c08"></a>不放逸所得。出家學道得阿羅漢，獲第一妙<a class="t" id="t0645c09"></a>智見致身證，得空入空三昧，得無願入無願<a class="t" id="t0645c10"></a>三昧，得無想入無想三昧，得此泥洹要路<a class="t" id="t0645c11"></a>者，皆由不放逸也，是故說曰，無逸義豐饒也。<a class="t" id="t0645c12"></a>智者所承受者，所以言智者，言無漏失，語常<a class="t" id="t0645c13"></a>含笑不懷憍慢，便能興致如此之德，無智之<a class="t" id="t0645c14"></a>人不能成辦，是故說曰，智者所承受。<a class="t" id="t0645c15"></a></p>
<blockquote class="gatha">
<p><a class="verse-num-sc" id="verse-num-sc196"></a> <a class="vagga-gatha-num-sc" id="vagga-gatha-num-sc5.16"></a>現在所存義，　　亦及後世緣，<a class="t" id="t0645c16"></a><br>
勇士能演說，　　是謂明智士。<a class="t" id="t0645c17"></a></p>
</blockquote>
<p><a class="t-linehead" id="t-linehead0645c17"></a>現在所存義者，不放逸人於現在法中，多獲<a class="t" id="t0645c18"></a>財寶自然受福，為人所念，言從語用承受其<a class="t" id="t0645c19"></a>教，放逸人則無是也，是故說曰，現在所存義<a class="t" id="t0645c20"></a>也。亦及後世緣者，不放逸人得為人次，便能<a class="t" id="t0645c21"></a>布施持戒守齊，見諸行道者代其歡喜，以<a class="t" id="t0645c22"></a>諸善法香熏身體，於百千世顏貌端容，是故<a class="t" id="t0645c23"></a>說曰，亦及後世緣也。勇士能演義者，隨時應<a class="t" id="t0645c24"></a>適不失其所，所謂勇士者，佛及弟子是也，是<a class="t" id="t0645c25"></a>故說曰，勇士能演義也。是謂明智士者，能成<a class="t" id="t0645c26"></a>就眾法分別思惟，為人導，將示人之善、除人<a class="t" id="t0645c27"></a>之惡。<a class="t" id="t0645c28"></a></p>
<blockquote class="gatha">
<p><a class="verse-num-sc" id="verse-num-sc197"></a> <a class="vagga-gatha-num-sc" id="vagga-gatha-num-sc5.17"></a>比丘謹慎樂，　　放逸多憂愆，<a class="t" id="t0645c29"></a><br>
能免深海難，　　如象拔淤泥。<a class="t" id="t0646a01"></a></p>
</blockquote>
<p><a class="t-linehead" id="t-linehead0646a01"></a>昔佛在舍衛國祇樹給孤獨園。爾時國王波<a class="t" id="t0646a02"></a>斯匿有一暴象，恒入軍陣所在征伐無不降<a class="t" id="t0646a03"></a>伏。然彼暴象飲酒過多沒在深泥，將諸大象<a class="t" id="t0646a04"></a>人眾數千共挽此象不能移動。有一智人見<a class="t" id="t0646a05"></a>而問曰：「汝等眾人何等作為？」眾人報曰：「王家<a class="t" id="t0646a06"></a>大象暴戰沒在深泥，以數千象力及以人眾<a class="t" id="t0646a07"></a>共挽，不能移動。」智人問曰：「此象先時力為多<a class="t" id="t0646a08"></a>少？」眾人報曰：「此象戰鬪力無涯限。」智人復告<a class="t" id="t0646a09"></a>眾人：「汝等還捨象眾，吾能拔出使得無他。」是<a class="t" id="t0646a10"></a>時，智人即集鼓角椎鍾鳴鼓，像如戰鬪，復使<a class="t" id="t0646a11"></a>眾人皆著器仗，象聞鼓聲謂為大寇入境共<a class="t" id="t0646a12"></a>相攻伐，即從深泥越奔趣軍眾，馳奔四面<a class="t" id="t0646a13"></a>求索戰鬪。時，波斯匿王問左右：「拔象淤泥<a class="t" id="t0646a14"></a>是誰之力？」左右白王：「有一遠僑智人，設此權<a class="t" id="t0646a15"></a>謀得免象難。」王尋賞用以為輔佐。時有眾多<a class="t" id="t0646a16"></a>比丘眼見耳聞，便自校計：「象為六畜無有慧<a class="t" id="t0646a17"></a>明，墮無閑處，聞戰鬪聲便從淤泥而自拔<a class="t" id="t0646a18"></a>濟。然我眾人沒在生死之海，不離五道之難，<a class="t" id="t0646a19"></a>有生老病死毒畏之患，不能自拔，共相追逐<a class="t" id="t0646a20"></a>一身滅壞，復受一身動與罪連，還轉六趣求<a class="t" id="t0646a21"></a>出無期。」是時，諸比丘日夜精勤不暇食息，如<a class="t" id="t0646a22"></a>救火然如避劫燒，熾然諸法焚燒結使，如鐵<a class="t" id="t0646a23"></a>百鍊成器必利。人亦如是，結去心存曤然<a class="t" id="t0646a24"></a>大悟，得阿羅漢果，六通清徹存亡自由。爾時<a class="t" id="t0646a25"></a>世尊以天眼觀清淨無瑕穢，知諸比丘執志<a class="t" id="t0646a26"></a>堅固信不懷惓各相剋勵，復知戰象自拔<a class="t" id="t0646a27"></a>淤泥。為後眾生作大炬明，亦使正法久存於<a class="t" id="t0646a28"></a>世，闡揚大教遠近聽聞，在諸大眾而說此偈：<a class="t" id="t0646a29"></a></p>
<blockquote class="gatha">
<p><a class="verse-num-sc" id="verse-num-sc198"></a> <a class="vagga-gatha-num-sc" id="vagga-gatha-num-sc5.18"></a>「比丘謹慎樂，　　放逸多憂愆，<a class="t" id="t0646b01"></a><br>
能免深海難，　　如象拔淤泥。」<a class="t" id="t0646b02"></a></p>
</blockquote>
<p><a class="t-linehead" id="t-linehead0646b02"></a>比丘謹慎樂者，持行比丘心不放逸，內外清<a class="t" id="t0646b03"></a>徹無有瑕垢，遊志無為無染無污，是故說曰，<a class="t" id="t0646b04"></a>比丘謹慎樂。放逸多憂愆者，眾畏之原首多<a class="t" id="t0646b05"></a>諸愆咎，亡國破家無不由之，猶火猶賊亦如<a class="t" id="t0646b06"></a>毒藥，放逸之人心意倒錯，墮入惡趣自入深<a class="t" id="t0646b07"></a>淵，復教人入淵，多諸恐畏初無歡樂之心，是<a class="t" id="t0646b08"></a>故說曰，放逸多憂愆也。能免深海難者，云何<a class="t" id="t0646b09"></a>名為深海難？餓鬼畜生地獄是，欲從三趣<a class="t" id="t0646b10"></a>求毫釐善而不可得能自拔濟者。得須陀洹<a class="t" id="t0646b11"></a>果能拔餓鬼畜生之難，以離世患不與罪俱，<a class="t" id="t0646b12"></a>是故說曰，能免深海難也。如象拔淤泥者，是<a class="t" id="t0646b13"></a>時戰象內心自念：「吾前後來受王寵待，甘美<a class="t" id="t0646b14"></a>飲食吾先服食，與王鬪戰無不降伏，設我今<a class="t" id="t0646b15"></a>日沒在淤泥不自拔出與王進鬪者，則我失<a class="t" id="t0646b16"></a>由來之名，亦使一國被其毀辱。」是故說曰，如<a class="t" id="t0646b17"></a>象拔淤泥。<a class="t" id="t0646b18"></a></p>
<blockquote class="gatha">
<p><a class="verse-num-sc" id="verse-num-sc199"></a> <a class="vagga-gatha-num-sc" id="vagga-gatha-num-sc5.19"></a>比丘謹慎樂，　　放逸多憂愆，<a class="t" id="t0646b19"></a><br>
散灑諸惡法，　　如風飄落葉。<a class="t" id="t0646b20"></a></p>
</blockquote>
<p><a class="t-linehead" id="t-linehead0646b20"></a>昔佛在摩竭國界甘梨園石室窟中。是時，眾<a class="t" id="t0646b21"></a>多比丘在彼眾中日夜行道，樹木繁茂蔭厚<a class="t" id="t0646b22"></a>晝闇各不相見，賊寇縱逸在彼暴虐，恐怖諸<a class="t" id="t0646b23"></a>行道比丘。及至秋節風飄葉落，各得相見，賊<a class="t" id="t0646b24"></a>自隱藏。時諸比丘復作是念：「蔭厚葉茂寇賊<a class="t" id="t0646b25"></a>縱逸，外事如是內亦當爾，毛髮爪齒形容殊<a class="t" id="t0646b26"></a>妙，覆諸結使姦愛遊蕩，得伺其便劫善本財<a class="t" id="t0646b27"></a>貨。」眾多比丘到時，持鉢入城乞食，還詣精舍<a class="t" id="t0646b28"></a>自敷座具，端意正心係念在前，思惟方便伐<a class="t" id="t0646b29"></a>結使賊，漸漸除垢，斷欲愛色愛無色愛。爾時<a class="t" id="t0646c01"></a>世尊以天眼觀清淨無瑕穢，見諸比丘共相<a class="t" id="t0646c02"></a>篤勵懇惻其心，各在閑靜思惟校計，各除欲<a class="t" id="t0646c03"></a>愛色愛無色愛。爾時世尊，欲使大法久存於<a class="t" id="t0646c04"></a>世，為後眾生作大炬明，闡揚大教遠近聽聞，<a class="t" id="t0646c05"></a>在諸大眾而說斯偈：<a class="t" id="t0646c06"></a></p>
<blockquote class="gatha">
<p><a class="verse-num-sc" id="verse-num-sc200"></a> <a class="vagga-gatha-num-sc" id="vagga-gatha-num-sc5.20"></a>「比丘謹慎樂，　　放逸多憂愆，<a class="t" id="t0646c07"></a><br>
散灑諸惡法，　　如風飄落葉。」<a class="t" id="t0646c08"></a></p>
</blockquote>
<p><a class="t-linehead" id="t-linehead0646c08"></a>結使大聚，智慧火然，斯不由師自然覺悟，後<a class="t" id="t0646c09"></a>學眾生能法此者學中之上，從師承受學不進<a class="t" id="t0646c10"></a>者學中下也。如是比丘！當求上學，勿為下學。<a class="t" id="t0646c11"></a></p>
<blockquote class="gatha">
<p><a class="verse-num-sc" id="verse-num-sc201"></a> <a class="vagga-gatha-num-sc" id="vagga-gatha-num-sc5.21"></a>比丘謹慎樂，　　放逸多憂愆，<a class="t" id="t0646c12"></a><br>
結使所纏裹，　　為火燒已盡。<a class="t" id="t0646c13"></a></p>
</blockquote>
<p><a class="t-linehead" id="t-linehead0646c13"></a>昔佛在摩竭國界甘梨園石室窟中。是時，眾<a class="t" id="t0646c14"></a>多比丘日夜行道，地中眾草極大茂盛各不<a class="t" id="t0646c15"></a>相見，賊寇縱逸在彼暴虐，恐怖諸行道比丘。<a class="t" id="t0646c16"></a>及至秋節風飄葉落，各得相見，賊自隱藏。時<a class="t" id="t0646c17"></a>諸比丘復作是念：「蔭厚草茂寇賊縱逸，外事<a class="t" id="t0646c18"></a>猶然況復於內！髮毛爪齒形容端正殊妙，覆<a class="t" id="t0646c19"></a>諸結使姦愛遊蕩，得伺其便劫善本財貨。」眾<a class="t" id="t0646c20"></a>多比丘至時持鉢入城乞食，還詣精舍自敷<a class="t" id="t0646c21"></a>座具，端意正心係念在前，思惟方便伐結使<a class="t" id="t0646c22"></a>賊，漸漸除垢，斷欲愛色愛無色愛。爾時世尊<a class="t" id="t0646c23"></a>以天眼觀清淨無瑕穢，見諸比丘共相篤勵<a class="t" id="t0646c24"></a>懇惻其心，各在閑靜思惟校計，各除欲愛色<a class="t" id="t0646c25"></a>愛無色愛。爾時世尊，欲使大法久存於世，為<a class="t" id="t0646c26"></a>後眾生作大炬明，闡揚大教遠近聽聞，在諸<a class="t" id="t0646c27"></a>大眾而說斯偈：<a class="t" id="t0646c28"></a></p>
<blockquote class="gatha">
<p><a class="verse-num-sc" id="verse-num-sc202"></a> <a class="vagga-gatha-num-sc" id="vagga-gatha-num-sc5.22"></a>「比丘謹慎樂，　　放逸多憂愆，<a class="t" id="t0646c29"></a><br>
結使所纏裹，　　為火燒已盡。」<a class="t" id="t0647a01"></a></p>
</blockquote>
<p><a class="t-linehead" id="t-linehead0647a01"></a>猶如野火燒盡茂草永滅無餘，此亦如是，除<a class="t" id="t0647a02"></a>欲界結使亦無遺餘。<a class="t" id="t0647a03"></a></p>
<blockquote class="gatha">
<p><a class="verse-num-sc" id="verse-num-sc203"></a> <a class="vagga-gatha-num-sc" id="vagga-gatha-num-sc5.23"></a>「比丘謹慎樂，　　放逸多憂愆，<a class="t" id="t0647a04"></a><br>
各各以次第，　　得盡諸結使。」<a class="t" id="t0647a05"></a></p>
</blockquote>
<p><a class="t-linehead" id="t-linehead0647a05"></a>昔佛在摩竭國界甘梨園石室窟中。是時，眾<a class="t" id="t0647a06"></a>多比丘日夜行道，到時入城分衛，道逢王者<a class="t" id="t0647a07"></a>收估取利送詣王藏。諸比丘見已內自思惟：<a class="t" id="t0647a08"></a>「王者教令民悉靡從，況今如來有無量之藏。<a class="t" id="t0647a09"></a>何者是耶？所謂四意止、四意斷、四神足、五根、<a class="t" id="t0647a10"></a>五力、七覺意、八直行，有此諸道之法，得盡結<a class="t" id="t0647a11"></a>使，為良為美無過上者。」是故說曰，各各以次<a class="t" id="t0647a12"></a>第，得盡諸結使。<a class="t" id="t0647a13"></a></p>
<blockquote class="gatha">
<p><a class="verse-num-sc" id="verse-num-sc204"></a> <a class="vagga-gatha-num-sc" id="vagga-gatha-num-sc5.24"></a>比丘謹慎樂，　　放逸多憂愆，<a class="t" id="t0647a14"></a><br>
義解分別句，　　行息永安寧。<a class="t" id="t0647a15"></a></p>
</blockquote>
<p><a class="t-linehead" id="t-linehead0647a15"></a>昔佛在摩竭國界甘梨園石室窟中。是時，眾<a class="t" id="t0647a16"></a>多比丘到時著衣持鉢，入羅閱祇城乞食。見<a class="t" id="t0647a17"></a>諸王子及長者子數十之眾，共學射御筈筈<a class="t" id="t0647a18"></a>相拄無空漏者。時諸比丘見已便作是念：「此<a class="t" id="t0647a19"></a>諸貴族子，學此射術者，希望稱譽，兼俟外寇<a class="t" id="t0647a20"></a>令敵不入國，雖學是術不成學術；能以毫釐<a class="t" id="t0647a21"></a>四諦分別思惟係在心者乃為學術。」眾多比<a class="t" id="t0647a22"></a>丘乞食訖，還出城到精舍，澡洗手脚敷尼師<a class="t" id="t0647a23"></a>壇，結跏趺坐係念在前，晝夜不息便獲四<a class="t" id="t0647a24"></a>諦。爾時世尊以天眼觀清淨無瑕穢，見諸比<a class="t" id="t0647a25"></a>丘共相篤勵懇惻其心，各在閑靜思惟校計，<a class="t" id="t0647a26"></a>各除欲愛色愛無色愛。爾時世尊欲使大法<a class="t" id="t0647a27"></a>久存於世，為後眾生作大炬明，闡揚大教遠<a class="t" id="t0647a28"></a>近聽聞，在諸大眾而說斯偈：<a class="t" id="t0647a29"></a></p>
<blockquote class="gatha">
<p><a class="verse-num-sc" id="verse-num-sc205"></a> <a class="vagga-gatha-num-sc" id="vagga-gatha-num-sc5.25"></a>「比丘謹慎樂，　　放逸多憂愆，<a class="t" id="t0647b01"></a><br>
義解分別句，　　行息永安寧。」<a class="t" id="t0647b02"></a></p>
<p><a class="verse-num-sc" id="verse-num-sc206"></a> <a class="vagga-gatha-num-sc" id="vagga-gatha-num-sc5.26"></a>比丘謹慎樂，　　放逸多憂愆，<a class="t" id="t0647b03"></a><br>
戀諍小致大，　　積惡入火焚。<a class="t" id="t0647b04"></a></p>
</blockquote>
<p><a class="t-linehead" id="t-linehead0647b04"></a>昔佛在舍衛國祇樹給孤獨園。時，佛弟子名<a class="t" id="t0647b05"></a>拘提，於羅漢果六反退還，至第七頭自覺得<a class="t" id="t0647b06"></a>證，即求利劍，復恐退還，自害其命。是時，弊魔<a class="t" id="t0647b07"></a>波旬馳奔四面求覓比丘，神為生何處？不知<a class="t" id="t0647b08"></a>神所生之處，往至問佛：「奔趣四方求覓神識<a class="t" id="t0647b09"></a>不能知處，求覓拘提亦不知處。」世尊告曰：「拘<a class="t" id="t0647b10"></a>提比丘已取滅度，神識處空與空合體。」弊魔聞<a class="t" id="t0647b11"></a>已，心興欝毒，舉身自投青蓮香浴池中，池水<a class="t" id="t0647b12"></a>涌沸，水性黿<span class="gaiji">鮀<!--gaiji,鮀,1[魚＊也],2&#x29D54;,3--></span>之屬盡皆命終。是時，拘提比<a class="t" id="t0647b13"></a>丘求於道果七反退轉，諸羅漢等見其退轉<a class="t" id="t0647b14"></a>復恐却退，晝夜精勤修賢聖道而現在前。爾<a class="t" id="t0647b15"></a>時，世尊以天眼觀清淨無瑕穢，見諸得道比丘<a class="t" id="t0647b16"></a>各自精勤，於證恐退復還，欲使大法久存於<a class="t" id="t0647b17"></a>世，為後眾生作大炬明，在大眾中而說此偈：<a class="t" id="t0647b18"></a></p>
<blockquote class="gatha">
<p><a class="verse-num-sc" id="verse-num-sc207"></a> <a class="vagga-gatha-num-sc" id="vagga-gatha-num-sc5.27"></a>「比丘謹慎樂，　　放逸多憂愆，<a class="t" id="t0647b19"></a><br>
戀諍小致大，　　積惡入火焚。<a class="t" id="t0647b20"></a></p>
<p><a class="verse-num-sc" id="verse-num-sc208"></a> <a class="vagga-gatha-num-sc" id="vagga-gatha-num-sc5.28"></a>「恚怒隆盛，　　冷水揚沸，<a class="t" id="t0647b21"></a><br>
惡至罪牽，　　受報無窮。<a class="t" id="t0647b22"></a></p>
<blockquote class="gatha"></blockquote>
<p><a class="verse-num-sc" id="verse-num-sc209"></a> <a class="vagga-gatha-num-sc" id="vagga-gatha-num-sc5.29"></a>「晝夜當精勤，　　牢持於禁戒，<a class="t" id="t0647b23"></a><br>
為善友所敬，　　惡友所不念。」<a class="t" id="t0647b24"></a></p>
</blockquote>
<p><a class="t-linehead" id="t-linehead0647b24"></a>晝夜當精勤者，何以故說精勤遠離非法之<a class="t" id="t0647b25"></a>相貌，去離不善法，精勤於善法，精勤滅有漏，邪<a class="t" id="t0647b26"></a>見顛倒狐疑猶豫皆悉除盡，復求方便去諸<a class="t" id="t0647b27"></a>習結，是故說曰，晝夜當精勤。牢持於禁戒者，<a class="t" id="t0647b28"></a>身口意威儀善念修習，心如金剛不可沮壞，<a class="t" id="t0647b29"></a>執戒牢固不為外邪得其便。禁戒者，二百五<a class="t" id="t0647c01"></a>十戒。牢持守護不為慢怠，防戒當如不度棄<a class="t" id="t0647c02"></a>捐法，婬怒癡起息令不起，是故說曰，牢持於<a class="t" id="t0647c03"></a>禁戒。為善友所敬，惡友所不念者，善友者，正<a class="t" id="t0647c04"></a>見之人，修於真正之法等成就者，盡為彼人<a class="t" id="t0647c05"></a>所敬念，惡無放逸，是故說曰，為善友所敬也。<a class="t" id="t0647c06"></a>惡友者，惡知識，離彼此岸，見諸善人修道德<a class="t" id="t0647c07"></a>者，心懷嫉妬不欲聞見，是故說曰，惡友所不念。<a class="t" id="t0647c08"></a></p>
<blockquote class="gatha">
<p><a class="verse-num-sc" id="verse-num-sc210"></a> <a class="vagga-gatha-num-sc" id="vagga-gatha-num-sc5.30"></a>無念及放逸，　　亦不習所修，<a class="t" id="t0647c09"></a><br>
睡眠不求悟，　　是謂入深淵。<a class="t" id="t0647c10"></a></p>
</blockquote>
<p><a class="t-linehead" id="t-linehead0647c10"></a>無念及放逸者，多喜忘誤，性意錯亂，心所施<a class="t" id="t0647c11"></a>為盡為不善，善念遂滅惡念增生，已生惡念<a class="t" id="t0647c12"></a>便墮惡趣，為人所憎嫉。放逸之人晝夜思念，<a class="t" id="t0647c13"></a>吾當捨此至彼，或生害心起若干念，是故說<a class="t" id="t0647c14"></a>曰，無念及放逸。無念及所修者，意常慢惰，已<a class="t" id="t0647c15"></a>生慢惰為道俗所棄。云何為俗所棄？如佛契<a class="t" id="t0647c16"></a>經說，長者子慢惰之人，有六非義受罪之法。<a class="t" id="t0647c17"></a>云何為六？事應速行而不行，事應挽行而<a class="t" id="t0647c18"></a>不行，飽食應作而不作，極飢應作而不作，極<a class="t" id="t0647c19"></a>熱應作而不作，極寒應作而不作。是謂長者<a class="t" id="t0647c20"></a>子慢惰之人，有此六非義受罪之法，不得至<a class="t" id="t0647c21"></a>無上正真之道，是謂俗所棄。云何為道所棄？<a class="t" id="t0647c22"></a>於是比丘不誦契經律阿毘曇及以雜藏，不<a class="t" id="t0647c23"></a>坐禪誦經佐助眾事，於現法中不至究竟不<a class="t" id="t0647c24"></a>肯修習，於道俗中永無所習。云何於俗無所<a class="t" id="t0647c25"></a>修習？意不汲汲修習命財非命財。所謂命財<a class="t" id="t0647c26"></a>者，象馬牛羊奴僮僕使是謂命財。云何非命<a class="t" id="t0647c27"></a>財？金銀七寶穀食田業養生之具，是謂非命<a class="t" id="t0647c28"></a>財。藏置不牢為賊所侵，是謂俗所不修習。云<a class="t" id="t0647c29"></a>何於道所不修習？不守護諸根，前念生後念<a class="t" id="t0648a01"></a>續，念念惡隨不容善想，如河於山而下流，有<a class="t" id="t0648a02"></a>人意欲中斷絕而不流者，終不可得。放逸之<a class="t" id="t0648a03"></a>人亦復如是，念念惡隨，有人欲於前念後念<a class="t" id="t0648a04"></a>中間生善心者，終不可得。所以然者，以其惡<a class="t" id="t0648a05"></a>念念念相隨，是故說曰，亦不習所修也。睡眠<a class="t" id="t0648a06"></a>不求悟者，猶如有人或時在眾聽法，為睡眠<a class="t" id="t0648a07"></a>所逼不能覺寤，或時與人言語輒便睡眠，唯<a class="t" id="t0648a08"></a>有智者方宜諫諭，或以苦言諫諭，或以罵詈<a class="t" id="t0648a09"></a>加彼，或以方便先瞋後喜。是故世尊出五鼎<a class="t" id="t0648a10"></a>沸世，為人演說生死熾然之法。設能分別知<a class="t" id="t0648a11"></a>苦原本，則無復此眾患之法。不求巧便於諸<a class="t" id="t0648a12"></a>善法，日衰日耗增有漏行，是故說曰，睡眠不<a class="t" id="t0648a13"></a>求悟。是謂入深淵者，戒有二業。云何為二？<a class="t" id="t0648a14"></a>一者二百五十戒，清淨如真金；二者於諸善<a class="t" id="t0648a15"></a>法不廣修學，求盡有漏得無漏證。亦復不求<a class="t" id="t0648a16"></a>向須陀洹得須陀洹果，向斯陀含得斯陀含<a class="t" id="t0648a17"></a>果，向阿那含得阿那含果，向阿羅漢得阿羅<a class="t" id="t0648a18"></a>漢果。於斯諸法不肯狎習，便自墮於深淵不<a class="t" id="t0648a19"></a>至究竟，是謂道者入深淵也。云何俗入淵？<a class="t" id="t0648a20"></a>若人處俗，不習乘象御馬執鉤擲索、相鬪嶮偽<a class="t" id="t0648a21"></a>應進應退，盡不修習，便自沈沒不能顯其名<a class="t" id="t0648a22"></a>德，家業不成就，是故說曰，是謂入深淵也。<a class="t" id="t0648a23"></a></p>
<blockquote class="gatha">
<p><a class="verse-num-sc" id="verse-num-sc211"></a> <a class="vagga-gatha-num-sc" id="vagga-gatha-num-sc5.31"></a>常求除前愆，　　使不失其念，<a class="t" id="t0648a24"></a><br>
隨時不興慢，　　快習於善法，<a class="t" id="t0648a25"></a><br>
善法善安寐，　　今世亦後世。<a class="t" id="t0648a26"></a></p>
</blockquote>
<p><a class="t-linehead" id="t-linehead0648a26"></a>當求除前愆者，猶如曾入海人，諳知入海孔<a class="t" id="t0648a27"></a>穴道路，所經過處，某處某處水漿、某處博<a class="t" id="t0648a28"></a>戲家、某處婬種家，如此諸家當念遠離。設至<a class="t" id="t0648a29"></a>海中，有菓名摩檀那，亦莫取食，設食此菓者<a class="t" id="t0648b01"></a>便不能採致珍寶。彼執律者亦復如是，示人<a class="t" id="t0648b02"></a>徑路常念避去非法之聚，設入非法聚者則<a class="t" id="t0648b03"></a>不能採致深法。猶如有人素不明道，意欲所<a class="t" id="t0648b04"></a>趣則有留礙亡失財物，能按大道不從邪徑<a class="t" id="t0648b05"></a>者便安隱歸家。內法亦復如是，守護善法使<a class="t" id="t0648b06"></a>外惡不入，常念思惟不去心懷，是故說曰，當<a class="t" id="t0648b07"></a>求除前愆，使不失其念。云何隨時不興慢者？<a class="t" id="t0648b08"></a>常念隨時不興於嫉慢，恒有勇猛心不懷懈<a class="t" id="t0648b09"></a>怠，志離放逸諸法，並集眾善具足，猶如勇士<a class="t" id="t0648b10"></a>能却外難著鎧持仗，心不怯弱手執弓矢脚<a class="t" id="t0648b11"></a>不移轉，便不復畏外敵。比丘亦復如是，執<a class="t" id="t0648b12"></a>心牢固興弘誓意而自纏絡，除結使賊亦無疑<a class="t" id="t0648b13"></a>難，是故說曰，隨時不興慢也。云何快習於善<a class="t" id="t0648b14"></a>法？所謂法者，善不善無記。世尊說曰：「念除不<a class="t" id="t0648b15"></a>善無記，當修於善法。何以故？不善法者令人<a class="t" id="t0648b16"></a>入惡，無記法者令人墮愚惑之中，善法者令<a class="t" id="t0648b17"></a>人生善處天上人中，或入無為泥洹境界。」是<a class="t" id="t0648b18"></a>故說曰，快習於善法。云何善法善安寐者？不<a class="t" id="t0648b19"></a>復畏墮地獄餓鬼畜生。若人毀辱不懷畏懼，<a class="t" id="t0648b20"></a>臥寐恬淡寤則常安，是故說曰，善法善安寐。<a class="t" id="t0648b21"></a>今世亦後世，若在今世無有愁憂苦惱。何以<a class="t" id="t0648b22"></a>故爾？以其善修法故。若生後世，遭遇賢聖不<a class="t" id="t0648b23"></a>離善處，斯由身身相續習善所致。是故說曰，<a class="t" id="t0648b24"></a>今世亦後世也。<a class="t" id="t0648b25"></a></p>
<blockquote class="gatha">
<p><a class="verse-num-sc" id="verse-num-sc212"></a> <a class="vagga-gatha-num-sc" id="vagga-gatha-num-sc5.32"></a>思惟不放逸，　　為仁學仁跡，<a class="t" id="t0648b26"></a><br>
從是無有憂，　　當念自滅意。<a class="t" id="t0648b27"></a></p>
</blockquote>
<p><a class="t-linehead" id="t-linehead0648b27"></a>思惟不放逸者，去五縛著，不住五處，終日思<a class="t" id="t0648b28"></a>惟導引比丘修持禁戒。戒有二業。云何為二<a class="t" id="t0648b29"></a>業？一者二百五十戒，二者柔順戒業。出言柔<a class="t" id="t0648c01"></a>軟不復害人，受諸梵行人教誨之法，所聞法<a class="t" id="t0648c02"></a>教聞能遵奉，不失賢聖出要之路，是故說曰，<a class="t" id="t0648c03"></a>思惟不放逸也。為仁學仁跡，從是無有憂者，<a class="t" id="t0648c04"></a>定意不亂，內懷慈仁加被眾生，不習欲愛瞋<a class="t" id="t0648c05"></a>恚愚癡，但念思惟去離出愛，求入寂定之室，<a class="t" id="t0648c06"></a>是故說曰，為仁學仁跡。從是無有憂，云何？當<a class="t" id="t0648c07"></a>念自滅意，常當專念守意不亂，莫求彼短倖<a class="t" id="t0648c08"></a>望其行，已得正定外邪不入，弊魔波旬不得<a class="t" id="t0648c09"></a>其便。或變其被服作父母兄弟來入，詭嬈善<a class="t" id="t0648c10"></a>男子者，不能得其便，心已得定終不忘失無<a class="t" id="t0648c11"></a>漏善法，已得善法便受如來名號，已受名號<a class="t" id="t0648c12"></a>佛法便得久存，是故說曰，當念自滅意。<a class="t" id="t0648c13"></a></p>
<blockquote class="gatha">
<p><a class="verse-num-sc" id="verse-num-sc213"></a> <a class="vagga-gatha-num-sc" id="vagga-gatha-num-sc5.33"></a>善求出要，　　順從佛法，<a class="t" id="t0648c14"></a><br>
當滅死眾，　　象出華室。<a class="t" id="t0648c15"></a></p>
</blockquote>
<p><a class="t-linehead" id="t-linehead0648c15"></a>善求出要者，疾求方便善求伴侶，厭患生死<a class="t" id="t0648c16"></a>貪欲遠離，復求思惟惡露之觀，雖處生死心<a class="t" id="t0648c17"></a>不染著於生死。出要者，出生死也，亦出三有<a class="t" id="t0648c18"></a>更不受生。出要者，所謂出家學道，修無上道<a class="t" id="t0648c19"></a>離於家業。出要者，露精自暴不求覆蓋。是故<a class="t" id="t0648c20"></a>說曰，善求出要也。順從佛法者，云何順從佛<a class="t" id="t0648c21"></a>法？守一正見不著邪部，與行相應不缺道心。<a class="t" id="t0648c22"></a>行相應者何者是？謂得阿羅漢。不缺道心何<a class="t" id="t0648c23"></a>者是。謂除諸結諸不善法，無邪倒見。違此法<a class="t" id="t0648c24"></a>者則不與佛法相應，是故說曰，順從佛法也。<a class="t" id="t0648c25"></a>當滅死眾者，云何名為死眾？百八結是也？求<a class="t" id="t0648c26"></a>方便滅使不生。復重說曰，云何為死眾？所謂<a class="t" id="t0648c27"></a>生老病是，亦求方便滅使不生，竪弘誓幢擊<a class="t" id="t0648c28"></a>四等鼓，召受化人去生老病死，懸解脫幡布<a class="t" id="t0648c29"></a>大音聲遍滿世界，普告蜎飛蠕動之類：「吾今<a class="t" id="t0649a01"></a>已成等正覺道，生死已盡梵行已立所作已<a class="t" id="t0649a02"></a>辦更不受有，如實知之。汝等亦當如我盡生<a class="t" id="t0649a03"></a>死原入無畏城，無復眾惱涉歷生死。」是故說<a class="t" id="t0649a04"></a>曰，當滅死眾也。象出華室者，昔有一人捕<a class="t" id="t0649a05"></a>得大象繫以鐵鎖屬王波斯匿，象甚匈暴傷<a class="t" id="t0649a06"></a>害人民不可稱計，或還害象破壞市肆生拔<a class="t" id="t0649a07"></a>菓樹不可禁止。波斯匿王即遣人眾圍捕縛<a class="t" id="t0649a08"></a>束閉在華室，繫靽不與食，猶暴難禁制。是時，<a class="t" id="t0649a09"></a>王家更被暴象，皆著器仗有所征伐。夫象<a class="t" id="t0649a10"></a>戰法，有所攻伐必同聲喚。時彼繫象聞知有<a class="t" id="t0649a11"></a>外寇來侵境者，象懷瞋恚頓鎖自擲<span class="corr" title="[踏&gt;蹹] cf.【麗】">蹹</span>壞華<a class="t" id="t0649a12"></a>室，馳走東西命敵而行，眾人見已皆懷恐怖。<a class="t" id="t0649a13"></a>爾時世尊以天眼觀清淨無瑕穢，見此暴象<a class="t" id="t0649a14"></a>被繫得脫，自命大敵欲摧滅之自求永安。如<a class="t" id="t0649a15"></a>來將欲現其勇猛，為彼眾生現其大明，亦使<a class="t" id="t0649a16"></a>正法久存於世，在大眾中而說斯偈：<a class="t" id="t0649a17"></a></p>
<blockquote class="gatha">
<p><a class="verse-num-sc" id="verse-num-sc214"></a> <a class="vagga-gatha-num-sc" id="vagga-gatha-num-sc5.34"></a>「善求出要，　　順從佛法，<a class="t" id="t0649a18"></a><br>
當滅死眾，　　象出華室。」<a class="t" id="t0649a19"></a></p>
</blockquote>
<p><a class="t-linehead" id="t-linehead0649a19"></a>爾時世尊告諸比丘：「龍象出現必有所益，雖<a class="t" id="t0649a20"></a>為畜獸宿識極深，生八難處離於仁義，聞眾<a class="t" id="t0649a21"></a>多象被鉀著仗，欲攻外寇奉教齊喚，象王聞<a class="t" id="t0649a22"></a>者頓繫馳奔恐不免難。畜獸愚暗猶尚乃爾，<a class="t" id="t0649a23"></a>況汝等比丘躬從如來，聞句義味義句身味，<a class="t" id="t0649a24"></a>身不能斷縛著結使遠離生死，自繫牢獄。」復<a class="t" id="t0649a25"></a>告四部眾：「夫世間繫者無有牢固，為危為脆<a class="t" id="t0649a26"></a>為磨滅法，不能捨家斷慈慕心去俗因緣，自<a class="t" id="t0649a27"></a>不念道復不教人自行其道。象之被繫未經<a class="t" id="t0649a28"></a>旬日，便自求脫得處無為。汝等眾生染著生<a class="t" id="t0649a29"></a>死，追憶受身積如十方山岳，目覩死者淚如<a class="t" id="t0649b01"></a>十方四海，人之遺髮計如十方生草，猶尚不<a class="t" id="t0649b02"></a>能得免眾難，猶如重罪之人一歲三移，出獄<a class="t" id="t0649b03"></a>復入獄，不自改愆求出無為，何為貪著放逸<a class="t" id="t0649b04"></a>不求解脫？常處在家業多諸穢污養妻畜子<a class="t" id="t0649b05"></a>家之重靽，念求方術捨慈著心。」時諸人民僉<a class="t" id="t0649b06"></a>然心悟，心開意解求出為道。「我等以斷世俗<a class="t" id="t0649b07"></a><span class="gaiji">羈<!--gaiji,羈,1[革＊奇],2&#x4A6D;,3--></span>靽，復當方宜斷生死<span class="gaiji">羈<!--gaiji,羈,1[革＊奇],2&#x4A6D;,3--></span>靽。」用意精勤晝夜<a class="t" id="t0649b08"></a>不停，各各以次得須陀洹果、斯陀含果、阿那含<a class="t" id="t0649b09"></a>果、阿羅漢果。是時，如來見諸比丘各獲道跡，<a class="t" id="t0649b10"></a>歎說：「善哉！為大族姓子行應真正，所以族姓<a class="t" id="t0649b11"></a>子剃除鬚髮被三法衣，出家學道修無上梵行，<a class="t" id="t0649b12"></a>生死已盡梵行已立，所作已辦更不受有，如<a class="t" id="t0649b13"></a>實知之。受人信施不唐其功，堪能為人福田。<a class="t" id="t0649b14"></a>不但我今讚歎汝身，諸得道者皆讚歎之，亦<a class="t" id="t0649b15"></a>能自利復能利人，展轉相利則佛種不斷，正<a class="t" id="t0649b16"></a>法亦久存於世。若有眾生以其衣被飲食床臥<a class="t" id="t0649b17"></a>具病瘦醫藥，<span class="corr" title="[時&gt;持] cf.【麗】">持</span>惠施者，獲福無量不可稱計。」<a class="t" id="t0649b18"></a></p>
<blockquote class="gatha">
<p><a class="verse-num-sc" id="verse-num-sc215"></a> <a class="vagga-gatha-num-sc" id="vagga-gatha-num-sc5.35"></a>若於此正法，　　不懷放逸意，<a class="t" id="t0649b19"></a><br>
斷生老病死，　　越苦度彼岸。<a class="t" id="t0649b20"></a></p>
</blockquote>
<p><a class="t-linehead" id="t-linehead0649b20"></a>若於此正法者，內所修學皆謂正法。不懷放<a class="t" id="t0649b21"></a>逸，縱情自用更不涉胎受若干生，雖復受生<a class="t" id="t0649b22"></a>生於中國，盡其苦原，是故我說苦之原本。<a class="t" id="t0649b23"></a>是故說曰：<a class="t" id="t0649b24"></a></p>
<blockquote class="gatha">
<p><a class="verse-num-sc" id="verse-num-sc216"></a> <a class="vagga-gatha-num-sc" id="vagga-gatha-num-sc5.36"></a>「若於此正法，　　不懷放逸意，<a class="t" id="t0649b25"></a><br>
斷生老病死，　　越苦度彼岸。」<a class="t" id="t0649b26"></a></p>
</blockquote>
<p><a class="t-linehead" id="t-linehead0649b26"></a>放逸品竟<a class="t" id="t0649b27"></a></p>
<p><span class="t-juanname">出曜經卷第七</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
