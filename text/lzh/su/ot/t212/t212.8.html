<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.8">
<article>
<div class="hgroup">
<p class="division">出曜經</p>
<h1>學品第八</h1>
</div>
<div class="suttainfo" id="juan10"><a class="t" id="t0660a14"></a>
<p><span class="t-juanname">出曜經卷第十</span>　<a class="t" id="t0660a09"></a><a class="t" id="t0660a10"></a><a class="t" id="t0660a11"></a><a class="t" id="t0660a12"></a><br>
<span class="t-byline">姚秦涼州沙門竺佛念譯</span><a class="t" id="t0660a13"></a></p>
</div>
<blockquote class="gatha">
<p><a class="verse-num-sc" id="verse-num-sc276"></a> <a class="vagga-gatha-num-sc" id="vagga-gatha-num-sc8.1"></a><a class="t" id="t0660a14"></a>護身惡行，　　自正身行，<br>
護身惡者，<a class="t" id="t0660a15"></a>　　修身善行。<a class="t" id="t0660a16"></a></p>
</blockquote>
<p><a class="t-linehead" id="t-linehead0660a16"></a>護身惡行者，何以故說身惡行？自知內過、知<a class="t" id="t0660a17"></a>他人過故名惡行，惡已充具顏色變異，或以<a class="t" id="t0660a18"></a>手拳相加毀壞形體，此惡眾事今世後世不<a class="t" id="t0660a19"></a>獲安隱，或墮餓鬼畜生中形貌醜陋；若生人<a class="t" id="t0660a20"></a>中才不及人；有異梵志為犬所嚙，梵志恚怒<a class="t" id="t0660a21"></a>身心熾盛，要治惡犬使不暴虐。父母告曰：<a class="t" id="t0660a22"></a>「梵志猶犬嚙婆羅門，婆羅門復可嚙犬不<a class="t" id="t0660a23"></a>也？」梵志報父母：「要當治犬使不縱毒。」父母告<a class="t" id="t0660a24"></a>子：「不隨我教，恣汝所為。」是時，梵志捉犬反縛<a class="t" id="t0660a25"></a>以杖捶打，打時有二非義：草索傷犬足：復令<a class="t" id="t0660a26"></a>失糞。此眾生類亦復如是，諍小致大以用害<a class="t" id="t0660a27"></a>身。諸佛世尊大慈加被，訓誨眾生令不諍訟，<a class="t" id="t0660a28"></a>然眾生類不從其教，瞋恚所纏，復生二非義，<a class="t" id="t0660a29"></a>為眾苦所縛，當復經歷地獄餓鬼畜生之惱，<a class="t" id="t0660b01"></a>雖得為人形貌醜陋，如是眾惱不可稱記，是<a class="t" id="t0660b02"></a>故世尊說護身惡行。護身惡行已，獲何功德？<a class="t" id="t0660b03"></a>答曰：「獲二功德名譽善本。云何為二？若處在<a class="t" id="t0660b04"></a>天宮受福自然，七寶殿堂懸處虛空，若生人<a class="t" id="t0660b05"></a>中顏貌端正，見者歡喜皆來歸仰，在大眾中<a class="t" id="t0660b06"></a>為數千萬眾所見尊奉，如月獨明眾星迴附。」<a class="t" id="t0660b07"></a>是故說曰，護身惡行。自正身行者，得何功德？<a class="t" id="t0660b08"></a>有何名譽？答曰：「於現世中亦得名譽，若使身<a class="t" id="t0660b09"></a>滅命終亦得名譽。」云何於現身中而得名譽？<a class="t" id="t0660b10"></a>若於今身進止行來，為數千萬眾所見供養；<a class="t" id="t0660b11"></a>若身壞命終，生善處天上。自正身行復有何<a class="t" id="t0660b12"></a>功德？答曰：「<span class="gaiji">凶<!--gaiji,凶,1[歹＊凶],2&#x239D1;,3--></span>弊邪魅暴惡鬼神不能得便，怨<a class="t" id="t0660b13"></a>讐伺捕不能得捉。」於是頌曰：<a class="t" id="t0660b14"></a></p>
<blockquote class="gatha">
<p><a class="verse-num-sc" id="verse-num-sc277"></a> <a class="vagga-gatha-num-sc" id="vagga-gatha-num-sc8.2"></a>「怨讎彌滿世，　　欲求得其捉，<a class="t" id="t0660b15"></a><br>
種惡還自加，　　猶蛇反自毒。」<a class="t" id="t0660b16"></a></p>
</blockquote>
<p><a class="t-linehead" id="t-linehead0660b16"></a>形為苦本心為禍首，是故世尊說曰，自正身<a class="t" id="t0660b17"></a>行也。護身惡者何以故說？惡行所趣非真，如<a class="t" id="t0660b18"></a>所說。惡財惡子惡服惡處惡土此皆名惡。或<a class="t" id="t0660b19"></a>緣知親作惡，或緣非知親作惡，是故如來說<a class="t" id="t0660b20"></a>護身惡者也。修身善行者，善行有二業，如所<a class="t" id="t0660b21"></a>說。善財善子善服善處善土，身修善行，於佛<a class="t" id="t0660b22"></a>法聖眾父母尊長，盡行恭敬無他越逸，是故<a class="t" id="t0660b23"></a>世尊說修身善行也。<a class="t" id="t0660b24"></a></p>
<blockquote class="gatha">
<p><a class="verse-num-sc" id="verse-num-sc278"></a> <a class="vagga-gatha-num-sc" id="vagga-gatha-num-sc8.3"></a>護口惡行，　　自正口行，<br>
護口惡者，<a class="t" id="t0660b25"></a>　　修口善行。<a class="t" id="t0660b26"></a></p>
</blockquote>
<p><a class="t-linehead" id="t-linehead0660b26"></a>護口惡行者，何以故說？自知內過、知他人過，<a class="t" id="t0660b27"></a>故名曰惡行，若已瞋恚發口罵詈虛生過<a class="t" id="t0660b28"></a>咎，使數千萬眾皆生惡念，而不自覺亦復不<a class="t" id="t0660b29"></a>知，後受惡報咸共懷瞋恚，彼罵者後入地獄<a class="t" id="t0660c01"></a>餓鬼畜生受苦無量。若生人中多被誹謗言<a class="t" id="t0660c02"></a>不信用。能守護口者，自致福報，亦生天上快<a class="t" id="t0660c03"></a>樂自然，若生為人不被麤言。是故說曰，護<a class="t" id="t0660c04"></a>口惡行也。自正口行者，為得何等功德？答曰：<a class="t" id="t0660c05"></a>「為數千萬眾所見歎譽，傳相告語，此人良謹<a class="t" id="t0660c06"></a>與行相應，言不麤獷，不求彼短不譏彼失，口<a class="t" id="t0660c07"></a>齒端嚴言不強吃。」是故說曰，自正口行也。護<a class="t" id="t0660c08"></a>口惡者者，其義有二：或當賢聖默然，或當法<a class="t" id="t0660c09"></a>說義說。夫欲出言先當自理，言致敗身非獨<a class="t" id="t0660c10"></a>一人，若吐麤言為人所疾，進止行來無人敬<a class="t" id="t0660c11"></a>待。是故說曰，護口惡者也。修口善行者，諸修<a class="t" id="t0660c12"></a>善行之人心懷仁慈，吐言柔軟不傷人意，為眾<a class="t" id="t0660c13"></a>多人所見愛念，是故說曰，修口善行也。<a class="t" id="t0660c14"></a></p>
<blockquote class="gatha">
<p><a class="verse-num-sc" id="verse-num-sc279"></a> <a class="vagga-gatha-num-sc" id="vagga-gatha-num-sc8.4"></a>護意惡行，　　自正意行，<br>
護意惡者，<a class="t" id="t0660c15"></a>　　修意善行。<a class="t" id="t0660c16"></a></p>
</blockquote>
<p><a class="t-linehead" id="t-linehead0660c16"></a>護意惡行者，於意三行最為上首，意一念頃<a class="t" id="t0660c17"></a>能使城郭村落盡為丘野。如契經所說：「『云何<a class="t" id="t0660c18"></a>居士！汝頗聞有流沙空野、隨沙門空野、閑靜<a class="t" id="t0660c19"></a>空野不？』長者白佛：『聞有流沙曠野、隨沙門空<a class="t" id="t0660c20"></a>野、閑靜空野。』佛告居士：『云何居士！誰造此流<a class="t" id="t0660c21"></a>沙空野、隨沙門空野？』長者白佛：『皆由神仙意<a class="t" id="t0660c22"></a>念惡故，呪術所作，有此流沙空野、隨沙門空<a class="t" id="t0660c23"></a>野。』」如《修行經》說：「十九人執修正行，唯有一人<a class="t" id="t0660c24"></a>不應在閑靜之處，以其口業心惡，持行之人<a class="t" id="t0660c25"></a>不許此人在曠野間。即告彼人曰：『汝心懷惡<a class="t" id="t0660c26"></a>所念不善，宜在人間誦習經典佐助眾事，役<a class="t" id="t0660c27"></a>心亂意應成道果。汝設在空之中欲求空意，<a class="t" id="t0660c28"></a>意方念亂恒生不善，自致滅亡不至善道。』」不<a class="t" id="t0660c29"></a>護意者，隨意所種，入地獄餓鬼畜生中。設得<a class="t" id="t0661a01"></a>為人，輒墮卑賤，為人所疾見則不歡。能護意<a class="t" id="t0661a02"></a>者，若生天上，封受自然，金床玉机七寶殿堂，<a class="t" id="t0661a03"></a>若生為人，人所愛敬。是故說曰，護意惡行也。<a class="t" id="t0661a04"></a>自正意行者，意所馳念難禁難制，由意生念<a class="t" id="t0661a05"></a>能使成事，身危妙行退轉垂辦之證，轉為凡<a class="t" id="t0661a06"></a>夫，是故說曰，自正意行也。護意惡者，息意寂<a class="t" id="t0661a07"></a>然不生想著，修意正行<span class="corr" title="[歛&gt;斂] cf.【麗】">斂</span>意專一，是故說曰，<a class="t" id="t0661a08"></a>護意惡也。修意善行者，意念善行、身修正法、<a class="t" id="t0661a09"></a>口宣其教，二事由意乃至無為，是故說曰，意<a class="t" id="t0661a10"></a>修善行也。<a class="t" id="t0661a11"></a></p>
<blockquote class="gatha">
<p><a class="verse-num-sc" id="verse-num-sc280"></a> <a class="vagga-gatha-num-sc" id="vagga-gatha-num-sc8.5"></a>身棄惡行，　　及口惡行，<br>
意棄惡行，<a class="t" id="t0661a12"></a>　　及諸穢惡。<a class="t" id="t0661a13"></a></p>
</blockquote>
<p><a class="t-linehead" id="t-linehead0661a13"></a>身棄惡行者，捨身惡行永滅無餘，是故說曰，<a class="t" id="t0661a14"></a>棄身惡行也。及口惡行者，口所宣說不陳<a class="t" id="t0661a15"></a>惡法，亦莫布現惡事，是故說曰，及口惡行也。<a class="t" id="t0661a16"></a>意棄惡行者，意不念諸不善法，不生害心於<a class="t" id="t0661a17"></a>眾生類，是故說曰，意棄惡行也。及諸穢惡<a class="t" id="t0661a18"></a>者，諸外不善法與意并者，既不自利又不利<a class="t" id="t0661a19"></a>人，盡當求滅不令使生，是故說曰，及諸穢<a class="t" id="t0661a20"></a>惡也。<a class="t" id="t0661a21"></a></p>
<blockquote class="gatha">
<p><a class="verse-num-sc" id="verse-num-sc281"></a> <a class="vagga-gatha-num-sc" id="vagga-gatha-num-sc8.6"></a>身修善行，　　口善亦爾，<br>
意修善行，<a class="t" id="t0661a22"></a>　　無欲盡漏。<a class="t" id="t0661a23"></a></p>
</blockquote>
<p><a class="t-linehead" id="t-linehead0661a23"></a>身修善行者，身不造惡行。身行有三：不殺生，<a class="t" id="t0661a24"></a>不盜，不婬妷，修此三業正其身行，供養佛法<a class="t" id="t0661a25"></a>及眾僧，掃灑補治故壞塔寺，是故說曰，身修<a class="t" id="t0661a26"></a>善行也。口<span class="corr" title="[意&gt;善] cf.【麗】">善</span>亦爾者，口有四過，不妄語、不麤<a class="t" id="t0661a27"></a>言、不鬪亂彼此、不綺語，讚歎說佛功德，歎法<a class="t" id="t0661a28"></a>及比丘僧，承事父母師友長者，是故說曰，<a class="t" id="t0661a29"></a>口善亦爾也。意修善行者，意有三過，不生嫉<a class="t" id="t0661b01"></a>妬、恚、癡邪見，但生眾善功德，不隨倒見墮邪<a class="t" id="t0661b02"></a>部界，是故說曰，意修善行也。無欲盡漏者，無<a class="t" id="t0661b03"></a>欲之人無量曠大無限之用。盡漏者，諸陰蓋<a class="t" id="t0661b04"></a>持入不復興起。是故說曰，無欲盡漏也。<a class="t" id="t0661b05"></a></p>
<blockquote class="gatha">
<p><a class="verse-num-sc" id="verse-num-sc282"></a> <a class="vagga-gatha-num-sc" id="vagga-gatha-num-sc8.7"></a>身修善行，　　口意亦爾，<br>
於今後世，<a class="t" id="t0661b06"></a>　　永生善處。<a class="t" id="t0661b07"></a></p>
</blockquote>
<p><a class="t-linehead" id="t-linehead0661b07"></a>身修善行者，問曰：「上己身修善行，有何不及<a class="t" id="t0661b08"></a>復更重演？」報曰：「如來所化受教若干，或有欲<a class="t" id="t0661b09"></a>廣聞其義，或有欲略說旨要，略旨要者粗舉<a class="t" id="t0661b10"></a>五陰苦形，欲廣聞其義者，一一斷別身口<a class="t" id="t0661b11"></a>意行，各隨次第以其事類證而解之。復有欲<a class="t" id="t0661b12"></a>聞廣說略說，是故如來廣演此偈。如所說身<a class="t" id="t0661b13"></a>修善行者，是謂廣說，口意亦爾者，是謂略說。<a class="t" id="t0661b14"></a>如來觀前眾生意之所樂，便演其義令得受<a class="t" id="t0661b15"></a>化，亦使受化人所願充滿。」凡諸善行饒益眾<a class="t" id="t0661b16"></a>生多所成就，是故說曰，身修善行，口意亦爾。<a class="t" id="t0661b17"></a>於今世至後世，長夜受樂食福無窮，永生善<a class="t" id="t0661b18"></a>處。受福有二：俗福、無漏福。是故說曰，永生<a class="t" id="t0661b19"></a>善處也。<a class="t" id="t0661b20"></a></p>
<blockquote class="gatha">
<p><a class="verse-num-sc" id="verse-num-sc283"></a> <a class="vagga-gatha-num-sc" id="vagga-gatha-num-sc8.8"></a>慈仁不殺，　　常能攝身，<br>
是處不死，<a class="t" id="t0661b21"></a>　　所適無患。<a class="t" id="t0661b22"></a></p>
</blockquote>
<p><a class="t-linehead" id="t-linehead0661b22"></a>慈仁不殺者，終不殺害觸惱生類，不劫略他<a class="t" id="t0661b23"></a>財，不婬犯他妻。所謂仁者，得履賢聖善法，是<a class="t" id="t0661b24"></a>故說曰，慈仁不殺也。<span class="corr" title="[當&gt;常] cf.【麗】">常</span>能攝身者，晝夜謹慎<a class="t" id="t0661b25"></a>以身御行如護吉祥<span class="corr" title="[缾&gt;瓶] cf.【麗】">瓶</span>，寧自喪身分受刑斬，<a class="t" id="t0661b26"></a>不託形命造不善行。昔有<span class="corr" title="[栴&gt;旃] cf.【麗】">旃</span>陀利家生七男，<a class="t" id="t0661b27"></a>六兄得須陀洹道，小者故處凡夫，母人旃陀<a class="t" id="t0661b28"></a>利得阿那含道，兄弟七人盡受五戒為佛弟<a class="t" id="t0661b29"></a>子。彼國常儀方俗舊法，旃陀利法要當行殺，<a class="t" id="t0661c01"></a>國中設有男女殺盜婬妷及餘重罪，盡使旃<a class="t" id="t0661c02"></a>陀利殺之。時國主召彼大兒：「今有應死之徒，<a class="t" id="t0661c03"></a>汝行殺之。」其人即向王拜求哀自陳：「願大王<a class="t" id="t0661c04"></a>弘恕，身受五戒為佛弟子，不敢行殺，守身謹<a class="t" id="t0661c05"></a>慎不念邪非，寧自殺身不以犯戒殺害蟻子。」<a class="t" id="t0661c06"></a>時王奮赫天威瞋恚隆盛，告其人曰：「卿為國<a class="t" id="t0661c07"></a>民我為國主，不從吾教方更信佛浮說。」尋勅<a class="t" id="t0661c08"></a>傍臣速將此人詣市殺之。其人復白王曰：「身<a class="t" id="t0661c09"></a>是王民心是我資，恣王所欲殺便殺之。」即將詣<a class="t" id="t0661c10"></a>市而梟其首，王問傍臣：「向應死人更有誰存？」<a class="t" id="t0661c11"></a>臣報王曰：「餘有彊弟六人。」王勅左右隨次召<a class="t" id="t0661c12"></a>來復勅殺人。其人報曰：「身受五戒為佛弟子，<a class="t" id="t0661c13"></a>不敢行殺。」王瞋怒盛復取殺之。如是盡喚兄<a class="t" id="t0661c14"></a>弟六人，皆言受戒不敢行殺，王瞋恚盛盡使<a class="t" id="t0661c15"></a>殺之。次復召小弟母子俱來，王見母來倍復<a class="t" id="t0661c16"></a>瞋恚。「前殺六子母不送行，今召小子何故便<a class="t" id="t0661c17"></a>來？」母白王曰：「願聽微言以自宣理。前六子者<a class="t" id="t0661c18"></a>盡得須陀洹道，正使大王取彼六人碎身如<a class="t" id="t0661c19"></a>塵者，終不興惡如毛髮。今此小者處在凡夫，<a class="t" id="t0661c20"></a>身雖修善，未蒙道法潤身，是故我念子未得<a class="t" id="t0661c21"></a>道，或能失意畏王教令，自惜形命毀戒行殺，<a class="t" id="t0661c22"></a>故送來耳。彼當毀戒隨王教令，不仁行殺，身<a class="t" id="t0661c23"></a>壞命終入泰山地獄，憐愍子故是以送來。」王<a class="t" id="t0661c24"></a>復問母：「前死六子盡得須陀洹道耶？」答曰：「盡<a class="t" id="t0661c25"></a>得。」王復問母：「母身為得何道？」母答曰：「得阿那<a class="t" id="t0661c26"></a>含道。」王聞斯語自投于地，諸臣扶起以水灑<a class="t" id="t0661c27"></a>之，久乃醒寤稱怨自責：「我為自造無量罪<a class="t" id="t0661c28"></a>根，放心建意殺六須陀洹。」身意煩惱坐不安<a class="t" id="t0661c29"></a>席，即自嚴辦香油酥薪，取六死屍而耶旬之，<a class="t" id="t0662a01"></a>起六偷婆興敬供養，日三懺悔意願滅罪漸漸<a class="t" id="t0662a02"></a>微薄。復出財貨給彼老母，至於齋日數數懺<a class="t" id="t0662a03"></a>悔，冀得罪薄免於地獄。是故說曰，常能攝身<a class="t" id="t0662a04"></a>也。須陀洹、斯陀含、阿那含、阿羅漢，守護禁戒<a class="t" id="t0662a05"></a>無所缺減，凡夫人雖守護戒，心如飄風不能<a class="t" id="t0662a06"></a>恒定，是故說曰，常能攝身。是處不死者，得果<a class="t" id="t0662a07"></a>之人，捨男子身還得男子身，捨賢聖身還得<a class="t" id="t0662a08"></a>賢聖身，終不懷憂畏地獄餓鬼畜生，阿那含<a class="t" id="t0662a09"></a>身即彼天上不還世間，阿羅漢永無愁惱，諸<a class="t" id="t0662a10"></a>累已盡入無為境惔然寂滅。是故說曰，是處<a class="t" id="t0662a11"></a>不死也。所適無患者，於彼無為境終無煩惱，<a class="t" id="t0662a12"></a>亦無愁憂苦患，亦無死亡戀慕，是故說曰，所<a class="t" id="t0662a13"></a>適無患也。<a class="t" id="t0662a14"></a></p>
<blockquote class="gatha">
<p><a class="verse-num-sc" id="verse-num-sc284"></a> <a class="vagga-gatha-num-sc" id="vagga-gatha-num-sc8.9"></a>不殺為仁，　　常能慎言，<br>
是處不死，<a class="t" id="t0662a15"></a>　　所適無患。<a class="t" id="t0662a16"></a></p>
</blockquote>
<p><a class="t-linehead" id="t-linehead0662a16"></a>不殺為仁者，終不信讒毀之人於中起害心，<a class="t" id="t0662a17"></a>是故說曰，不殺為仁也。常能慎言者，若被罵<a class="t" id="t0662a18"></a>詈麤言惡語，計皆空寂音響無形，猶如賢聖<a class="t" id="t0662a19"></a>終無恚怒。設有所為，斯皆權化非實恚怒，或<a class="t" id="t0662a20"></a>意內自念不發於口，設發於口尋懷慚愧。是<a class="t" id="t0662a21"></a>故說曰，常能慎言，是處不死，所適無患也。<a class="t" id="t0662a22"></a></p>
<blockquote class="gatha">
<p><a class="verse-num-sc" id="verse-num-sc285"></a> <a class="vagga-gatha-num-sc" id="vagga-gatha-num-sc8.10"></a>不殺為仁，　　常能慎意，<br>
是處不死，<a class="t" id="t0662a23"></a>　　所適無患。<a class="t" id="t0662a24"></a></p>
</blockquote>
<p><a class="t-linehead" id="t-linehead0662a24"></a>得向之人，設遭百千苦惱，身墮迴波深淵，<a class="t" id="t0662a25"></a>若墮火坑熾焰之中，終不懷懼令心變易，晝<a class="t" id="t0662a26"></a>夜調心不令越逸，猶如得勝怨讎死而加毒，<a class="t" id="t0662a27"></a>得向之人心除結使猶怨不盡。復重思惟：「彼<a class="t" id="t0662a28"></a>修行人觀心成敗五陰所趣，移有漏心至無<a class="t" id="t0662a29"></a>漏境，無常苦空無我，已獲無漏守護不失。何<a class="t" id="t0662b01"></a>以故？彼修行人每自思惟：『從永劫以來染著<a class="t" id="t0662b02"></a>生死，流轉刀劍世中，恒修此意造罪無端，為<a class="t" id="t0662b03"></a>意役使如人使奴僕。我今已勝調伏心識，今<a class="t" id="t0662b04"></a>重守護使不越逸。』」是故說曰，不殺為仁，常能<a class="t" id="t0662b05"></a>慎意，是處不死，所適無患。<a class="t" id="t0662b06"></a></p>
<blockquote class="gatha">
<p><a class="verse-num-sc" id="verse-num-sc286"></a> <a class="vagga-gatha-num-sc" id="vagga-gatha-num-sc8.11"></a>慎身為勇悍，　　慎口悍亦然，<a class="t" id="t0662b07"></a><br>
慎意為勇悍，　　一切結亦然，<a class="t" id="t0662b08"></a><br>
此處名不死，　　所適無憂患。<a class="t" id="t0662b09"></a></p>
</blockquote>
<p><a class="t-linehead" id="t-linehead0662b09"></a>夫言勇悍者，博古攬今高才明德技術備具，<a class="t" id="t0662b10"></a>與智相應捨諸惡法，身所修行不處貪欲，是<a class="t" id="t0662b11"></a>故說曰，慎身為勇悍也。慎口悍亦然者，口所<a class="t" id="t0662b12"></a>吐言先笑後語不傷人意，是故說曰，慎口悍<a class="t" id="t0662b13"></a>亦然也。慎意為勇悍者，意已柔調不興惡念，<a class="t" id="t0662b14"></a>是故說曰，慎意為勇悍也。一切結亦然者，問<a class="t" id="t0662b15"></a>曰：「身口意行三事已辦，有何缺漏而云一切<a class="t" id="t0662b16"></a>結亦然耶？」答曰：「如所說應來往進止縫作補<a class="t" id="t0662b17"></a>綻，應為而不為，此皆身所應行闕而不行。彼<a class="t" id="t0662b18"></a>修行人能具此諸行。」是故說曰，慎身為勇行。<a class="t" id="t0662b19"></a>口行有餘者，應隨賢聖教律，而不為不習男<a class="t" id="t0662b20"></a>音女音，彼此音皆悉不習，是謂口餘行。何謂<a class="t" id="t0662b21"></a>意有餘行更造有緣受生之分？此是意餘行，<a class="t" id="t0662b22"></a>彼執行人能見此諸行，身口意餘行盡能具<a class="t" id="t0662b23"></a>足，是故說一切結亦然也。此處名不死者，滅<a class="t" id="t0662b24"></a>盡泥洹無終無始，無來無往無生滅著斷，是<a class="t" id="t0662b25"></a>故說此處名不死也。所適無憂患者，所以言<a class="t" id="t0662b26"></a>有憂者，由衣被飲食床臥具病瘦醫藥、奴婢<a class="t" id="t0662b27"></a>僕使象馬車乘國財妻息，皆生憂患，無此則<a class="t" id="t0662b28"></a>無患，是故說所適無憂患也。<a class="t" id="t0662b29"></a></p>
<blockquote class="gatha">
<p><a class="verse-num-sc" id="verse-num-sc287"></a> <a class="vagga-gatha-num-sc" id="vagga-gatha-num-sc8.12"></a>護身為善哉，　　護口善亦然，<a class="t" id="t0662c01"></a><br>
護意為善哉，　　護一切亦然，<a class="t" id="t0662c02"></a><br>
比丘護一切，　　能盡苦原際。<a class="t" id="t0662c03"></a></p>
</blockquote>
<p><a class="t-linehead" id="t-linehead0662c03"></a>護身為善哉者，能一意守護身，諸天世人稱<a class="t" id="t0662c04"></a>歎其德，天龍鬼神八部之眾盡歎其德，晝夜<a class="t" id="t0662c05"></a>祐助勸成究竟，是故說護身為善哉也。護口<a class="t" id="t0662c06"></a>善亦然者，若有習非弊惡之業，或被罵詈為<a class="t" id="t0662c07"></a>人所毀，執心護口終不還報，諸天世人皆共<a class="t" id="t0662c08"></a>稱善，是故說護口善亦然也。護意為善哉<a class="t" id="t0662c09"></a>者，若人杖<span class="corr" title="[棰&gt;捶] cf.【麗】">捶</span>割截形體復被罵詈，彼執行人<a class="t" id="t0662c10"></a>持心潔淨不興恚怒，諸天世人皆稱其善，是<a class="t" id="t0662c11"></a>故說護意為善哉也。護一切亦然者，於身<a class="t" id="t0662c12"></a>口意外諸餘行謹慎攝護，是故說護一切亦<a class="t" id="t0662c13"></a>然也。比丘護一切者，執行比丘護身意及餘<a class="t" id="t0662c14"></a>外行，威儀禮節悉皆備具，是故說比丘護一<a class="t" id="t0662c15"></a>切也。能盡苦原際者，以具此行豈當趣惡<a class="t" id="t0662c16"></a>道耶？盡斷地獄畜生餓鬼道，人中苦人中痛<a class="t" id="t0662c17"></a>能悉斷之，是故說能盡苦原際。<a class="t" id="t0662c18"></a></p>
<blockquote class="gatha">
<p><a class="verse-num-sc" id="verse-num-sc288"></a> <a class="vagga-gatha-num-sc" id="vagga-gatha-num-sc8.13"></a>護口意清淨，　　身終不為惡，<a class="t" id="t0662c19"></a><br>
能淨此三者，　　便逮神仙道。<a class="t" id="t0662c20"></a></p>
</blockquote>
<p><a class="t-linehead" id="t-linehead0662c20"></a>護口意清淨者，於三毀敗中，壽敗劫敗結敗，<a class="t" id="t0662c21"></a>此名三敗。釋迦文佛出現於世，在濁世中人<a class="t" id="t0662c22"></a>壽百歲，翼從弟子不守護口過多犯禁律，聖<a class="t" id="t0662c23"></a>人在世猶尚毀戒，況千載末能存戒律耶？佛<a class="t" id="t0662c24"></a>契經說：「後千歲末正法欲沒盡時，有七穢行<a class="t" id="t0662c25"></a>顯布於世。云何為七？若有人百歲持戒，彈<a class="t" id="t0662c26"></a>指之頃為惡知識所壞。二者久行慈心，彈指<a class="t" id="t0662c27"></a>之頃為瞋恚所壞。三者薄賤威儀不隨其教。<a class="t" id="t0662c28"></a>四者互相是非諍於勝負。五者在國城村落，<a class="t" id="t0662c29"></a>鬪亂彼此傳東至西。六者貪著利養遂致疫<a class="t" id="t0663a01"></a>病。七者從凡夫至羅漢，皆被毀辱而取滅度。」<a class="t" id="t0663a02"></a>所以致誹謗者，皆由不護口故。尊者滿足阿<a class="t" id="t0663a03"></a>羅漢說曰：「恒訓化餓鬼。」往詣餓鬼界，見一餓<a class="t" id="t0663a04"></a>鬼形狀醜陋，見者毛竪莫不畏懼，身出熾焰<a class="t" id="t0663a05"></a>如大火聚，口出蛆蟲膿血流溢，臭氣遠徹不<a class="t" id="t0663a06"></a>可親近。或口吐焰火長數十丈，或耳鼻眼身<a class="t" id="t0663a07"></a>體支節放諸火焰長數十丈，脣口垂倒像如<a class="t" id="t0663a08"></a>野猪，身體縱廣一由旬，手自抓摑舉聲號哭<a class="t" id="t0663a09"></a>馳走東西。時尊滿足問餓鬼曰：「汝宿作何罪<a class="t" id="t0663a10"></a>咎，今受此苦？」餓鬼報曰：「吾曩昔在世時，出家<a class="t" id="t0663a11"></a>作沙門，戀著房舍慳貪不捨，身持威儀出言<a class="t" id="t0663a12"></a>臭惡。若見持戒精進比丘輒復罵辱，或戾口<a class="t" id="t0663a13"></a>弄，或偏眼視，或戾是作非，或戾非作是。自恃<a class="t" id="t0663a14"></a>豪族謂為不死，造諸無量不善之本，寧以利<a class="t" id="t0663a15"></a>刀自割其舌，如是從劫離劫甘心受苦，不<a class="t" id="t0663a16"></a>以一日之中誹謗精進比丘。尊若還閻浮利<a class="t" id="t0663a17"></a>地者，以我形狀可戒勅諸比丘，善護口過勿<a class="t" id="t0663a18"></a>妄出言，設見梵行持戒比丘者，念宣其德。自<a class="t" id="t0663a19"></a>受餓鬼形以來，經數百歲數千歲數萬歲數<a class="t" id="t0663a20"></a>千百萬歲受如此苦惱，我却後命終當入地<a class="t" id="t0663a21"></a>獄中。」是時，餓鬼說此語已，舉聲號哭自投于<a class="t" id="t0663a22"></a>地，如泰山崩天飜地覆。斯由口過故使然矣，<a class="t" id="t0663a23"></a>能守護口過者受福無窮。迦葉如來出現於<a class="t" id="t0663a24"></a>世，敷演法教教化已周，於無餘泥洹界而般<a class="t" id="t0663a25"></a>泥洹。泥洹後時有三藏比丘名曰黃顏，眾僧<a class="t" id="t0663a26"></a>告勅：「一切雜使不命卿涉，但與諸後學說諸<a class="t" id="t0663a27"></a>妙法。」時三藏比丘內心輕蔑不免僧命，便與<a class="t" id="t0663a28"></a>後學敷演經義，喚受義曰：「速前象頭。」次喚第<a class="t" id="t0663a29"></a>二者，復曰馬頭，復次駱駝頭，復次驢頭，復次<a class="t" id="t0663b01"></a>猪頭，次喚羊頭、羯羝頭，次喚師子頭，次喚虎<a class="t" id="t0663b02"></a>頭，次喚禽頭，次喚熊頭，如是喚眾獸之類不<a class="t" id="t0663b03"></a>可稱數。三藏黃顏口出如此無量惡言，雖授<a class="t" id="t0663b04"></a>經義不免其罪，身壞命終入地獄中，經歷數<a class="t" id="t0663b05"></a>千萬劫受苦無量。餘罪未畢從地獄出，生大<a class="t" id="t0663b06"></a>海中受水性形，一身百頭形體極大，異類見<a class="t" id="t0663b07"></a>之皆悉馳走。爾時世尊見眾多比丘互相是<a class="t" id="t0663b08"></a>非不慎口過，或吐言麁<span class="gaiji">［麩-夫＋廣］<!--gaiji,,1[麩-夫＋廣],2&#x2A37F;,3--></span>以致忿怒，或所<a class="t" id="t0663b09"></a>說似戲發起舊怨，或以智陵人彼人不信伏<a class="t" id="t0663b10"></a>受，或說種類所出卑賤用作嫌隙。爾時世尊<a class="t" id="t0663b11"></a>知諸比丘彼此者多恐後墮罪，即以神足接<a class="t" id="t0663b12"></a>諸比丘，詣於大海見彼受罪獸一身百頭，欲<a class="t" id="t0663b13"></a>使諸比丘改往修來。問彼罪蟲曰：「汝是黃顏<a class="t" id="t0663b14"></a>不耶？」蟲即報言：「實是。」如是至三，報曰：「實是。」<a class="t" id="t0663b15"></a>時諸比丘即前長跪白世尊曰：「我等未曾聞<a class="t" id="t0663b16"></a>此，為因何義頻問此獸審是黃顏耶？唯願世<a class="t" id="t0663b17"></a>尊敷演其義，令未悟者使得開解。」如來三達<a class="t" id="t0663b18"></a>無不觀察，過去當來現在事皆悉解明，其有<a class="t" id="t0663b19"></a>難詰如來義者，隨時發遣永除疑網。爾時世<a class="t" id="t0663b20"></a>尊與諸比丘說曩昔本緣：「昔古久遠無數世<a class="t" id="t0663b21"></a>時人壽二萬歲，爾時有佛出世，名曰迦葉如<a class="t" id="t0663b22"></a>來、至真、等正覺，十號具足，敷演法教曠濟無<a class="t" id="t0663b23"></a>涯，教化已周，於無餘泥洹界而般泥洹。泥洹<a class="t" id="t0663b24"></a>後時有三藏比丘名曰黃顏，眾僧告勅：『一切<a class="t" id="t0663b25"></a>雜使不命卿涉，與諸後學說微妙法。』時三藏<a class="t" id="t0663b26"></a>比丘內心自大，輕蔑於人不免僧命，便與後<a class="t" id="t0663b27"></a>學敷演經義。喚諸受義人名目眾獸之類，雖<a class="t" id="t0663b28"></a>授經義猶不免罪，身壞命終入地獄中，經歷<a class="t" id="t0663b29"></a>數千萬劫受苦無量，餘罪未畢從地獄出，生<a class="t" id="t0663c01"></a>彼大海，受水性形一身百頭。是故比丘當精<a class="t" id="t0663c02"></a>勤護口，出言柔和勿吐麁語。汝觀此獸由其<a class="t" id="t0663c03"></a>惡言故便致此罪。」時諸比丘聞佛教誡，又<a class="t" id="t0663c04"></a>見彼獸形苦如茲，道心遂固，悔本所習心念<a class="t" id="t0663c05"></a>口言形之大患，能攝口心者終無惡聲流布<a class="t" id="t0663c06"></a>於外。是故說曰，護口意清淨也。身終不為惡<a class="t" id="t0663c07"></a>者，若身行惡，為諸佛世尊所不稱記，若生地<a class="t" id="t0663c08"></a>獄餓鬼畜生中受苦難計。設身修善立諸德本，<a class="t" id="t0663c09"></a>為諸佛世尊所見歎譽，若生天上封受自然，<a class="t" id="t0663c10"></a>若盡苦際，於無餘泥洹界而般泥洹。是故說<a class="t" id="t0663c11"></a>曰，身終不為惡也。能淨此三者，身行口行意<a class="t" id="t0663c12"></a>行，此三業淨為獲何果？答曰：「為天龍鬼神八<a class="t" id="t0663c13"></a>部之眾所見尊奉，便為得至滅盡泥洹，不為<a class="t" id="t0663c14"></a>凡夫所共牽連，逮得仙人道。」所謂仙人者，諸<a class="t" id="t0663c15"></a>佛世尊是也，所演言教一言片辭，上中下義盡<a class="t" id="t0663c16"></a>趣於道。是故說曰，能淨此三者，便逮仙人道。<a class="t" id="t0663c17"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
