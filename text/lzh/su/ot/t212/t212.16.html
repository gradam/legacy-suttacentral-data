<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.16">
<article>
<div class="hgroup">
<p class="division">出曜經</p>
<h1>惟念品第十六</h1>
</div>
<p><span class="t-juanname">出曜經卷第十六</span></p>
<div class="suttainfo" id="juan17"><a class="t" id="0698b06"></a>
<p><span class="t-juanname">出曜經卷第十七</span>　<a class="t" id="0698b01"></a><a class="t" id="0698b02"></a><a class="t" id="0698b03"></a><a class="t" id="0698b04"></a><br>
<span class="t-byline">姚秦涼州沙門竺佛念譯</span><a class="t" id="0698b05"></a></p>
</div>
<blockquote class="gatha">
<p><a class="text-gatha-number" id="438"></a> <a class="vagga-gatha-number" id="16.1"></a><a class="t" id="0698b06"></a>出息入息念，　　具滿諦思惟，<a class="t" id="0698b07"></a><br>
從初竟通利，　　按如佛所說。<a class="t" id="0698b08"></a></p>
</blockquote>
<p><a class="t-linehead" id="t-linehead0698b08"></a>出息入息念者，安者謂息入，般者謂息出。<a class="t" id="0698b09"></a>彼修行人，當善觀察二甘露門：一者安般，二<a class="t" id="0698b10"></a>者不淨觀。或有行人但修安般或修不淨觀，<a class="t" id="0698b11"></a>彼修安般者，思惟分別出息入息，息長亦知<a class="t" id="0698b12"></a>息短亦知，息熅亦知息冷亦知。意若錯亂復<a class="t" id="0698b13"></a>從一始，從頭至足分別了知，設復錯者復從<a class="t" id="0698b14"></a>一始，如是經歷返覆數過自知意至，吾今<a class="t" id="0698b15"></a>捉息皆得自在。欲使氣息從左耳出，如意不<a class="t" id="0698b16"></a>難，從左耳入亦復如是，從右耳出入，或從鼻<a class="t" id="0698b17"></a>出入皆能隨意，最後迴息從頂上出，隨意者<a class="t" id="0698b18"></a>成數息法，設不成者腦蓋發壞即取命終。如<a class="t" id="0698b19"></a>是學人經十二年，或有成有不成者。復次行<a class="t" id="0698b20"></a>人分別思惟不淨觀，往至城外丘曠塜間，觀<a class="t" id="0698b21"></a>死人屍骸諦熟分別，此屍我形有何差別？復<a class="t" id="0698b22"></a>還至精舍或坐床或敷坐具，或復露坐，內自<a class="t" id="0698b23"></a>思惟：「經憶塜間死屍暴露，我身與彼等無<a class="t" id="0698b24"></a>差別。」如是經歷過十二年，有得定者不得定<a class="t" id="0698b25"></a>者。是故說，出息入息念也。具滿諦思惟者，<a class="t" id="0698b26"></a>夫人定意善察分別，一數二隨三止四觀五<a class="t" id="0698b27"></a>還六淨，是故說，具滿諦思惟也。從初竟通利<a class="t" id="0698b28"></a>者，晝夜孜孜初不懈息，數缺則從一始；是<a class="t" id="0698b29"></a>通利，不受六情染外塵垢。是故說，從初竟通<a class="t" id="0698c01"></a>利也。按如佛所說者，如來所以遺十二部經，<a class="t" id="0698c02"></a>剖判要義，皆為後生未開悟者，眾智自在除<a class="t" id="0698c03"></a>去希望，是故說，按如佛所說也。<a class="t" id="0698c04"></a></p>
<blockquote class="gatha">
<p><a class="text-gatha-number" id="439"></a> <a class="vagga-gatha-number" id="16.2"></a>是則照世間，　　如雲解日現，<a class="t" id="0698c05"></a><br>
起止學思惟，　　坐臥不廢忘。<a class="t" id="0698c06"></a></p>
</blockquote>
<p><a class="t-linehead" id="t-linehead0698c06"></a>是則照世間者，猶如秋時明月無有五蔽，在<a class="t" id="0698c07"></a>眾星中光明獨照，此亦如是，得安般定者，在<a class="t" id="0698c08"></a>眾修行人中，威神獨顯顏貌光曜無與等者，<a class="t" id="0698c09"></a>是故說，是則照世間，如雲解日現也。起止學<a class="t" id="0698c10"></a>思惟者，以得安般定意，身意鏗然不動，不為<a class="t" id="0698c11"></a>外邪所沮，心亦如是，不隨外塵興于邪念，是<a class="t" id="0698c12"></a>故說，起止學思惟。坐臥不廢忘者，彼修行人<a class="t" id="0698c13"></a>已得三昧定意，亦常思惟，若坐若臥終日學<a class="t" id="0698c14"></a>習初不暫捨，是故說，坐臥不廢忘也。<a class="t" id="0698c15"></a></p>
<blockquote class="gatha">
<p><a class="text-gatha-number" id="440"></a> <a class="vagga-gatha-number" id="16.3"></a>比丘立是念，　　前利後則好，<a class="t" id="0698c16"></a><br>
始得終必勝，　　誓不覩生死。<a class="t" id="0698c17"></a></p>
</blockquote>
<p><a class="t-linehead" id="t-linehead0698c17"></a>比丘立是念者，所謂比丘，永息萬想意不馳<a class="t" id="0698c18"></a>騁，執志牢固端攝諸情意，常在定不求餘念，<a class="t" id="0698c19"></a>是故說，比丘立是念也。前利後則好者，先得<a class="t" id="0698c20"></a>安般數息禪定，後能越次取證超過三界，身<a class="t" id="0698c21"></a>中諸結永盡無餘，淨如真金永無微翳，是故<a class="t" id="0698c22"></a>說，前利後則好也。始得終必勝者，已具知斷<a class="t" id="0698c23"></a>化緣已遍，己身度有更不受當來形，<a class="t" id="0698c24"></a>是故說，始得終必勝，誓不覩生死也。<a class="t" id="0698c25"></a></p>
<blockquote class="gatha">
<p><a class="text-gatha-number" id="441"></a> <a class="vagga-gatha-number" id="16.4"></a>若見身所住，　　六更以為最，<a class="t" id="0698c26"></a><br>
息心常一意，　　便自致泥洹。<a class="t" id="0698c27"></a></p>
</blockquote>
<p><a class="t-linehead" id="t-linehead0698c27"></a>若見身所住者，比丘比丘尼及新學者男彌<a class="t" id="0698c28"></a>女尼、優婆塞優婆夷、剎利婆羅門長者居士<a class="t" id="0698c29"></a>種，執志堅固趣道不難，是故說，若見身所住<a class="t" id="0699a01"></a>也。六更以為最者，閉塞諸根，眼耳鼻口身意<a class="t" id="0699a02"></a>諸根澄淨不亂，守護六情不受諸見，是故說，<a class="t" id="0699a03"></a>六更以為最也。息心常一意者，彼修行人數<a class="t" id="0699a04"></a>出入息觀諸毛孔，一一分別終無錯謬，猶如<a class="t" id="0699a05"></a>明眼之士於明鏡中自覩面像，是故說，息心<a class="t" id="0699a06"></a>常一意也。便自致泥洹者，斷諸使流永離世<a class="t" id="0699a07"></a>俗，便逮泥洹不動不變，無復往還染著諸界，<a class="t" id="0699a08"></a>是故說，便自致泥洹。<a class="t" id="0699a09"></a></p>
<blockquote class="gatha">
<p><a class="text-gatha-number" id="442"></a> <a class="vagga-gatha-number" id="16.5"></a>以有是諸念，　　自身常建行，<a class="t" id="0699a10"></a><br>
若其不如是，　　終不得意行。<a class="t" id="0699a11"></a></p>
</blockquote>
<p><a class="t-linehead" id="t-linehead0699a11"></a>以有是諸念，自身常建行者，如彼執行之人，<a class="t" id="0699a12"></a>晝夜精勤意不迷誤進前求道，如遭劫燒救<a class="t" id="0699a13"></a>護頭燃，初中竟夜亦不廢忘，是故說，以有是<a class="t" id="0699a14"></a>諸念，自身常建行也。若其不如是，終不得意<a class="t" id="0699a15"></a>行者，生死長遠亦無端緒，解知泥洹已離三<a class="t" id="0699a16"></a>界過去未來現在，是故說，若其不如是，終不<a class="t" id="0699a17"></a>得意行也。<a class="t" id="0699a18"></a></p>
<blockquote class="gatha">
<p><a class="text-gatha-number" id="443"></a> <a class="vagga-gatha-number" id="16.6"></a>是隨本行者，　　如是度愛勞，<a class="t" id="0699a19"></a><br>
若能寤意念，　　解脫一心樂。<a class="t" id="0699a20"></a></p>
</blockquote>
<p><a class="t-linehead" id="t-linehead0699a20"></a>是隨本行者，初入道者，或時先教安般守意，<a class="t" id="0699a21"></a>或時先教不淨觀，須觀彼行者心之好樂，是<a class="t" id="0699a22"></a>故說，是隨本行者也。如是度愛勞者，愛為<a class="t" id="0699a23"></a>病根難掘難拔。何以故？愛難掘、愛難拔，猶<a class="t" id="0699a24"></a>此愛本涉歷生死遍滿三界，增益四生迴趣<a class="t" id="0699a25"></a>五道，誰能覺者？唯<span class="gaiji">黠<!--gaiji,黠,1[烈-列＋（里＊吉）],2,3--></span>慧之士，乃能覺了三界<a class="t" id="0699a26"></a>五道受苦之惱？是故說，如是度愛勞也。<a class="t" id="0699a27"></a></p>
<blockquote class="gatha">
<p><a class="text-gatha-number" id="444"></a> <a class="vagga-gatha-number" id="16.7"></a>若能寤意念，　　解脫一心樂，<a class="t" id="0699a28"></a><br>
應時等行法，　　是度老死地。<a class="t" id="0699a29"></a></p>
</blockquote>
<p><a class="t-linehead" id="t-linehead0699a29"></a>若能寤意念者，彼修行者，係意在明不敢睡<a class="t" id="0699b01"></a>寤，成諸道果要由覺<span class="corr" title="[悟&gt;寤] cf.【麗】">寤</span>，不從睡寐而得道也，<a class="t" id="0699b02"></a>雖復覺寤，係意不專不成道果，意既覺寤加<a class="t" id="0699b03"></a>心專正，便越三有至無餘界。是故說，若能寤<a class="t" id="0699b04"></a>意念也。解脫一心樂者，彼修行人已得定意<a class="t" id="0699b05"></a>眾德具足，不得定人不能具諸德行。昔有婬<a class="t" id="0699b06"></a>逸之人，意專女色不能去離覺寤，思女姿顏<a class="t" id="0699b07"></a>欲與言語交通，眠寐夢想容貌携手共遊，時<a class="t" id="0699b08"></a>婦遇疾，骨消肉盡形骸獨立。爾時彼家恒有<a class="t" id="0699b09"></a>知識道人往返，其婦白道人曰：「我今所患<a class="t" id="0699b10"></a>日夜困羸，將其意故欲陳我情，為可爾不？」時<a class="t" id="0699b11"></a>道人曰：「但說無苦，設有隱匿之事，我當覆藏<a class="t" id="0699b12"></a>不使彰露。」婦人白言：「我夫稟性婬欲偏多，晝<a class="t" id="0699b13"></a>夜役嬈不容食息，由是生疾恐不自濟。」時彼<a class="t" id="0699b14"></a>道人告婦人曰：「若汝夫主近汝身者，便以<a class="t" id="0699b15"></a>此語其夫曰：『須陀洹法禮應爾耶？』」後果如所<a class="t" id="0699b16"></a>言，夫主來近婦尋語曰：「夫為須陀洹道，為應<a class="t" id="0699b17"></a>爾耶？」夫聞婦言甚懷慚愧內自思惟：「我將不<a class="t" id="0699b18"></a>審是須陀洹乎？」即便息意在閑靜處思惟校<a class="t" id="0699b19"></a>計，成斯陀含、阿那含果。自知已得道迹，便<a class="t" id="0699b20"></a>不復與女人從事。婦人問夫：「汝今何故永息<a class="t" id="0699b21"></a>欲心不與吾從事？」夫告婦曰：「吾審見汝已，何<a class="t" id="0699b22"></a>由復共往反？」婦語其夫：「汝言審見我，我有何<a class="t" id="0699b23"></a>咎？我恒貞良不犯女禮，何以見罵乃至於<a class="t" id="0699b24"></a>斯？」婦人即集五親宗族，告語之曰：「今我夫主<a class="t" id="0699b25"></a>意見踈薄，永息親情不復交通，復見罵詈稱<a class="t" id="0699b26"></a>言見我，今於眾前便可說之。」夫言：「且止！須我<a class="t" id="0699b27"></a>引證乃得自明。」夫主還歸彩畫好瓶，成滿糞<a class="t" id="0699b28"></a>穢牢蓋其口，香華芬熏，還至彼眾告其婦曰：<a class="t" id="0699b29"></a>「審愛我不？若愛我者，可抱弄此瓶如愛我身。」<a class="t" id="0699c01"></a>婦隨其語抱瓶翫弄意不捨離。夫主見婦已<a class="t" id="0699c02"></a>愛著此瓶，即打瓶破，臭穢流溢蛆蟲現出，復<a class="t" id="0699c03"></a>語婦曰：「汝今故能抱此破瓶不耶？」婦答曰：「我<a class="t" id="0699c04"></a>寧取死，終不能近此破瓶，寧入火坑投於深<a class="t" id="0699c05"></a>水，高山自投於下，頭足異處，終不能近此瓶。」<a class="t" id="0699c06"></a>夫告其婦：「前言見汝，正見此事耳。我觀汝身<a class="t" id="0699c07"></a>劇於此瓶，從頭至足分別思惟三十六物，有<a class="t" id="0699c08"></a>何可貪？」爾時復重說偈曰：<a class="t" id="0699c09"></a></p>
<blockquote class="gatha">
<p><a class="text-gatha-number" id="445"></a> <a class="vagga-gatha-number" id="16.8"></a>「勇者入定觀，　　身心所興塵，<a class="t" id="0699c10"></a><br>
見已生穢惡，　　如彼彩畫瓶。」<a class="t" id="0699c11"></a></p>
</blockquote>
<p><a class="t-linehead" id="t-linehead0699c11"></a>是故說，解脫一心樂也。應時等行法者，夫修<a class="t" id="0699c12"></a>行人憑善知識，或諸天衛護外邪不入，求道<a class="t" id="0699c13"></a>甚易無所畏難。猶如遠行之人迷失大道反<a class="t" id="0699c14"></a>從小徑，惺寤之士告其人曰：「此非正道，時<a class="t" id="0699c15"></a>可變悔從彼正路。」時迷路者從其言教，還<a class="t" id="0699c16"></a>復大路安隱得歸。彼修行人亦復如是，憑善<a class="t" id="0699c17"></a>知識獲致正道，是故說，應時等行法也。是度<a class="t" id="0699c18"></a>老死地者，猶人涉路多諸恐畏，或遇虎狼盜<a class="t" id="0699c19"></a>賊，或遭姦邪惡鬼，或值道路嶮難側身傍過，<a class="t" id="0699c20"></a>如此眾難數百千變，復值水漿乏短，其人自<a class="t" id="0699c21"></a>念：「設道路有一難猶尚叵過，況復多嶮？」即自<a class="t" id="0699c22"></a>建意晝夜不息，得越彼難安隱得歸<span class="corr" title="[大&gt;不] cf.【麗】">不</span>失財<a class="t" id="0699c23"></a>寶。彼修行人觀察三界皆悉熾燃，欲得遠離<a class="t" id="0699c24"></a>求無為道，是故說，是度老死地也。<a class="t" id="0699c25"></a></p>
<blockquote class="gatha">
<p><a class="text-gatha-number" id="446"></a> <a class="vagga-gatha-number" id="16.9"></a>比丘寤意念，　　當令應是念，<a class="t" id="0699c26"></a><br>
都佮生死棄，　　為能作苦際。<a class="t" id="0699c27"></a></p>
</blockquote>
<p><a class="t-linehead" id="t-linehead0699c27"></a>比丘寤意念者，昔有商客經過曠野，道路疲<a class="t" id="0699c28"></a>極竟夜眠睡，羣賊相率欲來劫奪。時彼虛空<a class="t" id="0699c29"></a>神天，於虛空中，以偈告商人曰：<a class="t" id="0700a01"></a></p>
<blockquote class="gatha">
<p><a class="text-gatha-number" id="447"></a> <a class="vagga-gatha-number" id="16.10"></a>「覺者誰為眠？　　眠者誰為覺？<a class="t" id="0700a02"></a><br>
誰知誰分別？　　見報如其義。」<a class="t" id="0700a03"></a></p>
</blockquote>
<p><a class="t-linehead" id="t-linehead0700a03"></a>爾時商客中有優婆塞，是佛五戒弟子，即報<a class="t" id="0700a04"></a>之曰：<a class="t" id="0700a05"></a></p>
<blockquote class="gatha">
<p><a class="text-gatha-number" id="448"></a> <a class="vagga-gatha-number" id="16.11"></a>「我覺我為眠，　　我眠我為覺，<a class="t" id="0700a06"></a><br>
我知我分別，　　欲知此是義。」<a class="t" id="0700a07"></a></p>
</blockquote>
<p><a class="t-linehead" id="t-linehead0700a07"></a>天復問曰：<a class="t" id="0700a08"></a></p>
<blockquote class="gatha">
<p><a class="text-gatha-number" id="449"></a> <a class="vagga-gatha-number" id="16.12"></a>「云何覺為眠？　　云何眠為覺？<a class="t" id="0700a09"></a><br>
云何知分別？　　吾欲聞此義。」<a class="t" id="0700a10"></a></p>
</blockquote>
<p><a class="t-linehead" id="t-linehead0700a10"></a>時，優婆塞即報天曰：<a class="t" id="0700a11"></a></p>
<blockquote class="gatha">
<p><a class="text-gatha-number" id="450"></a> <a class="vagga-gatha-number" id="16.13"></a>「覺聖八道者，　　三佛之所演，<a class="t" id="0700a12"></a><br>
於彼覺寤法，　　我為在眠寐。<a class="t" id="0700a13"></a></p>
<p><a class="text-gatha-number" id="451"></a> <a class="vagga-gatha-number" id="16.14"></a>不覺八道者，　　三佛之所說，<a class="t" id="0700a14"></a><br>
於彼眠寤法，　　我為在覺寤。<a class="t" id="0700a15"></a></p>
</blockquote>
<p><a class="t-linehead" id="t-linehead0700a15"></a>「是謂神天，我覺我為眠，我眠我為覺，我知我<a class="t" id="0700a16"></a>分別，欲知是此義。」天復說曰：<a class="t" id="0700a17"></a></p>
<blockquote class="gatha">
<p><a class="text-gatha-number" id="452"></a> <a class="vagga-gatha-number" id="16.15"></a>「善哉覺為眠，　　善哉眠為覺，<a class="t" id="0700a18"></a><br>
善哉知分別，　　善哉聞此義。」<a class="t" id="0700a19"></a></p>
</blockquote>
<p><a class="t-linehead" id="t-linehead0700a19"></a>時優婆塞聞此義已即報天曰：「遭蒙天恩安<a class="t" id="0700a20"></a>隱得歸。」天迷盜賊不知商人止頓處所，令諸<a class="t" id="0700a21"></a>賈客得度險路。是故說，比丘寤意念也。當令<a class="t" id="0700a22"></a>應是念者，彼修行人執意精勤，意之所願無<a class="t" id="0700a23"></a>事不果，清淨無瑕穢不行放逸，身著精進<a class="t" id="0700a24"></a>衣心懷慧明，愚癡闇冥無由得現，是故說，當<a class="t" id="0700a25"></a>令應是念也。都佮生死棄者，彼修行人復以<a class="t" id="0700a26"></a>方便斷諸結使，緣著諸縛，棄重棄、剝重剝、打<a class="t" id="0700a27"></a>重打，去離生老病死，是故說，都佮生死棄<a class="t" id="0700a28"></a>也。為能作苦際者，於現法中越凡夫法，不<a class="t" id="0700a29"></a>處中般泥洹、生泥洹、行無行般泥洹、不上流究<a class="t" id="0700b01"></a>竟般泥洹，如斯學人於現法中般泥洹，捨此<a class="t" id="0700b02"></a>五泥洹。何以故？佛契經《雜阿含》所說：「我今比<a class="t" id="0700b03"></a>丘不說少許生分，下及彈指之頃，況復多乎？<a class="t" id="0700b04"></a>何以故？受生分苦，由是流轉不免於苦。比丘<a class="t" id="0700b05"></a>當觀猶如糞除，少許常臭況復多耶？是故比<a class="t" id="0700b06"></a>丘！當求方便斷受生分永離三有。如是諸<span class="corr" title="[丘&gt;比]">比</span><a class="t" id="0700b07"></a>丘！當作是學，拔生根本無令滋蔓。」諸修行人<a class="t" id="0700b08"></a>聞佛所說，承受教誡，於現法中，拔其生本不<a class="t" id="0700b09"></a>復受，是故說，為能作苦際。<a class="t" id="0700b10"></a></p>
<blockquote class="gatha">
<p><a class="text-gatha-number" id="453"></a> <a class="vagga-gatha-number" id="16.16"></a>常當聽微妙，　　自覺寤其意，<a class="t" id="0700b11"></a><br>
能覺之為賢，　　終始無所畏。<a class="t" id="0700b12"></a></p>
</blockquote>
<p><a class="t-linehead" id="t-linehead0700b12"></a>常當聽微妙者，與人說法甚為難遇，具足諸<a class="t" id="0700b13"></a>根亦復難得，遭賢遇聖億世乃值，世尊說曰：<a class="t" id="0700b14"></a>「吾昔積行億百千劫時乃聞法，雖得聞法，分<a class="t" id="0700b15"></a>別義味復不可遭。」告諸來會專精一意聽微<a class="t" id="0700b16"></a>妙法，是故說，常當聽微妙也。自覺寤其意者，<a class="t" id="0700b17"></a>世尊在世與無央數百千之眾，前後圍遶而<a class="t" id="0700b18"></a>為說法。時有一人，於彼大眾眠寐睡徹於上。<a class="t" id="0700b19"></a>比丘一人告彼睡比丘曰：「何不覺寤聽如來<a class="t" id="0700b20"></a>說法？方更睡寐驚動大眾。汝何不觀如來妙<a class="t" id="0700b21"></a>法？美於甘露除人萬患。」其人聞已默然不對。<a class="t" id="0700b22"></a>是故說，自覺寤其意也。能覺之為賢者，覺此<a class="t" id="0700b23"></a>睡眠，猶天之與地億千萬倍，不可以譬喻為<a class="t" id="0700b24"></a>比，或有行人陰蓋所蔽瞪懵著睡，諸天扶佐<a class="t" id="0700b25"></a>數來覺寤，伺命狂象蹋三善根苗，無常熾火<a class="t" id="0700b26"></a>燒生類根栽。人中尊者今日出現，普照三界<a class="t" id="0700b27"></a>無不蒙光，結使賊寇盜竊善財，如此眾變不<a class="t" id="0700b28"></a>可稱記，皆由睡眠不覺寤故。是故說，能覺之<a class="t" id="0700b29"></a>為賢也。終始無所畏者，夫人覺寤，萬邪不能<a class="t" id="0700c01"></a>干，不但行道之人覺寤為賢，世凡夫人亦由<a class="t" id="0700c02"></a>覺寤成辦眾事，或時俗人於眠睡中忘失財<a class="t" id="0700c03"></a>貨，怨家責主盜賊水火所見侵欺，或時行<a class="t" id="0700c04"></a>人瞪懵睡眠，應聞法時反更不聞，應成道果<a class="t" id="0700c05"></a>反更不獲，應當誦習根義覺道，於睡眠中皆<a class="t" id="0700c06"></a>悉亡失。是故說，終始無所畏也。<a class="t" id="0700c07"></a></p>
<blockquote class="gatha">
<p><a class="text-gatha-number" id="454"></a> <a class="vagga-gatha-number" id="16.17"></a>以覺意得應，　　日夜慕學行，<a class="t" id="0700c08"></a><br>
當解甘露要，　　令諸漏得盡。<a class="t" id="0700c09"></a></p>
</blockquote>
<p><a class="t-linehead" id="t-linehead0700c09"></a>以覺意得應者，彼修行人校計思惟，晝夜歎<a class="t" id="0700c10"></a>譽覺寤之德，慢惰之人復自歎說睡眠之要，<a class="t" id="0700c11"></a>是故說，以覺寤其意得應也。日夜慕學行者，<a class="t" id="0700c12"></a>彼修行人，精勤自役晝夜不息，前後中間不<a class="t" id="0700c13"></a>失次第，是故說，日夜慕學行也。當解甘露要<a class="t" id="0700c14"></a>者，賢聖八品道，謂之甘露，滅盡泥洹，亦名<a class="t" id="0700c15"></a>甘露，彼修行人，習學賢聖八道進趣泥洹，離<a class="t" id="0700c16"></a>八不閑貪樂意欲，寂靜淡泊無為無作，是<a class="t" id="0700c17"></a>故說當，學甘露要也。令諸漏得盡者，漏義云<a class="t" id="0700c18"></a>何？以何故名為漏義？答曰：「住義為漏義，漬<a class="t" id="0700c19"></a>為漏義、渧為漏義、增上為漏義、非人所持<a class="t" id="0700c20"></a>為漏義。」住為漏義者，欲界眾生以何制住？<a class="t" id="0700c21"></a>答曰：「漏也。」色無色界眾生以何制住？答曰：「漏<a class="t" id="0700c22"></a>也。」是故說住為漏義。云何漬為漏義？答曰：<a class="t" id="0700c23"></a>「猶如以水漬，穀萌芽得生。」此眾生類亦復如<a class="t" id="0700c24"></a>是，以三有水，漬宿行本結使，萌芽得生，是謂<a class="t" id="0700c25"></a>漬為漏義也。渧為漏義者，猶如涌泉屋漏，<a class="t" id="0700c26"></a>深渠溝<span class="gaiji">澗<!--gaiji,澗,1[澗-日＋月],2&#x3D4E;,3--></span>，母人慈重自然流溢，是名渧為<a class="t" id="0700c27"></a>漏義也。增上為漏義者，猶如人間共相尊貴，<a class="t" id="0700c28"></a>尊卑貴賤各有所在，上有明主，下民不得東<a class="t" id="0700c29"></a>西縱逸，此眾生類亦復如是，為結使所制持，<a class="t" id="0701a01"></a>不能得離三界四生五趣，是謂增上為漏義。<a class="t" id="0701a02"></a>非人所持為漏義者，猶如人為非人所持，狂<a class="t" id="0701a03"></a>有所說，可避而不避，應離而不離，可持而不<a class="t" id="0701a04"></a>持，不可捉而捉。此眾生類亦復如是，為結<a class="t" id="0701a05"></a>使非人所持，狂有所說，是故說非人所持為<a class="t" id="0701a06"></a>漏義。能斷此諸漏者，於人天獨尊，意之所念<a class="t" id="0701a07"></a>必成不難，而獲斷智，拔苦根本至究竟處，不<a class="t" id="0701a08"></a>受當來有，得無生忍。是故說，能斷此諸漏也。<a class="t" id="0701a09"></a></p>
<blockquote class="gatha">
<p><a class="text-gatha-number" id="455"></a> <a class="vagga-gatha-number" id="16.18"></a>夫人得善利，　　乃來自歸佛，<a class="t" id="0701a10"></a><br>
是故當晝夜，　　一心當念佛。<a class="t" id="0701a11"></a></p>
</blockquote>
<p><a class="t-linehead" id="t-linehead0701a11"></a>夫人得善利者，世間利者，象馬車乘國財妻<a class="t" id="0701a12"></a>息金銀珍寶，車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙水精琉璃珊瑚琥珀，<a class="t" id="0701a13"></a>雖言是善利非真正利，欺惑世人由是致忿，<a class="t" id="0701a14"></a>亡國破家無不由之，不免地獄餓鬼畜生，能<a class="t" id="0701a15"></a>投命自歸於如來所，便能得免地獄畜生之<a class="t" id="0701a16"></a>難。自歸佛者，斷有至無欲，越次取證，隨三<a class="t" id="0701a17"></a>乘行各得其願，若生天上人中受自然福。若<a class="t" id="0701a18"></a>初發意志崇佛道者，復得四意止、四意斷、四<a class="t" id="0701a19"></a>神足、五根、五力、七覺意、八賢聖道，是謂三十<a class="t" id="0701a20"></a>七品。是故說，夫人得善利也。問曰：「何以故但<a class="t" id="0701a21"></a>說人得果證，不說天龍阿須倫閱叉鬼神耶？」<a class="t" id="0701a22"></a>答曰：「人道於諸趣最尊最妙，專心一意便能<a class="t" id="0701a23"></a>斷漏盡結越次取證，人道堪受賢聖道教，故<a class="t" id="0701a24"></a>說人也。」乃來自歸佛者，云何名為自歸？何以<a class="t" id="0701a25"></a>故說自歸？答曰：「救護為歸義。復次，無畏為歸<a class="t" id="0701a26"></a>義、脫難為歸義。」是故說，乃來自歸佛也。是<a class="t" id="0701a27"></a>故當晝夜，一心當念佛者，人心所念流馳萬<a class="t" id="0701a28"></a>端，彈指之頃造行無量，晝夜所思無有停息，<a class="t" id="0701a29"></a>於中自拔迴意向善，一心念佛永無眾想，<a class="t" id="0701b01"></a>是故當晝夜一心念佛也。<a class="t" id="0701b02"></a></p>
<blockquote class="gatha">
<p><a class="text-gatha-number" id="456"></a> <a class="vagga-gatha-number" id="16.19"></a>夫人得善利，　　乃來自歸法，<a class="t" id="0701b03"></a><br>
是故當晝夜，　　一心當念法。<a class="t" id="0701b04"></a></p>
</blockquote>
<p><a class="t-linehead" id="t-linehead0701b04"></a>所謂法者，滅盡泥洹，有恐懼者，令至無為；無<a class="t" id="0701b05"></a>恐懼者，取道有何難乎？有為法者，為生老病<a class="t" id="0701b06"></a>死所見逼迫，滅盡泥洹無生老病死者，是故<a class="t" id="0701b07"></a>說，夫人得善利，乃來自歸法也。晝夜一心念<a class="t" id="0701b08"></a>法者，夫言法者，現在獲祐除諸熱惱，智者所<a class="t" id="0701b09"></a>習非愚所行，是故說，晝夜一心念法者也。<a class="t" id="0701b10"></a></p>
<blockquote class="gatha">
<p><a class="text-gatha-number" id="457"></a> <a class="vagga-gatha-number" id="16.20"></a>夫人得善利，　　乃來自歸眾，<a class="t" id="0701b11"></a><br>
是故當晝夜，　　一心念於眾。<a class="t" id="0701b12"></a></p>
</blockquote>
<p><a class="t-linehead" id="t-linehead0701b12"></a>夫人得善利，乃來自歸眾者，問曰：「無畏為歸<a class="t" id="0701b13"></a>義，於大眾中有恐怖者，何以故說自歸於眾？」<a class="t" id="0701b14"></a>答曰：「或有大眾，已離五難無復恐懼。云何五<a class="t" id="0701b15"></a>難？一為生難，二為老難，三為病難，四為死難，五<a class="t" id="0701b16"></a>為不樂眾難。離此五難乃可自歸。」云何名為<a class="t" id="0701b17"></a>眾？諸有異眾外道裸形，從一至十乃至無數，<a class="t" id="0701b18"></a>如來聖眾在諸眾中為尊最上。是故說，夫人<a class="t" id="0701b19"></a>得善利，乃來自歸眾，是故當晝夜，一心念眾也。<a class="t" id="0701b20"></a></p>
<blockquote class="gatha">
<p><a class="text-gatha-number" id="458"></a> <a class="vagga-gatha-number" id="16.21"></a>能知自覺者，　　是瞿曇弟子，<a class="t" id="0701b21"></a><br>
晝夜當念是，　　一心歸命佛。<a class="t" id="0701b22"></a></p>
</blockquote>
<p><a class="t-linehead" id="t-linehead0701b22"></a>能知自覺者，初自歸法其義不定，今此念佛<a class="t" id="0701b23"></a>乃名為定，向佛牢固不可移轉，是故說，能知<a class="t" id="0701b24"></a>自覺者。是瞿曇弟子者，如來出瞿曇姓，觀<a class="t" id="0701b25"></a>察將來未然事故說此義，於將來世當有眾<a class="t" id="0701b26"></a>生，姓婆嗟無父母，忽然而生豪尊自貴在<a class="t" id="0701b27"></a>世自誇，如來欲止彼謗，故說瞿曇弟子也。<a class="t" id="0701b28"></a>晝夜當念是，一心念於佛，一心念佛者，邪惡<a class="t" id="0701b29"></a>鬼眾不敢侵近，是故說，晝夜當念是佛，一心<a class="t" id="0701c01"></a>念於佛也。<a class="t" id="0701c02"></a></p>
<blockquote class="gatha">
<p><a class="text-gatha-number" id="459"></a> <a class="vagga-gatha-number" id="16.22"></a>善覺自覺者，　　是瞿曇弟子，<a class="t" id="0701c03"></a><br>
晝夜當念是，　　一心念於法。<a class="t" id="0701c04"></a></p>
</blockquote>
<p><a class="t-linehead" id="t-linehead0701c04"></a>善覺自覺者，佛告諸比丘：「當自觀察於諸法<a class="t" id="0701c05"></a>要，除去亂想。」是故說，善覺自覺者，是瞿曇弟<a class="t" id="0701c06"></a>子，晝夜當念是，一心念於法也。<a class="t" id="0701c07"></a></p>
<blockquote class="gatha">
<p><a class="text-gatha-number" id="460"></a> <a class="vagga-gatha-number" id="16.23"></a>善覺自覺者，　　是瞿曇弟子，<a class="t" id="0701c08"></a><br>
晝夜當念是，　　一心念於眾。<a class="t" id="0701c09"></a></p>
</blockquote>
<p><a class="t-linehead" id="t-linehead0701c09"></a>善覺自覺者，佛告諸大眾：「汝等皆見一切大<a class="t" id="0701c10"></a>眾，以智而見非為無智，以觀而觀非為無觀，<a class="t" id="0701c11"></a>亦知我眾清淨不清淨。」是故說，善覺自覺者，<a class="t" id="0701c12"></a>是瞿曇弟子，晝夜當念是，一心念於眾也。<a class="t" id="0701c13"></a></p>
<blockquote class="gatha">
<p><a class="text-gatha-number" id="461"></a> <a class="vagga-gatha-number" id="16.24"></a>念身念非常，　　念戒布施德，<a class="t" id="0701c14"></a><br>
念天安般死，　　晝夜當念是。<a class="t" id="0701c15"></a></p>
</blockquote>
<p><a class="t-linehead" id="t-linehead0701c15"></a>彼修行人，持戒完具清淨無穢，猶如金剛不<a class="t" id="0701c16"></a>可沮壞，猶如須彌不可移動，是故說，念身念<a class="t" id="0701c17"></a>非常，念戒布施德，念天安般死，晝夜當念是。<a class="t" id="0701c18"></a>所謂念施者，施有二種：財施、結使施。結使施<a class="t" id="0701c19"></a>者名曰究竟，施不變悔。財物施者非至竟<a class="t" id="0701c20"></a>施，施已還悔。是故說念施也。所謂念天者，<a class="t" id="0701c21"></a>賢聖弟子晝夜念天，於此持戒得生彼處，習<a class="t" id="0701c22"></a>行功德不斷信根，具眾德本成就禁戒，是故<a class="t" id="0701c23"></a>說，晝夜當念天也。當念身者，常觀此身成諸<a class="t" id="0701c24"></a>不淨瑕穢充滿，是故說，當念身也。至死亡念，<a class="t" id="0701c25"></a>亦復如是也。<a class="t" id="0701c26"></a></p>
<blockquote class="gatha">
<p><a class="text-gatha-number" id="462"></a> <a class="vagga-gatha-number" id="16.25"></a>善覺自覺者，　　是瞿曇弟子，<a class="t" id="0701c27"></a><br>
晝夜當念是，　　一心念不害。<a class="t" id="0701c28"></a></p>
</blockquote>
<p><a class="t-linehead" id="t-linehead0701c28"></a>善覺自覺者，是瞿曇弟子者，一切眾生皆念<a class="t" id="0701c29"></a>其命，愛戀妻息貪著家業，身口意所修不<a class="t" id="0702a01"></a>害人者，乃稱明智之士，是故說，晝夜當念是，<a class="t" id="0702a02"></a>一心念不害也。晝夜當念是，不起瞋恚者，夫<a class="t" id="0702a03"></a>人瞋恚多起亂想，心如劍戟難制難持，生恚<a class="t" id="0702a04"></a>者不獲其果，是故說，晝夜當念是，不起瞋恚<a class="t" id="0702a05"></a>也。晝夜當念是，願欲出家，不樂在家貪著五<a class="t" id="0702a06"></a>欲。彼修行人雖在家內，觀欲如火意常厭患，<a class="t" id="0702a07"></a>晝夜思惟夢想出家，是故說，晝夜當念是，常<a class="t" id="0702a08"></a>念欲出家也。晝夜當念是，坐禪一意定，初學<a class="t" id="0702a09"></a>三禪定為首，禪以攝意不興結使，眾想寂定<a class="t" id="0702a10"></a>念不流馳，是故說，晝夜當念是，坐禪一意也。<a class="t" id="0702a11"></a>晝夜當念是，念持不受塵，常樂寂靜不處人<a class="t" id="0702a12"></a>間，麤衣惡食不著文飾，趣自支形自足修道，<a class="t" id="0702a13"></a>是故說，晝夜當念是，念持不受塵也。晝夜當<a class="t" id="0702a14"></a>念是，空不願無想，恒觀五陰身虛而不真不<a class="t" id="0702a15"></a>可恃怙，為變易法不得久停，計我無我況有<a class="t" id="0702a16"></a>身耶？是故說，晝夜當念是，空不願無想。晝夜<a class="t" id="0702a17"></a>當念是，去離願求意，彼修行人，志求道德不<a class="t" id="0702a18"></a>自為己，亦不願男相女形，亦不願色聲香味<a class="t" id="0702a19"></a>細滑法，是故說，晝夜當念是，去離願求意也。<a class="t" id="0702a20"></a>晝夜當念是，習學無想心，學人得無想定，<a class="t" id="0702a21"></a>具足賢聖法律。問曰：「學人在諸地，不見有我<a class="t" id="0702a22"></a>無我。何以故不說具足賢聖法律，獨說無<a class="t" id="0702a23"></a>想定耶？」答曰：「無想定者賢聖之奧室，入此<a class="t" id="0702a24"></a>室者不聞凡夫雜糅之行。」是故說，晝夜當念<a class="t" id="0702a25"></a>是，習學無想心也。晝夜當念是，入室而思惟，<a class="t" id="0702a26"></a>彼修行人，初入行時學二思惟：一者斷結，二<a class="t" id="0702a27"></a>者於現法而自娛樂。是故說，晝夜當念是，入<a class="t" id="0702a28"></a>定而思惟也。<a class="t" id="0702a29"></a></p>
<blockquote class="gatha">
<p><a class="text-gatha-number" id="463"></a> <a class="vagga-gatha-number" id="16.26"></a>善覺自覺者，　　是瞿曇弟子，<a class="t" id="0702b01"></a><br>
晝夜當念是，　　意樂泥洹樂。<a class="t" id="0702b02"></a></p>
</blockquote>
<p><a class="t-linehead" id="t-linehead0702b02"></a>所謂泥洹者，終始無憂，亦復不見起當有盡，<a class="t" id="0702b03"></a>永離眾患亦無熱惱，無求無想，無復五陰名<a class="t" id="0702b04"></a>色，不我有我不見名色，取要言之虛無想像。<a class="t" id="0702b05"></a>智者教習，是故說，善覺自覺者。是瞿曇弟子，<a class="t" id="0702b06"></a>晝夜當念是，意樂泥洹樂也。◎<a class="t" id="0702b07"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
