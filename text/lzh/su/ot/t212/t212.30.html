<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.30">
<article>
<div class="hgroup">
<p class="division">出曜經</p>
<h1>雙要品第三十</h1>
</div>
<div class="suttainfo" id="juan26"><a class="t" id="t0747c06"></a>
<p><span class="t-juanname">出曜經卷第二十六</span>　<a class="t" id="t0747c01"></a><a class="t" id="t0747c02"></a><a class="t" id="t0747c03"></a><a class="t" id="t0747c04"></a><br>
<span class="t-byline">姚秦涼州沙門竺佛念譯</span><a class="t" id="t0747c05"></a></p>
</div>
<blockquote class="gatha">
<p><a class="verse-num-sc" id="verse-num-sc736"></a> <a class="vagga-gatha-num-sc" id="vagga-gatha-num-sc30.1"></a><a class="t" id="t0747c06"></a>夜光照於冥，　　至日未出間，<a class="t" id="t0747c07"></a><br>
日光布大明，　　夜光便黤<span class="gaiji">［黑＊炎］<!--gaiji,,1[黑＊炎],2&#x2A453;,3--></span>。<a class="t" id="t0747c08"></a></p>
</blockquote>
<p><a class="t-linehead" id="t-linehead0747c08"></a>觀此義已如來引喻，欲使後生明達其事，猶<a class="t" id="t0747c09"></a>若夜光之虫處在幽冥，布其光明遠有所照，<a class="t" id="t0747c10"></a>謂為己明無有及者，值日天子放百千光明<a class="t" id="t0747c11"></a>昇于東方，爾時無復有夜光虫明，顏色黤<span class="gaiji">［黑＊炎］<!--gaiji,,1[黑＊炎],2&#x2A453;,3--></span><a class="t" id="t0747c12"></a>像如純墨，是故說曰，夜光照於冥，至日未出<a class="t" id="t0747c13"></a>間，日光布大明，夜光便黤<span class="gaiji">［黑＊炎］<!--gaiji,,1[黑＊炎],2&#x2A453;,3--></span>也。<a class="t" id="t0747c14"></a></p>
<blockquote class="gatha">
<p><a class="verse-num-sc" id="verse-num-sc737"></a> <a class="vagga-gatha-num-sc" id="vagga-gatha-num-sc30.2"></a>察者布光明，　　如來未出頃，<a class="t" id="t0747c15"></a><br>
佛出放大明，　　無察無聲問。<a class="t" id="t0747c16"></a></p>
</blockquote>
<p><a class="t-linehead" id="t-linehead0747c16"></a>外道梵志所行不同，或有察而知者，或有入<a class="t" id="t0747c17"></a>定而知者，或有聞教而寤者，此三種人在<a class="t" id="t0747c18"></a>世跨行各自謂尊。所以然者？蓋由如來未現<a class="t" id="t0747c19"></a>於世。設如來降神於世，放大光明流教布化，<a class="t" id="t0747c20"></a>爾時外道梵志自然消歇，其道不行無復威<a class="t" id="t0747c21"></a>神。是故說曰，夜光照於冥，至日未出間，日<a class="t" id="t0747c22"></a>光有大明，夜光便黤<span class="gaiji">［黑＊炎］<!--gaiji,,1[黑＊炎],2&#x2A453;,3--></span>也。<a class="t" id="t0747c23"></a></p>
<blockquote class="gatha">
<p><a class="verse-num-sc" id="verse-num-sc738"></a> <a class="vagga-gatha-num-sc" id="vagga-gatha-num-sc30.3"></a>不牢起牢想，　　牢起不牢想，<a class="t" id="t0747c24"></a><br>
彼不至於牢，　　由起邪見故。<a class="t" id="t0747c25"></a></p>
</blockquote>
<p><a class="t-linehead" id="t-linehead0747c25"></a>不牢起牢想者，此眾生類戀慕生死，若自生<a class="t" id="t0747c26"></a>念人處世間，樂著五欲以自娛樂者乃為牢<a class="t" id="t0747c27"></a>固，是故說曰：不牢起牢想也。牢起不牢想者，<a class="t" id="t0747c28"></a>邪見之人執意來久，共相指授乃興此論，竊<a class="t" id="t0747c29"></a>聞佛家稱說泥洹，無生無滅無起滅想，亦復<a class="t" id="t0748a01"></a>無有歌歎喜舞宗親五族，行來進止園觀浴<a class="t" id="t0748a02"></a>池，都無此者有何牢固？佛言不爾。斯等顛<a class="t" id="t0748a03"></a>倒邪心不滅，牢而固者莫過泥洹，反更毀呰<a class="t" id="t0748a04"></a>以為不牢。是故說曰，牢起不牢想也。彼不至<a class="t" id="t0748a05"></a>於牢，由起邪見故者，滅盡泥洹無有眾患，澄<a class="t" id="t0748a06"></a>然無為凝神不動，亦不變易，愚者不解以為<a class="t" id="t0748a07"></a>非真，是故說曰，彼不至於牢，由起邪見故也。<a class="t" id="t0748a08"></a></p>
<blockquote class="gatha">
<p><a class="verse-num-sc" id="verse-num-sc739"></a> <a class="vagga-gatha-num-sc" id="vagga-gatha-num-sc30.4"></a>牢而知牢者，　　不牢知不牢，<a class="t" id="t0748a09"></a><br>
彼人求於牢，　　正治以為本。<a class="t" id="t0748a10"></a></p>
</blockquote>
<p><a class="t-linehead" id="t-linehead0748a10"></a>若有眾生解滅盡泥洹無生無滅，亦不欺詐<a class="t" id="t0748a11"></a>誑惑於世。諸佛世尊永息之室，其有眾生入<a class="t" id="t0748a12"></a>此室者，寵位至不以增歡，毀辱逼不以加慼，<a class="t" id="t0748a13"></a>與倒見異其辭、邪部殊其趣，冥然太虛永息<a class="t" id="t0748a14"></a>不起，智者之所慕，非愚之所習。欲至彼室<a class="t" id="t0748a15"></a>者，要涉八正之徑路，求度十二之洪崖，以<a class="t" id="t0748a16"></a>渡生死之嶮岸，安神無為之澹然，顧眄悠悠<a class="t" id="t0748a17"></a>之楚酷，苦哉愚惑之滋甚，是故說曰，牢而知<a class="t" id="t0748a18"></a>牢者，不牢知不牢，彼人求於牢，正治以為本也。<a class="t" id="t0748a19"></a></p>
<blockquote class="gatha">
<p><a class="verse-num-sc" id="verse-num-sc740"></a> <a class="vagga-gatha-num-sc" id="vagga-gatha-num-sc30.5"></a>愚意以為牢，　　反被九結縛，<a class="t" id="t0748a20"></a><br>
如鳥投羅網，　　斯由愛深固。<a class="t" id="t0748a21"></a></p>
</blockquote>
<p><a class="t-linehead" id="t-linehead0748a21"></a>愚意以為牢者，夫人在世意愚難革，或言陰<a class="t" id="t0748a22"></a>聚為牢，或言結本為牢，於中興想不別真偽，<a class="t" id="t0748a23"></a>雖復出家學道反習邪行，是故說曰，愚意以<a class="t" id="t0748a24"></a>為牢也。反被九結縛者，人之修道要當捨<a class="t" id="t0748a25"></a>家，遇惡知識指授邪徑，捨故結縛反被九<a class="t" id="t0748a26"></a>結，如蛾投火不顧後慮，斯由愛深固，是故說<a class="t" id="t0748a27"></a>曰，反被九結縛，如鳥投羅網，斯由愛深固也。<a class="t" id="t0748a28"></a></p>
<blockquote class="gatha">
<p><a class="verse-num-sc" id="verse-num-sc741"></a> <a class="vagga-gatha-num-sc" id="vagga-gatha-num-sc30.6"></a>諸有懷狐疑，　　今世及後世，<a class="t" id="t0748a29"></a><br>
禪定盡能滅，　　無惱脩梵行。<a class="t" id="t0748b01"></a></p>
</blockquote>
<p><a class="t-linehead" id="t-linehead0748b01"></a>諸有懷狐疑者，彼脩行人，思惟惡露不淨<a class="t" id="t0748b02"></a>之想，除去狐疑憎嫉之心，聞則得信不重思<a class="t" id="t0748b03"></a>惟，是故說曰，諸有懷狐疑也。今世及後世者，<a class="t" id="t0748b04"></a>今者現身後者後身，今者現世後者後世，於<a class="t" id="t0748b05"></a>中不興猶豫生狐疑者，乃應定意。是故說<a class="t" id="t0748b06"></a>曰，今世及後世也。禪定盡能滅者，入定之<a class="t" id="t0748b07"></a>人心意堅固，盡能消滅不興想著，是故說曰，<a class="t" id="t0748b08"></a>禪定盡能滅也。無惱脩梵行者，不為結使所<a class="t" id="t0748b09"></a>煩惱，執意清淨常如一心，所脩德本超越人<a class="t" id="t0748b10"></a>上，是故說曰，無惱脩梵行。<a class="t" id="t0748b11"></a></p>
<blockquote class="gatha">
<p><a class="verse-num-sc" id="verse-num-sc742"></a> <a class="vagga-gatha-num-sc" id="vagga-gatha-num-sc30.7"></a>無塵離於塵，　　能持此服者，<a class="t" id="t0748b12"></a><br>
無御無所至，　　此不應法服。<a class="t" id="t0748b13"></a></p>
</blockquote>
<p><a class="t-linehead" id="t-linehead0748b13"></a>人之脩道常懷染污，婬怒癡垢不去于心，雖<a class="t" id="t0748b14"></a>披袈裟不去三毒，此則不至於道，是故說曰，<a class="t" id="t0748b15"></a>無塵離於塵也。能持此服者，唯有賢聖之人<a class="t" id="t0748b16"></a>防塞眾惡，能服此真法之服，無有此者則<a class="t" id="t0748b17"></a>不應服，是故說曰，能持此服者，無御無所至，<a class="t" id="t0748b18"></a>此不應法服。<a class="t" id="t0748b19"></a></p>
<blockquote class="gatha">
<p><a class="verse-num-sc" id="verse-num-sc743"></a> <a class="vagga-gatha-num-sc" id="vagga-gatha-num-sc30.8"></a>若能除垢穢，　　修戒等慧定，<a class="t" id="t0748b20"></a><br>
彼應思惟業，　　此應服袈裟。<a class="t" id="t0748b21"></a></p>
</blockquote>
<p><a class="t-linehead" id="t-linehead0748b21"></a>若能除垢穢，脩戒等慧定者，人之脩學除穢<a class="t" id="t0748b22"></a>為本，三毒結使永盡無餘，雖得羅漢不入定<a class="t" id="t0748b23"></a>意，無記對至乃知謬誤，脩戒除垢穢不失其<a class="t" id="t0748b24"></a>道心，是故說曰，若能除垢穢，修戒等慧定也。<a class="t" id="t0748b25"></a>彼應思惟業，應此服袈裟者，入定之人必有<a class="t" id="t0748b26"></a>所益，心有所念無事不果，諸天世人魔及魔<a class="t" id="t0748b27"></a>天釋梵四天王，靡不宗奉而承事者，是故說<a class="t" id="t0748b28"></a>曰，彼應思惟業，應此服袈裟。<a class="t" id="t0748b29"></a></p>
<blockquote class="gatha">
<p><a class="verse-num-sc" id="verse-num-sc744"></a> <a class="vagga-gatha-num-sc" id="vagga-gatha-num-sc30.9"></a>不以柔和言，　　名稱有所至，<a class="t" id="t0748c01"></a><br>
人有善顏色，　　乃懷巧偽心。<a class="t" id="t0748c02"></a></p>
</blockquote>
<p><a class="t-linehead" id="t-linehead0748c02"></a>不以柔和言，名稱有所至者，世多有人與人<a class="t" id="t0748c03"></a>言談，內懷姦宄外如現愚，是故說曰，不以柔<a class="t" id="t0748c04"></a>和言，名稱有所至也。人有善顏色，乃懷巧偽<a class="t" id="t0748c05"></a>心者，往昔波斯匿王園觀遊戲，見二梵志苦<a class="t" id="t0748c06"></a>形學道，仰事日月祭祀水火。王見此人學道<a class="t" id="t0748c07"></a>志苦，尋往佛所白世尊言：「向行遊觀見二梵<a class="t" id="t0748c08"></a>志，苦形學道至為難及亦無儔匹。」佛告王曰：<a class="t" id="t0748c09"></a>「人之脩德持戒完具欲得知者，要當同止觀<a class="t" id="t0748c10"></a>察威儀尋省來語，然後乃知有戒無戒。」王聞<a class="t" id="t0748c11"></a>斯語內懷慚愧，即從坐起頭面禮足辭退而<a class="t" id="t0748c12"></a>去，還至宮殿告語傍臣：「汝速詣彼喚二梵志<a class="t" id="t0748c13"></a>在我後園，吾觀察之，審有苦行求於道德？<a class="t" id="t0748c14"></a>為虛稱詐逸行不合已？」臣受其教即喚在園，<a class="t" id="t0748c15"></a>王自樓上遙觀其行，知彼巧偽詐稱為道，重<a class="t" id="t0748c16"></a>懷慚愧思心自悔，信心隆盛貪樂佛道，即令<a class="t" id="t0748c17"></a>國界人民之類：「其有供事外學異道者，皆受<a class="t" id="t0748c18"></a>誅戮不得從容。」王至佛所頭面禮足，悔本<a class="t" id="t0748c19"></a>不及，自今以往，四事供養恭敬三寶，盡其<a class="t" id="t0748c20"></a>形壽不違此誓。是故說曰，人有善顏色，乃懷<a class="t" id="t0748c21"></a>巧偽心也。<a class="t" id="t0748c22"></a></p>
<blockquote class="gatha">
<p><a class="verse-num-sc" id="verse-num-sc745"></a> <a class="vagga-gatha-num-sc" id="vagga-gatha-num-sc30.10"></a>有能斷是者，　　永拔其根本，<a class="t" id="t0748c23"></a><br>
智者除諸穢，　　乃名為善色。<a class="t" id="t0748c24"></a></p>
</blockquote>
<p><a class="t-linehead" id="t-linehead0748c24"></a>有能斷是者，永拔其根本者，世人多懷姦宄<a class="t" id="t0748c25"></a>之心，雖披法服內行不真，能斷此者乃應道<a class="t" id="t0748c26"></a>門，是故說曰，有能斷此者，永拔其根本。智者<a class="t" id="t0748c27"></a>除諸穢，乃名為善色者，智人習法要應為道，<a class="t" id="t0748c28"></a>非法不行學者所貴，顏色怡耀眾人敬仰，是<a class="t" id="t0748c29"></a>故說曰，智者除其穢，乃名為善色也。<a class="t" id="t0749a01"></a></p>
<blockquote class="gatha">
<p><a class="verse-num-sc" id="verse-num-sc746"></a> <a class="vagga-gatha-num-sc" id="vagga-gatha-num-sc30.11"></a>不以色從容，　　蹔覩知人意，<a class="t" id="t0749a02"></a><br>
世多違行人，　　遊蕩在世界，<a class="t" id="t0749a03"></a></p>
<p><a class="verse-num-sc" id="verse-num-sc747"></a> <a class="vagga-gatha-num-sc" id="vagga-gatha-num-sc30.12"></a>如彼虛偽鍮，　　其中純有銅，<a class="t" id="t0749a04"></a><br>
獨遊無畏忌，　　內穢外不淨。<a class="t" id="t0749a05"></a></p>
</blockquote>
<p><a class="t-linehead" id="t-linehead0749a05"></a>不以色從容，蹔覩知人意者，世多有人顏色<a class="t" id="t0749a06"></a>從容，與人言談辭義辯美，然內心虛偽心<a class="t" id="t0749a07"></a>口相違，雖名為人性行不均，外如賢士內懷<a class="t" id="t0749a08"></a>毒行，雖暫相見賢愚不別，猶夜覩火遙見光<a class="t" id="t0749a09"></a>明，若當往捉便燒其手，此亦如是，雖有顏<a class="t" id="t0749a10"></a>色內懷熾焰，是故說曰，不以色從容，蹔覩知<a class="t" id="t0749a11"></a>人意也。世多違行人，遊蕩在世界者，當來愚<a class="t" id="t0749a12"></a>人巧詐滋繁，漸漸遂至謗賢毀聖，姦宄萬端<a class="t" id="t0749a13"></a>幻惑世人，與人言談顏色不正，出言成章辯<a class="t" id="t0749a14"></a>聰無礙，堪在大眾為無軌事，眾人覩者莫不<a class="t" id="t0749a15"></a>拭目，是故說曰，世多違行人，遊蕩在世界也。<a class="t" id="t0749a16"></a>如彼虛偽鍮，其中純有銅者，巧詐之人多諸<a class="t" id="t0749a17"></a>方略，以烟熏銅色勝真金，誑惑世人貪取財<a class="t" id="t0749a18"></a>貨，是以如來引此為喻，如彼偽鍮獲世重利；<a class="t" id="t0749a19"></a>姦宄之人亦復如是，甘言美辭誘進檀越，獲<a class="t" id="t0749a20"></a>致供養四事不乏，衣被飲食床褥臥具病瘦<a class="t" id="t0749a21"></a>醫藥，雖獲其供養，後當償之，報受洋銅，經<a class="t" id="t0749a22"></a>歷苦惱罪積未畢，是故說曰，如彼虛偽鍮，其<a class="t" id="t0749a23"></a>心純有銅也。獨遊無畏忌，內穢外不淨者，如<a class="t" id="t0749a24"></a>彼姦宄之人，多將翼從人間遊處，眾人見者<a class="t" id="t0749a25"></a>莫不興敬，如賊暴虐多壞村落，然後乃知非<a class="t" id="t0749a26"></a>是真人也。是故說曰，獨遊無畏忌，內穢外不<a class="t" id="t0749a27"></a>淨也。<a class="t" id="t0749a28"></a></p>
<blockquote class="gatha">
<p><a class="verse-num-sc" id="verse-num-sc748"></a> <a class="vagga-gatha-num-sc" id="vagga-gatha-num-sc30.13"></a>貪餮不自節，　　三轉隨時行，<a class="t" id="t0749a29"></a><br>
如圈被養猪，　　數數受胞胎。<a class="t" id="t0749b01"></a></p>
</blockquote>
<p><a class="t-linehead" id="t-linehead0749b01"></a>貪餮不自節，三轉隨時行者，如彼愚惑之人，<a class="t" id="t0749b02"></a>為人標首受人供養，自養其形身體肥盛不<a class="t" id="t0749b03"></a>能轉側，檀越施主隨時禮覲，愚人佯坐入<a class="t" id="t0749b04"></a>定思惟，由是自致得大供養。是以世尊假以<a class="t" id="t0749b05"></a>為譬，如被養猪臥食不動，不知久久當受屠<a class="t" id="t0749b06"></a>割，捨身受身無有休已。是故說曰，貪餮不<a class="t" id="t0749b07"></a>自節，三轉隨時行，如圈被養猪，數數受胞胎也。<a class="t" id="t0749b08"></a></p>
<blockquote class="gatha">
<p><a class="verse-num-sc" id="verse-num-sc749"></a> <a class="vagga-gatha-num-sc" id="vagga-gatha-num-sc30.14"></a>人能專其意，　　於食知止足，<a class="t" id="t0749b09"></a><br>
趣欲支其形，　　養壽守其道。<a class="t" id="t0749b10"></a></p>
</blockquote>
<p><a class="t-linehead" id="t-linehead0749b10"></a>昔佛與波斯匿王而說此偈，波斯匿王宿殖<a class="t" id="t0749b11"></a>德本福響自應，於後園中，自然生苷蔗之<a class="t" id="t0749b12"></a>樹，流出甘漿晝夜不絕，於彼園中自然生一<a class="t" id="t0749b13"></a>株粳米，垂穗數百取之無盡。王受其福食之<a class="t" id="t0749b14"></a>無厭，身體肥重喘息苦極不能轉側。時往佛<a class="t" id="t0749b15"></a>所，低身揖讓在一面坐。爾時世尊便說此偈：<a class="t" id="t0749b16"></a></p>
<blockquote class="gatha">
<p><a class="verse-num-sc" id="verse-num-sc750"></a> <a class="vagga-gatha-num-sc" id="vagga-gatha-num-sc30.15"></a>「人能專其意，　　於食知止足，<a class="t" id="t0749b17"></a><br>
趣欲支其形，　　養壽守其道。」<a class="t" id="t0749b18"></a></p>
</blockquote>
<p><a class="t-linehead" id="t-linehead0749b18"></a>王聞斯語歡喜踊躍不能自勝，即從坐起辭<a class="t" id="t0749b19"></a>佛還宮，即勅厨宰作食之人：「設汝擎食在吾<a class="t" id="t0749b20"></a>前者，先說斯偈爾乃得食。」自是以始常以為<a class="t" id="t0749b21"></a>法，王轉減食身體輕便，進止行來無所患苦。<a class="t" id="t0749b22"></a></p>
<blockquote class="gatha">
<p><a class="verse-num-sc" id="verse-num-sc751"></a> <a class="vagga-gatha-num-sc" id="vagga-gatha-num-sc30.16"></a>觀淨而自脩，　　諸根不具足，<a class="t" id="t0749b23"></a><br>
於食無厭足，　　斯等凡品行，<a class="t" id="t0749b24"></a><br>
轉增於欲意，　　如屋壞穿漏。<a class="t" id="t0749b25"></a></p>
</blockquote>
<p><a class="t-linehead" id="t-linehead0749b25"></a>觀淨而自脩，諸根不具足者，初履行人意不<a class="t" id="t0749b26"></a>堅固，內自思念髮毛爪齒，愛著清淨興著欲<a class="t" id="t0749b27"></a>想，增益瞋恚愚癡滋長，不攝諸情根門不定，<a class="t" id="t0749b28"></a>放逸自恣遂失道明，由火赫熾復益酥油，深<a class="t" id="t0749b29"></a>明此理，豈是滅火之兆乎？夫欲息婬怒癡<a class="t" id="t0749c01"></a>火永不生者，當興惡露不淨之想，是故說曰，<a class="t" id="t0749c02"></a>觀淨而自脩，諸根不具足也。於食無厭足，斯<a class="t" id="t0749c03"></a>等凡品行者，彼修行人乞求無厭，得而藏<a class="t" id="t0749c04"></a>囊慳心不捨，若後命終受凡品行，是故說曰，<a class="t" id="t0749c05"></a>於食無厭足，斯等凡品行也。轉增於欲意，如<a class="t" id="t0749c06"></a>屋壞穿漏者，行人執愚不脩善根，欲意熾盛<a class="t" id="t0749c07"></a>不自改更，當復經歷生死之難，猶若蓋屋覆<a class="t" id="t0749c08"></a>治不牢，天雨則漏澆灒衣服淨者使污，人<a class="t" id="t0749c09"></a>情如是，意不堅固漏婬怒癡，是故說曰，轉增<a class="t" id="t0749c10"></a>於欲意，如屋壞穿漏。<a class="t" id="t0749c11"></a></p>
<blockquote class="gatha">
<p><a class="verse-num-sc" id="verse-num-sc752"></a> <a class="vagga-gatha-num-sc" id="vagga-gatha-num-sc30.17"></a>當觀不淨行，　　諸根無缺漏，<a class="t" id="t0749c12"></a><br>
於食知止足，　　有信執精進，<a class="t" id="t0749c13"></a><br>
不恣於欲意，　　如風吹泰山。<a class="t" id="t0749c14"></a></p>
</blockquote>
<p><a class="t-linehead" id="t-linehead0749c14"></a>當觀不淨行，諸根不缺漏者，行人御意不暇<a class="t" id="t0749c15"></a>食息，觀察此身漏出不淨一一分別，料簡身<a class="t" id="t0749c16"></a>中三十六物穢污不淨，從頭至足無一可貪，<a class="t" id="t0749c17"></a>收攝諸根不使漏失，是故說曰，當觀不淨行，<a class="t" id="t0749c18"></a>諸根無缺漏也。於食知止足，有信執精進者，<a class="t" id="t0749c19"></a>行人執意得無漏信，多食瞪<span class="gaiji">瞢<!--gaiji,瞢,1[目＊夢],2&#x2530B;,3--></span>不容入定；<a class="t" id="t0749c20"></a>信心勇熾堪行精進，超群獨邁尋受其證。是<a class="t" id="t0749c21"></a>故說曰，於食知止足，有信執精進也。不恣於<a class="t" id="t0749c22"></a>欲意，如風吹泰山者，行人用意眾想不亂，欲<a class="t" id="t0749c23"></a>為禍根主生災患，見身神慌不受慧明，死則<a class="t" id="t0749c24"></a>對至燒身之痛，料別此理悉為苦患；制意不<a class="t" id="t0749c25"></a>興色聲香味細滑之法，外御六塵內攝六情，<a class="t" id="t0749c26"></a>內外清淨不漏欲意，猶若泰山安峙堅固，不<a class="t" id="t0749c27"></a>為飄風之所吹動，心如金剛不可沮壞，是故<a class="t" id="t0749c28"></a>說曰，不恣於欲意，如風吹泰山也。<a class="t" id="t0749c29"></a></p>
<blockquote class="gatha">
<p><a class="verse-num-sc" id="verse-num-sc753"></a> <a class="vagga-gatha-num-sc" id="vagga-gatha-num-sc30.18"></a>空閑甚可樂，　　然人不樂彼，<a class="t" id="t0750a01"></a><br>
無欲常居之，　　非欲之所處。<a class="t" id="t0750a02"></a></p>
</blockquote>
<p><a class="t-linehead" id="t-linehead0750a02"></a>空閑甚可樂者，所以聖人論此語者，欲使行<a class="t" id="t0750a03"></a>人速獲其法，閑靜之中意得專一，思惟挍計<a class="t" id="t0750a04"></a>不移時節，意念嚮應如人呼聲，是故說曰，<a class="t" id="t0750a05"></a>空閑甚可樂也。然人不樂彼者，如此之徒皆<a class="t" id="t0750a06"></a>是凡夫，意著愛欲不能捨離，意著女色以為<a class="t" id="t0750a07"></a>實用，一旦亡沒乃知非真，是故說曰，然人<a class="t" id="t0750a08"></a>不樂彼也。無欲常居之者，所以言聖人者，無<a class="t" id="t0750a09"></a>婬怒癡諸結縛著豁然除盡，淨如天金亦無<a class="t" id="t0750a10"></a>微翳，若在人村周遊教化，到時持鉢福度<a class="t" id="t0750a11"></a>眾生，隨施多少呪願施主，檀越施主值聞聲<a class="t" id="t0750a12"></a>者，則聞道教貫徹心懷；設值辟支佛者，飛<a class="t" id="t0750a13"></a>鉢空虛作十八變，形雖在眾心存曠野，是故<a class="t" id="t0750a14"></a>說曰，無欲常居之也。非欲之所處者，著欲之<a class="t" id="t0750a15"></a>人心意有在，猶人墮罪閉在牢獄，官不決<a class="t" id="t0750a16"></a>斷遂經年歲，望欲求出良難得矣。婬泆之人<a class="t" id="t0750a17"></a>亦復如是，癡心所裹閉在欲獄，不遭無漏聖<a class="t" id="t0750a18"></a>叡之藥，欲得免濟甚復難剋也。是故說曰，非<a class="t" id="t0750a19"></a>欲之所處也。<a class="t" id="t0750a20"></a></p>
<blockquote class="gatha">
<p><a class="verse-num-sc" id="verse-num-sc754"></a> <a class="vagga-gatha-num-sc" id="vagga-gatha-num-sc30.19"></a>在村閑靜，　　高岸平地，<br>
應真所過，<a class="t" id="t0750a21"></a>　　莫不蒙祐。<a class="t" id="t0750a22"></a></p>
</blockquote>
<p><a class="t-linehead" id="t-linehead0750a22"></a>真人所居必有善應，地主四王常來擁護，所<a class="t" id="t0750a23"></a>居之方不被災患，福能抑惡眾害不生，由聖<a class="t" id="t0750a24"></a>居中威神所致。是故說曰，在村閑靜，高岸<a class="t" id="t0750a25"></a>平地，應真所過，莫不蒙祐也。<a class="t" id="t0750a26"></a></p>
<blockquote class="gatha">
<p><a class="verse-num-sc" id="verse-num-sc755"></a> <a class="vagga-gatha-num-sc" id="vagga-gatha-num-sc30.20"></a>難移難可動，　　如彼重雪山，<a class="t" id="t0750a27"></a><br>
非賢則不現，　　猶夜射冥室。<a class="t" id="t0750a28"></a></p>
</blockquote>
<p><a class="t-linehead" id="t-linehead0750a28"></a>賢聖之人心不可移動，意欲所規必剋不難，<a class="t" id="t0750a29"></a>猶若眾山競出好藥，隨意取之分別毒害，是<a class="t" id="t0750b01"></a>故智者說眾德具足，是故說曰，難移難可動，<a class="t" id="t0750b02"></a>如彼重雪山也。非賢則不現，猶夜射冥室者，<a class="t" id="t0750b03"></a>不以善知識，不親近善知識，聞惡不出其本，<a class="t" id="t0750b04"></a>聞善不歎其德，猶若冥室之中闇射其矢，是<a class="t" id="t0750b05"></a>故說曰，非賢則不現，猶夜射冥室也。<a class="t" id="t0750b06"></a></p>
<blockquote class="gatha">
<p><a class="verse-num-sc" id="verse-num-sc756"></a> <a class="vagga-gatha-num-sc" id="vagga-gatha-num-sc30.21"></a>賢者有千數，　　智叡在叢林，<a class="t" id="t0750b07"></a><br>
義理極深邃，　　智者所分別。<a class="t" id="t0750b08"></a></p>
</blockquote>
<p><a class="t-linehead" id="t-linehead0750b08"></a>賢者有千數，智叡在叢林者，所謂賢者有所<a class="t" id="t0750b09"></a>分別，聞一句義暢演無數辯才之法，思惟分<a class="t" id="t0750b10"></a>別皆由觀練，是故說曰，賢者有千數，叡智<a class="t" id="t0750b11"></a>在叢林也。義理極深邃，智者所分別者，分別<a class="t" id="t0750b12"></a>諸法不失次第，義理深邃究暢其法，知所從<a class="t" id="t0750b13"></a>生知所從滅，分別義理一一不失，是故說曰，<a class="t" id="t0750b14"></a>義理極深邃，智者所分別。<a class="t" id="t0750b15"></a></p>
<blockquote class="gatha">
<p><a class="verse-num-sc" id="verse-num-sc757"></a> <a class="vagga-gatha-num-sc" id="vagga-gatha-num-sc30.22"></a>多有眾生類，　　非射而不值，<a class="t" id="t0750b16"></a><br>
今觀此義理，　　無戒人所恥。<a class="t" id="t0750b17"></a></p>
</blockquote>
<p><a class="t-linehead" id="t-linehead0750b17"></a>多有眾生類，非射而不值者，所謂值者，所修<a class="t" id="t0750b18"></a>非法之人是也，是故說曰，多有眾生類，非射<a class="t" id="t0750b19"></a>而不值也。今觀此義理，無戒人所恥者，利根<a class="t" id="t0750b20"></a>捷疾，觀是常非常有淨無淨，戒德具者歎說<a class="t" id="t0750b21"></a>其淨，犯戒之人聞彼教訓，謂為誹謗不說真<a class="t" id="t0750b22"></a>誠；自不稱名姓號之本，亦不自卑歎譽彼者，<a class="t" id="t0750b23"></a>猶若善射之人，分別善者而効其矢。所以然<a class="t" id="t0750b24"></a>者？欲使惡者改修其行，修善者敦崇正法。是<a class="t" id="t0750b25"></a>故說曰，今觀此義理，無戒人所恥也。<a class="t" id="t0750b26"></a></p>
<blockquote class="gatha">
<p><a class="verse-num-sc" id="verse-num-sc758"></a> <a class="vagga-gatha-num-sc" id="vagga-gatha-num-sc30.23"></a>觀有知恐怖，　　變易知有無，<a class="t" id="t0750b27"></a><br>
是故不樂有，　　當念遠離有。<a class="t" id="t0750b28"></a></p>
</blockquote>
<p><a class="t-linehead" id="t-linehead0750b28"></a>觀有知恐怖，變易知有無者，有者恐怖不可<a class="t" id="t0750b29"></a>恃怙，如實而不去離，是故說曰，觀有知恐怖，<a class="t" id="t0750c01"></a>變易知有無也。是故不樂有，當念遠離有者，<a class="t" id="t0750c02"></a>夫人不樂眾苦之本，亦不思惟本業所造，是<a class="t" id="t0750c03"></a>故說曰，是故不樂有，當念遠離有也。<a class="t" id="t0750c04"></a></p>
<blockquote class="gatha">
<p><a class="verse-num-sc" id="verse-num-sc759"></a> <a class="vagga-gatha-num-sc" id="vagga-gatha-num-sc30.24"></a>無信無反復，　　穿牆而盜竊，<a class="t" id="t0750c05"></a><br>
斷彼希望意，　　是名為勇士。<a class="t" id="t0750c06"></a></p>
</blockquote>
<p><a class="t-linehead" id="t-linehead0750c06"></a>無信無反復者，如有諸佛弟子，無有篤信之<a class="t" id="t0750c07"></a>意。何以故？彼人不信佛不信法不信比丘僧，<a class="t" id="t0750c08"></a>亦復不信苦習盡道，盡者為滅盡泥洹是，彼<a class="t" id="t0750c09"></a>人不信亦不恭奉，是故說曰，無信無反復也。<a class="t" id="t0750c10"></a>穿牆而盜竊者，彼執行人，穿壞有漏三界之<a class="t" id="t0750c11"></a>牆，於中貿易望其福慶，是故說曰，穿牆而盜<a class="t" id="t0750c12"></a>竊也。斷彼悕望意，是名為勇士者，斷其利養<a class="t" id="t0750c13"></a>之想無有悕望，人中之士無有過者，是故說<a class="t" id="t0750c14"></a>曰，斷彼悕望意，是名為勇士也。<a class="t" id="t0750c15"></a></p>
<blockquote class="gatha">
<p><a class="verse-num-sc" id="verse-num-sc760"></a> <a class="vagga-gatha-num-sc" id="vagga-gatha-num-sc30.25"></a>除其父母緣，　　王家及二種，<a class="t" id="t0750c16"></a><br>
遍滅其境土，　　無垢為梵志。<a class="t" id="t0750c17"></a></p>
</blockquote>
<p><a class="t-linehead" id="t-linehead0750c17"></a>除其父母緣者，如來所以說是者，現其愛心<a class="t" id="t0750c18"></a>永盡無餘更不復生，是故說曰，除其父母緣<a class="t" id="t0750c19"></a>也。王家及二種者，所以論王現其憍慢，二<a class="t" id="t0750c20"></a>種者：一者戒律，二者邪見，除此憍慢更不復<a class="t" id="t0750c21"></a>興，是故說曰，王家及二種也。遍滅其境土，<a class="t" id="t0750c22"></a>無垢為梵志者，如來所以說此者，欲現己<a class="t" id="t0750c23"></a>慢永盡無餘脩其淨行，是故說曰，遍滅其境<a class="t" id="t0750c24"></a>土，無垢為梵志也。<a class="t" id="t0750c25"></a></p>
<blockquote class="gatha">
<p><a class="verse-num-sc" id="verse-num-sc761"></a> <a class="vagga-gatha-num-sc" id="vagga-gatha-num-sc30.26"></a>若人無所依，　　知彼所貴食，<a class="t" id="t0750c26"></a><br>
空及無相願，　　思惟以為行。<a class="t" id="t0750c27"></a></p>
</blockquote>
<p><a class="t-linehead" id="t-linehead0750c27"></a>若人無所依者，脩行之人無眾結使，亦不藏<a class="t" id="t0750c28"></a>貯，是故說曰，若人無所依也。知彼所貴食者，<a class="t" id="t0750c29"></a>世人依食以存其命，知其摶食所出本末，更<a class="t" id="t0751a01"></a>樂食者興意想著如彼生牛之皮，意想食者<a class="t" id="t0751a02"></a>如彼火聚，識想食者猶如劍戟，如彼摶食之<a class="t" id="t0751a03"></a>人觀食本末，或自手執或在鉢中，思惟翻覆<a class="t" id="t0751a04"></a>食所從生？為從何滅？觀諸惡露不可貪樂，是<a class="t" id="t0751a05"></a>故說曰，知彼所貴食也。空及無相願，思惟以<a class="t" id="t0751a06"></a>為行者，如彼眾生入三解脫門，思惟念道不<a class="t" id="t0751a07"></a>去心首，是故說曰，空及無相願，思惟以為<a class="t" id="t0751a08"></a>行也。<a class="t" id="t0751a09"></a></p>
<blockquote class="gatha">
<p><a class="verse-num-sc" id="verse-num-sc762"></a> <a class="vagga-gatha-num-sc" id="vagga-gatha-num-sc30.27"></a>鳥飛虛空，　　而無足跡，<br>
如彼行人，<a class="t" id="t0751a10"></a>　　說言無趣。<a class="t" id="t0751a11"></a></p>
</blockquote>
<p><a class="t-linehead" id="t-linehead0751a11"></a>鳥飛虛空，而無足跡者，虛空飛鳥悉名鳳凰，<a class="t" id="t0751a12"></a>虛空之中不見足跡，周旋往來都無處所，是<a class="t" id="t0751a13"></a>故說曰，鳥飛虛空，而無足跡也。如彼行人，說<a class="t" id="t0751a14"></a>言無趣者，彼修行人觀此義理，都不知東西<a class="t" id="t0751a15"></a>南北所趣之方，是故說曰，如彼行人，說言無<a class="t" id="t0751a16"></a>趣也。<a class="t" id="t0751a17"></a></p>
<blockquote class="gatha">
<p><a class="verse-num-sc" id="verse-num-sc763"></a> <a class="vagga-gatha-num-sc" id="vagga-gatha-num-sc30.28"></a>諸能斷有本，　　不依於未然，<a class="t" id="t0751a18"></a><br>
空及無相行，　　思惟以為行。<a class="t" id="t0751a19"></a></p>
</blockquote>
<p><a class="t-linehead" id="t-linehead0751a19"></a>諸有行人斷有根本，所論有者，欲有色有無<a class="t" id="t0751a20"></a>色有，永盡無餘更不復興，是故說曰，諸能斷<a class="t" id="t0751a21"></a>有本也。不依於未然者，不知未變之事興衰<a class="t" id="t0751a22"></a>之變，是故說曰，不依於未然也。空及無相<a class="t" id="t0751a23"></a>行，思惟以為行者，著三解脫滅盡之門，以自<a class="t" id="t0751a24"></a>娛樂不能捨離，是故說曰，空及無相行，思惟<a class="t" id="t0751a25"></a>以為行也。<a class="t" id="t0751a26"></a></p>
<blockquote class="gatha">
<p><a class="verse-num-sc" id="verse-num-sc764"></a> <a class="vagga-gatha-num-sc" id="vagga-gatha-num-sc30.29"></a>希有眾生，　　不順其徑，<br>
有度不度，<a class="t" id="t0751a27"></a>　　為死甚難。<a class="t" id="t0751a28"></a></p>
</blockquote>
<p><a class="t-linehead" id="t-linehead0751a28"></a>希有眾生，不順其徑者，希有眾生生於中國<a class="t" id="t0751a29"></a>者，復有眾生遇賢聖者亦復少耳，是故說<a class="t" id="t0751b01"></a>曰，希有眾生，不順其徑也。有度不度者，多有<a class="t" id="t0751b02"></a>眾生求度世者亦復少耳，不知生死根栽有<a class="t" id="t0751b03"></a>無是非，斯由鄙濁不達性行，是故說曰，有度<a class="t" id="t0751b04"></a>不度也。為死甚難者，人之貪生但見目前，<a class="t" id="t0751b05"></a>不知趣死眾苦之患，亦不思惟度世之業，是<a class="t" id="t0751b06"></a>故說曰，為死甚難也。<a class="t" id="t0751b07"></a></p>
<blockquote class="gatha">
<p><a class="verse-num-sc" id="verse-num-sc765"></a> <a class="vagga-gatha-num-sc" id="vagga-gatha-num-sc30.30"></a>諸有平等說，　　法法共相觀，<a class="t" id="t0751b08"></a><br>
盡斷諸結使，　　無復有熱惱。<a class="t" id="t0751b09"></a></p>
</blockquote>
<p><a class="t-linehead" id="t-linehead0751b09"></a>諸有平等說，法法共相觀者，夫人處世觀察<a class="t" id="t0751b10"></a>是非，法法成就無有高下，是故說曰，諸有平<a class="t" id="t0751b11"></a>等說，法法共相觀也。盡斷諸結使，無復有熱<a class="t" id="t0751b12"></a>惱者，如彼行人思惟挍計，斷諸結使去諸想<a class="t" id="t0751b13"></a>著，無復熱惱之患，是故說曰，盡斷諸結使，無<a class="t" id="t0751b14"></a>復有熱惱。<a class="t" id="t0751b15"></a></p>
<blockquote class="gatha">
<p><a class="verse-num-sc" id="verse-num-sc766"></a> <a class="vagga-gatha-num-sc" id="vagga-gatha-num-sc30.31"></a>行路無復憂，　　終日得解脫，<a class="t" id="t0751b16"></a><br>
一切結使盡，　　無復有眾惱。<a class="t" id="t0751b17"></a></p>
</blockquote>
<p><a class="t-linehead" id="t-linehead0751b17"></a>行路無復憂，終日得解脫者，履行之人脩德<a class="t" id="t0751b18"></a>自然，畢眾苦惱不興塵垢，是故說曰，行路無<a class="t" id="t0751b19"></a>復憂，終日得解脫也。一切結使盡，無復有眾<a class="t" id="t0751b20"></a>惱者，如彼行人執意牢固，結使永盡無餘，<a class="t" id="t0751b21"></a>是故說曰，一切結使盡，無復有眾惱也。<a class="t" id="t0751b22"></a></p>
<blockquote class="gatha">
<p><a class="verse-num-sc" id="verse-num-sc767"></a> <a class="vagga-gatha-num-sc" id="vagga-gatha-num-sc30.32"></a>無造無有造，　　造者受煩熱，<a class="t" id="t0751b23"></a><br>
非造非無造，　　前憂後亦然。<a class="t" id="t0751b24"></a></p>
</blockquote>
<p><a class="t-linehead" id="t-linehead0751b24"></a>無造無有造，造者受煩熱者，人前為罪深<a class="t" id="t0751b25"></a>知非法，向人布現求改懺悔不自隱藏，若更<a class="t" id="t0751b26"></a>生受形不受苦惱，是故說曰，無造無有造，造<a class="t" id="t0751b27"></a>者受煩熱也。非造非無造，前憂後亦然者，<a class="t" id="t0751b28"></a>人前為過尋時改悔，壽終之日神不錯亂，善<a class="t" id="t0751b29"></a>神衛護不至惡道，是故說曰，非造非無造，前<a class="t" id="t0751c01"></a>憂後亦然也。<a class="t" id="t0751c02"></a></p>
<blockquote class="gatha">
<p><a class="verse-num-sc" id="verse-num-sc768"></a> <a class="vagga-gatha-num-sc" id="vagga-gatha-num-sc30.33"></a>造者為善妙，　　以作不懷憂，<a class="t" id="t0751c03"></a><br>
造而樂而造，　　生天受歡樂。<a class="t" id="t0751c04"></a></p>
</blockquote>
<p><a class="t-linehead" id="t-linehead0751c04"></a>造者為善妙，以作不懷憂者，人脩善行眾德<a class="t" id="t0751c05"></a>具足，眾人所敬莫不宗奉，壽終之後生善處<a class="t" id="t0751c06"></a>天上，是故說曰，造者為善妙，以作不懷憂，造<a class="t" id="t0751c07"></a>而樂而造，生天受歡樂也。<a class="t" id="t0751c08"></a></p>
<blockquote class="gatha">
<p><a class="verse-num-sc" id="verse-num-sc769"></a> <a class="vagga-gatha-num-sc" id="vagga-gatha-num-sc30.34"></a>亦復不知論，　　賢聖不差別，<a class="t" id="t0751c09"></a><br>
若復知論議，　　所說無垢跡。<a class="t" id="t0751c10"></a></p>
</blockquote>
<p><a class="t-linehead" id="t-linehead0751c10"></a>亦復不知論，賢聖不差別者，如彼行人不解<a class="t" id="t0751c11"></a>議論不別句義，若在大眾不知威儀禮節，賢<a class="t" id="t0751c12"></a>愚不別，是故說曰，亦復不知論，賢聖不差別<a class="t" id="t0751c13"></a>也。若復知論議，所說無垢跡者，無垢之論<a class="t" id="t0751c14"></a>去諸想著，內懷歡喜稱慶無量，所聞法味充<a class="t" id="t0751c15"></a>飽一切，不趣惡道餓鬼畜生地獄之惱，是故<a class="t" id="t0751c16"></a>說曰，若復知論議，所說無垢跡也。<a class="t" id="t0751c17"></a></p>
<blockquote class="gatha">
<p><a class="verse-num-sc" id="verse-num-sc770"></a> <a class="vagga-gatha-num-sc" id="vagga-gatha-num-sc30.35"></a>說應法議說，　　當竪仙人幢，<a class="t" id="t0751c18"></a><br>
法幢為仙人，　　仙人為法幢。<a class="t" id="t0751c19"></a></p>
</blockquote>
<p><a class="t-linehead" id="t-linehead0751c19"></a>說應法議說，昌熾法味與人演布，文句具<a class="t" id="t0751c20"></a>足展轉相教。仙人者，諸佛世尊也，說名身句<a class="t" id="t0751c21"></a>身，一一分別無有錯謬，欲使正法久存於世。<a class="t" id="t0751c22"></a>是故說曰，說應法議說，當竪仙人幢，法幢為<a class="t" id="t0751c23"></a>仙人，仙人為法幢也。<a class="t" id="t0751c24"></a></p>
<blockquote class="gatha">
<p><a class="verse-num-sc" id="verse-num-sc771"></a> <a class="vagga-gatha-num-sc" id="vagga-gatha-num-sc30.36"></a>或有寂然罵，　　或有在眾罵，<a class="t" id="t0751c25"></a><br>
或有未聲罵，　　世無有不罵。<a class="t" id="t0751c26"></a></p>
</blockquote>
<p><a class="t-linehead" id="t-linehead0751c26"></a>或有寂然罵者，心內熾然呪咀不息，欲使<a class="t" id="t0751c27"></a>彼人遭水火盜賊，內心思惟不彰露在外，是<a class="t" id="t0751c28"></a>故說曰，或有寂然罵也。或有在眾罵，高聲大<a class="t" id="t0751c29"></a>喚不避尊卑，是故說曰，或有在眾罵也。或有<a class="t" id="t0752a01"></a>未聲罵，權在眾中，亦不高聲對面相罵，是故<a class="t" id="t0752a02"></a>說曰，或有未聲罵，世無有不罵。<a class="t" id="t0752a03"></a></p>
<blockquote class="gatha">
<p><a class="verse-num-sc" id="verse-num-sc772"></a> <a class="vagga-gatha-num-sc" id="vagga-gatha-num-sc30.37"></a>一毀一譽，　　但利其名，<br>
非有非無，<a class="t" id="t0752a04"></a>　　亦不可知。<a class="t" id="t0752a05"></a></p>
</blockquote>
<p><a class="t-linehead" id="t-linehead0752a05"></a>一毀一譽但利其名，諸善功德育養其身，設<a class="t" id="t0752a06"></a>得供養不以為歡，若彼毀辱不以為慼，過去<a class="t" id="t0752a07"></a>已滅善心不絕，當來未至未有生兆，現在不<a class="t" id="t0752a08"></a>住當復漂轉，是故說曰，一毀一譽，但利其名，<a class="t" id="t0752a09"></a>非有非無，亦不可知也。<a class="t" id="t0752a10"></a></p>
<blockquote class="gatha">
<p><a class="verse-num-sc" id="verse-num-sc773"></a> <a class="vagga-gatha-num-sc" id="vagga-gatha-num-sc30.38"></a>叡人所譽，　　若好若醜，<br>
智人無缺，<a class="t" id="t0752a11"></a>　　叡定解脫，<br>
如紫磨金，　　內外淨徹。<a class="t" id="t0752a12"></a></p>
</blockquote>
<p><a class="t-linehead" id="t-linehead0752a12"></a>叡人所譽，若好若醜，覺見廣見敷演一義而<a class="t" id="t0752a13"></a>不可及，皆蒙得度濟神離苦，猶如如來行則<a class="t" id="t0752a14"></a>履虛離地四寸，地上印文炳然自現，其中虫<a class="t" id="t0752a15"></a><span class="gaiji">蠡<!--gaiji,蠡,1[彖／虫],2&#x45CD;,3--></span>有形之類蒙光得度，七日安隱永無眾苦<a class="t" id="t0752a16"></a>無能傷害；猶如紫磨純金，內外清淨無有瑕<a class="t" id="t0752a17"></a>滓，是故說曰，叡人所譽，若好若醜，智人無缺，<a class="t" id="t0752a18"></a>叡定解脫，如紫磨金，內外清徹也。<a class="t" id="t0752a19"></a></p>
<blockquote class="gatha">
<p><a class="verse-num-sc" id="verse-num-sc774"></a> <a class="vagga-gatha-num-sc" id="vagga-gatha-num-sc30.39"></a>猶若安明山，　　不為風所動，<a class="t" id="t0752a20"></a><br>
叡人亦如是，　　不為毀譽動。<a class="t" id="t0752a21"></a></p>
</blockquote>
<p><a class="t-linehead" id="t-linehead0752a21"></a>如彼安明山峙立安固，終不為風所動，如來<a class="t" id="t0752a22"></a>處世去世八法，不為毀譽所動。有一梵志<a class="t" id="t0752a23"></a>多聞廣見無事不苞，聞佛出世不為毀譽所<a class="t" id="t0752a24"></a>動，持心如地不記好醜，往至佛所，以百種<a class="t" id="t0752a25"></a>罵毀呰如來，後復以百種語讚譽如來，如<a class="t" id="t0752a26"></a>來心意鏗然不動，是故說曰，猶若安明山，不<a class="t" id="t0752a27"></a>為風所動，叡人亦如是，不為毀譽動也。<a class="t" id="t0752a28"></a></p>
<blockquote class="gatha">
<p><a class="verse-num-sc" id="verse-num-sc775"></a> <a class="vagga-gatha-num-sc" id="vagga-gatha-num-sc30.40"></a>如樹無有根，　　無枝況有葉，<a class="t" id="t0752a29"></a><br>
健者以解縛，　　誰能毀其德？<a class="t" id="t0752b01"></a></p>
</blockquote>
<p><a class="t-linehead" id="t-linehead0752b01"></a>如樹無有根，無枝況有葉者，無明根本眾患<a class="t" id="t0752b02"></a>之源，愛生枝葉以興邪見，是故說曰，如樹無<a class="t" id="t0752b03"></a>有根，無枝況有葉也。健者以解縛，誰能毀其<a class="t" id="t0752b04"></a>德者，所謂健者謂佛世尊，脫諸縛著更不受<a class="t" id="t0752b05"></a>胞胎之形，亦復不從今世至後世，是故說曰，<a class="t" id="t0752b06"></a>健者以解縛，誰能毀其德也。<a class="t" id="t0752b07"></a></p>
<blockquote class="gatha">
<p><a class="verse-num-sc" id="verse-num-sc776"></a> <a class="vagga-gatha-num-sc" id="vagga-gatha-num-sc30.41"></a>無垢無有住，　　身塹種苦子，<a class="t" id="t0752b08"></a><br>
最勝無有愛，　　天世人不知。<a class="t" id="t0752b09"></a></p>
</blockquote>
<p><a class="t-linehead" id="t-linehead0752b09"></a>無垢無有住者，去諸結使永盡無餘，有結則<a class="t" id="t0752b10"></a>有住，無結則無住，亦無身塹亦無苦子，是故<a class="t" id="t0752b11"></a>說曰，無垢無有住，身塹種苦子也。最勝無有<a class="t" id="t0752b12"></a>愛，天世人不知，如來坐禪寂然入定，三昧正<a class="t" id="t0752b13"></a>受滅形自隱，諸天聖人欲得知如來者，此事<a class="t" id="t0752b14"></a>不然。是故說曰，最勝無有愛，天世人不知也。<a class="t" id="t0752b15"></a></p>
<blockquote class="gatha">
<p><a class="verse-num-sc" id="verse-num-sc777"></a> <a class="vagga-gatha-num-sc" id="vagga-gatha-num-sc30.42"></a>猶如網叢林，　　無愛況有餘，<a class="t" id="t0752b16"></a><br>
佛有無量行，　　無跡誰跡將？<a class="t" id="t0752b17"></a></p>
</blockquote>
<p><a class="t-linehead" id="t-linehead0752b17"></a>猶如網叢林者，佛告比丘：「今當與汝說愛根<a class="t" id="t0752b18"></a>本枝葉滋蔓，善思念之。廣說如契經，流轉<a class="t" id="t0752b19"></a>生死分著五道。」是故說曰，猶若網叢林，無愛<a class="t" id="t0752b20"></a>況有餘者。如來成道永無有愛，永斷五道<a class="t" id="t0752b21"></a>不處三界不受四生，是故說曰，無愛況有餘<a class="t" id="t0752b22"></a>也。佛有無量行，無跡誰跡將者，所謂佛者，<a class="t" id="t0752b23"></a>教寤一切諸法，無事不知無事不達，脩四<a class="t" id="t0752b24"></a>意止、四意斷、四神足、根力覺道，廣布演說無<a class="t" id="t0752b25"></a>有窮極，高而無上無能量度，深邃無下深不<a class="t" id="t0752b26"></a>可測，有結則有跡無結則無跡；夫人有足，<a class="t" id="t0752b27"></a>便得遊行東西南北，四維上下，結有跡者，<a class="t" id="t0752b28"></a>將入三界遊馳五道不離生死，結無跡者，<a class="t" id="t0752b29"></a>則不至三界八難之處。是故說曰，佛有無量<a class="t" id="t0752c01"></a>行，無跡誰跡將也。<a class="t" id="t0752c02"></a></p>
<blockquote class="gatha">
<p><a class="verse-num-sc" id="verse-num-sc778"></a> <a class="vagga-gatha-num-sc" id="vagga-gatha-num-sc30.43"></a>若有不欲生，　　以生不受有，<a class="t" id="t0752c03"></a><br>
佛有無量行，　　無跡誰跡將？<a class="t" id="t0752c04"></a></p>
</blockquote>
<p><a class="t-linehead" id="t-linehead0752c04"></a>若有不欲生，以生不受有者，捨身受形經歷<a class="t" id="t0752c05"></a>生死億千萬身，生死無量不可稱計，今得成<a class="t" id="t0752c06"></a>道，畢故身更不受形受諸苦惱，是故說曰，若<a class="t" id="t0752c07"></a>有不欲生，以<span class="corr" title="[住&gt;生] cf.【麗】">生</span>不受有，佛有無量行，無跡誰跡<a class="t" id="t0752c08"></a>將也。<a class="t" id="t0752c09"></a></p>
<blockquote class="gatha">
<p><a class="verse-num-sc" id="verse-num-sc779"></a> <a class="vagga-gatha-num-sc" id="vagga-gatha-num-sc30.44"></a>若欲滅其想，　　內外無諸因，<a class="t" id="t0752c10"></a><br>
亦無過色想，　　四應不受生。<a class="t" id="t0752c11"></a></p>
</blockquote>
<p><a class="t-linehead" id="t-linehead0752c11"></a>若欲滅其想，內外無諸因者，所謂想者，欲想<a class="t" id="t0752c12"></a>色想無色想，行人永滅亦不使生，亦復不造<a class="t" id="t0752c13"></a>三界結使，內外清淨不造塵垢，是故說曰，若<a class="t" id="t0752c14"></a>欲滅其想，內外無諸因也。亦無過色想，四應<a class="t" id="t0752c15"></a>不受生者，如彼行人觀過去色過去造色，未<a class="t" id="t0752c16"></a>來色未來造色，現在色現在造色，一一分別<a class="t" id="t0752c17"></a>四無有色；如彼轉輪聖王統四天下，身有大<a class="t" id="t0752c18"></a>人之相眾好具足，行人觀彼如己無異，不以<a class="t" id="t0752c19"></a>色好而興好想，不以色醜而興惡想，不見我<a class="t" id="t0752c20"></a>是彼非彼、是我非我，亦復不見是非是是非<a class="t" id="t0752c21"></a>非，都無好醜之想，永斷四應不與從事，是故<a class="t" id="t0752c22"></a>說曰，亦無過色想，四應不受生也。<a class="t" id="t0752c23"></a></p>
<blockquote class="gatha">
<p><a class="verse-num-sc" id="verse-num-sc780"></a> <a class="vagga-gatha-num-sc" id="vagga-gatha-num-sc30.45"></a>捨前捨後，　　捨間越有，<br>
一切盡捨，<a class="t" id="t0752c24"></a>　　不受生老。<a class="t" id="t0752c25"></a></p>
</blockquote>
<p><a class="t-linehead" id="t-linehead0752c25"></a>捨前捨後，捨間越有，所謂前者，捨過去陰持<a class="t" id="t0752c26"></a>入結使縛著；捨後者，捨未來陰持入結使<a class="t" id="t0752c27"></a>縛著；捨間越有者，捨現在陰持入結使縛<a class="t" id="t0752c28"></a>著；捨一切者，於現身中得虛無道，王三千<a class="t" id="t0752c29"></a>典十方，由意自從所作已辦，更不復受胎<a class="t" id="t0753a01"></a>如實知之。是故說曰，捨前捨後，捨間越有，一<a class="t" id="t0753a02"></a>切盡捨，不受生老也。<a class="t" id="t0753a03"></a></p>
<p><span class="t-juanname">◎出曜經卷第二十六</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
