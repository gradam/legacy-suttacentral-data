<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.6">
<article>
<div class="hgroup">
<p class="division">出曜經</p>
<h1>念品第六</h1>
</div>
<div class="suttainfo" id="juan8"><a class="t" id="t0649c06"></a>
<p><span class="t-juanname">出曜經卷第八</span>　<a class="t" id="t0649c01"></a><a class="t" id="t0649c02"></a><a class="t" id="t0649c03"></a><a class="t" id="t0649c04"></a><br>
<span class="t-byline">姚秦涼州沙門竺佛念譯</span><a class="t" id="t0649c05"></a></p>
</div>
<blockquote class="gatha">
<p><a class="verse-num-sc" id="verse-num-sc217"></a> <a class="vagga-gatha-num-sc" id="vagga-gatha-num-sc6.1"></a><a class="t" id="t0649c06"></a>念喜生憂，　　念喜生畏，<br>
無所念喜，<a class="t" id="t0649c07"></a>　　何憂何畏？<a class="t" id="t0649c08"></a></p>
</blockquote>
<p><a class="t-linehead" id="t-linehead0649c08"></a>昔佛在舍衛國祇樹給孤獨園。時，有外道梵<a class="t" id="t0649c09"></a>志素少子息，唯有一子卒便命終，晝夜追憶不<a class="t" id="t0649c10"></a>能飲食，脫衣露形在塜啼哭，恒憶亡兒行來進<a class="t" id="t0649c11"></a>止處所。是時梵志出舍衛城到祇洹精舍，至<a class="t" id="t0649c12"></a>世尊所共相問訊在一面坐。是時世尊告梵<a class="t" id="t0649c13"></a>志曰：「汝今梵志諸根不定心意倒錯，有何事<a class="t" id="t0649c14"></a>故乃至於是？」梵志白佛：「唯有一子捨我命終，<a class="t" id="t0649c15"></a>不能逐亡苟存而已，諸根豈能得定意不倒錯<a class="t" id="t0649c16"></a>耶？少小養育冀望得力，今便捨我無常，心意<a class="t" id="t0649c17"></a>懊惱不能去懷。自死已來晝夜追憶不離食<a class="t" id="t0649c18"></a>息，脫衣露形在塚啼哭，恒憶行來進止處所。」<a class="t" id="t0649c19"></a>世尊告曰：「如是梵志！如汝所言，皆由恩愛生<a class="t" id="t0649c20"></a>愁憂苦惱。」梵志白佛：「不如瞿曇所說，世人恩<a class="t" id="t0649c21"></a>愛皆生歡樂。」時彼梵志聞佛所說亦不然可，<a class="t" id="t0649c22"></a>即從坐起儼頭而去。道經戲村，見有二人對<a class="t" id="t0649c23"></a>坐博戲，梵志見已便興斯念：「夫人處世高才<a class="t" id="t0649c24"></a>智慧，博古攬今敷於幽奧，無有出此博戲之<a class="t" id="t0649c25"></a>人。我今可以瞿曇所說向彼二人宣耶？」時梵<a class="t" id="t0649c26"></a>志即向二人說瞿曇所說言教，時彼戲人謂<a class="t" id="t0649c27"></a>梵志曰：「如是如是如汝所言，恩愛合會皆生歡<a class="t" id="t0649c28"></a>樂。」梵志心自生念：「我之所念與彼不異。」即從<a class="t" id="t0649c29"></a>坐起歡喜踊躍涉道而去。如是展轉聞波斯<a class="t" id="t0650a01"></a>匿王，時波斯匿王語末利夫人曰：「卿頗聞瞿<a class="t" id="t0650a02"></a>曇沙門所說，恩愛合會皆生愁憂苦惱耶？」夫人<a class="t" id="t0650a03"></a>白王：「如王所說，恩愛合會皆生愁憂苦惱。」王<a class="t" id="t0650a04"></a>告夫人：「汝是瞿曇弟子，瞿曇是汝師，豈得不<a class="t" id="t0650a05"></a>說恩愛合會生愁憂苦惱耶？末利當知！恩愛<a class="t" id="t0650a06"></a>合會皆生歡樂，喜情內發共相娛樂，何以故說<a class="t" id="t0650a07"></a>生愁憂苦惱耶？」是時夫人前白言：「願聽微言，<a class="t" id="t0650a08"></a>以自陳啟，若見聽者敢有所宣。」王報夫人：「恣<a class="t" id="t0650a09"></a>汝所說。」夫人白王：「云何大王！頗念婆耆利王<a class="t" id="t0650a10"></a>女不耶？復念流離大將軍不？復念禹翅剎利<a class="t" id="t0650a11"></a>夫人不？」王告夫人：「我甚愛念婆耆王女、流離<a class="t" id="t0650a12"></a>大將軍、禹翅剎利夫人，不去心懷斯須頃。」夫<a class="t" id="t0650a13"></a>人白王言：「云何大王！斯諸人等設當變易各<a class="t" id="t0650a14"></a>就後世，當有愁憂苦惱不耶？」王告夫人：「彼等<a class="t" id="t0650a15"></a>諸人變易遷轉，甚懷憂愁痛切叵言。」夫人白<a class="t" id="t0650a16"></a>言：「王念愛我不？」王報夫人：「甚愛於卿。」夫人白<a class="t" id="t0650a17"></a>言：「設我遷轉變易不住者，王復當愁憂不？」王<a class="t" id="t0650a18"></a>告夫人：「甚懷愁憂，不去食息心意倒錯，或成<a class="t" id="t0650a19"></a>狂病。」「云何大王！頗念迦尸拘薩羅國界人民<a class="t" id="t0650a20"></a>不？」王報夫人：「甚愛敬念。所以然者，如我今日<a class="t" id="t0650a21"></a>五樂自娛，皆由拘薩羅國界人民得此歡樂。」<a class="t" id="t0650a22"></a>「云何大王！若使拘薩羅國界人民變易遷轉，當<a class="t" id="t0650a23"></a>生愁憂苦惱不耶？」王告夫人：「若無彼人民則<a class="t" id="t0650a24"></a>無我身，那得不生愁憂苦惱乎？」「如今大王以<a class="t" id="t0650a25"></a>自證明，恩愛離苦、怨憎會苦。如來所說，正謂<a class="t" id="t0650a26"></a>此義耳。」時波斯匿王心開意悟，即勅夫人：「自<a class="t" id="t0650a27"></a>今已後，我為瞿曇弟子，瞿曇為我師。」「我今末<a class="t" id="t0650a28"></a>利，遙歸命瞿曇沙門歸命法歸命比丘僧，盡<a class="t" id="t0650a29"></a>我形壽不復殺生。」是故說曰，念喜生憂，念喜<a class="t" id="t0650b01"></a>生畏；無所念喜，何憂何畏？念喜生畏者，人得<a class="t" id="t0650b02"></a>疾患，瞻養病者恒生憂畏恐病不差，或欲至<a class="t" id="t0650b03"></a>他方、或為王使、或入海採寶，家人畏懼恐行<a class="t" id="t0650b04"></a>不全濟，家人諫諭：「家有餘財足畢命生活，何<a class="t" id="t0650b05"></a>為遠涉艱難採致貴貨？設汝去者兩頭俱衰，<a class="t" id="t0650b06"></a>或行安住衰、或行衰住安。」是故說曰，念喜生<a class="t" id="t0650b07"></a>畏也。無所念喜，何憂何畏者，云何？設無所念<a class="t" id="t0650b08"></a>喜，能除欲愛。何以故？以其欲界憂根堅固掘<a class="t" id="t0650b09"></a>根甚難，是故說曰，無所念喜何憂何畏。有<a class="t" id="t0650b10"></a>憂則有畏，無憂何有畏耶？憂盡則畏盡，五滅<a class="t" id="t0650b11"></a>十八滅，此之謂也。念喜生憂、念喜生畏，念喜<a class="t" id="t0650b12"></a>已離，遂捨狂惑。昔佛在舍衛國祇樹給孤獨<a class="t" id="t0650b13"></a>園。時有梵志大種稻田，唯有一子在田守衛，<a class="t" id="t0650b14"></a>時天大雹雨，傷殺稻子并殺其兒。時彼梵志<a class="t" id="t0650b15"></a>心懷苦惱馳走城市，倮形露跣不避豪賤，展<a class="t" id="t0650b16"></a>轉以次到祇桓精舍。然彼梵志應得受化，<a class="t" id="t0650b17"></a>如來玄鑒知應得度，即化祇洹門外盡為稻<a class="t" id="t0650b18"></a>田，復作化人如梵志子。梵志見已意即開悟，<a class="t" id="t0650b19"></a>稻田我子今故存在，橫自勞苦在外馳走。心<a class="t" id="t0650b20"></a>意還定不復狂惑，往至世尊所，頭面禮足在<a class="t" id="t0650b21"></a>一面坐。是時如來見彼坐定，諸佛世尊常所<a class="t" id="t0650b22"></a>說法，苦習盡道四諦真如，盡為彼梵志一一<a class="t" id="t0650b23"></a>說之，逆順三昧空無想願一一分別，使彼梵<a class="t" id="t0650b24"></a>志曤然大悟，諸塵垢盡得法眼淨。彼已得法<a class="t" id="t0650b25"></a>成法，無虛妄法、無狐疑法，自處如來眾無所畏<a class="t" id="t0650b26"></a>法，即從座起禮如來足：「自今已始受三自歸，<a class="t" id="t0650b27"></a>歸命佛歸命法歸命比丘僧，盡形壽不復殺<a class="t" id="t0650b28"></a>生。」是故說曰，念喜已離便捨狂惑。心意還正<a class="t" id="t0650b29"></a>皆由佛力，不遇佛者則不成辦。<a class="t" id="t0650c01"></a></p>
<blockquote class="gatha">
<p><a class="verse-num-sc" id="verse-num-sc218"></a> <a class="vagga-gatha-num-sc" id="vagga-gatha-num-sc6.2"></a>夫人懷愁憂，　　世苦無數端，<a class="t" id="t0650c02"></a><br>
斯由念恩愛，　　無念則無畏。<a class="t" id="t0650c03"></a></p>
</blockquote>
<p><a class="t-linehead" id="t-linehead0650c03"></a>夫人懷愁憂者，眾生之類晝夜愁憂相對號<a class="t" id="t0650c04"></a>哭，或時失性遂致狂惑，皆由恩愛戀慕所致，<a class="t" id="t0650c05"></a>是故說曰，夫人懷愁憂也。世苦無數端者，<a class="t" id="t0650c06"></a>衣不蓋形食不充口，顏色萎黃身體垢坌，五親<a class="t" id="t0650c07"></a>分離廢諸伎術，皆由恩愛致此災患。人在世<a class="t" id="t0650c08"></a>間遇諸苦惱，亦由恩愛不能捨離，是故說曰，<a class="t" id="t0650c09"></a>世苦無數端也。斯由念恩愛者，生死久長苦<a class="t" id="t0650c10"></a>本難尋，愚者處中不自覺知，人相戀慕非徒<a class="t" id="t0650c11"></a>一類，或念父母兄弟宗親知識，死者生者於<a class="t" id="t0650c12"></a>中興念，追號啼哭，是故說曰，斯由念恩愛也。<a class="t" id="t0650c13"></a>無念則無畏者，人去想念無所戀慕則無愁<a class="t" id="t0650c14"></a>憂苦惱。有家憂家有財憂財，有車乘鞍馬<a class="t" id="t0650c15"></a>則憂車乘鞍馬，無車乘鞍馬則無所戀。無想<a class="t" id="t0650c16"></a>念者，何者是？所謂欲愛盡人永斷無餘。何者<a class="t" id="t0650c17"></a>斷欲愛人？所謂徑取阿那含不由二道，是謂<a class="t" id="t0650c18"></a>斷欲愛人，無有想念永處究竟不還欲界，凡<a class="t" id="t0650c19"></a>夫愛未盡，雖獲五通不離三有，若失神足恚<a class="t" id="t0650c20"></a>怒隆盛，彈指之頃還墮惡趣，方當經歷劫數<a class="t" id="t0650c21"></a>乃還復身。是故說曰，無念則無畏也。<a class="t" id="t0650c22"></a></p>
<blockquote class="gatha">
<p><a class="verse-num-sc" id="verse-num-sc219"></a> <a class="vagga-gatha-num-sc" id="vagga-gatha-num-sc6.3"></a>是故不生念，　　念者是惡累，<a class="t" id="t0650c23"></a><br>
彼則無諸縛，　　無念無不念。<a class="t" id="t0650c24"></a></p>
</blockquote>
<p><a class="t-linehead" id="t-linehead0650c24"></a>是故不生念者，人生世間，由念生恩愛、由念<a class="t" id="t0650c25"></a>變易，諸有愁憂苦惱皆緣念而生，是故說曰，<a class="t" id="t0650c26"></a>不生念也。念者是惡累，云何？猶世有狂夫身<a class="t" id="t0650c27"></a>抱困病，以其病故，或殺五生或殺百生以救<a class="t" id="t0650c28"></a>病者謂蒙瘳降，不知病者受罪無數。或有病<a class="t" id="t0650c29"></a>人殺生祠祀亦望救命，正使病人藏置百重<a class="t" id="t0651a01"></a>鐵籠裏者，於一重間盡安衛守共相括證，不<a class="t" id="t0651a02"></a>聽司命來錄死者。此事不然。皆由恩愛致此<a class="t" id="t0651a03"></a>災變。或復有人知親別久，遠來歸家念彼人<a class="t" id="t0651a04"></a>故，殺害蟲獸不可稱計共相慶賀，以積殃禍<a class="t" id="t0651a05"></a>之根。是故說曰，念者是惡累也。彼則無諸<a class="t" id="t0651a06"></a>縛者，所謂縛者，羈<span class="corr" title="[絆&gt;靽] cf.【麗】">靽</span>人神不至無為，如契經<a class="t" id="t0651a07"></a>所說，夫人染著愛心未盡者，有緣有因所趣<a class="t" id="t0651a08"></a>生處，或彼終生此，有因有緣繫所繫、縛所縛、<a class="t" id="t0651a09"></a>結所結。猶如智人及智弟子，若能作華鬘，先<a class="t" id="t0651a10"></a>作長繩為本，因上織華鬘，以花為緣得成華<a class="t" id="t0651a11"></a>鬘。愛心未盡者亦復如是，有緣有因所趣生<a class="t" id="t0651a12"></a>處彼終生此，有緣有因得果證之人，不復經<a class="t" id="t0651a13"></a>此諸縛之難。是故說曰，彼則無諸縛。無念<a class="t" id="t0651a14"></a>無不念也，以離惱熱念，而無恩愛、無為樂，<a class="t" id="t0651a15"></a>遊戲第一義，是故說曰，無念無不念。<a class="t" id="t0651a16"></a></p>
<blockquote class="gatha">
<p><a class="verse-num-sc" id="verse-num-sc220"></a> <a class="vagga-gatha-num-sc" id="vagga-gatha-num-sc6.4"></a>念為求方便，　　非義未設權，<a class="t" id="t0651a17"></a><br>
權慧致大義，　　自致第一尊。<a class="t" id="t0651a18"></a></p>
</blockquote>
<p><a class="t-linehead" id="t-linehead0651a18"></a>念為求方便者，欲得修習無上智慧，分別深<a class="t" id="t0651a19"></a>義無有欺詐，已成此慧終已無亂，是故說曰，<a class="t" id="t0651a20"></a>念為求方便也。非義未設權者，云何？非義與<a class="t" id="t0651a21"></a>此深義亦不相應，令人墮惡不興善根，為諸<a class="t" id="t0651a22"></a>智人所見嗤笑。若能改已往失者，令作將來<a class="t" id="t0651a23"></a>福也，便為天人所嘆譽，權得消咎舋於當時，<a class="t" id="t0651a24"></a>殖善本於來世，是故說曰，非義未設權也。權<a class="t" id="t0651a25"></a>慧致大義者，云何？與善知識從事，教人正見<a class="t" id="t0651a26"></a>不順邪業，亦復不習外道異術，承受其義，所<a class="t" id="t0651a27"></a>謂義者，無漏慧義禪義觀義，是故說曰，權慧<a class="t" id="t0651a28"></a>致大義也。自致第一尊者，諸佛世尊奉持禁<a class="t" id="t0651a29"></a>戒，不放逸人執心牢固不入邪聚，恒以禁戒訓<a class="t" id="t0651b01"></a>誨眾生常求三業，是故說曰，自致第一尊也。<a class="t" id="t0651b02"></a></p>
<blockquote class="gatha">
<p><a class="verse-num-sc" id="verse-num-sc221"></a> <a class="vagga-gatha-num-sc" id="vagga-gatha-num-sc6.5"></a>莫與愛念會，　　亦莫不念俱，<a class="t" id="t0651b03"></a><br>
愛念不見苦，　　不念愛憂慼，<a class="t" id="t0651b04"></a><br>
於中生愁慼，　　消滅人根原。<a class="t" id="t0651b05"></a></p>
</blockquote>
<p><a class="t-linehead" id="t-linehead0651b05"></a>莫與愛念會者，昔有二人共相愛敬不能相<a class="t" id="t0651b06"></a>離，行則俱進食則同甘。中共離別各在異處，<a class="t" id="t0651b07"></a>後復追憶思共相見，屢遣信喚欲得同處。「卿<a class="t" id="t0651b08"></a>若不來益吾愁矣。」此人怨家與彼人親親，彼<a class="t" id="t0651b09"></a>其來喚寧可共赴其命耶？遂便從命相與共<a class="t" id="t0651b10"></a>往，別久相見內懷歡喜，見彼怨家情憤不悅，<a class="t" id="t0651b11"></a>在其隱處親親義言：「奚復與我怨家遊止同<a class="t" id="t0651b12"></a>行，我不喜見。」得此言說，愛著偏多便共俱還，<a class="t" id="t0651b13"></a>其後思想復遣信喚，如是再三，復語親親：「何<a class="t" id="t0651b14"></a>故與彼人遊處耶？」其人報曰：「愛至待厚退忘<a class="t" id="t0651b15"></a>來言。」即復報曰：「思見所歡復見惡緣，我今<a class="t" id="t0651b16"></a>何為乃爾戀著親親，兩不相適耶？」即便捐家<a class="t" id="t0651b17"></a>妻息出家學道。復有一人唯有一子，為羅剎<a class="t" id="t0651b18"></a>鬼所持，晝夜憂念不能捨離。時羅剎鬼全舉<a class="t" id="t0651b19"></a>小兒詣鬼住處經十餘日，彼人不見其子，晝<a class="t" id="t0651b20"></a>夜憂念死而復穌。羅剎鬼復將兒還，父見兒<a class="t" id="t0651b21"></a>喜不能自勝，終日抱弄視無厭足，若見羅剎<a class="t" id="t0651b22"></a>復懷愁憂衣毛為竪。復經十日，羅剎鬼復將<a class="t" id="t0651b23"></a>小兒還詣鬼國，父後追憶不離食息，如是數<a class="t" id="t0651b24"></a>反遂成憂疾。其父思惟：「人生憂惱其苦萬端，<a class="t" id="t0651b25"></a>我今宜可捨家為道。」即便出家得在道次。爾<a class="t" id="t0651b26"></a>時世尊欲度彼人等，示現權慧安處無為，在<a class="t" id="t0651b27"></a>大眾中而說此偈：<a class="t" id="t0651b28"></a></p>
<blockquote class="gatha">
<p><a class="verse-num-sc" id="verse-num-sc222"></a> <a class="vagga-gatha-num-sc" id="vagga-gatha-num-sc6.6"></a>「莫與愛念會，　　亦莫不念俱，<a class="t" id="t0651b29"></a><br>
愛念不見苦，　　不念愛憂慼，<a class="t" id="t0651c01"></a><br>
於中生愁慼，　　消滅人根原。」<a class="t" id="t0651c02"></a></p>
</blockquote>
<p><a class="t-linehead" id="t-linehead0651c02"></a>世尊說曰：「恩愛猶尚不可戀慕，況非恩愛而<a class="t" id="t0651c03"></a>可親近？」時二比丘內自思惟：「如來所訓正為<a class="t" id="t0651c04"></a>我等，宜自謹慎修無上梵行。」晝則經行夜則<a class="t" id="t0651c05"></a>坐禪，未經旬日即獲道跡，身能飛行眼能徹<a class="t" id="t0651c06"></a>視，六通清徹無所罣礙。於如來佛法為有反<a class="t" id="t0651c07"></a>復，咄嗟恩愛不可恃怙，諸結使盡得羅漢果，<a class="t" id="t0651c08"></a>善哉福報如影追形，福業冥報如油津衣，身<a class="t" id="t0651c09"></a>自衰喪罪福不朽。<a class="t" id="t0651c10"></a></p>
<blockquote class="gatha">
<p><a class="verse-num-sc" id="verse-num-sc223"></a> <a class="vagga-gatha-num-sc" id="vagga-gatha-num-sc6.7"></a>愛念就後世，　　朋友知親多，<a class="t" id="t0651c11"></a><br>
長夜愁憂思，　　念離甚為苦。<a class="t" id="t0651c12"></a></p>
</blockquote>
<p><a class="t-linehead" id="t-linehead0651c12"></a>愛念就後世者，父母兄弟姊妹中表，及諸知<a class="t" id="t0651c13"></a>識男女大小，從今世至後世流轉不停，是故<a class="t" id="t0651c14"></a>說曰，愛念就後世，朋友知親多也。長夜憂<a class="t" id="t0651c15"></a>思啼泣號哭，蓬頭亂髮搥胸懊惱，是故說曰，<a class="t" id="t0651c16"></a>長夜愁憂思。念離甚為苦者，恩愛已離，或在<a class="t" id="t0651c17"></a>他方、或復命終，所求不得所念不從，是故說<a class="t" id="t0651c18"></a>曰，念離甚為苦。<a class="t" id="t0651c19"></a></p>
<blockquote class="gatha">
<p><a class="verse-num-sc" id="verse-num-sc224"></a> <a class="vagga-gatha-num-sc" id="vagga-gatha-num-sc6.8"></a>念色善色容，　　天身而別住，<a class="t" id="t0651c20"></a><br>
極樂而害至，　　為死王所錄。<a class="t" id="t0651c21"></a></p>
</blockquote>
<p><a class="t-linehead" id="t-linehead0651c21"></a>念色善色容者，昔佛在舍衛國祇樹給孤獨<a class="t" id="t0651c22"></a>園。爾時世尊告諸比丘：「上空界有天名歡樂，<a class="t" id="t0651c23"></a>過差展轉共集作倡伎樂終日無厭，由其歡<a class="t" id="t0651c24"></a>樂過故，從彼命終今生此間。比丘當知，復有天<a class="t" id="t0651c25"></a>名曰喜笑，展轉共集舉聲大笑終日無厭，以<a class="t" id="t0651c26"></a>其笑過差故，從彼命終來生此間。」是故說曰，<a class="t" id="t0651c27"></a>念色善色容也。天身而別住者，晝夜戲笑不<a class="t" id="t0651c28"></a>計無常對至，謂為受天之福無有窮已，極樂<a class="t" id="t0651c29"></a>而害至，作倡伎樂舉聲大喚，皆是害本皆當<a class="t" id="t0652a01"></a>捐棄，壽非久保便為死王所攝，隨形料簡科<a class="t" id="t0652a02"></a>量罪福分別善惡，重罪付鑊湯輕付鬲子，平<a class="t" id="t0652a03"></a>正如水齊量如概。是故說曰，為死王所攝也。<a class="t" id="t0652a04"></a></p>
<blockquote class="gatha">
<p><a class="verse-num-sc" id="verse-num-sc225"></a> <a class="vagga-gatha-num-sc" id="vagga-gatha-num-sc6.9"></a>若人處晝夜，　　消滅念愛色，<a class="t" id="t0652a05"></a><br>
自掘深根本，　　不越死徑路。<a class="t" id="t0652a06"></a></p>
</blockquote>
<p><a class="t-linehead" id="t-linehead0652a06"></a>若人處晝夜者，專精一意斷欲界欲愛永盡<a class="t" id="t0652a07"></a>無餘，晝則勤精夜則諷誦，是故說曰，若人<a class="t" id="t0652a08"></a>處晝夜也。消滅念愛色者，已滅已盡度有至<a class="t" id="t0652a09"></a>無，無復恚怒，是故說曰，消滅念愛色也。自掘<a class="t" id="t0652a10"></a>深根本者，或時掘念根、或掘愛根、或掘戀慕<a class="t" id="t0652a11"></a>宗親縛著之根，著勇猛服執智慧钁，掘三毒<a class="t" id="t0652a12"></a>根永使不生，是故說曰，自掘深根本也。不越<a class="t" id="t0652a13"></a>死徑路者，愛著田業財寶七珍皆為死徑，心<a class="t" id="t0652a14"></a>意戀著初不捨離亦是死徑，當求方便超越<a class="t" id="t0652a15"></a>死路至不死處，是故說曰，不越死徑路也。<a class="t" id="t0652a16"></a></p>
<blockquote class="gatha">
<p><a class="verse-num-sc" id="verse-num-sc226"></a> <a class="vagga-gatha-num-sc" id="vagga-gatha-num-sc6.10"></a>不善像善色，　　愛色言非愛，<a class="t" id="t0652a17"></a><br>
苦謂為樂色，　　放逸之所使。<a class="t" id="t0652a18"></a></p>
</blockquote>
<p><a class="t-linehead" id="t-linehead0652a18"></a>不善像善色者，善者意所貪樂，終日翫習而<a class="t" id="t0652a19"></a>不捨離，為人稱譏，如此眾善除捨遠離，為智<a class="t" id="t0652a20"></a>者所譏、為智者所棄、為智者所責，是故說曰、<a class="t" id="t0652a21"></a>不善像善色也。云何愛色言非愛？愛者無欺<a class="t" id="t0652a22"></a>無詐，令人憂惱所欲不果遂生愛戀，是故說<a class="t" id="t0652a23"></a>曰，愛色言非愛。云何苦謂為樂色？樂者身<a class="t" id="t0652a24"></a>中諸根寂靜不亂，志性安和不興亂想，亦能<a class="t" id="t0652a25"></a>使人生眾苦惱，先歡而後憂，是故說曰，苦謂<a class="t" id="t0652a26"></a>為樂想。放逸所使者，放逸之人心不常定，與<a class="t" id="t0652a27"></a>諸五親共相娛樂，生欣怒心放意自恣，是故<a class="t" id="t0652a28"></a>說曰，放逸之所使也。<a class="t" id="t0652a29"></a></p>
<blockquote class="gatha">
<p><a class="verse-num-sc" id="verse-num-sc227"></a> <a class="vagga-gatha-num-sc" id="vagga-gatha-num-sc6.11"></a>夫欲自念者，　　不與惡共居，<a class="t" id="t0652b01"></a><br>
此則難獲得，　　樂為惡根本。<a class="t" id="t0652b02"></a></p>
</blockquote>
<p><a class="t-linehead" id="t-linehead0652b02"></a>夫欲自念者，若人欲自愛身當先愛彼，不由<a class="t" id="t0652b03"></a>此愛傷害生命，是故說曰，夫欲自念身也。<a class="t" id="t0652b04"></a>云何不與惡人共居？世間多諸畏懼，與惡<a class="t" id="t0652b05"></a>從事遂積重罪，不與惡共居者，身口意常清<a class="t" id="t0652b06"></a>淨，是故說曰，不與惡共居也。此則難獲得者，<a class="t" id="t0652b07"></a>不修善本不教一切眾生立於根門，亦復不<a class="t" id="t0652b08"></a>能廣化未悟，是故說曰，此則難獲得也。樂為<a class="t" id="t0652b09"></a>惡根本者，夫行惡人終無有樂，心在殺害修<a class="t" id="t0652b10"></a>不善本，是故說曰，樂為惡根本也。<a class="t" id="t0652b11"></a></p>
<blockquote class="gatha">
<p><a class="verse-num-sc" id="verse-num-sc228"></a> <a class="vagga-gatha-num-sc" id="vagga-gatha-num-sc6.12"></a>夫欲自念者，　　善宜自守護，<a class="t" id="t0652b12"></a><br>
猶如防邊城，　　深塹固乃牢，<a class="t" id="t0652b13"></a><br>
失三離三者，　　智者宜自悟。<a class="t" id="t0652b14"></a></p>
</blockquote>
<p><a class="t-linehead" id="t-linehead0652b14"></a>夫欲自念者，猶如邊城常當守護，自防護身<a class="t" id="t0652b15"></a>亦復如是，或畏外寇來入境內，復恐自下私<a class="t" id="t0652b16"></a>竊叛逆，復畏內人與外情通。內心城者亦當<a class="t" id="t0652b17"></a>如是，常當三事防護，恐外結使賊來入境內，<a class="t" id="t0652b18"></a>復畏心所念法與外塵同。內不思惟挍計塵<a class="t" id="t0652b19"></a>勞，心城危險難賞難護多諸恐畏，守護堅牢<a class="t" id="t0652b20"></a>無有恐懼。心城亦如是，守護牢固無有恐懼。<a class="t" id="t0652b21"></a>是故說曰，夫欲自念者也，善宜自守護，猶如防<a class="t" id="t0652b22"></a>邊城，深塹固乃牢，失三離三者，智者宜自悟也。<a class="t" id="t0652b23"></a></p>
<blockquote class="gatha">
<p><a class="verse-num-sc" id="verse-num-sc229"></a> <a class="vagga-gatha-num-sc" id="vagga-gatha-num-sc6.13"></a>夫欲自念者，　　藏而使牢固，<a class="t" id="t0652b24"></a><br>
猶如防邊城，　　內外悉牢固。<a class="t" id="t0652b25"></a></p>
</blockquote>
<p><a class="t-linehead" id="t-linehead0652b25"></a>昔佛在舍衛國祇樹給孤獨園。是時世尊告<a class="t" id="t0652b26"></a>諸比丘：「若邊境郭七業成就，四食充實，易護<a class="t" id="t0652b27"></a>易滿，外寇欲來攻者終不能得，除其內人與<a class="t" id="t0652b28"></a>外通也。云何邊境七業成就？於是邊境鹿角<a class="t" id="t0652b29"></a>外防牢固不可移動，是謂邊城初業成就，外<a class="t" id="t0652c01"></a>寇不能得壞。復次邊城掘塹深廣修飾極妙，<a class="t" id="t0652c02"></a>是謂邊城二業成就，外寇不能得壞也。復次<a class="t" id="t0652c03"></a>邊城造其却歒以俟戰鬪，是謂邊城成就三<a class="t" id="t0652c04"></a>業，外寇不能得壞。復次邊城戰具備足，弓弩<a class="t" id="t0652c05"></a>機關飛輪水道、融鐵雷石戈矛利矟、內備退<a class="t" id="t0652c06"></a>道，是謂邊城成就四業者外寇不能得壞。復<a class="t" id="t0652c07"></a>次邊城四面安四種軍，象軍馬軍車軍步軍，<a class="t" id="t0652c08"></a>除其內人與外通者，是謂邊城成就五業，外<a class="t" id="t0652c09"></a>寇不能得壞。復次邊城瞻守門戶，持時曉夜<a class="t" id="t0652c10"></a>解知號令即別善惡，識者聽入不識者不聽入，<a class="t" id="t0652c11"></a>是謂邊城成就六業，外寇不能得壞。復次邊城<a class="t" id="t0652c12"></a>高峻內外剗治，除其內人與外通者，是謂邊<a class="t" id="t0652c13"></a>城成就七業，外寇不能得壞。云何邊城<span class="corr" title="[裹&gt;裏]">裏</span>四<a class="t" id="t0652c14"></a>食充滿，外寇不能得攻？復次邊城饒薪多水，<a class="t" id="t0652c15"></a>除其內人與外通者，是謂成就初食，外寇不<a class="t" id="t0652c16"></a>能得其便。復次邊城豐饒穀米庫藏充滿，除<a class="t" id="t0652c17"></a>其內人與外通者，是謂邊城成就二食，外<a class="t" id="t0652c18"></a><span class="corr" title="[不寇&gt;寇不] cf.【麗】">寇不</span>能得便。復次邊城饒稻麥豆，除其內人<a class="t" id="t0652c19"></a>與外通者，是謂邊城成就三食，外寇不能得<a class="t" id="t0652c20"></a>其便。復次邊城饒諸熟食，油酥脂膏魚脯乾<a class="t" id="t0652c21"></a>肉，是謂邊城成就四食。」佛說此偈，內外牢固，<a class="t" id="t0652c22"></a>姦宄寇賊不得其便。是故說曰，猶如邊城內<a class="t" id="t0652c23"></a>外牢固，常當專意，內無色想除外色，外無色<a class="t" id="t0652c24"></a>想除內色，內外無色想除內外色也。<a class="t" id="t0652c25"></a></p>
<blockquote class="gatha">
<p><a class="verse-num-sc" id="verse-num-sc230"></a> <a class="vagga-gatha-num-sc" id="vagga-gatha-num-sc6.14"></a>當自防護，　　時不再遇，<br>
時過生憂，<a class="t" id="t0652c26"></a>　　墜墮地獄。<a class="t" id="t0652c27"></a></p>
</blockquote>
<p><a class="t-linehead" id="t-linehead0652c27"></a>當自防護者，執心不亂諸根寂定，目見生死<a class="t" id="t0652c28"></a>災害熾然，修諸善法，知泥洹城清涼無為，防<a class="t" id="t0652c29"></a>護穢濁心垢之惱，是故說曰，當自防護。時<a class="t" id="t0653a01"></a>不再遇者，於億千萬劫乃遇一良時，雖復遭<a class="t" id="t0653a02"></a>遇，或前或後或生中國，與賢聖相遇，諸根不缺，<a class="t" id="t0653a03"></a>宿種功德，遭值佛世，汝等宿緣堪任斷結越<a class="t" id="t0653a04"></a>次取證，盡諸有漏成無漏行。是故說曰，時不<a class="t" id="t0653a05"></a>再遇。時過生憂者，從無數劫積善所致乃遇<a class="t" id="t0653a06"></a>良時，良時已過悔無所及，有八事中間不得<a class="t" id="t0653a07"></a>向王有所陳啟。云何為八？王遭喪難不得<a class="t" id="t0653a08"></a>有所陳啟，王身遇熱患不得有所陳啟，王飢<a class="t" id="t0653a09"></a>未食不得有所陳啟，王入深宮不得有所陳<a class="t" id="t0653a10"></a>啟，王或入庫藏或侵他境不得有所陳啟，王<a class="t" id="t0653a11"></a>或與鼎臣共議不得有所陳啟，有人發舉陰<a class="t" id="t0653a12"></a>謀之事不得有所陳啟，王獨坐靜默意有所<a class="t" id="t0653a13"></a>規不得有所陳啟。俗間八事有所禁忌不得<a class="t" id="t0653a14"></a>自宣。今此內法亦復如是，在八無閑不得興<a class="t" id="t0653a15"></a>發善心。云何為八？或遭喪難親族死亡，不得<a class="t" id="t0653a16"></a>興發善心。在八地獄十六鬲子，刀山劍樹火<a class="t" id="t0653a17"></a>車爐炭受諸苦惱身爛心焦，於其中間不容善<a class="t" id="t0653a18"></a>心念道。或在餓鬼，腹如泰山縱廣數十由延，<a class="t" id="t0653a19"></a>咽如細鍼長數十丈一寸千鬲，爾時意荒心<a class="t" id="t0653a20"></a>念飲食，於其中間不容善心念道。若生六天，<a class="t" id="t0653a21"></a>一男服飾百億莊嚴，食以甘露，玉女圍繞，視<a class="t" id="t0653a22"></a>東忘西視右忘左，如數疾輪無有端緒，於其<a class="t" id="t0653a23"></a>中間不容善心念道。若生邊地夷狄之中，無<a class="t" id="t0653a24"></a>佛法眾，不聞三法之音，語不真正心無篤信，<a class="t" id="t0653a25"></a>生在邪見或生長壽天，於其中間不容善心<a class="t" id="t0653a26"></a>念道。或生中國，手脚不具六情不完，或聾<a class="t" id="t0653a27"></a>盲瘖瘂，於其中間不容善心念道。或生佛後<a class="t" id="t0653a28"></a>五無間處，於其中間不容善心念道。若佛<a class="t" id="t0653a29"></a>興出於世，其人在邪見家，不信三寶，與顛倒<a class="t" id="t0653b01"></a>相應，於其中間不容善心念道。是謂八不閑<a class="t" id="t0653b02"></a>處，善不與惡俱、惡不與善俱。佛告比丘：「如<a class="t" id="t0653b03"></a>我今出現於世，如來、至真、等正覺，十號具足<a class="t" id="t0653b04"></a>敷演道義，上中下善，志趣滅度，度未度者。」是<a class="t" id="t0653b05"></a>故說曰，時過生憂，墮地獄中。<a class="t" id="t0653b06"></a></p>
<blockquote class="gatha">
<p><a class="verse-num-sc" id="verse-num-sc231"></a> <a class="vagga-gatha-num-sc" id="vagga-gatha-num-sc6.15"></a>遍於諸方求，　　念心中間察，<a class="t" id="t0653b07"></a><br>
頗有斯等類，　　不愛己愛彼，<a class="t" id="t0653b08"></a><br>
以己喻彼命，　　是故不害人。<a class="t" id="t0653b09"></a></p>
</blockquote>
<p><a class="t-linehead" id="t-linehead0653b09"></a>遍於諸方求者，心念十方，何等眾生不畏死<a class="t" id="t0653b10"></a>不懷恐懼？復有何等眾生不念樂不患苦？復<a class="t" id="t0653b11"></a>有何等眾生具一切眾行而自娛樂？是故說<a class="t" id="t0653b12"></a>曰，遍於諸方求也。念心中間察者，心常憶念<a class="t" id="t0653b13"></a>行業之本，行業有二種：一者淨觀，二者不淨<a class="t" id="t0653b14"></a>觀。智者淨觀，不智者不淨觀。是故說曰，念心<a class="t" id="t0653b15"></a>中間察也。云何頗有斯等類者？若大若小若<a class="t" id="t0653b16"></a>好若醜各自有性，彼彼自相念，如念己身無<a class="t" id="t0653b17"></a>異，是故說曰，頗有斯等類也。不愛己愛彼<a class="t" id="t0653b18"></a>者，人之受形四大俱等，命根一類無有高下，<a class="t" id="t0653b19"></a>彼命此命俱終變易，是故說曰，不愛己愛彼<a class="t" id="t0653b20"></a>也。以己喻彼命，是故不害人也。<a class="t" id="t0653b21"></a></p>
<blockquote class="gatha">
<p><a class="verse-num-sc" id="verse-num-sc232"></a> <a class="vagga-gatha-num-sc" id="vagga-gatha-num-sc6.16"></a>一切皆懼死，　　莫不畏杖痛，<a class="t" id="t0653b22"></a><br>
恕己可為譬，　　勿殺勿行杖。<a class="t" id="t0653b23"></a></p>
</blockquote>
<p><a class="t-linehead" id="t-linehead0653b23"></a>一切皆懼死者，五道眾生迴轉四流，皆畏楚毒<a class="t" id="t0653b24"></a>自護已命。世尊說曰：「若欲護己者，不當行楚<a class="t" id="t0653b25"></a>毒。」世間狂夫橫行罪業，或以刀杖共相傷害，<a class="t" id="t0653b26"></a>戲笑為惡號哭受痛，懷毒陰謀禍及門族，是故<a class="t" id="t0653b27"></a>智者絕禍於未生，資福於無形。是故說曰，一<a class="t" id="t0653b28"></a>切皆懼死，莫不畏杖痛，恕己可為譬，勿殺勿行<a class="t" id="t0653b29"></a>杖。夫行殺者，生輒短命，是故汝等當避於殺也。<a class="t" id="t0653c01"></a></p>
<blockquote class="gatha">
<p><a class="verse-num-sc" id="verse-num-sc233"></a> <a class="vagga-gatha-num-sc" id="vagga-gatha-num-sc6.17"></a>譬人久行，　　從遠吉還，<br>
親厚並安，<a class="t" id="t0653c02"></a>　　歸來喜歡。<a class="t" id="t0653c03"></a></p>
</blockquote>
<p><a class="t-linehead" id="t-linehead0653c03"></a>昔佛在舍衛國祇樹給孤獨園。時舍衛城裏<a class="t" id="t0653c04"></a>有人名曰鍾磬，宗族五親不可稱限，己身貧<a class="t" id="t0653c05"></a>匱乏諸財產，衣不覆形食不充口，五親相見<a class="t" id="t0653c06"></a>皆低頭而過。鍾磬自念：「<span class="corr" title="[五&gt;吾] cf.【麗】">吾</span>宿少福生不遇時，<a class="t" id="t0653c07"></a>自知貧困五親離薄，出則為人所笑，入則為<a class="t" id="t0653c08"></a>妻兒所責，寧出此國造他方土，死活由天安知<a class="t" id="t0653c09"></a>餘事，正使處他國土，寧彼死亡不在此求活。」<a class="t" id="t0653c10"></a>時彼鍾磬即出國界適他邦域，賣庸客作勤<a class="t" id="t0653c11"></a>力生活，憶本窮悴為五親所薄，晝夜勤勤不<a class="t" id="t0653c12"></a>暇食息，漸漸積財無數，金銀珍寶車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、<a class="t" id="t0653c13"></a>珊瑚虎珀駱駝驢騾，及以車輿載致珍寶歸還<a class="t" id="t0653c14"></a>本國。諸五親聞鍾磬多獲珍寶還來歸家，盡<a class="t" id="t0653c15"></a>出迎逆。與家別久亂髮鬢長，衣裳垢坌步負<a class="t" id="t0653c16"></a>錢財，五親不識而問曰：「鍾磬今為所在？」鍾磬<a class="t" id="t0653c17"></a>報曰：「乃在於後，斯須自到。」五親留待，復問後<a class="t" id="t0653c18"></a>人：「鍾磬所在？」後人報曰：「鍾磬最在前。」如是經<a class="t" id="t0653c19"></a>久不見鍾磬。鍾磬但言在後，後人復言在前，<a class="t" id="t0653c20"></a>遂欲至家不識鍾磬。時諸五親捉鍾磬奴指<a class="t" id="t0653c21"></a>示鍾磬，五親得與相見。「與卿別久各不相識，人<a class="t" id="t0653c22"></a>存形變乃至於斯。今我五親故來迎卿，何為<a class="t" id="t0653c23"></a>面欺故言在後？」鍾磬報曰：「我非鍾磬，後車載<a class="t" id="t0653c24"></a>寶貨乃是鍾磬。曩昔貧悴，為諸五親所見輕<a class="t" id="t0653c25"></a>忽，對面相見低頭而過。汝今何為求於鍾磬？」<a class="t" id="t0653c26"></a>五親報曰：「我等接遇卿者，今日何由得致此<a class="t" id="t0653c27"></a>財？」雖爾五親不多如本不及盡，往城外共<a class="t" id="t0653c28"></a>相問訊，沐浴澡洗，更著新衣入城歸家。至明<a class="t" id="t0653c29"></a>清旦辭五親：「違遠如來日久，欲往禮覲問訊。」<a class="t" id="t0654a01"></a>諸親報曰：「我等亦欲隨從。」是時五親相將共<a class="t" id="t0654a02"></a>至世尊所，頭面禮足在一面坐。爾時世尊見<a class="t" id="t0654a03"></a>眾坐已定，便說斯偈：「譬人久行，從遠吉還，親厚<a class="t" id="t0654a04"></a>共安，歸來喜歡。」爾時鍾磬及諸五親，歡喜踊<a class="t" id="t0654a05"></a>躍善心生焉，即起長跪請佛及僧至家設供。<a class="t" id="t0654a06"></a>如來默然受請。明日時到著衣持鉢，比丘僧<a class="t" id="t0654a07"></a>眾前後圍繞，往造磬家各各次坐。鍾磬手自<a class="t" id="t0654a08"></a>斟酌行甘饌飲食，食訖行水，更取小坐在如<a class="t" id="t0654a09"></a>來前，而受呪願。如來說偈：<a class="t" id="t0654a10"></a></p>
<blockquote class="gatha">
<p><a class="verse-num-sc" id="verse-num-sc234"></a> <a class="vagga-gatha-num-sc" id="vagga-gatha-num-sc6.18"></a>「好行福者，　　從此到彼，<br>
自受福祚，<a class="t" id="t0654a11"></a>　　如親來喜。</p>
<p><a class="verse-num-sc" id="verse-num-sc235"></a> <a class="vagga-gatha-num-sc" id="vagga-gatha-num-sc6.19"></a>起從聖教，　　禁制不善，<a class="t" id="t0654a12"></a><br>
近道見愛，　　離道莫親。</p>
<p><a class="verse-num-sc" id="verse-num-sc236"></a> <a class="vagga-gatha-num-sc" id="vagga-gatha-num-sc6.20"></a>近與不近，<a class="t" id="t0654a13"></a>　　所往者異，<br>
近道昇天，　　不近墮獄。」<a class="t" id="t0654a14"></a></p>
</blockquote>
<p><a class="t-linehead" id="t-linehead0654a14"></a>爾時鍾磬及諸五親，聞佛所說心開意悟，即<a class="t" id="t0654a15"></a>於坐上得盡信之法。<a class="t" id="t0654a16"></a></p>
<blockquote class="gatha">
<p><a class="verse-num-sc" id="verse-num-sc237"></a> <a class="vagga-gatha-num-sc" id="vagga-gatha-num-sc6.21"></a>樂法戒成就，　　誠信樂而習，<a class="t" id="t0654a17"></a><br>
能自勅身者，　　為人所愛敬。<a class="t" id="t0654a18"></a></p>
</blockquote>
<p><a class="t-linehead" id="t-linehead0654a18"></a>樂法戒成就者，眾生之類習於法教修諸善<a class="t" id="t0654a19"></a>法。戒成就者，云何？若有眾生奉持禁戒無毫<a class="t" id="t0654a20"></a>釐失，持此戒福，復生梵天受福無窮，此則缺<a class="t" id="t0654a21"></a>戒不奉禁律。何以故？由其摸質天福故。若<a class="t" id="t0654a22"></a>復有人奉持禁戒毫釐不失，持禁戒福不求生<a class="t" id="t0654a23"></a>天為梵身帝釋，不求作魔王，不求作轉輪王<a class="t" id="t0654a24"></a>典四天下，我今持戒之福求於無上等正覺，<a class="t" id="t0654a25"></a>是謂名為戒成就。是故說曰，樂法戒成就也。<a class="t" id="t0654a26"></a>誠信樂而習者，執信堅固常樂修習，心不恐<a class="t" id="t0654a27"></a>懼亦無亂念，一一篤信所行真實，常處有記<a class="t" id="t0654a28"></a>不處無記，出言至誠不說彼此，是故說曰，<a class="t" id="t0654a29"></a>誠信樂而習。云何能自勅身？夫行善者自<a class="t" id="t0654b01"></a>為己身，以物惠施自愛其福，奉持禁戒捨放<a class="t" id="t0654b02"></a>逸意，求於濟神，為後世作橋梁，論經說義廣<a class="t" id="t0654b03"></a>採異同亦為己身，是故說曰，能自勅身也。<a class="t" id="t0654b04"></a>為人所愛敬者，執行之人所遊方域，為人所<a class="t" id="t0654b05"></a>敬、歎說其德。福由人弘，名稱外被，是故說曰，<a class="t" id="t0654b06"></a>為人所愛敬也。<a class="t" id="t0654b07"></a></p>
<blockquote class="gatha">
<p><a class="verse-num-sc" id="verse-num-sc238"></a> <a class="vagga-gatha-num-sc" id="vagga-gatha-num-sc6.22"></a>為人所愛敬，　　皆由己所造，<a class="t" id="t0654b08"></a><br>
現世得稱譽，　　後生於天上。<a class="t" id="t0654b09"></a></p>
</blockquote>
<p><a class="t-linehead" id="t-linehead0654b09"></a>為人所愛敬者，人之行全則名顯，外來為數<a class="t" id="t0654b10"></a>千萬人所見尊奉，言從語用為人摽首，斯由<a class="t" id="t0654b11"></a>積行無虧損故，是故說曰，為人所愛敬。皆由<a class="t" id="t0654b12"></a>己所造者，人修善行求免厄難，受人信施衣<a class="t" id="t0654b13"></a>被<span class="gaiji">飰<!--gaiji,飯,1[飢-几＋（〡／下）],2&#x98F0;,3--></span>食床臥具病瘦醫藥，則不損耗於禁律<a class="t" id="t0654b14"></a>法，內有真誠外能消化，是故說曰，皆由己所<a class="t" id="t0654b15"></a>造也。現世所稱譽者，為天人所歎，德可敬可<a class="t" id="t0654b16"></a>貴，所遊之方無所罣礙，是故說曰，現世所稱<a class="t" id="t0654b17"></a>譽也。後生於天上者，身壞命終生善處天上，<a class="t" id="t0654b18"></a>七寶殿堂受福自然，是故說曰，後生於天上。<a class="t" id="t0654b19"></a></p>
<blockquote class="gatha">
<p><a class="verse-num-sc" id="verse-num-sc239"></a> <a class="vagga-gatha-num-sc" id="vagga-gatha-num-sc6.23"></a>教習使稟受，　　制止非法行，<a class="t" id="t0654b20"></a><br>
善者之所念，　　惡者當遠離。<a class="t" id="t0654b21"></a></p>
</blockquote>
<p><a class="t-linehead" id="t-linehead0654b21"></a>教習使稟受者，在於法功德中教授正法，隨<a class="t" id="t0654b22"></a>彼所須而演其教，是故說曰，教習使稟受。制<a class="t" id="t0654b23"></a>止非法行者，非法行者，人所憎惡多興亂念，<a class="t" id="t0654b24"></a>眾惡之原，令人墮地獄餓鬼畜生，是故說曰，<a class="t" id="t0654b25"></a>制止非法行也。善者之所念者，修善之人善<a class="t" id="t0654b26"></a>德具足，終不使人至於惡道，是故說曰，善者<a class="t" id="t0654b27"></a>之所念也。惡者當遠離者，<span class="corr" title="[要&gt;惡]">惡</span>知識者即是惡<a class="t" id="t0654b28"></a>也，行不至要動與惡俱，心中所念以惡為首，<a class="t" id="t0654b29"></a>是故說曰，惡者當遠離也。<a class="t" id="t0654c01"></a></p>
<blockquote class="gatha">
<p><a class="verse-num-sc" id="verse-num-sc240"></a> <a class="vagga-gatha-num-sc" id="vagga-gatha-num-sc6.24"></a>善與不善者，　　此二俱不別，<a class="t" id="t0654c02"></a><br>
不善生地獄，　　善者生天上。<a class="t" id="t0654c03"></a></p>
</blockquote>
<p><a class="t-linehead" id="t-linehead0654c03"></a>善與不善者，各自別異：一者妙，二者非妙；一<a class="t" id="t0654c04"></a>者定，二者亂；一趣善道，二趣惡道；一得善<a class="t" id="t0654c05"></a>譽，二致誹謗。是故說曰，善與不善也。此二俱<a class="t" id="t0654c06"></a>不別者，從此人間終亦從行地死，從此造業<a class="t" id="t0654c07"></a>而致來變，是故說曰，此二俱不別也。不善生<a class="t" id="t0654c08"></a>地獄者，惡知識人修不善行，己所施為亦欲<a class="t" id="t0654c09"></a>使人同己，是故說曰，不善生地獄也。善者生<a class="t" id="t0654c10"></a>天上者，所謂四雙八輩十二賢士，修善本、遊<a class="t" id="t0654c11"></a>虛無，不樂世煩，是故說曰，善者生天上也。<a class="t" id="t0654c12"></a></p>
<p><span class="t-juanname">◎出曜經卷第八</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
