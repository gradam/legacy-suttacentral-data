<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.31">
<article>
<div class="hgroup">
<p class="division">出曜經</p>
<h1>◎樂品第三十一</h1>
</div>
<div class="suttainfo" id="juan27"><a class="t" id="0753a10"></a>
<p><span class="t-juanname">出曜經卷第二十七</span>　<a class="t" id="0753a04"></a><a class="t" id="0753a05"></a><a class="t" id="0753a06"></a><a class="t" id="0753a07"></a><a class="t" id="0753a08"></a><br>
<span class="t-byline">姚秦涼州沙門竺佛念譯</span><a class="t" id="0753a09"></a></p>
</div>
<blockquote class="gatha">
<p><a class="text-gatha-number" id="781"></a> <a class="vagga-gatha-number" id="31.1"></a><a class="t" id="0753a10"></a>勝則怨滅，　　負則自鄙，<br>
息則快樂，<a class="t" id="0753a11"></a>　　無勝負心。<a class="t" id="0753a12"></a></p>
</blockquote>
<p><a class="t-linehead" id="t-linehead0753a12"></a>勝則怨滅，負則自鄙者，如彼怨家晝夜伺察<a class="t" id="0753a13"></a>彼人，於彼有大怨嫌，從世至世不捨罪怨，<a class="t" id="0753a14"></a>如是經歷數百千身，報怨乃息負者自鄙，<a class="t" id="0753a15"></a>是故說曰，勝則怨滅，負者自鄙也。息則快樂，<a class="t" id="0753a16"></a>無勝負心，一切結使永盡無餘，更不復起想<a class="t" id="0753a17"></a>著之念，亦復無勝負之心，我勝彼不如、彼勝<a class="t" id="0753a18"></a>我不如，都無彼此之心，是故說曰，息則快樂，<a class="t" id="0753a19"></a>無勝負心也。<a class="t" id="0753a20"></a></p>
<blockquote class="gatha">
<p><a class="text-gatha-number" id="782"></a> <a class="vagga-gatha-number" id="31.2"></a>若人嬈亂彼，　　自求安樂世，<a class="t" id="0753a21"></a><br>
遂成其怨憎，　　終不脫苦患。<a class="t" id="0753a22"></a></p>
</blockquote>
<p><a class="t-linehead" id="t-linehead0753a22"></a>若人嬈亂彼，自求安樂世者，世多有人執<a class="t" id="0753a23"></a>迷惑意，怨讎心深觸嬈於，人自望快樂宗族<a class="t" id="0753a24"></a>蒙慶，如種苦栽冀望甘菓，唐喪功夫無益於<a class="t" id="0753a25"></a>時。是故說曰，若人嬈亂彼，自求安樂世也。<a class="t" id="0753a26"></a>遂成其怨憎，終不脫苦患者，卒鬪殺人猶尚<a class="t" id="0753a27"></a>可恕，懷毒陰謀乃不可親，如斯之類必趣惡<a class="t" id="0753a28"></a>道，所以然者，由其執愚不捨故也。是故說曰，<a class="t" id="0753a29"></a>遂成其怨憎，終不脫苦患也。<a class="t" id="0753b01"></a></p>
<blockquote class="gatha">
<p><a class="text-gatha-number" id="783"></a> <a class="vagga-gatha-number" id="31.3"></a>善樂於愛欲，　　以杖加群生，<a class="t" id="0753b02"></a><br>
於中自求安，　　後世不得樂。<a class="t" id="0753b03"></a></p>
</blockquote>
<p><a class="t-linehead" id="t-linehead0753b03"></a>善樂於愛欲者，一切眾生皆貪樂樂不樂苦<a class="t" id="0753b04"></a>惱，見苦則群心不願樂，己自行殺教人殺生，<a class="t" id="0753b05"></a>己自婬泆教人婬泆，己自妄言綺語復教<a class="t" id="0753b06"></a>人妄言綺語，己自不與取復教他人竊盜他<a class="t" id="0753b07"></a>物，是故說曰，善樂於愛欲也。以杖加群生者，<a class="t" id="0753b08"></a>所行非法濫抂百姓，意之所存以傷為本，<a class="t" id="0753b09"></a>是故說曰，以杖加群生也。於中自求安，後世<a class="t" id="0753b10"></a>不得樂，人作惡行皆自為己，捨身受形遭諸<a class="t" id="0753b11"></a>苦惱，經歷生死沈漂五道，所生之處罪苦自<a class="t" id="0753b12"></a>隨，是故說曰，於中自求安，後世不得樂也。<a class="t" id="0753b13"></a></p>
<blockquote class="gatha">
<p><a class="text-gatha-number" id="784"></a> <a class="vagga-gatha-number" id="31.4"></a>人欲得歡樂，　　杖不加群生，<a class="t" id="0753b14"></a><br>
於中自求樂，　　後世亦得樂。<a class="t" id="0753b15"></a></p>
</blockquote>
<p><a class="t-linehead" id="t-linehead0753b15"></a>人欲得歡樂，杖不加群生者，一切眾生皆貪<a class="t" id="0753b16"></a>於樂不樂於苦，見彼苦者興慈愍心，四等平<a class="t" id="0753b17"></a>均視彼如赤子，初不起怨捶打眾生，處世皆<a class="t" id="0753b18"></a>求安身。「設我今日觸嬈彼者，後世之中受<a class="t" id="0753b19"></a>對無數。」是故說曰，人欲得歡樂，杖不加群生，<a class="t" id="0753b20"></a>於中自求樂，後世亦得樂也。<a class="t" id="0753b21"></a></p>
<blockquote class="gatha">
<p><a class="text-gatha-number" id="785"></a> <a class="vagga-gatha-number" id="31.5"></a>樂法樂學行，　　慎莫行惡法，<a class="t" id="0753b22"></a><br>
能善行法者，　　今世後世樂。<a class="t" id="0753b23"></a></p>
</blockquote>
<p><a class="t-linehead" id="t-linehead0753b23"></a>夫人在世務行於法，選擇善法去其惡者，周<a class="t" id="0753b24"></a>旋往來追善知識採取善教，所至到處興有<a class="t" id="0753b25"></a>法事，是故說曰，樂法樂學行，慎莫行惡法，能<a class="t" id="0753b26"></a>善行法者，今世後世樂也。<a class="t" id="0753b27"></a></p>
<blockquote class="gatha">
<p><a class="text-gatha-number" id="786"></a> <a class="vagga-gatha-number" id="31.6"></a>護法行法者，　　行法獲善報，<a class="t" id="0753b28"></a><br>
此應法律教，　　行法不趣惡。<a class="t" id="0753b29"></a></p>
</blockquote>
<p><a class="t-linehead" id="t-linehead0753b29"></a>護法行法者，行法獲善報者，能自擁護法不<a class="t" id="0753c01"></a>使漏失，後獲其福，是故說曰，護法行法者，行<a class="t" id="0753c02"></a>法獲善報也。此應法律教，行法不趣惡者，彼<a class="t" id="0753c03"></a>執行人以法自護，所生之中不遇惡災，從小<a class="t" id="0753c04"></a>至大悉受其對，天受福盡下生人間復重<a class="t" id="0753c05"></a>受福，是故說曰，此應法律教，行法不趣惡也。<a class="t" id="0753c06"></a></p>
<blockquote class="gatha">
<p><a class="text-gatha-number" id="787"></a> <a class="vagga-gatha-number" id="31.7"></a>護法行法者，　　如蓋覆其形，<a class="t" id="0753c07"></a><br>
此應法律教，　　行法不趣惡。<a class="t" id="0753c08"></a></p>
</blockquote>
<p><a class="t-linehead" id="t-linehead0753c08"></a>彼修行人擁護深法微妙之教，去諸陰蓋，如<a class="t" id="0753c09"></a>猛赫熱而獲好蓋得蒙濟度，是故說曰，護法行<a class="t" id="0753c10"></a>法者，如蓋覆其形，此應法律教，行法不趣惡也。<a class="t" id="0753c11"></a></p>
<blockquote class="gatha">
<p><a class="text-gatha-number" id="788"></a> <a class="vagga-gatha-number" id="31.8"></a>惡行入地獄，　　所至墮惡道，<a class="t" id="0753c12"></a><br>
非法自陷溺，　　如手把蛇蚖。<a class="t" id="0753c13"></a></p>
</blockquote>
<p><a class="t-linehead" id="t-linehead0753c13"></a>惡行入地獄，所至墮惡道者，人為惡行，非父<a class="t" id="0753c14"></a>母兄弟宗親所為，皆由己身為罪所致，作罪<a class="t" id="0753c15"></a>自受其殃無能代者；外道異學所見不同，外<a class="t" id="0753c16"></a>道所見己身作罪他人受報。是故說曰，惡行<a class="t" id="0753c17"></a>入地獄，所至墮惡道也。非法自陷溺，如手把<a class="t" id="0753c18"></a>蛇蚖者，猶如彼人手把蛇蚖，或以呪術而取<a class="t" id="0753c19"></a>者，或以藥草而取者，或被師教而手翫弄惡<a class="t" id="0753c20"></a>蛇，呪罷之後為蛇所嚙，死入地獄餓鬼畜生，<a class="t" id="0753c21"></a>經歷生死無有休已。是故說曰，非法自陷溺，<a class="t" id="0753c22"></a>如手把蛇蚖也。<a class="t" id="0753c23"></a></p>
<blockquote class="gatha">
<p><a class="text-gatha-number" id="789"></a> <a class="vagga-gatha-number" id="31.9"></a>不以法非法，　　二事俱同報，<a class="t" id="0753c24"></a><br>
非法入地獄，　　正法生於天。<a class="t" id="0753c25"></a></p>
</blockquote>
<p><a class="t-linehead" id="t-linehead0753c25"></a>不以法非法，二事俱同報，此眾生類造善惡<a class="t" id="0753c26"></a>行，不自覺知殃福之報，為善者不知善之有<a class="t" id="0753c27"></a>報，為惡者不知惡之有報。如彼有人得雜毒<a class="t" id="0753c28"></a>之食，得而享之，不知食中有毒，毒氣流熾<a class="t" id="0753c29"></a>不便其身。行惡之人亦復如是，當時甘口後<a class="t" id="0754a01"></a>受其殃，遂喪其命不至善處。有目之士觀食<a class="t" id="0754a02"></a>知之，斯是清淨其中無毒，便取食之後無苦<a class="t" id="0754a03"></a>患。是故說曰，不以法非法，二事俱同報，非法<a class="t" id="0754a04"></a>入地獄，正法生於天也。<a class="t" id="0754a05"></a></p>
<blockquote class="gatha">
<p><a class="text-gatha-number" id="790"></a> <a class="vagga-gatha-number" id="31.10"></a>施與戰同處，　　此德智不譽，<a class="t" id="0754a06"></a><br>
施時亦戰時，　　此事二俱等。<a class="t" id="0754a07"></a></p>
</blockquote>
<p><a class="t-linehead" id="t-linehead0754a07"></a>昔舍衛城內有一長者，名曰最勝，更有長者<a class="t" id="0754a08"></a>名曰難降，二人慳貪國中第一，饒財多寶七<a class="t" id="0754a09"></a>珍具足，象馬車乘僕從奴婢，穀食田業不可<a class="t" id="0754a10"></a>稱計。二人門戶各有七重，勅守門者，無令乞<a class="t" id="0754a11"></a>兒入我門戶中庭之中，鐵籠覆上恐有飛鳥<a class="t" id="0754a12"></a>啄拾穀食，屋舍四壁鑄鐵垣牆，恐鼠穿鑿嚙<a class="t" id="0754a13"></a>壞器物也。是時，五大聲聞各以次第詣彼教<a class="t" id="0754a14"></a>化，從地踊出教以法施，長者二人聞之各<a class="t" id="0754a15"></a>不受化。後佛自往，坐臥虛空放大光明，佛與<a class="t" id="0754a16"></a>長者說微妙法，長者雖聞心猶不達，內自思<a class="t" id="0754a17"></a>惟：「佛來至舍，不可虛爾使還精舍，宜入藏裏<a class="t" id="0754a18"></a>取一白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>布施如來。」即起入藏選一惡者反<a class="t" id="0754a19"></a>更得好，捨而更取倍得好者，心意共諍不能<a class="t" id="0754a20"></a>自決。當於其日，阿須倫與忉利天共鬪，或天<a class="t" id="0754a21"></a>得勝、阿須倫不如，或阿須倫得勝、諸天不<a class="t" id="0754a22"></a>如。爾時世尊以天眼觀見長者心，或時慳心<a class="t" id="0754a23"></a>得勝、施心不如，或時施心得勝、慳心不如。爾<a class="t" id="0754a24"></a>時世尊便說斯偈：<a class="t" id="0754a25"></a></p>
<blockquote class="gatha">
<p><a class="text-gatha-number" id="791"></a> <a class="vagga-gatha-number" id="31.11"></a>「施與戰同處，　　此德智不譽，<a class="t" id="0754a26"></a><br>
施時亦戰時，　　此事二俱等。」<a class="t" id="0754a27"></a></p>
</blockquote>
<p><a class="t-linehead" id="t-linehead0754a27"></a>長者遙聞內懷慚愧：「如來所說正謂我身。」即<a class="t" id="0754a28"></a>出好<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>持用為施，難降長者出五百兩金持<a class="t" id="0754a29"></a>用惠施，心開意解各見道跡也。<a class="t" id="0754b01"></a></p>
<blockquote class="gatha">
<p><a class="text-gatha-number" id="792"></a> <a class="vagga-gatha-number" id="31.12"></a>人遭百千變，　　等除憍慢怨，<a class="t" id="0754b02"></a><br>
時施清淨心，　　健夫最為勝。<a class="t" id="0754b03"></a></p>
</blockquote>
<p><a class="t-linehead" id="t-linehead0754b03"></a>人遭百千變，等除憍慢怨者，學人在家戀著<a class="t" id="0754b04"></a>財業，眾事憒亂心不一定，人欲脩道當離家<a class="t" id="0754b05"></a>業，除去憍慢不興想著，乃得惠施不望其報，<a class="t" id="0754b06"></a>謙恭卑下脩德之本，輕人貴己殃禍之災，是<a class="t" id="0754b07"></a>以教人閑靜之處，然後乃得脩於道真。是故<a class="t" id="0754b08"></a>說曰，人遭百千變，等除憍慢怨也。時施清淨<a class="t" id="0754b09"></a>心，健夫最為勝者，施有五時獲五功德，除<a class="t" id="0754b10"></a>去憍慢自大之心，意常清淨不懷穢濁，是故<a class="t" id="0754b11"></a>說曰，時施清淨心，健夫最為勝也。<a class="t" id="0754b12"></a></p>
<blockquote class="gatha">
<p><a class="text-gatha-number" id="793"></a> <a class="vagga-gatha-number" id="31.13"></a>忍少得勝多，　　戒勝懈怠多，<a class="t" id="0754b13"></a><br>
有信惠施者，　　後身受善報。<a class="t" id="0754b14"></a></p>
</blockquote>
<p><a class="t-linehead" id="t-linehead0754b14"></a>忍少得勝多，戒勝懈怠多者，多有眾生信心<a class="t" id="0754b15"></a>極少，瞋恚隆熾，持戒忍辱亦復少少耳，以能<a class="t" id="0754b16"></a>行忍則勝怨讎，持戒之人勝懈怠者，猶如阿<a class="t" id="0754b17"></a>那律一有施德與辟支佛，九十劫中未曾趣<a class="t" id="0754b18"></a>惡道，後生釋種家，佛並父弟，出家學道成<a class="t" id="0754b19"></a>其道果。是故說曰，忍少得勝多，戒勝懈怠多，<a class="t" id="0754b20"></a>有信惠施者，後身受善報也。<a class="t" id="0754b21"></a></p>
<blockquote class="gatha">
<p><a class="text-gatha-number" id="794"></a> <a class="vagga-gatha-number" id="31.14"></a>快哉大福報，　　所願皆全成，<a class="t" id="0754b22"></a><br>
速得第一滅，　　漸入無為際。<a class="t" id="0754b23"></a></p>
</blockquote>
<p><a class="t-linehead" id="t-linehead0754b23"></a>快哉大福報，所願皆全成者，人之修福皆由<a class="t" id="0754b24"></a>前身立行所致，值良福田種子雖少獲報無<a class="t" id="0754b25"></a>量，若復前身觸嬈賢聖，施心不純無平等<a class="t" id="0754b26"></a>意，設受人形形狀醜陋為人所輕，作惡受惡<a class="t" id="0754b27"></a>作福受福，是故說曰，快哉大福報，所願皆全<a class="t" id="0754b28"></a>成也。速得第一滅，漸入無為際者，眾結除盡<a class="t" id="0754b29"></a>諸德普具，淨如光明內外清徹，意欲所求第<a class="t" id="0754c01"></a>一義者尋時即獲，欲得永入虛無之處，尋時<a class="t" id="0754c02"></a>即得無有疑滯；正使外邪弊魔之<span class="corr" title="[度&gt;徒] cf.【麗】">徒</span>，欲來<a class="t" id="0754c03"></a>毀壞為福之人，尋時自壞，無奈之何。猶昔<a class="t" id="0754c04"></a>魔王將十八億眾，百頭一身，形像可畏，虎狼<a class="t" id="0754c05"></a>師子毒蛇惡蚖來恐如來，如來福力使魔斷<a class="t" id="0754c06"></a>壞。魔王退後，爾時世尊便說斯偈：<a class="t" id="0754c07"></a></p>
<blockquote class="gatha">
<p><a class="text-gatha-number" id="795"></a> <a class="vagga-gatha-number" id="31.15"></a>「快哉大福報，　　所願皆全成，<a class="t" id="0754c08"></a><br>
速得第一滅，　　漸入無為際。」<a class="t" id="0754c09"></a></p>
<p><a class="text-gatha-number" id="796"></a> <a class="vagga-gatha-number" id="31.16"></a>若彼求方便，　　賢聖智慧施，<a class="t" id="0754c10"></a><br>
盡其苦原本，　　當知獲大幸。<a class="t" id="0754c11"></a></p>
</blockquote>
<p><a class="t-linehead" id="t-linehead0754c11"></a>若彼求方便，賢聖智慧施者，學人欲習賢聖<a class="t" id="0754c12"></a>法者，勇猛精進意不分散，然後乃應賢聖之<a class="t" id="0754c13"></a>法，是故說曰，若彼求方便，賢聖智慧施也。盡<a class="t" id="0754c14"></a>其苦原本，當知獲大幸者，所謂苦者五盛<a class="t" id="0754c15"></a>陰是，能滅此者乃應道教，是故說曰，盡其苦<a class="t" id="0754c16"></a>原本，當知獲大幸也。<a class="t" id="0754c17"></a></p>
<blockquote class="gatha">
<p><a class="text-gatha-number" id="797"></a> <a class="vagga-gatha-number" id="31.17"></a>愛法善眠寤，　　心意潔清淨，<a class="t" id="0754c18"></a><br>
賢聖所說法，　　智者所娛樂。<a class="t" id="0754c19"></a></p>
</blockquote>
<p><a class="t-linehead" id="t-linehead0754c19"></a>學人習行達了深法，曉了分別義句所趣，心<a class="t" id="0754c20"></a>意澹然無餘異想，入定一意，不為眾邪之所<a class="t" id="0754c21"></a>傾動，賢聖所言教，翫而習之不能捨離，智<a class="t" id="0754c22"></a>者所習非愚所論，是故說曰，愛法善眠寤，心<a class="t" id="0754c23"></a>意潔清淨，賢聖所說法，智者所娛樂也。<a class="t" id="0754c24"></a></p>
<blockquote class="gatha">
<p><a class="text-gatha-number" id="798"></a> <a class="vagga-gatha-number" id="31.18"></a>若人心樂禪，　　亦復樂不起，<a class="t" id="0754c25"></a><br>
亦樂四意止，　　并及七覺意，<a class="t" id="0754c26"></a><br>
及彼四神足，　　賢聖八品道。<a class="t" id="0754c27"></a></p>
</blockquote>
<p><a class="t-linehead" id="t-linehead0754c27"></a>若人心樂禪，亦復樂不起者，彼脩行人所以<a class="t" id="0754c28"></a>樂禪者，欲於無餘泥洹界而取滅度，不起不<a class="t" id="0754c29"></a>滅，是故說曰，若人心樂禪，亦復樂不起也。亦<a class="t" id="0755a01"></a>樂四意止，并及七覺意者，止結不起謂之意<a class="t" id="0755a02"></a>止，有所覺寤故謂覺意，是故說曰，亦樂四<a class="t" id="0755a03"></a>意止，并及七覺意也。及彼四神足，賢聖八品<a class="t" id="0755a04"></a>道者，夫神足法亦斷結使，於現法中快樂<a class="t" id="0755a05"></a>無為，賢聖八品道於現法中亦斷結使，快樂<a class="t" id="0755a06"></a>善利，是故說曰，及彼四神足，賢聖八品道也。<a class="t" id="0755a07"></a></p>
<blockquote class="gatha">
<p><a class="text-gatha-number" id="799"></a> <a class="vagga-gatha-number" id="31.19"></a>善樂於揣食，　　善樂攝法服，<a class="t" id="0755a08"></a><br>
善樂於經行，　　樂處於山藪。<a class="t" id="0755a09"></a></p>
</blockquote>
<p><a class="t-linehead" id="t-linehead0755a09"></a>善樂於揣食，善樂攝法服者，如彼行人以<a class="t" id="0755a10"></a>獲斷一切之智，分別食想意不染著起於食<a class="t" id="0755a11"></a>想，食若好若醜意無是非，法服齊整不違先<a class="t" id="0755a12"></a>聖所制服飾，是故說曰，善樂於揣食，善樂攝<a class="t" id="0755a13"></a>法服也。善樂於經行，樂處於山藪，如佛契經<a class="t" id="0755a14"></a>所說，夫經行之人獲五功德。云何為五？一<a class="t" id="0755a15"></a>者堪任遠行，二者多力，三者所可食噉自然<a class="t" id="0755a16"></a>消化，四者無病，五者經行之人速得禪定。<a class="t" id="0755a17"></a>習道之人得真如四諦微妙之法，聞法意寤，<a class="t" id="0755a18"></a>即入深山無人之處禪定習道，即於無餘泥<a class="t" id="0755a19"></a>洹界而般泥洹。是故說曰，善樂於經行，善樂<a class="t" id="0755a20"></a>於山藪也。<a class="t" id="0755a21"></a></p>
<blockquote class="gatha">
<p><a class="text-gatha-number" id="800"></a> <a class="vagga-gatha-number" id="31.20"></a>以逮安樂處，　　現法而無為，<a class="t" id="0755a22"></a><br>
以越諸恐懼，　　超世諸染著。<a class="t" id="0755a23"></a></p>
</blockquote>
<p><a class="t-linehead" id="t-linehead0755a23"></a>以逮安樂處，現法而無為者，如彼修行之人，<a class="t" id="0755a24"></a>於有餘泥洹界真法自娛樂，漸漸乃至滅盡<a class="t" id="0755a25"></a>泥洹界，是故說曰，以逮安樂處，現法而無為<a class="t" id="0755a26"></a>也。以越諸恐懼，超世諸染著者，以見道跡<a class="t" id="0755a27"></a>越諸苦難，超世諸染著行過三界，為眾祐福<a class="t" id="0755a28"></a>田，是故說曰，以越諸恐懼，超世諸染著也。<a class="t" id="0755a29"></a></p>
<blockquote class="gatha">
<p><a class="text-gatha-number" id="801"></a> <a class="vagga-gatha-number" id="31.21"></a>善樂於念待，　　善觀於諸法，<a class="t" id="0755b01"></a><br>
善哉世無害，　　育養眾生類。<a class="t" id="0755b02"></a></p>
<p><a class="text-gatha-number" id="802"></a> <a class="vagga-gatha-number" id="31.22"></a>世無欲愛樂，　　越諸染著意，<a class="t" id="0755b03"></a><br>
能滅己憍慢，　　此名第一樂。<a class="t" id="0755b04"></a></p>
</blockquote>
<p><a class="t-linehead" id="t-linehead0755b04"></a>如來降神來適王家，觀世非常万物如幻，捨<a class="t" id="0755b05"></a>世王位深山學道積年苦行，坐樹王下成等<a class="t" id="0755b06"></a>正覺，七日七夜觀樹不眴。如來爾時即從坐<a class="t" id="0755b07"></a>起，詣文鱗龍王所，至彼宮殿而說斯偈。龍<a class="t" id="0755b08"></a>聞此偈心開意解，眼目得開覩如來形，愴然<a class="t" id="0755b09"></a>揮淚自鄙宿舋。是故說曰：<a class="t" id="0755b10"></a></p>
<blockquote class="gatha">
<p><a class="text-gatha-number" id="803"></a> <a class="vagga-gatha-number" id="31.23"></a>善樂於念待，　　善觀於諸法，<a class="t" id="0755b11"></a><br>
善哉世無害，　　育養眾生類。<a class="t" id="0755b12"></a></p>
<p><a class="text-gatha-number" id="804"></a> <a class="vagga-gatha-number" id="31.24"></a>世無愛欲樂，　　越諸染著意，<a class="t" id="0755b13"></a><br>
能滅己憍慢，　　此名第一樂。<a class="t" id="0755b14"></a></p>
<p><a class="text-gatha-number" id="805"></a> <a class="vagga-gatha-number" id="31.25"></a>耆老持戒樂，　　有信成就樂，<a class="t" id="0755b15"></a><br>
分別義趣樂，　　不造眾惡樂。<a class="t" id="0755b16"></a></p>
</blockquote>
<p><a class="t-linehead" id="t-linehead0755b16"></a>耆老持戒樂者，夫學道之人年雖耆艾，不辭<a class="t" id="0755b17"></a>勞苦中有退心，雖復年盛目覩世榮而復懈<a class="t" id="0755b18"></a>怠，道之在心不問老少，唯在剛烈乃至於<a class="t" id="0755b19"></a>道耳，信心以存何往不剋。是故說曰，耆老持<a class="t" id="0755b20"></a>戒樂也。有信成就樂者，人有信心四事難動，<a class="t" id="0755b21"></a>正使化作佛形現諸光相，欲來詭調者，不能<a class="t" id="0755b22"></a>使心移轉，是故說曰，有信成就樂者也。分別<a class="t" id="0755b23"></a>義趣樂者，人之辯才皆由宿行，億千万劫乃<a class="t" id="0755b24"></a>獲其辯，雖出言教分別諸義，一一所趣不失<a class="t" id="0755b25"></a>次緒，從一句義演至百千，終不吐出麤獷之<a class="t" id="0755b26"></a>言，是故說曰，分別義趣樂也。不造眾惡樂者，<a class="t" id="0755b27"></a>夫人無惡則生天上人中受福，是故說曰，不<a class="t" id="0755b28"></a>造眾惡樂也。<a class="t" id="0755b29"></a></p>
<blockquote class="gatha">
<p><a class="text-gatha-number" id="806"></a> <a class="vagga-gatha-number" id="31.26"></a>世有父母樂，　　眾聚和亦樂，<a class="t" id="0755c01"></a><br>
世有沙門樂，　　靜志樂亦然。<a class="t" id="0755c02"></a></p>
</blockquote>
<p><a class="t-linehead" id="t-linehead0755c02"></a>世有父母樂，眾聚和亦樂者，如佛契經所說，<a class="t" id="0755c03"></a>父母恩重不可得記，若使孝子欲報其恩，右<a class="t" id="0755c04"></a>肩負父左肩負母，從生至長周行天地經百<a class="t" id="0755c05"></a>千劫，亦不能報父母一日之恩。何以故？皆<a class="t" id="0755c06"></a>由父母長養五陰敷張六情使覩光明，推燥<a class="t" id="0755c07"></a>居濕隨時扶侍。是以孝子雖欲報恩，百千分<a class="t" id="0755c08"></a>未獲其一。是故說曰，世有父母樂，眾聚和亦<a class="t" id="0755c09"></a>樂也。世有沙門樂，靜志樂亦然者，出家學道<a class="t" id="0755c10"></a>斷諸恩愛離棄家業，恒行三業不失其操，復<a class="t" id="0755c11"></a>為百千群生所見愛念，隨時供養供給所須，<a class="t" id="0755c12"></a>出家梵志懃身苦體求斷縛著，所行清淨不<a class="t" id="0755c13"></a>造惡本，是故說曰，世有沙門樂，靜志樂亦然也。<a class="t" id="0755c14"></a></p>
<blockquote class="gatha">
<p><a class="text-gatha-number" id="807"></a> <a class="vagga-gatha-number" id="31.27"></a>諸佛興出樂，　　說法堪受樂，<a class="t" id="0755c15"></a><br>
眾僧和亦樂，　　和則常有安。<a class="t" id="0755c16"></a></p>
</blockquote>
<p><a class="t-linehead" id="t-linehead0755c16"></a>諸佛興出樂者，如來出現甚不可遇，猶若優<a class="t" id="0755c17"></a>曇鉢花數千万劫時時乃出。爾時群生見優<a class="t" id="0755c18"></a>鉢花，各各歡喜自相謂言：「如來降世將在不<a class="t" id="0755c19"></a>久，瑞應以現豈有虛乎？古昔經籍自有成<a class="t" id="0755c20"></a>文，若有此花出現世者，如來出世亦復不久。」<a class="t" id="0755c21"></a>諸天世人共相慶賀，皆設供養之具，遲覩如<a class="t" id="0755c22"></a>來光相形容。是故說曰，諸佛興出樂也。說法<a class="t" id="0755c23"></a>堪受樂者，佛初得道眾相具足，七七四十九<a class="t" id="0755c24"></a>日寂然入定，不與眾生敷演法味，後為梵天<a class="t" id="0755c25"></a>所請，便與四部之眾，比丘比丘尼優婆塞優<a class="t" id="0755c26"></a>婆夷，諸天龍神、揵沓和、阿須倫、旃陀羅、摩休<a class="t" id="0755c27"></a>勒、人與非人，暢演善法，群生蒙恩靡不濟度。<a class="t" id="0755c28"></a>是故說曰，說法堪受樂也。眾僧和亦樂，和則<a class="t" id="0755c29"></a>常有安者，眾者其事非一，或四或八或生<a class="t" id="0756a01"></a>無數，如來眾者為最第一；如來眾中，有四<a class="t" id="0756a02"></a>雙八輩十二賢士，諸有眾生之徒競來供養，<a class="t" id="0756a03"></a>修敬聖眾者獲福無量；如斯福田出生道果，<a class="t" id="0756a04"></a>為良為美為無旱霜，隨意所願靡不剋獲，聖<a class="t" id="0756a05"></a>眾所貴唯和為上，是故說曰，眾僧和亦樂，和<a class="t" id="0756a06"></a>則常有安也。<a class="t" id="0756a07"></a></p>
<blockquote class="gatha">
<p><a class="text-gatha-number" id="808"></a> <a class="vagga-gatha-number" id="31.28"></a>持戒完具樂，　　多聞廣知樂，<a class="t" id="0756a08"></a><br>
覩見真人樂，　　解脫行跡樂。<a class="t" id="0756a09"></a></p>
</blockquote>
<p><a class="t-linehead" id="t-linehead0756a09"></a>持戒完具樂者，其有眾生遇持戒者承事供<a class="t" id="0756a10"></a>養，隨時瞻視後獲其報，安處無為快樂自由，<a class="t" id="0756a11"></a>是故說曰，持戒完具樂也。多聞廣知樂者，復<a class="t" id="0756a12"></a>有眾生遭遇多聞之人承受其教，一一不失<a class="t" id="0756a13"></a>名身句身味身，義理通達尋究暢義，聞便即<a class="t" id="0756a14"></a>寤不復重受，是故說曰，多聞廣知樂也。覩見<a class="t" id="0756a15"></a>真人樂，解脫行跡樂者，設有眾生宿殖德<a class="t" id="0756a16"></a>本，遭遇賢聖值彼羅漢，得滅盡定及空寂定。<a class="t" id="0756a17"></a>其有眾生施真人者現身獲報，錢財集聚所<a class="t" id="0756a18"></a>願從意無願不果，於諸結使永無所染。是故<a class="t" id="0756a19"></a>說曰，覩見真人樂，解脫行跡樂也。<a class="t" id="0756a20"></a></p>
<blockquote class="gatha">
<p><a class="text-gatha-number" id="809"></a> <a class="vagga-gatha-number" id="31.29"></a>駃水清涼樂，　　法財自集快，<a class="t" id="0756a21"></a><br>
得智明慧快，　　滅慢無邪快。<a class="t" id="0756a22"></a></p>
</blockquote>
<p><a class="t-linehead" id="t-linehead0756a22"></a>駛水清涼樂者，猶若駛河澄靜清涼，聲響微<a class="t" id="0756a23"></a>細不傷害物甘甜極美，學者所貪多所成就，<a class="t" id="0756a24"></a>是故說曰，駛水清涼樂也。法財自集快者，所<a class="t" id="0756a25"></a>謂法財者，以法合集不抂物理，不為縣官盜<a class="t" id="0756a26"></a>賊水火災變所見侵欺。何以故？皆由正法獲<a class="t" id="0756a27"></a>其財利，不抂人物故使其然。是故說曰，法財<a class="t" id="0756a28"></a>自集快也。得智明慧快者，如彼學人得世間<a class="t" id="0756a29"></a>第一智，盡能分別一切眾法，普放光明有<a class="t" id="0756b01"></a>所接寤，是故說曰，得智明慧快也。滅慢無邪<a class="t" id="0756b02"></a>快者，人懷憍慢必<span class="gaiji">［夌＊欠］<!--gaiji,,1[夌＊欠],2&#x238CB;,3--></span>蔑人，從永劫以來懷<a class="t" id="0756b03"></a>善德不究竟皆由興怒，是故說曰，滅慢無邪<a class="t" id="0756b04"></a>快也。<a class="t" id="0756b05"></a></p>
<blockquote class="gatha">
<p><a class="text-gatha-number" id="810"></a> <a class="vagga-gatha-number" id="31.30"></a>得覩諸賢樂，　　同會亦復樂，<a class="t" id="0756b06"></a><br>
不與愚從事，　　畢故永以樂。<a class="t" id="0756b07"></a></p>
</blockquote>
<p><a class="t-linehead" id="t-linehead0756b07"></a>得覩諸賢樂，同會亦復樂者，賢聖之人道果<a class="t" id="0756b08"></a>以具眾德悉備，曩所修學積行乃致，其有恭<a class="t" id="0756b09"></a>敬承事賢者，後受其樂財業無數，家人和穆<a class="t" id="0756b10"></a>宗族日熾，是故說曰，得覩諸賢樂，同會亦復<a class="t" id="0756b11"></a>樂也。不與愚從事，畢故永以樂者，善人修德<a class="t" id="0756b12"></a>慕求良伴，見惡知識終以遠離，所以然者，惡<a class="t" id="0756b13"></a>人所稟終無善行，墮人在冥不覩大明，是故<a class="t" id="0756b14"></a>說曰，不與愚從事，畢故永以樂也。<a class="t" id="0756b15"></a></p>
<blockquote class="gatha">
<p><a class="text-gatha-number" id="811"></a> <a class="vagga-gatha-number" id="31.31"></a>如與愚從事，　　經歷無數日，<a class="t" id="0756b16"></a><br>
與愚同居難，　　如與怨憎會，<a class="t" id="0756b17"></a><br>
與智同處易，　　如共親親會。<a class="t" id="0756b18"></a></p>
</blockquote>
<p><a class="t-linehead" id="t-linehead0756b18"></a>如與愚從事，經歷無數日者，若彼行人與愚<a class="t" id="0756b19"></a>從事，晝夜墮落墜在生死，億佛過去不蒙濟<a class="t" id="0756b20"></a>度，是故說曰，如與愚從事，經歷無數日也。與<a class="t" id="0756b21"></a>愚同居難，如與怨憎會者，怨憎會苦難，皆由<a class="t" id="0756b22"></a>無明故，不逐良師不與善知識從事，是故說<a class="t" id="0756b23"></a>曰，與愚同居難，如與怨憎會也。與智同處易，<a class="t" id="0756b24"></a>如共親親會者，智人所學必當上及相見同<a class="t" id="0756b25"></a>歡，先笑後語和顏悅色，內外清泰無有諍訟，<a class="t" id="0756b26"></a>是故說曰，與智同處易，如共親親會也。<a class="t" id="0756b27"></a></p>
<blockquote class="gatha">
<p><a class="text-gatha-number" id="812"></a> <a class="vagga-gatha-number" id="31.32"></a>人尊甚難遇，　　終不虛託生，<a class="t" id="0756b28"></a><br>
設當託生處，　　彼家必蒙慶。<a class="t" id="0756b29"></a></p>
</blockquote>
<p><a class="t-linehead" id="t-linehead0756b29"></a>人尊甚難遇，終不虛託生者，億千万劫不可遭<a class="t" id="0756c01"></a>遇，所謂人尊者，諸佛世尊是，所謂生之處，其<a class="t" id="0756c02"></a>種清淨父母真正，其家饒財多寶七珍具足，<a class="t" id="0756c03"></a>金銀珍寶、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、真珠虎珀、象馬車乘無所<a class="t" id="0756c04"></a>渴乏，所生國土上下和穆共相順從。是故說<a class="t" id="0756c05"></a>曰，人尊甚難遇，終不虛託生也。設當託生處，<a class="t" id="0756c06"></a>彼家必蒙慶者，眷屬成就處在中國不在邪<a class="t" id="0756c07"></a>僻，是故說曰，設當託生處，彼家必蒙慶也。<a class="t" id="0756c08"></a></p>
<blockquote class="gatha">
<p><a class="text-gatha-number" id="813"></a> <a class="vagga-gatha-number" id="31.33"></a>一切得善眠，　　梵志取滅度，<a class="t" id="0756c09"></a><br>
不為欲所染，　　盡脫於諸處。<a class="t" id="0756c10"></a></p>
<p><a class="text-gatha-number" id="814"></a> <a class="vagga-gatha-number" id="31.34"></a>盡斷不祥結，　　降伏內煩熱，<a class="t" id="0756c11"></a><br>
永息得睡眠，　　心識悉清徹。<a class="t" id="0756c12"></a></p>
</blockquote>
<p><a class="t-linehead" id="t-linehead0756c12"></a>昔佛成道未久，初度五人，次後五人、江村十<a class="t" id="0756c13"></a>三人、賢士眾中三十七人，通佛六十一人。爾<a class="t" id="0756c14"></a>時世尊告諸弟子：「汝等各各四面教化，度閻<a class="t" id="0756c15"></a>浮利地人。吾欲獨往詣江水側。」度三迦葉師<a class="t" id="0756c16"></a>徒千人，次度舍利弗、目揵連，次度洴沙王，在<a class="t" id="0756c17"></a>羅閱城迦蘭陀竹園所。爾時阿那邠低長者，<a class="t" id="0756c18"></a>有少俗緣來至羅閱城中，造大長者欲得寄<a class="t" id="0756c19"></a>住，正值彼家男女僕從各各作役，或破薪然<a class="t" id="0756c20"></a>火，或吹生熟食，或有布置坐具氍毹<span class="gaiji">毾<!--gaiji,毾,1[翕＊毛],2&#x23C05;,3--></span><span class="gaiji">［登＊毛］<!--gaiji,,1[登＊毛],2&#x3CAA;,3--></span>。<a class="t" id="0756c21"></a>是時，長者躬敷高座懸繒幡蓋香汁灑地。是<a class="t" id="0756c22"></a>時，阿那邠低長者問彼長者：「貴家今日辦具<a class="t" id="0756c23"></a>待賓之調亦非小節，為欲請國王過舍？為是<a class="t" id="0756c24"></a>貴家男欲娶婦？女欲嫁乎？願聞其意。」其主報<a class="t" id="0756c25"></a>曰：「我今所辦餚饌之具，亦非天及世人所能<a class="t" id="0756c26"></a>測度，亦非國王群臣百僚，男不娶婦女不出<a class="t" id="0756c27"></a>門。我所以辦具甘饌飲食者，清旦請佛及比<a class="t" id="0756c28"></a>丘僧在家供養。」阿那邠低聞佛名號及比丘<a class="t" id="0756c29"></a>僧，衣毛悚竪悲而且喜，尋往佛所頭面禮足<a class="t" id="0757a01"></a>在一面坐，斯須退坐前白佛言：「伏惟天尊興<a class="t" id="0757a02"></a>居輕利遊步康彊，聞僑在此得善眠乎？」爾<a class="t" id="0757a03"></a>時世尊與阿那邠低而說斯偈，是故說曰：<a class="t" id="0757a04"></a></p>
<blockquote class="gatha">
<p><a class="text-gatha-number" id="815"></a> <a class="vagga-gatha-number" id="31.35"></a>「一切得善眠，　　梵志取滅度，<a class="t" id="0757a05"></a><br>
不為欲所染，　　盡脫於諸處。<a class="t" id="0757a06"></a></p>
<p><a class="text-gatha-number" id="816"></a> <a class="vagga-gatha-number" id="31.36"></a>盡斷不祥結，　　降伏內煩熱，<a class="t" id="0757a07"></a><br>
永息得睡眠，　　心識悉清徹。」<a class="t" id="0757a08"></a></p>
<p><a class="text-gatha-number" id="817"></a> <a class="vagga-gatha-number" id="31.37"></a>慎莫著於樂，　　當就護來行，<a class="t" id="0757a09"></a><br>
當念捨於世，　　觀於快樂事。<a class="t" id="0757a10"></a></p>
</blockquote>
<p><a class="t-linehead" id="t-linehead0757a10"></a>慎莫著於樂，當就護來行者，夫人學道不苦<a class="t" id="0757a11"></a>不成，要當須苦然後乃成，捨世俗禪及俗解<a class="t" id="0757a12"></a>脫，修無漏禪無漏解脫，是故說曰，慎莫著於<a class="t" id="0757a13"></a>樂，當就護來行。當念捨於世，觀於快樂事者，<a class="t" id="0757a14"></a>人遇小樂當更求索增其樂本，是故說曰，當<a class="t" id="0757a15"></a>念捨於世，觀於快樂事也。<a class="t" id="0757a16"></a></p>
<blockquote class="gatha">
<p><a class="text-gatha-number" id="818"></a> <a class="vagga-gatha-number" id="31.38"></a>如世俗歡樂，　　及彼天上樂，<a class="t" id="0757a17"></a><br>
此名為愛盡，　　十六未獲一。<a class="t" id="0757a18"></a></p>
</blockquote>
<p><a class="t-linehead" id="t-linehead0757a18"></a>如世俗歡樂，及彼天上樂者，世俗樂者欲界<a class="t" id="0757a19"></a>之樂，及彼天樂者色界之樂，眾生之類長夜<a class="t" id="0757a20"></a>之中，迷惑五趣不知稟真，貪著世俗禪福之<a class="t" id="0757a21"></a>報，流轉五趣周而復始，謂為得道永滅不起，<a class="t" id="0757a22"></a>是故說曰，如世俗歡樂，及彼天上樂也。此名<a class="t" id="0757a23"></a>為愛盡，十六不獲一者，其有行人先斷愛根<a class="t" id="0757a24"></a>永去枝葉，執意懷懼防惡未然，後得無漏之<a class="t" id="0757a25"></a>樂遊心自然，於十六分中未得其一。是故說<a class="t" id="0757a26"></a>曰，此名為愛盡，十六不獲一也。<a class="t" id="0757a27"></a></p>
<blockquote class="gatha">
<p><a class="text-gatha-number" id="819"></a> <a class="vagga-gatha-number" id="31.39"></a>能捨於重擔，　　更不造重擔，<a class="t" id="0757a28"></a><br>
重擔世之苦，　　能捨最快樂。<a class="t" id="0757a29"></a></p>
</blockquote>
<p><a class="t-linehead" id="t-linehead0757a29"></a>能捨於重擔，更不造重擔等者，如人負重<a class="t" id="0757b01"></a>擔經過嶮難處，所負既不要世俗不急貨，亦<a class="t" id="0757b02"></a>非金銀珍寶、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、真珠琥珀，乃是世俗<a class="t" id="0757b03"></a>不要之貨，傍人諫語：「觀君所負，非是真寶，何<a class="t" id="0757b04"></a>不捨之，更求真者？」其人即捨，更求真者。<a class="t" id="0757b05"></a>觀此眾生亦復如是，負五陰身遊處欲界，宛<a class="t" id="0757b06"></a>轉生死不能得出。聖人告曰：「汝今所負五陰<a class="t" id="0757b07"></a>之形，穢漏臭處荷負是為？宜可速捨更求<a class="t" id="0757b08"></a>輕者。」爾時眾生即設方便，捨欲界形受色<a class="t" id="0757b09"></a>界身。已受色界之形，聖人復往就彼教化，<a class="t" id="0757b10"></a>使令捨身就無漏智五分法性。是故說曰，能<a class="t" id="0757b11"></a>捨於重擔，更不造重擔，重擔世之苦，能捨最快<a class="t" id="0757b12"></a>樂也。<a class="t" id="0757b13"></a></p>
<blockquote class="gatha">
<p><a class="text-gatha-number" id="820"></a> <a class="vagga-gatha-number" id="31.40"></a>盡斷諸愛欲，　　及滅一切行，<a class="t" id="0757b14"></a><br>
并滅五陰本，　　更不受三有。<a class="t" id="0757b15"></a></p>
</blockquote>
<p><a class="t-linehead" id="t-linehead0757b15"></a>如彼行人以無漏慧觀，滅欲愛色愛無色愛，<a class="t" id="0757b16"></a>身行口行意行，除身三口四意三永盡無餘，<a class="t" id="0757b17"></a>解知五陰興起本末，更不復著三有之行。是<a class="t" id="0757b18"></a>故說曰，盡斷諸愛欲，及滅一切行，并滅五陰本，<a class="t" id="0757b19"></a>更不受三有也。<a class="t" id="0757b20"></a></p>
<blockquote class="gatha">
<p><a class="text-gatha-number" id="821"></a> <a class="vagga-gatha-number" id="31.41"></a>義興則有樂，　　朋友食福樂，<a class="t" id="0757b21"></a><br>
彼滅寂然樂，　　展轉普及人，<a class="t" id="0757b22"></a><br>
苦為樂為本。<a class="t" id="0757b23"></a></p>
</blockquote>
<p><a class="t-linehead" id="t-linehead0757b23"></a>義興則有樂，朋友食福樂等者，猶若商賈之<a class="t" id="0757b24"></a>人勞形苦體，<span class="corr" title="[冐&gt;冒]">冒</span>涉危嶮採致重寶，安隱還家<a class="t" id="0757b25"></a>宗族慶賀，男女大小靡不歡喜，朋友同伴<a class="t" id="0757b26"></a>悉皆蒙恩；若使開意惠施普及一切，無復<a class="t" id="0757b27"></a>眾苦以樂為本，宗族娛樂不能捨離。是故說<a class="t" id="0757b28"></a>曰，義興則有樂，朋友食福樂，彼滅寂然樂，展<a class="t" id="0757b29"></a>轉普及人，苦為樂為本也。<a class="t" id="0757c01"></a></p>
<blockquote class="gatha">
<p><a class="text-gatha-number" id="822"></a> <a class="vagga-gatha-number" id="31.42"></a>猶彼火爐，　　赫焰熾然，<br>
漸漸還滅，<a class="t" id="0757c02"></a>　　不知所湊。<a class="t" id="0757c03"></a></p>
<p><a class="text-gatha-number" id="823"></a> <a class="vagga-gatha-number" id="31.43"></a>如是等見人，　　免於愛欲泥，<a class="t" id="0757c04"></a><br>
去亦無處所，　　以獲無動樂。<a class="t" id="0757c05"></a></p>
</blockquote>
<p><a class="t-linehead" id="t-linehead0757c05"></a>猶彼火爐，赫焰熾然者，猶若彼匠火燒鐵<a class="t" id="0757c06"></a>丸，極自熾然甚難可近，是以聖人觀眾生類<a class="t" id="0757c07"></a>婬怒癡火，而自燒炙不自覺知。是故說曰，猶<a class="t" id="0757c08"></a>彼火爐，赫焰熾然也。漸漸還滅，不知所湊者，<a class="t" id="0757c09"></a>如彼熱鐵丸漸漸至冷，不知熱之所湊，亦復<a class="t" id="0757c10"></a>不知冷之所在，是故說曰，漸漸還滅，不知所湊<a class="t" id="0757c11"></a>也。如是等見人，免於愛欲泥者，彼脩行人得<a class="t" id="0757c12"></a>等解脫無復罣礙，免於愛欲之深泥，便得離<a class="t" id="0757c13"></a>於生死之岸，是故說曰，如是等見人，免於愛<a class="t" id="0757c14"></a>欲泥也。去亦無處所，以獲無動樂者，如是之<a class="t" id="0757c15"></a>類神與冥合識與空體，亦復不知東西南北<a class="t" id="0757c16"></a>四維上下，來亦不知所從來，去亦不知所從<a class="t" id="0757c17"></a>去，猶如熱鐵丸漸漸欲冷，不知熱之所湊，亦<a class="t" id="0757c18"></a>復不知冷之所在，是故說曰，去亦無處所，以<a class="t" id="0757c19"></a>獲無動樂也。<a class="t" id="0757c20"></a></p>
<blockquote class="gatha">
<p><a class="text-gatha-number" id="824"></a> <a class="vagga-gatha-number" id="31.44"></a>中間無有恚，　　有變易不停，<a class="t" id="0757c21"></a><br>
除憂無有愁，　　寂然觀世有。<a class="t" id="0757c22"></a></p>
</blockquote>
<p><a class="t-linehead" id="t-linehead0757c22"></a>中間無有恚者，所謂恚者，染污人心不至于<a class="t" id="0757c23"></a>道，唯有無垢之人，乃能免此恚怒之心，是<a class="t" id="0757c24"></a>故說曰，中間無有恚也。有變易不停者，世多<a class="t" id="0757c25"></a>有行，行有輕重舉操不同，或有冥契運至不<a class="t" id="0757c26"></a>造結使，或有知而故犯以興塵勞。是以聖人<a class="t" id="0757c27"></a>布誡後生，欲令執行之人改既往之失、絕將<a class="t" id="0757c28"></a>來之禍，貪學之人翫之寶之，未墜于心便能<a class="t" id="0757c29"></a>進適賢聖之室，然後方知聖法之可崇，穢法<a class="t" id="0758a01"></a>之叵近。是故說曰，有變易不停也。除憂無有<a class="t" id="0758a02"></a>愁者，如彼脩行人，永拔愁憂之本，與樂根<a class="t" id="0758a03"></a>共相應，寂然觀世變，如彼幻野馬也。是故<a class="t" id="0758a04"></a>說曰，除憂無有愁，寂然觀世有也。<a class="t" id="0758a05"></a></p>
<blockquote class="gatha">
<p><a class="text-gatha-number" id="825"></a> <a class="vagga-gatha-number" id="31.45"></a>有樂無有惱，　　正法而多聞，<a class="t" id="0758a06"></a><br>
設見有所損，　　人人貪於色。<a class="t" id="0758a07"></a></p>
</blockquote>
<p><a class="t-linehead" id="t-linehead0758a07"></a>有樂無有惱，正法而多聞者，如彼入定人，晝<a class="t" id="0758a08"></a>夜禪寂不離定意，空無相願以為遊觀，當時<a class="t" id="0758a09"></a>雖復身遭苦行，神寂無為無所傷損，如彼行<a class="t" id="0758a10"></a>人無瞋怒心，慈愍群萌與己無異，是故說曰，<a class="t" id="0758a11"></a>有樂無有惱，正法而多聞也。設見有所損，人<a class="t" id="0758a12"></a>人貪於色者，如彼學者觀彼根原，婬怒癡病<a class="t" id="0758a13"></a>眾禍之首，皆起欲怒心意，共相染污以成大<a class="t" id="0758a14"></a>患，便不能脫生老病死愁憂苦惱眾患之原。<a class="t" id="0758a15"></a>是故說曰，設見有所損，人人貪於色。<a class="t" id="0758a16"></a></p>
<blockquote class="gatha">
<p><a class="text-gatha-number" id="826"></a> <a class="vagga-gatha-number" id="31.46"></a>無結世善壽，　　大法知結原，<a class="t" id="0758a17"></a><br>
人當明結瑕，　　人人心縛著，<a class="t" id="0758a18"></a><br>
亦縛於色本。<a class="t" id="0758a19"></a></p>
</blockquote>
<p><a class="t-linehead" id="t-linehead0758a19"></a>無結之人婬怒癡盡，不復樂俗眾結之本，怨<a class="t" id="0758a20"></a>讎恚心亦復不興，明人所鑒能斷斯病，既自<a class="t" id="0758a21"></a>去病復治他人使無有病，亦復不念著於眾<a class="t" id="0758a22"></a>色，利衰毀譽其心不動，是故說曰，無結世善<a class="t" id="0758a23"></a>壽，大法知結原，人當明結瑕，人人貪縛著，亦<a class="t" id="0758a24"></a>縛於色本。<a class="t" id="0758a25"></a></p>
<blockquote class="gatha">
<p><a class="text-gatha-number" id="827"></a> <a class="vagga-gatha-number" id="31.47"></a>一切受辱苦，　　一切任己樂，<a class="t" id="0758a26"></a><br>
勝負自然興，　　竟不有所獲。<a class="t" id="0758a27"></a></p>
</blockquote>
<p><a class="t-linehead" id="t-linehead0758a27"></a>一切受辱苦，一切任己樂者，人遭困厄意不<a class="t" id="0758a28"></a>得舒，瞻人顏色恒恐失意，自恣之人隨意所<a class="t" id="0758a29"></a>欲，如念即至如響應聲，是故說曰，一切<a class="t" id="0758b01"></a>受辱苦，一切任己樂也。勝負自然興，竟不有<a class="t" id="0758b02"></a>所獲者，如人處世貴賤無常，或為轉輪聖王，<a class="t" id="0758b03"></a>後便為粟散諸王，一尊一卑或高或下，唯有<a class="t" id="0758b04"></a>賢聖之道無有尊卑高下，是故說曰，勝負自<a class="t" id="0758b05"></a>然興，竟不有所獲也。<a class="t" id="0758b06"></a></p>
<blockquote class="gatha">
<p><a class="text-gatha-number" id="828"></a> <a class="vagga-gatha-number" id="31.48"></a>諸欲得樂壽，　　能忍彼輕報，<a class="t" id="0758b07"></a><br>
忍者忍於人，　　不忍處諸有。<a class="t" id="0758b08"></a></p>
</blockquote>
<p><a class="t-linehead" id="t-linehead0758b08"></a>取要言之略說其義，無害而生害，無惱而生<a class="t" id="0758b09"></a>惱，無恚而生恚，無怨而生怨，如上無異。<a class="t" id="0758b10"></a></p>
<blockquote class="gatha">
<p><a class="text-gatha-number" id="829"></a> <a class="vagga-gatha-number" id="31.49"></a>諸欲得樂壽，　　於惑而無惑，<a class="t" id="0758b11"></a><br>
惑者惑於人，　　我斯無有惑。<a class="t" id="0758b12"></a></p>
<p><a class="text-gatha-number" id="830"></a> <a class="vagga-gatha-number" id="31.50"></a>諸欲得樂壽，　　終己無結著，<a class="t" id="0758b13"></a><br>
當食於念食，　　如彼光音天，<a class="t" id="0758b14"></a></p>
<p><a class="text-gatha-number" id="831"></a> <a class="vagga-gatha-number" id="31.51"></a><span class="corr" title="[恆&gt;恒] cf.【麗】">恒</span>以念為食，　　意身無所猗。<a class="t" id="0758b15"></a><br>
村野見苦樂，　　彼此無所燒，<a class="t" id="0758b16"></a><br>
雖值更樂跡，　　無跡焉有更？<a class="t" id="0758b17"></a></p>
</blockquote>
<p><a class="t-linehead" id="t-linehead0758b17"></a>村野見苦樂，彼此無所燒者，人之脩道或在<a class="t" id="0758b18"></a>城傍依村而住，或在曠野無人之處，或時遇<a class="t" id="0758b19"></a>苦眾人痛心，時復遭樂不以為歡，不興更樂<a class="t" id="0758b20"></a>起十二種病。彼者彼六塵，此者此六情。是<a class="t" id="0758b21"></a>故說曰，村野見苦樂，彼此無所燒也。雖值更<a class="t" id="0758b22"></a>樂跡，無跡焉有更者，人之處世心恒放逸，先<a class="t" id="0758b23"></a>更後樂遂增罪根，或時生彼地獄更樂，無更<a class="t" id="0758b24"></a>則無跡，亦復無有地獄更樂，是故說曰，雖值<a class="t" id="0758b25"></a>更樂跡，無跡焉有更也。<a class="t" id="0758b26"></a></p>
<blockquote class="gatha">
<p><a class="text-gatha-number" id="832"></a> <a class="vagga-gatha-number" id="31.52"></a>所在有賢人，　　不著欲垢穢，<a class="t" id="0758b27"></a><br>
正使遭苦樂，　　不興於害心。<a class="t" id="0758b28"></a></p>
</blockquote>
<p><a class="t-linehead" id="t-linehead0758b28"></a>所在有賢人，不著欲穢垢者，聖人處世多自<a class="t" id="0758b29"></a>隱遁，不著欲想不興欲垢，所謂賢人，阿那含、<a class="t" id="0758c01"></a>阿羅漢是。故說曰，所在有賢人，不著欲穢垢<a class="t" id="0758c02"></a>也。正使遭苦樂，不興於害意者，雖遭苦樂不<a class="t" id="0758c03"></a>興想著，是故說曰，正使遭苦樂，不興於害意<a class="t" id="0758c04"></a>也。<a class="t" id="0758c05"></a></p>
<p><span class="t-juanname">出曜經卷第二十七</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
