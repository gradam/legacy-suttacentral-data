<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t499"><article><div class="hgroup mirror"><h1 class="mirror-row"><span class="mirror-left">T No. 499</span><span class="mirror-right">佛為阿支羅迦葉自化作苦經</span></h1></div><a class="t" id="t0768b19"></a><p class="suttainfo"><span class="t-juanname" >佛為阿支羅迦葉自化作苦經</span><br><a class="t" id="t0768b20"></a><a class="t" id="t0768b21"></a><span class="t-byline">失譯</span></p><a class="t" id="t0768b16"></a><a class="t" id="t0768b17"></a><a class="t" id="t0768b18"></a><a class="t" id="t0768b22"></a><p><a class="t-linehead" id="t-linehead0768b22"></a>如是我聞：</p><p>一時，佛住王舍城耆闍崛山。</p><p>爾時<a class="t" id="t0768b23"></a>世尊，晨朝著衣持&#x9262;，出耆闍崛山，入王舍<a class="t" id="t0768b24"></a>城乞食。</p><p><a class="t-linehead" id="t-linehead0768b24"></a>時有阿支羅迦葉，為營小事，出王<a class="t" id="t0768b25"></a>舍城，向耆闍崛山。遙見世尊，見已詣佛所，<a class="t" id="t0768b26"></a>白佛言：「瞿曇！欲有所問，寧有閑暇，見答與<a class="t" id="t0768b27"></a>不？」</p><p><a class="t-linehead" id="t-linehead0768b27"></a>佛告迦葉：「今非論時，我今入城乞食，來<a class="t" id="t0768b28"></a>還則是其時，當為汝說。」</p><p><a class="t-linehead" id="t-linehead0768b28"></a>第二亦如是說，第<a class="t" id="t0768b29"></a>三復問：「瞿曇何為我作留難？瞿曇云何有異？<a class="t" id="t0768c01"></a>我今欲有所問，為我解說。」</p><p><a class="t-linehead" id="t-linehead0768c01"></a>佛告阿支羅迦葉：<a class="t" id="t0768c02"></a>「隨汝所問。」</p><p><a class="t-linehead" id="t-linehead0768c02"></a>阿支羅迦葉白佛言：「云何瞿曇，<a class="t" id="t0768c03"></a>苦自作耶？」</p><p><a class="t-linehead" id="t-linehead0768c03"></a>佛告迦葉：「苦自作者，此是無記。」</p><a class="t" id="t0768c04"></a><p><a class="t-linehead" id="t-linehead0768c04"></a>迦葉復問：「云何瞿曇，苦他作耶？」</p><p>佛告迦葉：<a class="t" id="t0768c05"></a>「苦他作者，此亦無記。」</p><p><a class="t-linehead" id="t-linehead0768c05"></a>迦葉復問：「苦自他作<a class="t" id="t0768c06"></a>耶？」</p><p><a class="t-linehead" id="t-linehead0768c06"></a>佛告迦葉：「苦自他作，此亦無記。」</p><p>迦葉復<a class="t" id="t0768c07"></a>問：「云何瞿曇，苦非自非他無因作耶？」</p><p><a class="t-linehead" id="t-linehead0768c07"></a>佛告<a class="t" id="t0768c08"></a>迦葉：「苦非自非他無因作者，此亦無記。」</p><p><a class="t-linehead" id="t-linehead0768c08"></a>迦<a class="t" id="t0768c09"></a>葉復問：「瞿曇！所問苦自作耶？答言無記。他<a class="t" id="t0768c10"></a>作耶？自他作耶？非自非他無因作耶？答言無<a class="t" id="t0768c11"></a>記。今無此苦耶？」</p><p><a class="t-linehead" id="t-linehead0768c11"></a>佛告迦葉：「非無此苦，然有<a class="t" id="t0768c12"></a>此苦。」</p><p><a class="t-linehead" id="t-linehead0768c12"></a>迦葉白佛言：「善哉瞿曇！說有此苦，為<a class="t" id="t0768c13"></a>我說法，令我知苦見苦。」</p><p><a class="t-linehead" id="t-linehead0768c13"></a>佛告迦葉：「若受即<a class="t" id="t0768c14"></a>自受者，我應說苦自作；若他受他即受者，是<a class="t" id="t0768c15"></a>則他作；若受自受受他受復與苦者，如是者<a class="t" id="t0768c16"></a>自他作，我亦不說；若不因自他無因而生苦<a class="t" id="t0768c17"></a>者，我亦不說。離此諸邊，說其中道。如來說<a class="t" id="t0768c18"></a>法，此有故彼有，此起故彼起，謂緣無明行<a class="t" id="t0768c19"></a>乃至純大苦聚集；無明滅則行滅，乃至純大<a class="t" id="t0768c20"></a>苦聚滅。」</p><p><a class="t-linehead" id="t-linehead0768c20"></a>佛說此經已，阿支羅迦葉遠塵離<a class="t" id="t0768c21"></a>垢，得法眼淨。</p><p><a class="t-linehead" id="t-linehead0768c21"></a>時阿支羅迦葉，見法得法，知<a class="t" id="t0768c22"></a>法入法，度諸狐疑，不由他知，不因他度，於<a class="t" id="t0768c23"></a>正法律，心得無畏，合掌白佛言：「世尊！我今<a class="t" id="t0768c24"></a>已度，我從今日，歸依佛、歸依法、歸依僧，盡<a class="t" id="t0768c25"></a>形壽作優婆塞，證知我。」</p><p><a class="t-linehead" id="t-linehead0768c25"></a>阿支羅迦葉聞佛<a class="t" id="t0768c26"></a>所說，歡喜隨喜，作禮而去。</p><p><a class="t-linehead" id="t-linehead0768c26"></a>時阿支羅迦葉<a class="t" id="t0768c27"></a>辭世尊去，不久為護犢牸牛所觸殺，於命終<a class="t" id="t0768c28"></a>時，諸根清淨，顏色鮮白。</p><p><a class="t-linehead" id="t-linehead0768c28"></a>爾時世尊，入城乞<a class="t" id="t0768c29"></a>食。時有眾多比丘，亦入王舍城乞食，聞有<a class="t" id="t0769a01"></a>傳說，阿支羅迦葉從世尊聞法，辭去不久，<a class="t" id="t0769a02"></a>為牛所觸殺，於命終時，諸根清淨，顏色鮮<a class="t" id="t0769a03"></a>白。諸比丘乞食已還出，舉衣&#x9262;洗足，詣世尊<a class="t" id="t0769a04"></a>所，稽首禮足，退座一面，白佛言：「世尊！我今<a class="t" id="t0769a05"></a>晨朝，眾多比丘，入城乞食，聞阿支羅迦葉<a class="t" id="t0769a06"></a>從世尊聞法律，辭去不久，為護犢牛所觸殺，<a class="t" id="t0769a07"></a>於命終時，諸根清淨，顏色鮮白。世尊！彼生<a class="t" id="t0769a08"></a>何趣？何處受生？彼何所得？」</p><p><a class="t-linehead" id="t-linehead0769a08"></a>佛告諸比丘：「彼<a class="t" id="t0769a09"></a>已見法知法，次法不受於法，已般涅槃，汝<a class="t" id="t0769a10"></a>等當往供養其身。」</p><p><a class="t-linehead" id="t-linehead0769a10"></a>爾時，世尊為阿支羅迦葉<a class="t" id="t0769a11"></a>受第一記。</p><a class="t" id="t0769a12"></a><p class="endsutta"><span class="t-juanname" >佛說為阿支羅迦葉自化作苦經一卷</span></p></article><aside id="metaarea"><p>This text is Taishō vol. 14 sūtra no. 499. It is taken from <a href="http://tripitaka.cbeta.org/T14n0499_001" target="_blank">CBETA</a>.</p></aside></body></html>