<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t741">
<article>
<div class="mirror hgroup">
<h1 class="mirror-row">
<span class="mirror-left latin">T No. 741</span><span class="mirror-right">五苦章句經</span>
</h1>
</div>
　<a class="t" id="t0543c01"></a><a class="t" id="t0543c02"></a>
<p class="suttainfo latin"><span class="juannum">No. 741</span><br>
<a class="t" id="t0543c03"></a> <span class="t-juanname">五苦章句經<span class="t-note">（一名淨除罪<span class="corr" title="[盍&gt;蓋] cf.【麗】">蓋</span>娛樂佛法經，一名諸天五苦經）</span></span><br>
<a class="t" id="t0543c04"></a><a class="t" id="t0543c05"></a> <span class="t-byline">東晉西域沙門竺曇無蘭譯</span></p>
<a class="t" id="t0543c06"></a>
<p><a class="t-linehead" id="t-linehead0543c06"></a>世尊曰：「三界、五道生死不絕，凡有五苦。何謂<a class="t" id="t0543c07"></a>五苦？一曰諸天苦，二曰人道苦，三曰畜生<a class="t" id="t0543c08"></a>苦，四曰餓鬼苦，五曰地獄苦。</p>
<p><a class="t-linehead" id="t-linehead0543c08"></a>「何謂諸天苦？從<a class="t" id="t0543c09"></a>第一天上至二十八天，除中阿那含天，皆是<a class="t" id="t0543c10"></a>持五戒、守十善、行四禪者得生其上。無道<a class="t" id="t0543c11"></a>慧意故，有生老病死，亦有不盡其天壽者，隨<a class="t" id="t0543c12"></a>其先世所作故，壽命有長短。諸天有二大<a class="t" id="t0543c13"></a>災：一曰命盡，二曰劫盡。劫盡有三因緣：<a class="t" id="t0543c14"></a>一曰大火，二曰大風，三曰大水。命盡有七<a class="t" id="t0543c15"></a>證：一曰項中光滅，二曰頭上華萎，三曰顏色<a class="t" id="t0543c16"></a>為變，四曰衣上塵土，五曰腋下汗出，六曰身<a class="t" id="t0543c17"></a>形損瘦，七曰蠅著自然，離於本座。遭水災<a class="t" id="t0543c18"></a>時，大洪水起，齊十五天，其中所有無不盡<a class="t" id="t0543c19"></a>者；遭風災時，隨藍大風四起，吹須彌山及<a class="t" id="t0543c20"></a>諸名山，山山相摶，令如粉塵，無不盡者；遭<a class="t" id="t0543c21"></a>火災時，七日竝出，凝住不行，燒滅天地，皆<a class="t" id="t0543c22"></a>如融金，欲界所有其中皆盡。最上四天，雖<a class="t" id="t0544a01"></a>壽八十億四千萬劫，要當皆死，屬八惡道，是<a class="t" id="t0544a02"></a>謂一苦。</p>
<p><a class="t-linehead" id="t-linehead0544a02"></a>「二曰人道苦。有百千種，人實為疲勞。<a class="t" id="t0544a03"></a>從奴婢、下使、乞兒、賤人，中間富貴，上至帝王、<a class="t" id="t0544a04"></a>轉輪聖王，皆有生老病死、飢渴寒熱、苦痛愁<a class="t" id="t0544a05"></a>惱、憂患災變，或有兵賊、牢獄刑戮、火燒水溺、<a class="t" id="t0544a06"></a>墜落堆廅、塼石刀杖、奔車逸馬、怨家劫盜，<a class="t" id="t0544a07"></a>更相傷害。其死萬端，一切眾生，未脫三界，<a class="t" id="t0544a08"></a>皆共有之，是謂二苦。</p>
<p><a class="t-linehead" id="t-linehead0544a08"></a>「三曰畜生苦。蜎蜚蠕<a class="t" id="t0544a09"></a>動、蚑行喘息、飛鳥走獸、上至象、龍、金翅鳥<a class="t" id="t0544a10"></a>王皆是畜生，亦有飢渴寒熱、憂患勤苦，強者<a class="t" id="t0544a11"></a>伏弱、更相噉食，或有屠殺、田獵、網羅，以肉<a class="t" id="t0544a12"></a>供人。其變萬端，不可具說，是謂三苦。</p>
<p><a class="t-linehead" id="t-linehead0544a12"></a>「四曰餓<a class="t" id="t0544a13"></a>鬼苦。有九種餓鬼：第一輩者，身長一由旬，頸<a class="t" id="t0544a14"></a>所咽處，如一鍼孔。行步之時，支節骨解，如五<a class="t" id="t0544a15"></a>百車聲。咽火炎出，自相燒然。若見流水，往<a class="t" id="t0544a16"></a>即枯竭，不得一咽。或得一咽，化為膿血，或為<a class="t" id="t0544a17"></a>沸屎，或為銅銷。咽自然大，熱爛下過，無<a class="t" id="t0544a18"></a>不洞徹。罪過未畢，身自然復如是。皆先時<a class="t" id="t0544a19"></a>為人，治生暴逆，恐怛迫脅，不以道理，慳貪<a class="t" id="t0544a20"></a>獨食，故受此殃，是謂四苦。</p>
<p><a class="t-linehead" id="t-linehead0544a20"></a>「五曰地獄苦。鐵城<a class="t" id="t0544a21"></a>鑊湯，劍樹刀山，鐵柱消銅，膿血寒氷，沸屎<a class="t" id="t0544a22"></a>醎水，竹葉火車，爐炭火釘，十六毒刺，烏鵲、<a class="t" id="t0544a23"></a>狡狗、鶉鳥、屈鳥，其鳥喙<span class="gaiji">［口＊（隹／乃）］<!--gaiji,,1[口＊（隹／乃）],2,3--></span>純是剛鐵，飛入<a class="t" id="t0544a24"></a>人口，表裏洞徹，食人五藏，東西南北，無有<a class="t" id="t0544a25"></a>避處。苦毒罪獄，凡有十八。諸受罪者，不問尊<a class="t" id="t0544a26"></a>卑，隨惡輕重，各自受之。或有一劫半劫畢者，<a class="t" id="t0544a27"></a>不能不翅者。罪畢還生世間，受諸餘殃，是<a class="t" id="t0544a28"></a>謂五苦。</p>
<p><a class="t-linehead" id="t-linehead0544a28"></a>「八惡處者：一曰地獄，二曰餓鬼，三<a class="t" id="t0544a29"></a>曰畜生，四曰邊地，五曰長壽天，六曰雖得人<a class="t" id="t0544b01"></a>身，盲聾瘖瘂、手足殘跛，不能聽受，七曰<a class="t" id="t0544b02"></a>雖得人身，六情完具，世智辯聰，學世經典，信<a class="t" id="t0544b03"></a>邪倒見，祠祀鬼妖，或屠殺田獵，肆心放意，<a class="t" id="t0544b04"></a>欺偽萬端，不信三尊。從是後身，還入地獄，<a class="t" id="t0544b05"></a>從冥入冥，無有脫時。時得為人，復不信正，<a class="t" id="t0544b06"></a>不奉三尊，誹謗聖道。八曰生佛故處，是謂<a class="t" id="t0544b07"></a>八惡，亦謂八難。</p>
<p><a class="t-linehead" id="t-linehead0544b07"></a>「三惡道者，是一切眾生<a class="t" id="t0544b08"></a>之家，暫得為人，暫得為天。譬如作客日<a class="t" id="t0544b09"></a>少、歸家日多，學者思之，勤力精進，可得<a class="t" id="t0544b10"></a>脫苦。人身難得，六情難具，口辯難中，才聰難<a class="t" id="t0544b11"></a>致，壽命難獲，明人難遭，直信難有，大心難<a class="t" id="t0544b12"></a>發，經法難聞，如來難值。世間有樹，名優曇<a class="t" id="t0544b13"></a>鉢，但有實、無有華，如來出世乃有華耳！已<a class="t" id="t0544b14"></a>得人身，六情完具，口辯才聰，壽命延長，<a class="t" id="t0544b15"></a>遭值明人，發菩薩心，直信不還，具聞經法，<a class="t" id="t0544b16"></a>遇如來世，此皆宿行。覆福德人，從明入明，<a class="t" id="t0544b17"></a>尋如來迹，累行不止，會於道場，無毀其根，<a class="t" id="t0544b18"></a>忘失前功，一失道意，動有劫數。慎之，慎之！<a class="t" id="t0544b19"></a>一切眾生，常在長獄，有十二重城圍之，以<a class="t" id="t0544b20"></a>三重棘籬籬之，常有六拔刀賊伺之，能於其<a class="t" id="t0544b21"></a>中得脫出者，甚難，甚難！</p>
<p><a class="t-linehead" id="t-linehead0544b21"></a>「何謂長獄？謂三界<a class="t" id="t0544b22"></a>也。何謂十二重城？謂十二因緣也。何謂三重<a class="t" id="t0544b23"></a>棘籬？謂三毒也。何謂六拔刀賊？謂六情也。已<a class="t" id="t0544b24"></a>發道心，當具禁戒、四等大慈、六波羅蜜、安般<a class="t" id="t0544b25"></a>守意、三十七品、諸禪三昧總持之門。等一切<a class="t" id="t0544b26"></a>法，意無高無下，無想無願，出三脫門，得三<a class="t" id="t0544b27"></a>治法，分別三向，曉三達智，無縛無解，不求<a class="t" id="t0544b28"></a>諸天、人中之尊，轉輪王位不動其心，不畏罪<a class="t" id="t0544b29"></a>苦，不計有勞，志在一切，無所榮<span class="gaiji">兾<!--gaiji,冀,1[八／異],2&#x517E;,3--></span>，解三界<a class="t" id="t0544c01"></a>空，不習三有，是謂得出十二長獄。知十二<a class="t" id="t0544c02"></a>因緣，所起所滅，能斷癡本，是謂得出十二<a class="t" id="t0544c03"></a>重城。知婬、怒、癡三垢無原，意不復著，是謂<a class="t" id="t0544c04"></a>得拔三重棘籬。曉了六情，皆無本末，譬如<a class="t" id="t0544c05"></a>芭蕉，意不縛愛，是謂得離六拔刀賊。</p>
<p><a class="t-linehead" id="t-linehead0544c05"></a>「要當<a class="t" id="t0544c06"></a>先解，無我無人，都無所作；無所不作，所作<a class="t" id="t0544c07"></a>功德，億劫不惓。譬如鳥飛虛空，無有足迹，<a class="t" id="t0544c08"></a>作無跡行，無能見者；不與罪事、諸惡因緣，<a class="t" id="t0544c09"></a>大如毛髮，是謂發菩薩心者能度苦厄。<a class="t" id="t0544c10"></a>居家為牢獄，妻色、兒息、財物、珍寶為下，為<a class="t" id="t0544c11"></a>是銀鐺杻械，恩愛癡著，為是重擔。」</p>
<a class="t" id="t0544c12"></a>
<p><a class="t-linehead" id="t-linehead0544c12"></a>佛告諸弟子：「一切善男子、善女人！汝已出<a class="t" id="t0544c13"></a>家，為得離獄，棄捐妻子，為得脫械，如何不能<a class="t" id="t0544c14"></a>放捨重擔？」</p>
<p><a class="t-linehead" id="t-linehead0544c14"></a>諸沙門曰：「我無所擔！」</p>
<p>佛言：「汝<a class="t" id="t0544c15"></a>沙門著吾我人，貪身計壽，是汝重擔；專求<a class="t" id="t0544c16"></a>供養，畜積所有，是汝重擔；同學不和，反親<a class="t" id="t0545a01"></a>白衣，是汝重擔；自大種姓，貢高憍綺，是<a class="t" id="t0545a02"></a>汝重擔；恃智慢愚，輕邈他人，是汝重擔；<a class="t" id="t0545a03"></a>很戾自用，不受人諫，是汝重擔；食無節度，飲<a class="t" id="t0545a04"></a>酒貪味，是汝重擔；法服不具，著俗衣裳，是汝<a class="t" id="t0545a05"></a>重擔；外似如法，內懷諛諂，是汝重擔；不制<a class="t" id="t0545a06"></a>六情，毀戒犯欲，是汝重擔；賦斂百姓，興起<a class="t" id="t0545a07"></a>寺廟，是汝重擔；祠祀鬼母，<span class="corr" title="[所&gt;祈] cf.【麗】">祈</span>請福願，是汝<a class="t" id="t0545a08"></a>重擔；假託佛法，呪術治病，是汝重擔；違負<a class="t" id="t0545a09"></a>眾祐，犯四重禁，是汝重擔；栖息無恒，不還廟<a class="t" id="t0545a10"></a>房，是汝重擔。不捨擔者，後入地獄。」</p>
<a class="t" id="t0545a11"></a>
<p><a class="t-linehead" id="t-linehead0545a11"></a>佛言：「有大白象，力壯移山，壞地成澗，拔樹<a class="t" id="t0545a12"></a>碎石；象力無雙，有人以髮絆繫其脚，象為之<a class="t" id="t0545a13"></a>躄，不能復動。」</p>
<p><a class="t-linehead" id="t-linehead0545a13"></a>佛告諸弟子：「當解此譬，當善<a class="t" id="t0545a14"></a>思之！若有賢者，居家為道，厭世所有，苦空<a class="t" id="t0545a15"></a>非身，常欲出身，為道辭家妻子，當就明師，<a class="t" id="t0545a16"></a>受持法服。臨出之日，妻子戀泣，悲訴聲哀，其<a class="t" id="t0545a17"></a>辭辛苦。賢者覩之，心為悵然，意即迴變，為<a class="t" id="t0545a18"></a>妻子所惑，無復出家之志，是如髮繫象，不<a class="t" id="t0545a19"></a>能復動，長受衰矣！」</p>
<p><a class="t-linehead" id="t-linehead0545a19"></a>佛言：「一切壯無過<a class="t" id="t0545a20"></a>心，心是怨家，常欺誤人，心取地獄，心取餓<a class="t" id="t0545a21"></a>鬼，心取畜生，心取天人，作形貌者，皆心<a class="t" id="t0545a22"></a>所為，能伏心為道者，其力最多。吾與心鬪，<a class="t" id="t0545a23"></a>其劫無數，今乃得佛，獨步三界，皆心所<a class="t" id="t0545a24"></a>為。一切眾香，莫過栴檀；其香無量，香價貴<a class="t" id="t0545a25"></a>於閻浮提金。又療人病，人有中毒，頭痛<a class="t" id="t0545a26"></a>體熱，磨栴檀屑，以塗其上，若以服之，病即<a class="t" id="t0545a27"></a>除愈，一切眾生，莫不願得。有人大得栴檀香<a class="t" id="t0545a28"></a>樹，束薪賣之，無買之者。佛在世時，所說<a class="t" id="t0545a29"></a>經法，令人得道，無不度者。般泥洹後，十二<a class="t" id="t0545b01"></a>部經留在世間，動有卷數，無人視者，亦如<a class="t" id="t0545b02"></a>栴檀，束薪賣之，無有買之者也。一切臭<a class="t" id="t0545b03"></a>木，莫過伊蘭，其臭毒惡，人見惡之，畏聞其<a class="t" id="t0545b04"></a>氣。伊蘭栴檀生有四輩。何謂為四？一曰有栴<a class="t" id="t0545b05"></a>檀樹，伊蘭遶之；二曰有伊蘭樹，栴檀圍之；三<a class="t" id="t0545b06"></a>曰有栴檀，栴檀自為叢林；四曰有伊蘭，伊蘭<a class="t" id="t0545b07"></a>以相圍遶。何謂栴檀伊蘭遶之？有家長者，直<a class="t" id="t0545b08"></a>信為道，妻子室內不從其教，奉邪倒見，祠<a class="t" id="t0545b09"></a>祀鬼妖，不從教令，是謂栴檀伊蘭繞之者<a class="t" id="t0545b10"></a>也。何謂伊蘭栴檀圍之？有家長者，信邪倒<a class="t" id="t0545b11"></a>見，祠祀鬼妖，妻子、兒婦、家內大小直信三<a class="t" id="t0545b12"></a>尊，不失八齋，布施為德，六度不廢。長者呵<a class="t" id="t0545b13"></a>止，不從其教，竊避為之，是謂伊蘭為主，<a class="t" id="t0545b14"></a>栴檀圍之者也。何謂栴檀栴檀以為叢林？有<a class="t" id="t0545b15"></a>家長者為道，室家眷屬，皆隨其教，不相違<a class="t" id="t0545b16"></a>戾，直信三尊，心意和同，是謂栴檀栴檀<a class="t" id="t0545b17"></a>以為叢林者也。何謂伊蘭伊蘭自相圍遶？<a class="t" id="t0545b18"></a>有家長者，信邪倒見，具行十惡，祠祀鬼妖，<a class="t" id="t0545b19"></a>闔門烹殺，意同歡喜，是謂伊蘭伊蘭自相圍<a class="t" id="t0545b20"></a>繞者也。此四輩因緣，皆由宿命意行不同，<a class="t" id="t0545b21"></a>故令不和。是以律經明曉因緣，獲罪福<a class="t" id="t0545b22"></a>事，若祠祀家殺生，鬼飼不與從事，不食其<a class="t" id="t0545b23"></a>飲食，若入山澤，見飛鳥走獸聚食，終不驚怛，<a class="t" id="t0545b24"></a>斷其食味。若見屠殺猪羊、網獵、刑戮罪人，<a class="t" id="t0545b25"></a>不得看視，當避捨之。縱不得避，當起大慈，誓<a class="t" id="t0545b26"></a>願僧那：『我得佛時，使我剎中，飲食自然，無<a class="t" id="t0545b27"></a>令有此諸惡因緣！』」</p>
<p><a class="t-linehead" id="t-linehead0545b27"></a>曰：「昔者國王夫人付香<a class="t" id="t0545b28"></a>不與屠者之妻，生死作對因緣，展轉相緣，<a class="t" id="t0545b29"></a>或罪緣福，或福緣罪，罪福之會，有二栽果，<a class="t" id="t0545c01"></a>心以生想，為行種栽，以有根孽，後受報果，<a class="t" id="t0545c02"></a>此屠者之妻，為罪緣福，後相經歷，輒當過<a class="t" id="t0545c03"></a>生，為種苦本，是以不與香也。</p>
<p><a class="t-linehead" id="t-linehead0545c03"></a>「夫父子、夫<a class="t" id="t0545c04"></a>婦、兄弟、家室、知識、奴婢有五因緣。何謂為<a class="t" id="t0545c05"></a>五？一曰怨家，二曰債主，三曰償債，四曰本<a class="t" id="t0545c06"></a>願，五曰真友。何謂怨家？父子、夫婦、兄弟、宗<a class="t" id="t0545c07"></a>親、知識、奴婢相遇相殺，是謂怨家。何謂債<a class="t" id="t0545c08"></a>主？父母致財，子散用之，是謂債主。何謂償<a class="t" id="t0545c09"></a>債？子主致財，供給父母，是謂償債。何謂<a class="t" id="t0545c10"></a>本願？先世發意，欲為家室善心歡喜，厚相敬<a class="t" id="t0545c11"></a>從，是謂本願。何謂真友？先世宿命，以道法因<a class="t" id="t0545c12"></a>緣共相承事，後相經過，生則明法，精進志<a class="t" id="t0545c13"></a>和，是謂真友。</p>
<p><a class="t-linehead" id="t-linehead0545c13"></a>「昔者阿難邠邸家有五<a class="t" id="t0545c14"></a>福德因緣。何謂為五？一曰時節，二曰身教，三<a class="t" id="t0545c15"></a>曰口言，四曰一味，五曰和順。何謂時節？晝<a class="t" id="t0545c16"></a>夜六時，不失禮敬，是謂時節。何謂身教？長者<a class="t" id="t0546a01"></a>起時，室內大小無不隨者，是謂身教。何謂<a class="t" id="t0546a02"></a>口言？長者欲有所作興福事時，先報家中，皆<a class="t" id="t0546a03"></a>從其教，是謂口言。何謂一味？衣食平等，奴婢<a class="t" id="t0546a04"></a>亦然，是謂一味。何謂和順？上下相從，不相違<a class="t" id="t0546a05"></a>戾，是謂和順。以是五福，家中奴婢、牛馬六<a class="t" id="t0546a06"></a>畜、蜎飛蠕動死皆生天。其有人家，宿止經<a class="t" id="t0546a07"></a>歷，飛鳥走獸，過其居屋者，死皆亦生天。<a class="t" id="t0546a08"></a>用長者家，合門之內，能言之屬，口誦法者，<a class="t" id="t0546a09"></a>經聲不絕，其有聞音入耳中者，無不歡喜，<a class="t" id="t0546a10"></a>心則是本，是故生天，亦是長者本願所致。從<a class="t" id="t0546a11"></a>無數劫來，口言篤信，不欺慢人，不與諸惡，共<a class="t" id="t0546a12"></a>作因緣，功德純淑大，僧那力故使其然。<a class="t" id="t0546a13"></a>天地境界，遭三災時，其中所有一切皆盡，<a class="t" id="t0546a14"></a>不及彼界。大劫盡時，一佛境界，其中凡有百<a class="t" id="t0546a15"></a>億須彌山，百億鐵圍山，一切皆盡，不及彼<a class="t" id="t0546a16"></a>佛國也。如是十方諸佛國，無極虛空，無極眾<a class="t" id="t0546a17"></a>生，無極佛國，無邊虛空，無際眾生，無原大<a class="t" id="t0546a18"></a>千國土，如來滿中，以億劫之壽，不說眾生有<a class="t" id="t0546a19"></a>始有終，如來之智，了知一切眾生無底故，言<a class="t" id="t0546a20"></a>般若波羅蜜無底，眾生無底。」</p>
<p><a class="t-linehead" id="t-linehead0546a20"></a>曰：「佛又說：『有<a class="t" id="t0546a21"></a>四種生：一曰胎生，二曰卵生，三曰濕生，四<a class="t" id="t0546a22"></a>曰化生。』此分別說耳，示語一切使知種類，<a class="t" id="t0546a23"></a>三界五道眾生，一切所有皆是化生，故言<a class="t" id="t0546a24"></a>一切如化、如夢、如影、如響、如水月形，無有<a class="t" id="t0546a25"></a>作者。先了此意，乃可為道。道亦如化，一切<a class="t" id="t0546a26"></a>無原、無造、無作、無始、無終，新學聞之，其意驚<a class="t" id="t0546a27"></a>疑。諸驚疑者，有三因緣：一曰本功德少，二<a class="t" id="t0546a28"></a>曰不得明師，三曰不勤於經學。自用意著於<a class="t" id="t0546a29"></a>吾我，逐於名色，貪求利養，所行諛諂，無有<a class="t" id="t0546b01"></a>至信，如是不能近深法忍。」</p>
<p><a class="t-linehead" id="t-linehead0546b01"></a>曰：「空無所有、無<a class="t" id="t0546b02"></a>相、無願是道之要。慧道以空為上，學以無<a class="t" id="t0546b03"></a>為為先。此三句者，不可為新學人說之。聞<a class="t" id="t0546b04"></a>無所有，便曠其意，不復修戒，無所罣礙；<a class="t" id="t0546b05"></a>於六德中，事事懈廢，言一切空，當何所作？<a class="t" id="t0546b06"></a>口但說空，行在有中，墮四顛倒故，言無功德。<a class="t" id="t0546b07"></a>菩薩不應使聞無所從生法忍。夫善知識<a class="t" id="t0546b08"></a>欲教新學，稍稍以漸教，語魔事，令護魔，因<a class="t" id="t0546b09"></a>緣生死罪苦，五道分明，令信罪福，事事了<a class="t" id="t0546b10"></a>了，乃可語道。</p>
<p><a class="t-linehead" id="t-linehead0546b10"></a>「昔分和檀王與佛捔智。佛告<a class="t" id="t0546b11"></a>王曰：『以海水磨墨，斫樹為筆，寫吾所<a class="t" id="t0546b12"></a>知為經卷，海水竭盡，樹枝了索，吾經不盡。』<a class="t" id="t0546b13"></a>所以爾者？佛有三達之智，來今往古靡不通<a class="t" id="t0546b14"></a>焉！佛經眾多，以虛空為量；佛智弘深，以無<a class="t" id="t0546b15"></a>造為原。經中所演，不可思議，或有反覆，難<a class="t" id="t0546b16"></a>了難明。粗以六事，可知其要：一曰正道，二<a class="t" id="t0546b17"></a>曰善權，三曰至教，四曰誘導，五曰福德，六<a class="t" id="t0546b18"></a>曰禁戒。何謂正道？說無端緒，無造無作，虛<a class="t" id="t0546b19"></a>無所有，無所從生，無行無得，自然如也，是<a class="t" id="t0546b20"></a>謂正道。何謂善權？變化無方，或出或處，隨<a class="t" id="t0546b21"></a>類而入，與為因緣，時宜而說，不合章句，趣<a class="t" id="t0546b22"></a>化度之，是謂善權。何謂至教？指示罪福，作<a class="t" id="t0546b23"></a>是得是，皆行所致，無橫與者，其事明白，是<a class="t" id="t0546b24"></a>謂至教。何謂誘導？開童蒙人，有護有德，增<a class="t" id="t0546b25"></a>壽益算，現世可獲，是謂誘導。何謂福德？六<a class="t" id="t0546b26"></a>度無極，主治六情，制守根門，可得天人，轉輪<a class="t" id="t0546b27"></a>聖王，長樂無極，是謂福德。何謂禁戒？守口<a class="t" id="t0546b28"></a>攝意，身不殺、不盜、不婬、不欺，奉孝不醉，三<a class="t" id="t0546b29"></a>惡趣苦，不可久處，是謂禁戒。先了此意，乃<a class="t" id="t0546c01"></a>可為道。譬如捉網，先攝其綱，諸目皆正。不<a class="t" id="t0546c02"></a>曉持綱，先理其目，顛倒錯亂，互相絆繞，無有<a class="t" id="t0546c03"></a>解已。學亦如是，不達其要，聞經中說，不解權<a class="t" id="t0546c04"></a>宜，不能分別，便相譏恃，遂執所守，興起恚<a class="t" id="t0546c05"></a>意，失本忘義，毀正逐邪，學者雷同，追逐音<a class="t" id="t0546c06"></a>響，不相匡正，識真者少，墮落滋多。如此之<a class="t" id="t0546c07"></a>輩徒載學名！」</p>
<p><a class="t-linehead" id="t-linehead0546c07"></a>曰：「四諦者：一曰苦諦，二曰<a class="t" id="t0546c08"></a>習諦，三曰盡諦，四曰道諦。一切眾生不覺<a class="t" id="t0546c09"></a>此苦，以苦為樂，於罪苦中，求欲得安。賊醫<a class="t" id="t0546c10"></a>偽說，迷惑人心，便言：『所作可現世得！』學者聞<a class="t" id="t0546c11"></a>之，莫不喜隨，聞中至之言，逆耳不受，故言<a class="t" id="t0546c12"></a>『正言似反，誰能受者？』復不知習，知習者<a class="t" id="t0546c13"></a>死，死不敢復作；復不知盡，知盡者死，死不<a class="t" id="t0546c14"></a>敢復作；復不知道，知道者聞道，便能為道。一<a class="t" id="t0546c15"></a>切世間人，作罪事易，為福事難；一切學士，<a class="t" id="t0546c16"></a>作福事易，為道事難。為道復易，解道者難；<a class="t" id="t0547a01"></a>說道者易，行之者難。故言甚難，甚難！」</p>
<p><a class="t-linehead" id="t-linehead0547a01"></a>曰：「如<a class="t" id="t0547a02"></a>來眾經禁戒律法，凡有八億四千萬卷，為<a class="t" id="t0547a03"></a>一切之良藥，治人身、口、意，療人生、老、病、死<a class="t" id="t0547a04"></a>耳。教眾生有二要。何謂為二？一者，作是得<a class="t" id="t0547a05"></a>是；二者，不作是不得是。如佛所說：『三界五道，<a class="t" id="t0547a06"></a>罪垢苦惱，不離於作。一切無橫，非天授與，<a class="t" id="t0547a07"></a>亦非鬼神，亦非帝王，亦非父母，亦非沙門、梵<a class="t" id="t0547a08"></a>志授與。所作罪福，如影隨形，如響應聲，不<a class="t" id="t0547a09"></a>失如毛髮者也！』」</p>
<a class="t" id="t0547a10"></a>
<p><a class="t-linehead" id="t-linehead0547a10"></a>佛言：「昔者為鹽樓王，有弘普之慈。諸墮<a class="t" id="t0547a11"></a>罪獄者，王盡現之。王曰：『汝等何為是間？』罪<a class="t" id="t0547a12"></a>人對曰：『我等死時，不知如行，諸惡自然，追<a class="t" id="t0547a13"></a>逐送我來到是間。願王哀我，赦除罪過！』王<a class="t" id="t0547a14"></a>曰：『汝等皆作何惡？』罪人對曰：『我等生時，不<a class="t" id="t0547a15"></a>孝父母，殺盜、婬欺、飲酒、鬪亂、持刀強勢，侵<a class="t" id="t0547a16"></a>易善人，誹謗聖道。所作眾惡，不可具說！又信<a class="t" id="t0547a17"></a>惡師，祠祀鬼神，謂當有福；烹殺三生，禱賽神<a class="t" id="t0547a18"></a>靈。我今自首，悔所作惡！』王曰：『汝等在世間時，<a class="t" id="t0547a19"></a>吾遣五使者，案行天下，告語汝曹。汝曹何<a class="t" id="t0547a20"></a>以不受其教？』諸罪人曰：『我等生時，實不見<a class="t" id="t0547a21"></a>聞！』</p>
<p><a class="t-linehead" id="t-linehead0547a21"></a>「王曰：『諦聽，當為汝曹說！五使者：一曰世<a class="t" id="t0547a22"></a>間母人，懷妊十月，身為之病，臨當產時<a class="t" id="t0547a23"></a>曰，父母怖危，既得<span class="gaiji">娩<!--gaiji,娩,1[孑＊免],2&#x3743;,3--></span>身，從死得生，乳哺<a class="t" id="t0547a24"></a>懷抱，推燥居濕，遲得長大，憂慮萬端，汝見<a class="t" id="t0547a25"></a>之不？』罪人曰：『見之！』王曰：『是吾一使者！二曰世<a class="t" id="t0547a26"></a>間老人，顏色壞敗，頭白齒落，目冥耳聾，肉<a class="t" id="t0547a27"></a>韁皮縮，傴僂而行。汝見之不？』罪人曰：『見之！』<a class="t" id="t0547a28"></a>王曰：『是吾二使者。三曰世間病人，困劣著<a class="t" id="t0547a29"></a>床，百痛普至，美食為惡，汝見之不？』罪人曰：『見<a class="t" id="t0547b01"></a>之！』王曰：『是吾三使者。四曰世間死人，刀風<a class="t" id="t0547b02"></a>斷脈，拔其命根，身體正直，不滿十日，肉壞血<a class="t" id="t0547b03"></a>流，膖脹爛臭，無可取者，生時相愛，死皆相<a class="t" id="t0547b04"></a>惡。汝見之不？』罪人曰：『見之！』王曰：『是吾四使者。<a class="t" id="t0547b05"></a>五曰世間犯罪，縛束送獄，桁械鞭笞，五<a class="t" id="t0547b06"></a>毒普至，戮之都市，或截手足，火燒鈇質，<a class="t" id="t0547b07"></a>斬之梟拕五刑。汝見之不？』罪人曰：『見之！』王曰：<a class="t" id="t0547b08"></a>『是吾五使者。』</p>
<p><a class="t-linehead" id="t-linehead0547b08"></a>「王復告罪人曰：『汝見是已，<a class="t" id="t0547b09"></a>當自思惟，汝身亦更生、更老、更病、更死，汝犯<a class="t" id="t0547b10"></a>逆罪，亦當如彼，現受其殃。汝何不孝順父<a class="t" id="t0547b11"></a>母，謙敬長老，慈仁為首，心所不欲，亦勿施<a class="t" id="t0547b12"></a>人。世有賢明，當從啟受；歸命三尊，迮心<a class="t" id="t0547b13"></a>奉道；節情止欲，可得度苦。自汝所作，今當<a class="t" id="t0547b14"></a>受之，吾不抂汝！』罪人白王：『我等生時，實作<a class="t" id="t0547b15"></a>苦劇，不暇得為！』王告獄卒：『汝便將去，到其<a class="t" id="t0547b16"></a>劇處。』</p>
<p><a class="t-linehead" id="t-linehead0547b16"></a>「獄卒名傍，牛頭人手，兩脚牛蹄；力壯<a class="t" id="t0547b17"></a>排山，持鋼鐵叉。叉有三股，一叉罪人<a class="t" id="t0547b18"></a>數百千萬，內著鑊中。其鑊縱廣等四十里，<a class="t" id="t0547b19"></a>自然制持，令不墮落。罪過未畢，故令不死。<a class="t" id="t0547b20"></a>從口至底百歲，乃至從底至上，亦復百歲，是<a class="t" id="t0547b21"></a>名劇處。諸罪人受罪，更苦楚毒，遍十八處，中<a class="t" id="t0547b22"></a>有罪畢，當得出者。王復現之曰：『汝等今去，或<a class="t" id="t0547b23"></a>當為人家作子生，當念孝順，報父母恩。曼年<a class="t" id="t0547b24"></a>盛時，當忍惡為善，篤信三尊，守戒奉道，修<a class="t" id="t0547b25"></a>諸功德。莫復作惡，還來入此。夫地獄者，終<a class="t" id="t0547b26"></a>不呼人，善自思之！』諸罪人歡喜，皆稱：『萬歲！』」</p>
<a class="t" id="t0547b27"></a>
<p><a class="t-linehead" id="t-linehead0547b27"></a>佛言：「諸有聞法乍信乍不信、狐疑進退還入<a class="t" id="t0547b28"></a>邪者，皆從地獄來出。受閻王教者，信根淺<a class="t" id="t0547b29"></a>少，故令其然。雖爾，所作功德，終不唐捐；佛之<a class="t" id="t0547c01"></a>弘慈，亦不遺忘。但劫數彌之耳，久後亦<a class="t" id="t0547c02"></a>當度世。」</p>
<a class="t" id="t0547c03"></a>
<p><a class="t-linehead" id="t-linehead0547c03"></a>爾時佛告阿難：「受是經典，持諷、誦讀、廣為<a class="t" id="t0547c04"></a>人說，疾令時遠，普法澤流布來世。」</p>
<p><a class="t-linehead" id="t-linehead0547c04"></a>阿難白<a class="t" id="t0547c05"></a>佛言：「唯當受之！今斯經典所號？云何奉行？」</p>
<a class="t" id="t0547c06"></a>
<p><a class="t-linehead" id="t-linehead0547c06"></a>佛言：「阿難！是經名『淨除罪蓋娛樂佛法』，一名<a class="t" id="t0547c07"></a>『授無思議光菩薩道決』。當奉持之！族姓子及<a class="t" id="t0547c08"></a>族姓女盡其形壽，供養如來，隨之宜，從其<a class="t" id="t0547c09"></a>所安。若以天華，如須彌山，用散佛上，及以名<a class="t" id="t0547c10"></a>香、澤香、雜香、繒蓋、幢幡，謙敬貢上，<a class="t" id="t0547c11"></a>精進不懈，不如族姓女受是經法，奉持諷<a class="t" id="t0547c12"></a>誦，廣為人說，遵修法行。如是所教，功德福<a class="t" id="t0547c13"></a>祐，過彼供養巨億萬倍！」</p>
<p><a class="t-linehead" id="t-linehead0547c13"></a>佛言：「阿難！常當以法<a class="t" id="t0547c14"></a>供養如來，若欲奉敬無上大聖，當受斯經，持<a class="t" id="t0547c15"></a>諷誦為他人說，及應法卷。」</p>
<p><a class="t-linehead" id="t-linehead0547c15"></a>佛說如是，無思<a class="t" id="t0547c16"></a>議光菩薩、賢者阿難，一切眾會阿須倫、世間<a class="t" id="t0548a01"></a>人民，聞佛所說，莫不歡喜，作禮而去。</p>
<a class="t" id="t0548a02"></a>
<blockquote class="gatha">
<p>天上福已盡，　　墮為牛領蟲，<a class="t" id="t0548a03"></a><br>
　譬如大田家，　　收入甚大豐。<a class="t" id="t0548a04"></a><br>
　但食不復種，　　穀盡亦飢窮；<a class="t" id="t0548a05"></a><br>
　食福亦如是，　　福盡墮罪中。<a class="t" id="t0548a06"></a><br>
　人身甚難得，　　根具亦甚難，<a class="t" id="t0548a07"></a><br>
　百劫復百劫，　　時乃得為人。<a class="t" id="t0548a08"></a><br>
　失戒離人本，　　但坐著因緣，<a class="t" id="t0548a09"></a><br>
　不知厭足故，　　受苦如彌連。<a class="t" id="t0548a10"></a><br>
　蜎飛蠕動類，　　其神同一原，<a class="t" id="t0548a11"></a><br>
　坐犯不與取，　　借貸無還心，<a class="t" id="t0548a12"></a><br>
　受寄而拒抵，　　持頭觸突人，<a class="t" id="t0548a13"></a><br>
　展轉畜生中，　　其苦難縷陳。<a class="t" id="t0548a14"></a><br>
　佛說餓鬼苦，　　但有飢渴患，<a class="t" id="t0548a15"></a><br>
　東西求飲食，　　不聞水穀聲。<a class="t" id="t0548a16"></a><br>
　軀體一由旬，　　裸形髮繞身，<a class="t" id="t0548a17"></a><br>
　但坐慳獨食，　　故墮黑繩城。<a class="t" id="t0548a18"></a><br>
　鐵圍兩山間，　　窈窈何冥冥，<a class="t" id="t0548a19"></a><br>
　識神墮其中，　　不覩日月精。<a class="t" id="t0548a20"></a><br>
　展轉不相見，　　但聞叫呼聲，<a class="t" id="t0548a21"></a><br>
　一切眾惡聲，　　苦痛傷人情。<a class="t" id="t0548a22"></a><br>
　既得生為人，　　當受身諸殃，<a class="t" id="t0548a23"></a><br>
　盲聾瘖瘂痾，　　跛躄不能行。<a class="t" id="t0548a24"></a><br>
　雖有度世法，　　不得聽受聞，<a class="t" id="t0548a25"></a><br>
　長夜受是苦，　　宛轉如車輪。<a class="t" id="t0548a26"></a><br>
　受身雖根具，　　端政辯聰明，<a class="t" id="t0548a27"></a><br>
　邪見墮顛倒，　　不信有佛經；<a class="t" id="t0548a28"></a><br>
　或行屠網獵，　　酒樂著情欲，<a class="t" id="t0548a29"></a><br>
　沒身見閻王，　　罪至乃怖驚。<a class="t" id="t0548b01"></a><br>
　邊地無義理，　　父子相噬汝，<a class="t" id="t0548b02"></a><br>
　室家更相賣，　　屬人為奴虜。<a class="t" id="t0548b03"></a><br>
　恒畜給驅使，　　動靜加杖楚，<a class="t" id="t0548b04"></a><br>
　雖得為人形，　　畜生共同侶。<a class="t" id="t0548b05"></a><br>
　世間純淑善，　　無有師法則，<a class="t" id="t0548b06"></a><br>
　當生長壽天，　　無形但有識。<a class="t" id="t0548b07"></a><br>
　壽命雖延長，　　三塗為隣側，<a class="t" id="t0548b08"></a><br>
　後作曲蟮蟲，　　泥沙為飲食。<a class="t" id="t0548b09"></a><br>
　以在八難處，　　難得復為人，<a class="t" id="t0548b10"></a><br>
　譬如海盲鱉，　　欲值浮木孔。<a class="t" id="t0548b11"></a><br>
　先死墮須河，　　甫來已過去，<a class="t" id="t0548b12"></a><br>
　值法已沒盡，　　輒生佛故處。<a class="t" id="t0548b13"></a><br>
　為法船欲壞，　　思惟入甘露，<a class="t" id="t0548b14"></a><br>
　精進諷為勉，　　善知識為師，<a class="t" id="t0548b15"></a><br>
　精進為大力，　　慧明踰日光，<a class="t" id="t0548b16"></a><br>
　甘露消諸毒，　　亦能除五陰。<a class="t" id="t0548b17"></a><br>
　若人已有信，　　住在佛教戒，<a class="t" id="t0548b18"></a><br>
　便道通亦利，　　以開甘露門，<a class="t" id="t0548b19"></a><br>
　甘露聲已出，　　三界遍分明。<a class="t" id="t0548b20"></a><br>
　已開大要道，　　但當正意行，<a class="t" id="t0548b21"></a><br>
　一心向在在，　　為道莫中止。<a class="t" id="t0548b22"></a><br>
　人意譬如稱，　　常當攝拘牽，<a class="t" id="t0548b23"></a><br>
　思惟止與觀，　　是為世間明。<a class="t" id="t0548b24"></a><br>
　叉手持頭腦，　　三界皆禮佛。</p>
</blockquote>
<a class="t" id="t0548b25"></a>
<p class="endsutta"><span class="t-juanname">五苦章句經</span></p>
</article>
<aside id="metaarea">
<p>This is Tashō vol. 17 sūtra no. 741. The text is from <a href="http://tripitaka.cbeta.org/T17n0741" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
