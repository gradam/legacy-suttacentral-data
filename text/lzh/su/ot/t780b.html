<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t780b">
<article>
<div class="mirror hgroup">
<h1 class="mirror-row">
<span class="mirror-left">T No. 780b</span><span class="mirror-right">佛說十力經</span>
</h1>
</div>
<a class="t" id="t0717c05"></a><a class="t" id="t0717c06"></a>
<p><span class="t-juanname">佛說十力經</span><br>
<a class="t" id="t0717c07"></a><a class="t" id="t0717c08"></a> <span class="t-byline">三藏沙門勿提提犀魚於<a class="t" id="t0717c09"></a>安西蓮花寺譯畢進上</span></p>
<a class="t" id="t0717c10"></a>
<p><a class="t-linehead" id="t-linehead0717c10"></a>如是我聞：</p>
<p>一時，佛在舍衛國祇樹給孤獨園。</p>
<a class="t" id="t0717c11"></a>
<p><a class="t-linehead" id="t-linehead0717c11"></a>爾時，世尊告諸苾芻：「汝等當知諸佛、如來、應<a class="t" id="t0717c12"></a>正等覺具足十力，具十力故得名如來、應、正<a class="t" id="t0717c13"></a>等覺，尊勝殊特雄猛自在，能轉無上清淨梵<a class="t" id="t0717c14"></a>輪，於大眾中正師子吼。何等為十？所謂如<a class="t" id="t0717c15"></a>來、應、正等覺，於是處如實知是處，於非處如<a class="t" id="t0717c16"></a>實知非處，皆如實知。若諸如來、應、正等覺，<a class="t" id="t0717c17"></a>於是處如實知是處，於非處如實知非處，以<a class="t" id="t0717c18"></a>如實知處非處故，是名第一處非處智力。具<a class="t" id="t0717c19"></a>此力故得名如來、應、正等覺，尊勝殊特雄猛<a class="t" id="t0717c20"></a>自在，能轉無上清淨梵輪，於大眾中正師子<a class="t" id="t0717c21"></a>吼。</p>
<p><a class="t-linehead" id="t-linehead0717c21"></a>「復次，如來、應、正等覺於諸有情過去未來<a class="t" id="t0717c22"></a>現在諸業，及諸法互觸應異熟，皆如實知。若<a class="t" id="t0717c23"></a>諸如來、應正等覺，於諸有情過去未來現在<a class="t" id="t0717c24"></a>諸業，及諸法互觸應異熟如實知故，是名第<a class="t" id="t0717c25"></a>二業異熟智力。具此力故得名如來、應、正等<a class="t" id="t0717c26"></a>覺，尊勝殊特雄猛自在，能轉無上清淨梵輪，<a class="t" id="t0717c27"></a>於大眾中正師子吼。</p>
<a class="t" id="t0717c28"></a>
<p><a class="t-linehead" id="t-linehead0717c28"></a>「復次，如來應正等覺，於諸有情於一切靜慮<a class="t" id="t0717c29"></a>解脫等持，雜染清淨解脫清淨，建立剎別<a class="t" id="t0718a01"></a>皆如實知。若諸如來、應、正等覺，於諸有情於<a class="t" id="t0718a02"></a>一切靜慮解脫等持，雜染清淨解脫清淨，建<a class="t" id="t0718a03"></a>立剎別如實知故，是名第三靜慮解脫等持<a class="t" id="t0718a04"></a>智力。具此力故得名如來、應、正等覺，尊勝殊<a class="t" id="t0718a05"></a>特雄猛自在，能轉無上清淨梵輪，於大眾中<a class="t" id="t0718a06"></a>正師子吼。</p>
<a class="t" id="t0718a07"></a>
<p><a class="t-linehead" id="t-linehead0718a07"></a>「復次，如來、應、正等覺，於諸有情諸根勝劣皆<a class="t" id="t0718a08"></a>如實知。若諸如來、應、正等覺，於諸有情諸根<a class="t" id="t0718a09"></a>勝劣如實知故，是名第四根上下智力。具此<a class="t" id="t0718a10"></a>力故得名如來、應、正等覺，尊勝殊特雄猛自<a class="t" id="t0718a11"></a>在，能轉無上清淨梵輪，於大眾中正師子<a class="t" id="t0718a12"></a>吼。</p>
<a class="t" id="t0718a13"></a>
<p><a class="t-linehead" id="t-linehead0718a13"></a>「復次，如來、應、正等覺，於諸有情種種樂欲勝<a class="t" id="t0718a14"></a>解剎別皆如實知。若諸如來、應正等覺，於諸<a class="t" id="t0718a15"></a>有情種種樂欲勝解剎別如實知故，是名第<a class="t" id="t0718a16"></a>五種種樂欲勝解剎別智力。具此力故得名<a class="t" id="t0718a17"></a>如來、應、正等覺，尊勝殊特雄猛自在，能轉無<a class="t" id="t0718a18"></a>上清淨梵輪，於大眾中正師子吼。</p>
<a class="t" id="t0718a19"></a>
<p><a class="t-linehead" id="t-linehead0718a19"></a>「復次，如來、應、正等覺，於諸有情於一切世間，<a class="t" id="t0718a20"></a>非一種種諸界種性剎別皆如實知。若諸如<a class="t" id="t0718a21"></a>來、應、正等覺，於諸有情於一切世間，非一種<a class="t" id="t0718a22"></a>種諸界種性剎別如實知故，是名第六種種<a class="t" id="t0718a23"></a>諸界智力。具此力故得名如來、應、正等覺，<a class="t" id="t0718a24"></a>尊勝殊特雄猛，自在能轉無上清淨梵輪，於<a class="t" id="t0718a25"></a>大眾中正師子吼。</p>
<a class="t" id="t0718a26"></a>
<p><a class="t-linehead" id="t-linehead0718a26"></a>「復次，如來、應、正等覺，於諸有情於遍趣行皆<a class="t" id="t0718a27"></a>如實知。若諸如來、應、正等覺，於諸有情於遍<a class="t" id="t0718a28"></a>趣行如實知故，是名第七遍趣行智力。具此<a class="t" id="t0718a29"></a>力故得名如來、應、正等覺，尊勝殊特雄猛自<a class="t" id="t0718b01"></a>在，能轉無上清淨梵輪，於大眾中正師子吼。</p>
<a class="t" id="t0718b02"></a>
<p><a class="t-linehead" id="t-linehead0718b02"></a>「復次，如來、應、正等覺，於諸有情過去無量諸<a class="t" id="t0718b03"></a>宿住事，假使一生乃至十生，或二十生乃至<a class="t" id="t0718b04"></a>百生千生，或無量生或一增減劫，乃至百千<a class="t" id="t0718b05"></a>無量諸增減劫皆如實知。諸有情類若干名<a class="t" id="t0718b06"></a>字，如是方所、如是種姓、如是飲食、如是苦<a class="t" id="t0718b07"></a>樂、如是壽命住時修短，彼處壽命盡彼處受<a class="t" id="t0718b08"></a>生，此處命盡此處受生，彼處壽命所有諸行<a class="t" id="t0718b09"></a>諸識諸想如實知故，是名第八宿住智力。具<a class="t" id="t0718b10"></a>此力故得名如來、應、正等覺，尊勝殊特雄猛<a class="t" id="t0718b11"></a>自在，能轉無上清淨梵輪，於大眾中正師子<a class="t" id="t0718b12"></a>吼。</p>
<a class="t" id="t0718b13"></a>
<p><a class="t-linehead" id="t-linehead0718b13"></a>「復次，如來、應、正等覺，於諸有情以淨天眼超<a class="t" id="t0718b14"></a>過於人，見諸有情死時生時，善不善色勝劣<a class="t" id="t0718b15"></a>等行，行善不善感善不善皆如實知。復見有<a class="t" id="t0718b16"></a>情起身惡行及口意業，毀謗賢聖起大邪見，<a class="t" id="t0718b17"></a>作邪見業具此業緣，身壞命終墮三惡道。復<a class="t" id="t0718b18"></a>見有情起身善行及口意業，不謗賢聖不毀<a class="t" id="t0718b19"></a>正信，心為正見，起正見業具此業緣，身壞命<a class="t" id="t0718b20"></a>終得生天上如實知故，是名第九死生智力。<a class="t" id="t0718b21"></a>具此力故得名如來、應、正等覺，尊勝殊特雄<a class="t" id="t0718b22"></a>猛自在，能轉無上清淨梵輪，於大眾中正師<a class="t" id="t0718b23"></a>子吼。</p>
<a class="t" id="t0718b24"></a>
<p><a class="t-linehead" id="t-linehead0718b24"></a>「復次，如來、應、正等覺，於諸漏盡靜慮，心解脫<a class="t" id="t0718b25"></a>慧解脫，自證通慧而住，我生已盡、梵行已立、<a class="t" id="t0718b26"></a>所作已辦、不受後有，皆如實知。若諸如來、應、<a class="t" id="t0718b27"></a>正等覺，於漏盡靜慮，心解脫慧解脫，自證通<a class="t" id="t0718b28"></a>慧而住，我生已盡、梵行已立、所作已辦、不受<a class="t" id="t0718b29"></a>後有，如實知故，是名第十漏盡智力。具此力<a class="t" id="t0718c01"></a>故得名如來、應、正等覺，尊勝殊特雄猛自在，<a class="t" id="t0718c02"></a>能轉無上清淨梵輪，於大眾中正師子吼。」</p>
<a class="t" id="t0718c03"></a>
<p><a class="t-linehead" id="t-linehead0718c03"></a>爾時，世尊說是經已，諸苾芻眾，天、龍、藥叉、乾<a class="t" id="t0718c04"></a>闥婆、阿素洛等，皆大歡喜，信受奉行。</p>
<a class="t" id="t0718c05"></a>
<p class="endsutta"><span class="t-juanname">佛說十力經</span></p>
</article>
<aside id="metaarea">
<p>This is Tashō vol. 17 sūtra no. 780b. The text is from <a href="http://tripitaka.cbeta.org/T17n0780b" target="_blank">CBETA</a>.</p>
<p>Note that the division of this sūtra into “780a” and “780b” is not found in the CBETA edition, although the two sections of the text are marked. The division is for convenience on SuttaCentral.</p>
</aside>
</section>
</div></body></html>
