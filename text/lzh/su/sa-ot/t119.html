<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t119"><article><div class="mirror hgroup"><h1 class="mirror-row"><span class="mirror-left latin">T 119</span><span class="mirror-right">佛說鴦崛髻經</span></h1></div>　<a class="t" id="t0510b10"></a><a class="t" id="t0510b11"></a><a class="t" id="t0510b12"></a><a class="t" id="t0510b14"></a><p class="suttainfo"><span class="t-juanname">佛說鴦崛髻經</span><br><a class="t" id="t0510b15"></a><a class="t" id="t0510b16"></a><span class="t-byline">西晉沙門法炬譯</span></p><a class="t" id="t0510b17"></a><p><a class="t-linehead" id="t-linehead0510b17"></a>聞如是：</p><p><a class="t-linehead" id="t-linehead0510b17"></a>一時，婆伽婆在舍衛城祇樹給孤獨<a class="t" id="t0510b18"></a>園。爾時，眾多比丘到時著衣持鉢，入舍衛城<a class="t" id="t0510b19"></a>乞食。時，眾多比丘入舍衛城乞食，聞王波斯<a class="t" id="t0510b20"></a>匿宮門外，有眾多人民，各携手啼哭喚呼，便<a class="t" id="t0510b21"></a>作是說：「於此國土有大惡賊名鴦崛髻，殺害<a class="t" id="t0510b22"></a>人民暴虐無慈心，村落居止不得寧息，城廓<a class="t" id="t0510b23"></a>亦不得寧息，人民亦不得寧息。殺害人民各<a class="t" id="t0510b24"></a>取一指用作華髻，以是故名曰鴦崛髻，願王<a class="t" id="t0510b25"></a>當降伏此人。」</p><p><a class="t-linehead" id="t-linehead0510b25"></a>時，眾多比丘，從舍衛城乞食已<a class="t" id="t0510b26"></a>過，食後攝衣鉢，澡手洗足，以尼師檀著肩<a class="t" id="t0510b27"></a>上，詣世尊所，頭面禮足在一面坐。時，諸比丘<a class="t" id="t0510b28"></a>白世尊言：「我等眾多比丘，到時著衣持鉢，入<a class="t" id="t0510b29"></a>舍衛城乞食。便聞拘婆羅王在宮門外，有眾<a class="t" id="t0510c01"></a>多人民携手啼哭，便作是說：『今境界中有大<a class="t" id="t0510c02"></a>賊名鴦崛髻，殺害人民至各取一指用作花<a class="t" id="t0510c03"></a>髻，以是故名曰鴦崛髻，願當降伏彼。』」</p><p><a class="t-linehead" id="t-linehead0510c03"></a>時世<a class="t" id="t0510c04"></a>尊從比丘聞，即從坐起若鴦崛髻居三處，<a class="t" id="t0510c05"></a>世尊便往彼所。時，有眾人擔薪負草及耕田<a class="t" id="t0510c06"></a>人，有行路人詣世尊所，語世尊言：「沙門莫<a class="t" id="t0510c07"></a>從此道行。所以然者，此道中有鴦崛髻，殺<a class="t" id="t0510c08"></a>害人民無有慈心於眾生，城廓村落皆為彼<a class="t" id="t0510c09"></a>人所害，彼殺人以指作花髻。觸嬈世尊，諸<a class="t" id="t0510c10"></a>有沙門人民之類從此道行者，十人共集然<a class="t" id="t0510c11"></a>後得過，或二十人、或三十人、或四十人、或五<a class="t" id="t0510c12"></a>十人、或百人、或千人，然後得過。彼鴦崛髻從<a class="t" id="t0510c13"></a>意所欲皆取食之。」時，世尊遂便前行，無退<a class="t" id="t0510c14"></a>轉意。</p><p><a class="t-linehead" id="t-linehead0510c14"></a>時，鴦崛髻遙見世尊來，見已便作是念：<a class="t" id="t0510c15"></a>「諸有人民欲來過此道者，十人共集至，或千<a class="t" id="t0510c16"></a>人然後得過，隨意所欲而殺害之。然此沙門<a class="t" id="t0510c17"></a>獨來無伴，我今當取殺之。」時鴦崛髻即拔腰<a class="t" id="t0510c18"></a>劍往至世尊所。時，世尊遙見鴦崛髻來便復<a class="t" id="t0510c19"></a>道還。時，鴦崛髻走逐世尊，盡其力勢欲及世<a class="t" id="t0510c20"></a>尊然不能及。時，鴦崛髻便作是念：「我走能逮<a class="t" id="t0510c21"></a>象、亦能及馬、亦能及車、亦能及暴惡牛、亦能<a class="t" id="t0510c22"></a>及人，然此沙門行亦不疾，然盡其力勢不能<a class="t" id="t0510c23"></a>及。」時，鴦崛髻遙語世尊言：「住！住！沙門。」世尊<a class="t" id="t0510c24"></a>告曰：「我久自住，然汝不住。」</p><p><a class="t-linehead" id="t-linehead0510c24"></a>時，鴦崛髻便說此<a class="t" id="t0510c25"></a>偈：</p><a class="t" id="t0510c26"></a><blockquote class="gatha"><p>「沙門行言住，　　謂我言不住，<a class="t" id="t0510c27"></a><br>沙門說此義，　　自住我不住。」</p></blockquote><a class="t" id="t0510c28"></a><p><a class="t-linehead" id="t-linehead0510c28"></a>爾時世尊語鴦崛髻言：「汝聽我所說，我住汝<a class="t" id="t0510c29"></a>不住義。」時便說偈言：</p><a class="t" id="t0511a01"></a><blockquote class="gatha"><p>「世尊常自住，　　一切蒙其恩，<a class="t" id="t0511a02"></a><br>汝自殺害心，　　亦不避惡行。」</p></blockquote><a class="t" id="t0511a03"></a><p><a class="t-linehead" id="t-linehead0511a03"></a>爾時鴦崛髻便作是念：「我今作惡行耶？」時，鴦<a class="t" id="t0511a04"></a>崛髻，便說偈言：</p><a class="t" id="t0511a05"></a><blockquote class="gatha"><p>「於我發慈心，　　沙門說此偈。」<a class="t" id="t0511a06"></a><br>即時捨腰劍，　　五體歸命佛。<a class="t" id="t0511a07"></a><br>頭面而禮足，　　求為作沙門，<a class="t" id="t0511a08"></a><br>佛言來比丘，　　即受具足戒。</p></blockquote><a class="t" id="t0511a09"></a><p><a class="t-linehead" id="t-linehead0511a09"></a>諸佛世尊常法，如諸佛世尊作是言：「善來！比<a class="t" id="t0511a10"></a>丘！」即時鬚髮自墮猶如剃頭，經七日中，若<a class="t" id="t0511a11"></a>彼所著袈裟極妙細滑，若施布劫貝育越衣，<a class="t" id="t0511a12"></a>則化成袈裟。世尊作是說已：「善來！比丘！當修<a class="t" id="t0511a13"></a>梵行於我法中，無憍慢意當盡苦源本。」</p><p><a class="t-linehead" id="t-linehead0511a13"></a>時，鴦<a class="t" id="t0511a14"></a>崛髻鬚髮自墮，身著袈裟在世尊後。時，世尊<a class="t" id="t0511a15"></a>將鴦崛髻在後行，從闍梨園詣祇洹便就座<a class="t" id="t0511a16"></a>坐。時，鴦崛髻為諸尊長比丘所教訓威儀禮<a class="t" id="t0511a17"></a>節，作是教訓已，所以族姓子，以信堅固出家<a class="t" id="t0511a18"></a>學道修無上梵行，盡生死源梵行已立，所作<a class="t" id="t0511a19"></a>已辦，更不復受母胎。時，鴦崛髻成阿羅漢。</p><p><a class="t-linehead" id="t-linehead0511a19"></a>時，<a class="t" id="t0511a20"></a>尊者鴦崛髻，修阿練若行無人之處，常乞食<a class="t" id="t0511a21"></a>不選擇家，著五納衣人所不利。時，王波斯匿<a class="t" id="t0511a22"></a>集四部兵，集四部兵已出舍衛城，欲往殺賊<a class="t" id="t0511a23"></a>鴦崛髻。時，波斯匿王便作是念：「可先往至世<a class="t" id="t0511a24"></a>尊所，以此義具向世尊說，若世尊教勅者，我<a class="t" id="t0511a25"></a>當奉行。」時，波斯匿王詣祇洹步行至世尊所。<a class="t" id="t0511a26"></a>夫剎利王種有五相。云何為五？謂蓋、天冠、朱<a class="t" id="t0511a27"></a>拂柄、劍寶、履屣，盡捨著一面，頭面禮足在一<a class="t" id="t0511a28"></a>面坐。</p><p><a class="t-linehead" id="t-linehead0511a28"></a>時，波斯匿王坐已，世尊問曰：「王何故<a class="t" id="t0511a29"></a>集四部兵，塵土坌衣來至我所？」</p><p><a class="t-linehead" id="t-linehead0511a29"></a>時，波斯匿王<a class="t" id="t0511b01"></a>白世尊言：「於此舍衛城有賊名鴦崛髻，殺害<a class="t" id="t0511b02"></a>人民無有慈心，城廓村落皆厭患之，人民分<a class="t" id="t0511b03"></a>離，彼殺害人民已而取其指用作華髻。欲往<a class="t" id="t0511b04"></a>殺彼人。」</p><p><a class="t-linehead" id="t-linehead0511b04"></a>世尊告曰：「若今王見鴦崛髻剃除鬚<a class="t" id="t0511b05"></a>髮著三法衣，以信堅固出家學道，王欲取云<a class="t" id="t0511b06"></a>何？」</p><p><a class="t-linehead" id="t-linehead0511b06"></a>王報言：「當取何為？當問訊禮敬，承事供<a class="t" id="t0511b07"></a>養，無有害心向。然！世尊。彼兇惡人無有慈<a class="t" id="t0511b08"></a>心於眾生類，能修沙門行耶？」</p><p><a class="t-linehead" id="t-linehead0511b08"></a>時，尊者鴦崛<a class="t" id="t0511b09"></a>髻，去世尊不遠結加趺坐，直身正意繫念在<a class="t" id="t0511b10"></a>前。時，世尊舉右手示鴦崛髻處：「大王！此是賊<a class="t" id="t0511b11"></a>鴦崛髻。」時，波斯匿王見鴦崛髻已，便懷恐怖<a class="t" id="t0511b12"></a>衣毛皆竪。時世尊告王波斯匿言：「大王！勿懷<a class="t" id="t0511b13"></a>恐怖，自到彼所自當與王語。」</p><p><a class="t-linehead" id="t-linehead0511b13"></a>時，波斯匿王便<a class="t" id="t0511b14"></a>往至鴦崛髻所，到已頭面禮足在一面立。時，<a class="t" id="t0511b15"></a>波斯匿王問鴦崛髻言：「尊者鴦崛髻，今名何<a class="t" id="t0511b16"></a>等？」鴦崛髻答言：「大王！我名伽瞿，母名曼多耶<a class="t" id="t0511b17"></a>尼。」王報言：「汝善自勉進，我今盡形壽供養尊<a class="t" id="t0511b18"></a>者伽瞿，衣被、飯食、病瘦醫藥、床臥具，無所悋<a class="t" id="t0511b19"></a>惜，常當以法擁護。」時，波斯匿王頭面禮足繞三<a class="t" id="t0511b20"></a>匝，詣世尊所頭面禮足在一面坐。時，波斯匿<a class="t" id="t0511b21"></a>王白世尊言：「世尊，不降伏者能降伏之，如來<a class="t" id="t0511b22"></a>皆使剛強者降伏，乃不加刀杖降伏眾生。我<a class="t" id="t0511b23"></a>有眾多事欲還國。」世尊告曰：「今正是時隨意<a class="t" id="t0511b24"></a>所欲。」時，波斯匿王即從座起，頭面禮足繞三<a class="t" id="t0511b25"></a>匝便退而去。</p><p><a class="t-linehead" id="t-linehead0511b25"></a>時，鴦崛髻，即其日著衣持鉢入<a class="t" id="t0511b26"></a>舍衛城乞食。時，鴦崛髻乞食時，見一女人懷<a class="t" id="t0511b27"></a>妊，欲產未得時產，見已便作是念：「此眾生甚<a class="t" id="t0511b28"></a>為苦惱。」時，鴦崛髻入舍衛城乞食，食後攝衣<a class="t" id="t0511b29"></a>鉢澡手洗足，以尼師檀著肩上，便至世尊所<a class="t" id="t0511c01"></a>頭面禮足在一面坐。時，指髻白世尊言：「我向<a class="t" id="t0511c02"></a>者著衣持鉢，入舍衛城乞食。乞食時見一女<a class="t" id="t0511c03"></a>人懷妊欲產，然不得時產，見已我便作是念：<a class="t" id="t0511c04"></a>『此眾生類甚為苦惱。』」</p><p><a class="t-linehead" id="t-linehead0511c04"></a>世尊告曰：「汝！指髻，往彼<a class="t" id="t0511c05"></a>女人所便語彼女人言：『諸聖所生，我從聖生<a class="t" id="t0511c06"></a>以來，不自憶殺害眾生命，以至誠語，使彼女<a class="t" id="t0511c07"></a>人安隱得產。』」</p><p><a class="t-linehead" id="t-linehead0511c07"></a>爾時，指髻白世尊言：「此非於彼<a class="t" id="t0511c08"></a>我有妄語耶？所以然者，我於此身殺害無數<a class="t" id="t0511c09"></a>百千眾生。」</p><p><a class="t-linehead" id="t-linehead0511c09"></a>世尊告曰：「汝處俗時，今處聖時<a class="t" id="t0511c10"></a>不與本同。汝指髻入舍衛城於街巷作是唱<a class="t" id="t0511c11"></a>令：『諸賢當護五事。以何為五？不殺生、不與<a class="t" id="t0511c12"></a><span class="corr" title="[受&gt;取] cf.【麗】">取</span>、不婬、不妄語、不飲酒。所以然者，殺生之報，<a class="t" id="t0511c13"></a>以刀施得刀報，盜報增益貧窮、婬報妻婦增<a class="t" id="t0511c14"></a>益姦邪、妄語報眾生口氣臭穢、飲酒報增益<a class="t" id="t0511c15"></a>眾亂。』往彼女人所，到已語彼女人言：『我從聖<a class="t" id="t0511c16"></a>生以來，未曾憶殺害眾生，以是真誠語使<a class="t" id="t0511c17"></a>女人安隱得產。』」對曰：「如是，世尊。」</p><p><a class="t-linehead" id="t-linehead0511c17"></a>時，指髻到<a class="t" id="t0511c18"></a>時著衣持鉢，入舍衛城乞食。於街巷作是唱<a class="t" id="t0511c19"></a>令：「諸賢當護五事，至女人安隱得產。」漸往至<a class="t" id="t0511c20"></a>彼女人所。到已語女人言：「我自從聖生，不自<a class="t" id="t0511c21"></a>憶殺害一人命，以是真誠語使女人安隱得<a class="t" id="t0511c22"></a>產。」時，指髻說是語適竟，彼女人即得產。</p><p><a class="t-linehead" id="t-linehead0511c22"></a>時，<a class="t" id="t0511c23"></a>指髻食後欲出舍衛城。有一人以石打指髻<a class="t" id="t0511c24"></a>身，復有一人以杖打指髻身，復有一人以刀<a class="t" id="t0511c25"></a>斫指髻身體破。時指髻頭破身血，出舍衛城<a class="t" id="t0511c26"></a>到世尊所。時，世尊遙見指髻來，頭破血流污<a class="t" id="t0511c27"></a>僧伽梨身體破，見已語言：「忍勿發惡意，此<a class="t" id="t0511c28"></a>之行報無數百千劫當入地獄中，今所受報<a class="t" id="t0511c29"></a>亦不足言。」</p><p><a class="t-linehead" id="t-linehead0511c29"></a>時指髻白言：「如是！世尊！如是！如<a class="t" id="t0512a01"></a>來！」時，指髻以和悅心即於佛前，說此偈言：</p><a class="t" id="t0512a02"></a><blockquote class="gatha"><p>「我忍甚堅固，　　無有增減心，<a class="t" id="t0512a03"></a><br>我今聞正法，　　是故不懈慢。<a class="t" id="t0512a04"></a><br>聞法亦堅固，　　好信佛法僧，<a class="t" id="t0512a05"></a><br>親近善知識，　　諸能分別法。<a class="t" id="t0512a06"></a><br>我曾為惡賊，　　名曰鴦崛髻，<a class="t" id="t0512a07"></a><br>為水所漂溺。　　自歸命三佛，<a class="t" id="t0512a08"></a><br>當歸自歸命，　　於法分別法，<a class="t" id="t0512a09"></a><br>已得三達智，　　還得佛迹處。<a class="t" id="t0512a10"></a><br>本為放逸行，　　殺害眾生命，<a class="t" id="t0512a11"></a><br>今名至誠諦，　　不復殺害人。<a class="t" id="t0512a12"></a><br>身口之所行，　　意亦無所害，<a class="t" id="t0512a13"></a><br>彼名為殺者，　　不為人所嫉。<a class="t" id="t0512a14"></a><br>夫年少比丘，　　亦應佛<span class="corr" title="[成&gt;戒] cf.【麗】">戒</span>律，<a class="t" id="t0512a15"></a><br>此明照世間，　　如月雲霧消。<a class="t" id="t0512a16"></a><br>前為婬逸行，　　後改不復犯，<a class="t" id="t0512a17"></a><br>此明照世間，　　如月雲霧消。<a class="t" id="t0512a18"></a><br>為水所漂沒，　　亦如被練剛，<a class="t" id="t0512a19"></a><br>巧匠解木理，　　智者自修身。<a class="t" id="t0512a20"></a><br>或以加刀杖，　　或鞭韁靽<span class="gaiji">［革＊周］<!--gaiji,,1[革＊周],2&#x292D9;,3--></span>，<a class="t" id="t0512a21"></a><br>無力亦無持，　　為佛所降伏。<a class="t" id="t0512a22"></a><br>亦不希望死，　　亦不希望生，<a class="t" id="t0512a23"></a><br>自觀察時節，　　安詳不卒暴。」</p></blockquote><a class="t" id="t0512a24"></a><p><a class="t-linehead" id="t-linehead0512a24"></a>爾時，世尊觀樂指髻，便告諸比丘：「汝等，頗見<a class="t" id="t0512a25"></a>比丘中如我弟子，有捷疾智聞法便解，所謂<a class="t" id="t0512a26"></a>伽瞿比丘聞法便解。」</p><p><a class="t-linehead" id="t-linehead0512a26"></a>諸比丘言：「不也。世尊！」</p><p><a class="t-linehead" id="t-linehead0512a26"></a>爾<a class="t" id="t0512a27"></a>時，世尊告諸比丘：「我聲聞中第一比丘有捷<a class="t" id="t0512a28"></a>疾智，所謂指髻比丘是。」</p><p><a class="t-linehead" id="t-linehead0512a28"></a>爾時，諸比丘聞佛所<a class="t" id="t0512a29"></a>說，歡喜奉行。</p><a class="t" id="t0512b01"></a><p class="endsutta"><span class="t-juanname">佛說鴦崛髻經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 119. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
