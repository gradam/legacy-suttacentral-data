<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t148">
<article>
<div class="mirror hgroup">
<h1 class="mirror-row">
<span class="mirror-left">T 148</span> <span class="mirror-right">國王不梨先泥十夢經</span>
</h1>
</div>
<p class="suttainfo"><span class="juannum">No. 148 [Nos. 125 (52.9), 146-147]</span><br>
<a class="t" id="t0873a04"></a> <span class="t-juanname">國王不梨先泥十夢經</span><br>
<a class="t" id="t0873a05"></a> <a class="t" id="t0873a06"></a> <span class="t-byline">東晉西域沙門竺曇無蘭譯</span></p>
<a class="t" id="t0873a07"></a>
<p><a class="t-linehead" id="t-linehead0873a07"></a>聞如是：</p>
<p>一時，佛在舍衛國祇樹給孤獨園。時， <a class="t" id="t0873a08"></a>國王不梨先泥，夜臥夢見十事。何等十事？ <a class="t" id="t0873a09"></a>一者夢見三瓶併，兩邊瓶滿氣出相交往來， <a class="t" id="t0873a10"></a>不入中央空瓶中。二者夢見馬口食，尻亦食。 <a class="t" id="t0873a11"></a>三者夢見小樹生華。四者夢見小樹生果。五 <a class="t" id="t0873a12"></a>者夢見一人索繩，人後有羊，羊主食繩。六者 <a class="t" id="t0873a13"></a>夢見狐坐於金床上，於金器中食。七者夢見 <a class="t" id="t0873a14"></a>大牛還從犢子飲乳。八者夢見四牛從四面 <a class="t" id="t0873a15"></a>鳴來相趍欲鬪，當合未合不知牛處。九者夢 <a class="t" id="t0873a16"></a>見大陂水，中央濁四邊清。十者夢見大谿水 <a class="t" id="t0873a17"></a>流正赤。王夢見是事已即寤，大恐亡其國及 <a class="t" id="t0873a18"></a>身妻子。王明日即召公卿大臣及諸道人曉 <a class="t" id="t0873a19"></a>解夢者，問言：「昨夜臥夢，見十事如是，夢即寤， <a class="t" id="t0873a20"></a>恐怖意中不樂，誰能解夢者？」諸道人中有一 <a class="t" id="t0873a21"></a>婆羅門言：「我能為王解之，恐王聞者愁憂不 <a class="t" id="t0873a22"></a>樂。」王言：「如卿所覩便說之，勿有所諱。」婆羅門 <a class="t" id="t0873a23"></a>言：「王夢者皆各惡非吉事，當取所重愛夫人、 <a class="t" id="t0873a24"></a>太子及身邊親近侍人奴婢，皆殺以祠天， <a class="t" id="t0873a25"></a>王可得無他；王有臥具及著身珍寶好物，皆 <a class="t" id="t0873a26"></a>當燒以祠天，如是者王身可得無他。」</p>
<a class="t" id="t0873a27"></a>
<p><a class="t-linehead" id="t-linehead0873a27"></a>王聞婆羅門解夢如是，王即大愁憂不樂，却 <a class="t" id="t0873a28"></a>入齋房思念是事。王有正夫人名摩尼，到王 <a class="t" id="t0873a29"></a>所問王言：「何為入齋房愁憂不樂，我身將有 <a class="t" id="t0873b01"></a>過失於王耶？」王言：「汝無過於我，自愁憂耳。」夫 <a class="t" id="t0873b02"></a>人復問：「王用何等故愁憂？」王言：「汝莫問我，聞 <a class="t" id="t0873b03"></a>者令汝不樂。」夫人復言：「我是王身半，設有善 <a class="t" id="t0873b04"></a>惡王當語我，云何不相語耶？」王便為夫人說： <a class="t" id="t0873b05"></a>「我昨夜夢見十事，夢已即寤，我大愁憂恐怖， <a class="t" id="t0873b06"></a>恐亡我國及身妻子。我召群臣公卿諸道人， <a class="t" id="t0873b07"></a>為說所夢十事，有婆羅門為我解夢言：『當取 <a class="t" id="t0873b08"></a>所愛重夫人、太子及邊親近侍從人奴婢及白 <a class="t" id="t0873b09"></a>象名馬，皆殺以祠天，及所臥具著身珍寶皆 <a class="t" id="t0873b10"></a>燒祠天，王身乃可得無他。』我用是故愁憂不 <a class="t" id="t0873b11"></a>樂耳。」夫人言：「王莫愁憂！如人買金磨石好醜 <a class="t" id="t0873b12"></a>善惡其色自見於石上，今佛近在精舍去國 <a class="t" id="t0873b13"></a>不遠，何以不往問夢意？如佛所解當隨之。」</p>
<a class="t" id="t0873b14"></a>
<p><a class="t-linehead" id="t-linehead0873b14"></a>王即勅左右群臣，嚴駕而出，到佛所徐步徑， <a class="t" id="t0873b15"></a>王下車前到佛所，以頭面著佛足，却坐白佛 <a class="t" id="t0873b16"></a>言：「我昨夜夢見十事：一者夢見三瓶併，兩邊 <a class="t" id="t0873b17"></a>瓶滿氣相交往來，不入中央空瓶中。二者夢 <a class="t" id="t0873b18"></a>見馬口食，尻亦食。三者夢見小樹生華。四者 <a class="t" id="t0873b19"></a>夢見小樹生果。五者夢見一人索繩，人後有 <a class="t" id="t0873b20"></a>羊，羊主食繩。六者夢見狐坐於金床上，於金 <a class="t" id="t0873b21"></a>器中食。七者夢見大牛還從犢子乳。八者夢 <a class="t" id="t0873b22"></a>見四牛從四面鳴來相趍欲鬪，當合不合不 <a class="t" id="t0873b23"></a>知牛處。九者夢見大陂水，中央濁四邊清。十 <a class="t" id="t0873b24"></a>者夢見谿水流正赤。我所夢如是，寤即恐怖， <a class="t" id="t0873b25"></a>恐亡我國及身妻子，唯佛為解所夢十事，願 <a class="t" id="t0873b26"></a>聞教誡。」</p>
<p><a class="t-linehead" id="t-linehead0873b26"></a>佛言：「王莫愁！王夢者皆無他，王所 <a class="t" id="t0873b27"></a>夢迺為後世當來之事，非今世。」佛言：「後世人 <a class="t" id="t0873b28"></a>當不畏法禁，婬妷貪利嫉姤不知厭足，少 <a class="t" id="t0873b29"></a>義理無慈心，喜怒不知慚愧。」</p>
<a class="t" id="t0873c01"></a>
<p><a class="t-linehead" id="t-linehead0873c01"></a>佛言：「第一、夢見三瓶併，兩邊瓶滿氣出相交 <a class="t" id="t0873c02"></a>往來，不入中央空瓶中者，後世人豪貴者，自 <a class="t" id="t0873c03"></a>相追隨不視貧者，王夢見三瓶併，正謂是耳。 <a class="t" id="t0873c04"></a>王莫恐莫恐！於王國於太子於夫人皆無他。」</p>
<a class="t" id="t0873c05"></a>
<p><a class="t-linehead" id="t-linehead0873c05"></a>佛言：「第二、王夢見馬口食，尻亦食者，後世人 <a class="t" id="t0873c06"></a>作帝王及大臣，廩食縣官俸祿復採萬民，不 <a class="t" id="t0873c07"></a>知厭足，王夢見馬口食尻亦食，正謂是耳。王 <a class="t" id="t0873c08"></a>莫恐莫恐！於王國於太子於夫人皆無他。」</p>
<a class="t" id="t0873c09"></a>
<p><a class="t-linehead" id="t-linehead0873c09"></a>佛言：「第三、夢見小樹生花者，後世人年未滿 <a class="t" id="t0873c10"></a>三十而頭生白髮，貪婬多欲年少強老，王夢 <a class="t" id="t0873c11"></a>見小樹生花者，正謂是耳。王莫恐莫恐！於王 <a class="t" id="t0873c12"></a>國於太子於夫人皆無他也。」</p>
<a class="t" id="t0873c13"></a>
<p><a class="t-linehead" id="t-linehead0873c13"></a>佛言：「第四、王夢見小樹生菓者，後世女人年 <a class="t" id="t0873c14"></a>未滿十五，便行嫁抱兒而歸，不知慚愧，王夢 <a class="t" id="t0873c15"></a>見小樹生果，正謂是耳。王莫恐！於王國於 <a class="t" id="t0873c16"></a>太子於夫人皆無他。」</p>
<a class="t" id="t0873c17"></a>
<p><a class="t-linehead" id="t-linehead0873c17"></a>佛言：「第五、夢見一人索繩，人後有羊，羊主食 <a class="t" id="t0873c18"></a>繩者，後世人夫壻出行賈作，置婦於後，便 <a class="t" id="t0873c19"></a>與他家男子交通，食其財物，王夢見一人索 <a class="t" id="t0873c20"></a>繩者，正謂是耳。王莫恐！於王國於太子於夫 <a class="t" id="t0873c21"></a>人皆無他。」</p>
<a class="t" id="t0873c22"></a>
<p><a class="t-linehead" id="t-linehead0873c22"></a>佛言：「第六、王夢見狐坐金床上，於金器中食 <a class="t" id="t0873c23"></a>者，後世人下賤更尊貴有財產，眾人敬畏 <a class="t" id="t0873c24"></a>之，公侯子孫更貧賤，處於下坐飲食在後，王 <a class="t" id="t0873c25"></a>夢見狐坐金床上於金器中食，正謂是耳。王 <a class="t" id="t0873c26"></a>莫恐！於王國於太子於夫人皆無他。」</p>
<a class="t" id="t0873c27"></a>
<p><a class="t-linehead" id="t-linehead0873c27"></a>佛言：「第七、王夢見大牛還從犢子乳者，後世 <a class="t" id="t0873c28"></a>人無有禮義，母反為女作媒，誘恤他家男子 <a class="t" id="t0873c29"></a>與女交通，賣女求財物以自供給，不知慚 <a class="t" id="t0874a01"></a>愧，王夢見大牛還從犢子乳者，正謂是耳。王 <a class="t" id="t0874a02"></a>莫恐！於王國於太子於夫人皆無他。」</p>
<a class="t" id="t0874a03"></a>
<p><a class="t-linehead" id="t-linehead0874a03"></a>佛言：「第八、夢見四牛從四面鳴來相趍欲 <a class="t" id="t0874a04"></a>鬪，當合未合不知牛處者，後世帝王長吏及 <a class="t" id="t0874a05"></a>人民，皆無至誠之心，更欺詐愚癡瞋恚不敬 <a class="t" id="t0874a06"></a>天地，用是故雨澤不時，長吏人民請禱求雨， <a class="t" id="t0874a07"></a>天當四面起雲雷電有聲，長吏人民咸言當 <a class="t" id="t0874a08"></a>雨，須臾之間雲散雨去為不墮。所以者何？ <a class="t" id="t0874a09"></a>帝王長吏人民，無有忠正慈仁故。王夢見四 <a class="t" id="t0874a10"></a>牛鳴來相趍，當合未合不知牛處者，正謂此 <a class="t" id="t0874a11"></a>耳。王莫恐！於王國於太子於夫人皆無他。」</p>
<a class="t" id="t0874a12"></a>
<p><a class="t-linehead" id="t-linehead0874a12"></a>佛言：「第九、王夢見大陂水，中央濁四邊清者， <a class="t" id="t0874a13"></a>後世中國當擾亂治行不平，人民不孝父母 <a class="t" id="t0874a14"></a>不敬長老，邊國面當平清，人民和睦孝順二 <a class="t" id="t0874a15"></a>親，王夢見大陂水中央濁四邊清者，正謂是 <a class="t" id="t0874a16"></a>耳。王莫恐！於王國於太子於夫人皆無他。」</p>
<a class="t" id="t0874a17"></a>
<p><a class="t-linehead" id="t-linehead0874a17"></a>佛言：「第十、王夢見大谿水流正赤者，後世諸 <a class="t" id="t0874a18"></a>國當忿爭，興軍聚眾更相攻伐，當作車兵 <a class="t" id="t0874a19"></a>步兵騎兵共鬪，相殺傷不可稱數，死者於路 <a class="t" id="t0874a20"></a>血流正赤，王夢見大谿水流正赤，正謂是耳。 <a class="t" id="t0874a21"></a>王莫恐！於王國於太子於夫人皆無他。」</p>
<a class="t" id="t0874a22"></a>
<p><a class="t-linehead" id="t-linehead0874a22"></a>佛言：「王夢見者，皆為後世當來之事，非今世 <a class="t" id="t0874a23"></a>事，王莫恐愁憂也。」</p>
<p><a class="t-linehead" id="t-linehead0874a23"></a>王即長跪言：「得佛教，心即 <a class="t" id="t0874a24"></a>歡喜，譬如人持小器盛膏，膏多器小，更求大 <a class="t" id="t0874a25"></a>器盛之，安隱不復恐，今我受佛恩得安隱。」王 <a class="t" id="t0874a26"></a>即為佛作禮，還歸宮中重賜正夫人，皆奪諸 <a class="t" id="t0874a27"></a>大臣俸祿。王言：「我從今以後不信諸異道人 <a class="t" id="t0874a28"></a>及婆羅門所語。」</p>
<a class="t" id="t0874a29"></a>
<p class="endsutta"><span class="t-juanname">國王不梨先泥十夢經</span></p>
<a class="t" id="t0874b01"></a> <a class="t" id="t0874b02"></a> <a class="t" id="t0874b03"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 148. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
