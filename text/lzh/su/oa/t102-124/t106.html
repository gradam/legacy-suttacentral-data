<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="t106"><article><div class="mirror hgroup"><h1 class="mirror-row"><span class="mirror-left latin">T 106</span><span class="mirror-right">佛說水沫所漂經</span></h1></div>　<a class="t" id="t0501c05"></a><a class="t" id="t0501c06"></a><a class="t" id="t0501c07"></a><a class="t" id="t0501c08"></a><p class="suttainfo"><span class="t-juanname">佛說水沫所漂經</span><br><a class="t" id="t0501c09"></a><a class="t" id="t0501c10"></a><span class="t-byline">東晉西域沙門竺曇無蘭譯</span></p><a class="t" id="t0501c11"></a><p><a class="t-linehead" id="t-linehead0501c11"></a>聞如是：</p><p><a class="t-linehead" id="t-linehead0501c11"></a>一時，婆<span class="corr" title="[迦&gt;伽] cf.【麗】">伽</span>婆在阿迎闍<span class="t-note">（波斯匿王所造觀也）</span>恒水<a class="t" id="t0501c12"></a>側，與大比丘眾五百人俱。時，有大聚沫為水<a class="t" id="t0501c13"></a>所漂。世尊見已告諸比丘：「汝等頗見此沫聚<a class="t" id="t0501c14"></a>為恒水所漂不？」</p><p><a class="t-linehead" id="t-linehead0501c14"></a>諸比丘對曰：「如是。世尊！」</p><p><a class="t-linehead" id="t-linehead0501c14"></a>世尊<a class="t" id="t0501c15"></a>告曰：「此沫聚，若有目士，諦觀察之思惟分別，<a class="t" id="t0501c16"></a>彼人見已諦觀察之思惟分別，空無所有，<a class="t" id="t0501c17"></a>無來無往，亦不堅固。此水聚沫何可依怙？如<a class="t" id="t0501c18"></a>是諸所有色，過去、當來、現在，若麁、若細、若遠、<a class="t" id="t0501c19"></a>若近，彼有目士諦觀察之思惟分別。彼人見<a class="t" id="t0501c20"></a>已諦觀察之思惟分別，空無所有，無來無往，<a class="t" id="t0501c21"></a>空無所有，亦不堅固，此色陰有何堅固？譬如<a class="t" id="t0501c22"></a>夏雨有泡現，或有生者，或有滅者，彼有目<a class="t" id="t0501c23"></a>士諦觀察之思惟分別。彼人已見諦觀察之<a class="t" id="t0501c24"></a>思惟分別，空無所有，無來無往，亦不堅固，<a class="t" id="t0501c25"></a>猶如此水沫有何堅固？如是，此身中痛，當來<a class="t" id="t0501c26"></a>過去現在，若麁、若細、若好、若醜、若遠、若近，彼<a class="t" id="t0501c27"></a>有目士諦觀察之思惟分別。彼已觀察思惟<a class="t" id="t0501c28"></a>分別，覺知空無所有，無來無往，亦不堅固，此<a class="t" id="t0501c29"></a>痛陰中有何堅固？譬若夏後日日正中，無<a class="t" id="t0502a01"></a>有雲曀，野馬熾盛，彼有目士而觀察之思惟<a class="t" id="t0502a02"></a>分別。彼已觀察思惟分別，則覺知空無所有，<a class="t" id="t0502a03"></a>無來無往，亦不堅固，此野馬有何堅固？如是，<a class="t" id="t0502a04"></a>諸所有想，過去、當來、現在，若麁、若細、若好、若<a class="t" id="t0502a05"></a>醜、若遠、若近，彼有目士而觀察之思惟分別。<a class="t" id="t0502a06"></a>彼已觀察思惟分別，空無所有，無來無往，亦<a class="t" id="t0502a07"></a>無堅固，此想陰中有何堅固？譬如有人從城<a class="t" id="t0502a08"></a>郭村落出，求堅固彼器，便往大叢樹中，若<a class="t" id="t0502a09"></a>見芭蕉樹生茂盛好，人見者歡喜，獨生無枝<a class="t" id="t0502a10"></a>葉，若斷其根作三四段，在處皮處皮剝却，欲<a class="t" id="t0502a11"></a>求實不可得，況欲得堅固？彼有目士諦觀察<a class="t" id="t0502a12"></a>思惟分別。彼已觀察思惟分別，空無所有，無<a class="t" id="t0502a13"></a>來無往，亦不堅固，此芭蕉樹有何堅固？如是，<a class="t" id="t0502a14"></a>諸所有行，過去、當來、現在，若麁、若細、若好、若<a class="t" id="t0502a15"></a>醜、若遠、若近，彼有目士而觀察之思惟分別。<a class="t" id="t0502a16"></a>彼已觀察思惟分別，覺知空無所有，無來無<a class="t" id="t0502a17"></a>往，亦不堅固，此行陰有何堅固？譬如黠慧幻<a class="t" id="t0502a18"></a>師及幻師弟子，在眾人前自現幻術，若有目<a class="t" id="t0502a19"></a>士諦觀察思惟分別。彼已觀察思惟分別，空<a class="t" id="t0502a20"></a>無所有，無來無往，亦不堅固，此幻術有何堅<a class="t" id="t0502a21"></a>固？如是，諸所有識，過去、當來、現在，若麁、若細、<a class="t" id="t0502a22"></a>若好、若醜、若遠、若近，彼有目士而諦觀察思<a class="t" id="t0502a23"></a>惟分別。彼已觀察思惟分別，空無所有，無來<a class="t" id="t0502a24"></a>無往，亦不堅固，此識陰有何堅固？」</p><p><a class="t-linehead" id="t-linehead0502a24"></a>爾時，世尊<a class="t" id="t0502a25"></a>便說偈言：</p><a class="t" id="t0502a26"></a><blockquote class="gatha"><p>「色如彼聚沫，　　痛如彼水泡，<a class="t" id="t0502a27"></a><br>想如夏野馬，　　行如芭蕉樹，<a class="t" id="t0502a28"></a><br>識如彼幻術，　　最勝之所說。<a class="t" id="t0502a29"></a><br>若能諦觀察，　　思惟而分別，<a class="t" id="t0502b01"></a><br>空亦無所有。　　若能作是觀，<a class="t" id="t0502b02"></a><br>諦察此身中，　　大智之所說，<a class="t" id="t0502b03"></a><br>當滅此三法，　　能捨除去色，<a class="t" id="t0502b04"></a><br>此行亦如是，　　幻師不真術。」</p></blockquote><a class="t" id="t0502b05"></a><p><a class="t-linehead" id="t-linehead0502b05"></a>爾時，諸比丘聞佛所說，歡喜奉行。</p><a class="t" id="t0502b06"></a><p class="endsutta"><span class="t-juanname">佛說水沫所漂經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 106. The text is from <a href="http://tripitaka.cbeta.org/T02" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
