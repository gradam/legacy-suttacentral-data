<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t14">
<article>
<div class="hgroup mirror"><h1 class="mirror-row"><span class="mirror-left latin">T14</span>
<span class="mirror-right">佛說人本欲生經</span></h1></div>　<a class="t" id="t0241c21"></a><a class="t" id="t0241c22"></a><a class="t" id="t0241c23"></a><p class="suttainfo"><span class="t-juanname">佛說人本欲生經</span><br><a class="t" id="t0241c24"></a>
<span class="t-byline">後漢安息三藏安世高譯</span></p><a class="t" id="t0241c25"></a>
<p><a class="t-linehead" id="t-linehead0241c25"></a>聞如是：</p>
<p>一時，佛在拘類國，行拘類國法治處。<a class="t" id="t0241c26"></a>是時，賢者阿難獨閑處傾猗念，如是意生：<a class="t" id="t0241c27"></a>「未曾有是，意是微妙本，生死亦微妙中微<a class="t" id="t0241c28"></a>妙，但為分明易現。」便賢者阿難，夜已竟，起<a class="t" id="t0241c29"></a>到佛。已到，為佛足下禮已，訖一處止。已止一<a class="t" id="t0242a01"></a>處，賢者阿難白佛：「如是我為獨閑處傾猗<a class="t" id="t0242a02"></a>念，如是意生：『未曾有是，意是微妙本，生<a class="t" id="t0242a03"></a>死亦微妙中微妙，但為分明易現。』」</p>
<p><a class="t-linehead" id="t-linehead0242a03"></a>佛告阿<a class="t" id="t0242a04"></a>難：「勿說是分明易知易見，深微妙。阿難！從有<a class="t" id="t0242a05"></a>本，生死是。阿難！從本因緣生死，如有不知、<a class="t" id="t0242a06"></a>不見、不解、不受，令是世間如織機躡撰往來，<a class="t" id="t0242a07"></a>從是世後世，從後世是世，更苦世間居，令<a class="t" id="t0242a08"></a>不得離世間。如是因緣，阿難！可知為深微妙。<a class="t" id="t0242a09"></a>從有本生死，明亦微妙。若有問：『有老死因緣？』<a class="t" id="t0242a10"></a>問是，便報：『有因緣。』『何因緣，阿難！老死？』便報：『生<a class="t" id="t0242a11"></a>故。』若有問：『有生因緣？』問是，便報：『有因緣。』『何<a class="t" id="t0242a12"></a>因緣生？』『有故為生。』若有問：『有因緣有？』便報：『有<a class="t" id="t0242a13"></a>因緣有。』『何因緣有？』報：『受因緣有。』若有問：『有<a class="t" id="t0242a14"></a>因緣受？』報：『有因緣受。』『何因緣受？』報：『為愛求<a class="t" id="t0242a15"></a>因緣受。』如是，阿難！從愛求因緣受，從受因<a class="t" id="t0242a16"></a>緣有，從有因緣生，從生因緣老、死、憂、悲、苦、不<a class="t" id="t0242a17"></a>可意、惱生，如是為具足最苦陰。從是有習，生<a class="t" id="t0242a18"></a>因緣，阿難！為老死，是故說，是為從是致有是，<a class="t" id="t0242a19"></a>當從是，阿難！分明，為生因緣老死。若，阿難！無<a class="t" id="t0242a20"></a>有生，為無有魚、魚種，無有飛鳥、飛鳥種，為無<a class="t" id="t0242a21"></a>有蚊虻、蚊虻種，為無有龍、龍種，為無有神、神<a class="t" id="t0242a22"></a>種，為無有鬼、鬼種，為無有人、人種。各各種若<a class="t" id="t0242a23"></a>如有，如有<span class="corr" title="[&gt;生] cf.【麗】">生</span>無有，亦無應有令有生。一切，阿難！無<a class="t" id="t0242a24"></a>有生，為有老死不？」</p>
<p><a class="t-linehead" id="t-linehead0242a24"></a>阿難白佛言：「不。」</p>
<p>佛便告阿<a class="t" id="t0242a25"></a>難：「從是因緣當知，為從是本、從是習、從是因<a class="t" id="t0242a26"></a>緣，老死為生故，生因緣，阿難！為老死。生因緣，<a class="t" id="t0242a27"></a>阿難！為老死。若有問：『有因緣生？』可報：『有因<a class="t" id="t0242a28"></a>緣生。』『何因緣生？』『為有因緣故。』從是，阿難！因<a class="t" id="t0242a29"></a>緣當知，令從是有，有因緣生。若，阿難！有因緣<a class="t" id="t0242b01"></a>無有，寧有魚、魚種，飛鳥、飛鳥種，蚊虻、蚊虻種，<a class="t" id="t0242b02"></a>龍、龍種，神、神種，鬼、鬼種，人、人種。各各種如應<a class="t" id="t0242b03"></a>應有，無有亦無有者，為有無有。一切，阿難！無<a class="t" id="t0242b04"></a>有，為有生不？」</p>
<p><a class="t-linehead" id="t-linehead0242b04"></a>阿難言：「不。」</p>
<p>「是故，阿難！從是發、從<a class="t" id="t0242b05"></a>是本、從是習、從是因緣，生為有有故，從有因<a class="t" id="t0242b06"></a>緣，阿難！為生。若有問：『有因緣有？』便言：『有。』『何<a class="t" id="t0242b07"></a>因緣，阿難！有？』可報：『為受因緣，有因緣有。』如<a class="t" id="t0242b08"></a>是分明，為受因緣有。設，阿難！受因緣無有，<a class="t" id="t0242b09"></a>亦無有受有。一切，阿難！無有受，為有現不？」</p><a class="t" id="t0242b10"></a>
<p><a class="t-linehead" id="t-linehead0242b10"></a>阿難報：「不。」</p>
<p>「如是，阿難！為從是起、從是本、從<a class="t" id="t0242b11"></a>是習、從是因緣令有受。受因緣，阿難！為有，<a class="t" id="t0242b12"></a>有因緣，阿難！受。有因緣，阿難！受。如是問對：『為<a class="t" id="t0242b13"></a>有何因緣有受？』可報：『愛因緣。』從是因緣，阿<a class="t" id="t0242b14"></a>難！當知為愛因緣受。若，阿難！無有愛，亦無有<a class="t" id="t0242b15"></a>受，亦無有當受。一切，阿難！無有愛，為有受<a class="t" id="t0242b16"></a>不？亦有受名不？」</p>
<p><a class="t-linehead" id="t-linehead0242b16"></a>阿難言：「不。」</p>
<p>「如是，阿難！為從<a class="t" id="t0242b17"></a>是發、從是本、從是習、從是因緣，為愛因緣<a class="t" id="t0242b18"></a>受。愛因緣，阿難！為受。如是，阿難！為愛因緣求，<a class="t" id="t0242b19"></a>求因緣利，利因緣計，計因緣樂欲，樂欲因<a class="t" id="t0242b20"></a>緣發求。以往愛因緣便不欲捨慳，以不捨慳<a class="t" id="t0242b21"></a>因緣便有家，以有家因緣便守，從守行本，阿<a class="t" id="t0242b22"></a>難！便有刀杖，從有刀杖，便有鬪諍言語、上<a class="t" id="t0242b23"></a>下欺侵、若干兩舌多非，一致弊惡法。若，阿難！<a class="t" id="t0242b24"></a>本無有亦無所守，亦無有守。一切，阿難！無有<a class="t" id="t0242b25"></a>守，為有刀杖、鬪諍語言、上下欺侵、若干兩舌<a class="t" id="t0242b26"></a>多非，一致弊惡法不？」</p>
<p><a class="t-linehead" id="t-linehead0242b26"></a>阿難言：「不。」</p>
<p>「如是，阿難！是<a class="t" id="t0242b27"></a>從是發、是為本、是為習、是為因緣，刀杖、鬪諍<a class="t" id="t0242b28"></a>語言、上下欺侵、若干兩舌多非，一致弊惡法。<a class="t" id="t0242b29"></a>從守故，阿難！便有刀杖、鬪諍語言、上下欺侵、<a class="t" id="t0242c01"></a>若干兩舌多非，一致弊惡法。如是，但為多苦，為<a class="t" id="t0242c02"></a>從五陰習致，家因緣令有守。是故，為說是，當<a class="t" id="t0242c03"></a>從是知。阿難！為家因緣守。若家因緣無有，已<a class="t" id="t0242c04"></a>無有受，當何因緣有家？一切家因緣無有，寧<a class="t" id="t0242c05"></a>有家不？寧有刀杖、鬪諍語言、上下欺侵、若<a class="t" id="t0242c06"></a>干兩舌多非，一致弊惡法不？」</p>
<p><a class="t-linehead" id="t-linehead0242c06"></a>阿難言：「不。」</p>
<p>「如是，<a class="t" id="t0242c07"></a>阿難！從是有、從是本、從是習、從是因緣令有<a class="t" id="t0242c08"></a>守，為守故從家，阿難！令有守，難捨慳因緣令<a class="t" id="t0242c09"></a>有家，從是因緣有是，當從是因緣知。阿難！為<a class="t" id="t0242c10"></a>難捨慳因緣令有家，若難捨慳，阿難！無有，亦<a class="t" id="t0242c11"></a>無有受。已無有受，寧當有慳難捨不？一切，阿<a class="t" id="t0242c12"></a>難！慳難捨已無有，寧當有家不？」</p>
<p><a class="t-linehead" id="t-linehead0242c12"></a>阿難白佛言：<a class="t" id="t0242c13"></a>「無有。」</p>
<p><a class="t-linehead" id="t-linehead0242c13"></a>「如是，阿難！從是起、從是本、從是習、從是<a class="t" id="t0242c14"></a>因緣受家，慳難捨故，阿難！令有家。從往受，阿<a class="t" id="t0242c15"></a>難！因緣，令有慳難捨，是故有是言，亦從是因<a class="t" id="t0242c16"></a>緣有是。如是，當從是因緣，阿難！可解，為從發<a class="t" id="t0242c17"></a>受，從是受慳難捨。若，阿難！發受無有，寧有受？<a class="t" id="t0242c18"></a>亦何因緣往受？一切，阿難！無有發受，寧當有<a class="t" id="t0242c19"></a>慳難捨不？」</p>
<p><a class="t-linehead" id="t-linehead0242c19"></a>阿難白佛言：「不。」</p>
<p>「如是，阿難！從是起、<a class="t" id="t0242c20"></a>從是本、從是習、從是因緣，令慳難捨，為發往<a class="t" id="t0242c21"></a>受，故亦為發。有因緣故，阿難！<span class="corr" title="[受&gt;令] cf.【麗】【磧砂】">令</span>有慳難捨。欲<a class="t" id="t0242c22"></a>貪因緣，阿難！令有發。是故說是，當從是因緣，<a class="t" id="t0242c23"></a>阿難！知，為從欲貪因緣令發。若欲貪，阿難！無<a class="t" id="t0242c24"></a>有，已無有因緣，亦何因緣當有欲貪？一切，阿<a class="t" id="t0242c25"></a>難！欲貪無有，寧當有發往不？」</p>
<p><a class="t-linehead" id="t-linehead0242c25"></a>阿難言：「不。」</p>
<p>「如是，<a class="t" id="t0242c26"></a>阿難！從是發、從是本、從是習、從是因緣，令發<a class="t" id="t0242c27"></a>為有欲貪。故為從欲貪，阿難！令發、已發。從發<a class="t" id="t0242c28"></a>往令有欲貪。是故為說，當從是因緣知，為從<a class="t" id="t0242c29"></a>發往令有欲貪。若無有發往，阿難，亦無有令<a class="t" id="t0243a01"></a>發往。一切，阿難！雖發往若有貪欲不？」</p>
<p><a class="t-linehead" id="t-linehead0243a01"></a>阿難<a class="t" id="t0243a02"></a>言：「不。」</p>
<p><a class="t-linehead" id="t-linehead0243a02"></a>「如是，阿難！為從是有、從是本、從是習、從<a class="t" id="t0243a03"></a>是因緣，貪欲為有，發往因緣令有欲貪，從<a class="t" id="t0243a04"></a>是利故，阿難！令發往。為從是說是。當從是<a class="t" id="t0243a05"></a>因緣知，為從利因緣令發往。若，阿難！以無有<a class="t" id="t0243a06"></a>利亦無有求，亦何因緣有求？一切，阿難！已<a class="t" id="t0243a07"></a>無有利，寧當有發往不？」</p>
<p><a class="t-linehead" id="t-linehead0243a07"></a>阿難言：「不。」</p>
<p>「如是，阿難！<a class="t" id="t0243a08"></a>從是有、從是本、從是習、從是因緣，發往利故，<a class="t" id="t0243a09"></a>利故亦發求，從求因緣故令有利。故說是，從<a class="t" id="t0243a10"></a>是因緣當知，令從求因緣有利。若求因緣，阿<a class="t" id="t0243a11"></a>難！無有，亦何因緣有求？亦從何因緣求？一<a class="t" id="t0243a12"></a>切，阿難！以無有求，若有見利不？」</p>
<p><a class="t-linehead" id="t-linehead0243a12"></a>阿難言：「不。」</p>
<p>「如<a class="t" id="t0243a13"></a>是，阿難！從是有、從是本、從是習、從是因緣，為<a class="t" id="t0243a14"></a>有利，為有求故。求故，阿難！令有利，從愛故<a class="t" id="t0243a15"></a>令有求。是故說，當從是知，令從愛求。若，阿難！<a class="t" id="t0243a16"></a>無有愛，亦無有求，亦無有因緣求，亦無有愛。<a class="t" id="t0243a17"></a>一切，阿難！愛無有，寧當有求不？」</p>
<p><a class="t-linehead" id="t-linehead0243a17"></a>阿難言：「不。」</p><a class="t" id="t0243a18"></a>
<p><a class="t-linehead" id="t-linehead0243a18"></a>「如是，阿難！從是有、從是本、從是習、從是因緣，<a class="t" id="t0243a19"></a>有愛故令有求，求故令有愛。彼，阿難！欲愛亦<a class="t" id="t0243a20"></a>有愛。是二皆痛相會，有痛因緣。阿難！若有<a class="t" id="t0243a21"></a>問是，便言：『有。』『何因緣有？』便言：『更因緣有。』從是<a class="t" id="t0243a22"></a>因緣，阿難！亦當知，令更因緣痛。若，阿難！眼不<a class="t" id="t0243a23"></a>更，亦無有應當更，眼亦不得更。一切，阿難！眼<a class="t" id="t0243a24"></a>已不更，寧有眼更不？亦有眼當因緣生不？為<a class="t" id="t0243a25"></a>樂為苦、為亦不樂亦不苦。」</p>
<p><a class="t-linehead" id="t-linehead0243a25"></a>阿難應：「不。」</p>
<p>「如是，阿<a class="t" id="t0243a26"></a>難！從是有、從是本、從是習、從是因緣，令眼更<a class="t" id="t0243a27"></a>痛。眼更因緣，阿難！令眼知痛；耳亦如是、鼻亦<a class="t" id="t0243a28"></a>如是、舌亦如是、身亦如是、心不更，阿難！亦無<a class="t" id="t0243a29"></a>有當更，亦無更因緣令心更。一切，阿難！心<a class="t" id="t0243b01"></a>無有更，寧當有心更入因緣令有痛不？令<a class="t" id="t0243b02"></a>有樂不？令有苦不？令有不苦不樂不？」</p>
<p><a class="t-linehead" id="t-linehead0243b02"></a>阿<a class="t" id="t0243b03"></a>難應：「不。」</p>
<p><a class="t-linehead" id="t-linehead0243b03"></a>「如是，阿難！是為有、是為本、是為習、是<a class="t" id="t0243b04"></a>為因緣，痛令有更，心更因緣，阿難！令有痛。<a class="t" id="t0243b05"></a>若有問：『有因緣更不？』對：『為有。』『何等更有因<a class="t" id="t0243b06"></a>緣？』對：『為名字因緣。』當從是，阿難！可知，令從<a class="t" id="t0243b07"></a>名字因緣更。若從所處有，亦從所處應受，<a class="t" id="t0243b08"></a>令名身聚有。若，阿難！從所處有，亦從所處<a class="t" id="t0243b09"></a>應受無有，為有更有名字不？」</p>
<p><a class="t-linehead" id="t-linehead0243b09"></a>阿難言：「不。」</p>
<p>「若，<a class="t" id="t0243b10"></a>阿難！從所處有，亦從所應受無有，令名身<a class="t" id="t0243b11"></a>有無有，寧當有對更不？」</p>
<p><a class="t-linehead" id="t-linehead0243b11"></a>阿難言：「不。」</p>
<p>「一切，<a class="t" id="t0243b12"></a>阿難！名字亦色身無有，為有更不？為從有更<a class="t" id="t0243b13"></a>不？」</p>
<p><a class="t-linehead" id="t-linehead0243b13"></a>阿難言：「不。」</p>
<p>「如是，阿難！為從是是發、為從<a class="t" id="t0243b14"></a>是是本、為從是是習、為從是是因緣、從是<a class="t" id="t0243b15"></a>是更令、從是名字。名字因緣，阿難！令有更。<a class="t" id="t0243b16"></a>阿難！『有名字因緣？』設有問，便對：『為有。』『何因<a class="t" id="t0243b17"></a>緣名字？』謂識因緣為有。當從是因緣，阿難！<a class="t" id="t0243b18"></a>解知，為識因緣名字。若識，阿難！不下母腹中，<a class="t" id="t0243b19"></a>當為是名色隨精得駐不？」</p>
<p><a class="t-linehead" id="t-linehead0243b19"></a>阿難言：「不。」</p>
<p>「若識，阿<a class="t" id="t0243b20"></a>難！母腹已下不得駐去，為有名字得致不？」</p><a class="t" id="t0243b21"></a>
<p><a class="t-linehead" id="t-linehead0243b21"></a>阿難言：「不。」</p>
<p>「識，阿難！為本。若男兒、若女兒，已壞、<a class="t" id="t0243b22"></a>已亡，令無有，為得名字令增長、令所應<a class="t" id="t0243b23"></a>足不？」</p>
<p><a class="t-linehead" id="t-linehead0243b23"></a>阿難言：「不。」</p>
<p>「如是，阿難！從是起有、從是本、<a class="t" id="t0243b24"></a>從是習、從是因緣，為名字從識，識因緣，阿難！<a class="t" id="t0243b25"></a>為有名字。『有因緣，阿難！識？』若問是，便對：<a class="t" id="t0243b26"></a>『有。』『從何因<span class="corr" title="[滅&gt;緣] cf.【麗】">緣</span>有識？』『名字因緣有識。』當從是<a class="t" id="t0243b27"></a>因緣，阿難！分別解，為名字因緣識。若，阿難！<a class="t" id="t0243b28"></a>識不得名字駐已，識不得駐、得增上，為有生、<a class="t" id="t0243b29"></a>老、死、苦、習能致有不？」</p>
<p><a class="t-linehead" id="t-linehead0243b29"></a>阿難言：「不。」</p>
<p>「如是，阿難！從<a class="t" id="t0243c01"></a>是致、從是本、從是習、從是因緣，識令有名字，<a class="t" id="t0243c02"></a>名字因緣有識。是如是為識因緣名字，名字<a class="t" id="t0243c03"></a>因緣識，止是說名、止是處對、止是諍本現，<a class="t" id="t0243c04"></a>當從有慧莫受。幾因緣，阿難！為計痛是為身？」</p><a class="t" id="t0243c05"></a>
<p><a class="t-linehead" id="t-linehead0243c05"></a>阿難言：「是法本從佛，是法正本佛，自歸本<a class="t" id="t0243c06"></a>佛，願令佛說，令從佛說，是說受解利。」</p>
<p><a class="t-linehead" id="t-linehead0243c06"></a>佛言：<a class="t" id="t0243c07"></a>「聽！阿難！善哉，善哉！諦受念，佛便說。」</p>
<p><a class="t-linehead" id="t-linehead0243c07"></a>賢者阿<a class="t" id="t0243c08"></a>難應：「唯然，從佛聞。」</p>
<p><a class="t-linehead" id="t-linehead0243c08"></a>佛便說是：「或，阿難！有見，<a class="t" id="t0243c09"></a>是痛為身；或有見，是痛計非身，但為身更痛<a class="t" id="t0243c10"></a>法見是為身；或一身為是痛，見不為身亦不<a class="t" id="t0243c11"></a>為痛法，見痛法計是不為身，但為見是身為<a class="t" id="t0243c12"></a>身。彼，阿難！或為在是痛計為身，當為對說：『是<a class="t" id="t0243c13"></a>是痛，賢者！為三輩：有樂痛、有苦痛、有不樂<a class="t" id="t0243c14"></a>不苦痛。是，賢者！三痛見，何痛應作身？』樂痛時，<a class="t" id="t0243c15"></a>阿難！是時二痛已為滅。為苦？亦不樂亦不苦？<a class="t" id="t0243c16"></a>是時但為樂更。樂痛，阿難！非常，苦要滅。樂，<a class="t" id="t0243c17"></a>阿難！痛已滅，離身不在身計。是如是。是時，阿<a class="t" id="t0243c18"></a>難！苦痛更時，是時為兩痛已滅，為樂亦苦，<a class="t" id="t0243c19"></a>是時但為更苦痛。苦，阿難！痛非常，苦盡法。苦，<a class="t" id="t0243c20"></a>阿難！痛已盡，身不復更知。是時，阿難！亦不苦、<a class="t" id="t0243c21"></a>亦不樂、不更是痛。是時兩痛滅，痛亦苦，但為<a class="t" id="t0243c22"></a>是時，不苦不樂更是痛。不苦不樂，阿難！痛法，<a class="t" id="t0243c23"></a>非常、苦盡。不苦不樂，阿難！痛已盡，應無有身，<a class="t" id="t0243c24"></a>自有是計。或，阿難！為行道，為是非常法，痛<a class="t" id="t0243c25"></a>為計見身；或有，阿難！為行道，放散樂苦痛，為<a class="t" id="t0243c26"></a>自見計身。如是，阿難！因緣不應可為痛作身<a class="t" id="t0243c27"></a>見身。彼，阿難！或不痛計見是身，但為身法更<a class="t" id="t0243c28"></a>痛。便可報：『若，賢者！無有痛更，亦不見所更，寧<a class="t" id="t0243c29"></a>當應有是不？』是時，阿難比丘！不痛為見計非<a class="t" id="t0244a01"></a>是身，寧應是法更痛亦見是身不？」</p>
<p><a class="t-linehead" id="t-linehead0244a01"></a>阿難言：「不？」</p><a class="t" id="t0244a02"></a>
<p><a class="t-linehead" id="t-linehead0244a02"></a>「如是，阿難！是因緣亦不應、亦不可令；或一無有<a class="t" id="t0244a03"></a>痛計是身，但為身更痛。彼，阿難！所不計痛為<a class="t" id="t0244a04"></a>身，亦不見是痛非身、亦不身更痛、亦痛法不<a class="t" id="t0244a05"></a>見不計是身，但為計我為不覺是身是身。便<a class="t" id="t0244a06"></a>可報：『一切，賢者！自計身，不更痛，寧應有身不？』<a class="t" id="t0244a07"></a>是時，比丘！不痛為身，身亦不更痛，痛法亦<a class="t" id="t0244a08"></a>不為身，有身但為不覺身耳。如是觀身，寧<a class="t" id="t0244a09"></a>應身不？」</p>
<p><a class="t-linehead" id="t-linehead0244a09"></a>阿難言：「不。」</p>
<p>「如是因緣，阿難！不應令無<a class="t" id="t0244a10"></a>有痛為身，亦不身為更、亦不應法為身、亦不<a class="t" id="t0244a11"></a>應不覺身為身。如是，阿難！一切痛為作身已<a class="t" id="t0244a12"></a>痛見。見是身，幾因緣？阿難！或為行道，不為<a class="t" id="t0244a13"></a>痛作身為見不見身。」</p>
<p><a class="t-linehead" id="t-linehead0244a13"></a>阿難報：「是法本從佛<a class="t" id="t0244a14"></a>教，令亦從佛，願佛為說。佛說已，弟子當受，<a class="t" id="t0244a15"></a>令是說當為解利。」</p>
<p><a class="t-linehead" id="t-linehead0244a15"></a>佛告阿難：「聽是，受是，諦受，<a class="t" id="t0244a16"></a>重受，念是，當為說。」如是賢者阿難從佛聞。</p>
<p><a class="t-linehead" id="t-linehead0244a16"></a>佛<a class="t" id="t0244a17"></a>便說是：「有，阿難比丘！不為痛作身，亦不見痛<a class="t" id="t0244a18"></a>為身，亦不為身更，亦不痛法計為身，亦不見<a class="t" id="t0244a19"></a>身見為身，亦不從或有是身，亦不從是見見<a class="t" id="t0244a20"></a>是身已，如是見不復致世間。令不復受世間<a class="t" id="t0244a21"></a>已，不復受致世間便不復憂，已不復憂，便無<a class="t" id="t0244a22"></a>為度世，便自知為已盡，生老病死憂已畢，行<a class="t" id="t0244a23"></a>已足，所應作已作，不復還在世間。齊是，阿難！<a class="t" id="t0244a24"></a>或為行道，不計痛為身，自方便作，亦不見見<a class="t" id="t0244a25"></a>為身，幾因緣，阿難！或為行道，為色作身？」</p>
<p><a class="t-linehead" id="t-linehead0244a25"></a>阿難<a class="t" id="t0244a26"></a>報：「法本從佛，教令亦從佛，願佛為說。佛說已，<a class="t" id="t0244a27"></a>弟子當受，令是說當為解利。」</p>
<p><a class="t-linehead" id="t-linehead0244a27"></a>佛告阿難：「聽<a class="t" id="t0244a28"></a>是，受是，諦受，重受，念是，當為說。」如是賢者<a class="t" id="t0244a29"></a>阿難從佛聞。</p>
<p><a class="t-linehead" id="t-linehead0244a29"></a>佛便說是：「有，阿難！或為行道，為<a class="t" id="t0244b01"></a>少色行為身。阿難！或為行道，為不少色行為<a class="t" id="t0244b02"></a>身，亦色無有量行為身，但為少不色行為身；<a class="t" id="t0244b03"></a>或有，阿難！為行道，亦不為少色，亦不為無<a class="t" id="t0244b04"></a>有量色，亦不色少行為身；或有，阿難！為行道，<a class="t" id="t0244b05"></a>亦不為少色，亦不為無有量色，亦不無有<a class="t" id="t0244b06"></a>少色行為身，但為不色無有量行為身。彼，阿<a class="t" id="t0244b07"></a>難！或為行道，少色行為身現在。阿難！或為行<a class="t" id="t0244b08"></a>道，少色行為身，己身壞死，令復見身相像。<a class="t" id="t0244b09"></a>如是不為是對行對，如是致亦如是。齊是，阿<a class="t" id="t0244b10"></a>難，或為行道，色少行為身，自方便計作。齊是，<a class="t" id="t0244b11"></a>阿難！或為行道，色少行為身，自方計作。齊<a class="t" id="t0244b12"></a>是，阿難！或為行道，色少行為身，令結使。彼，阿<a class="t" id="t0244b13"></a>難！或為行道，不少色為作行身，但為色無有<a class="t" id="t0244b14"></a>量計作為是身。現是，阿難！或為行道，色無有<a class="t" id="t0244b15"></a>量為計作身，身已壞死，令復現身相像。如是<a class="t" id="t0244b16"></a>不為是對行對，如是致亦如是。齊是，阿難！或<a class="t" id="t0244b17"></a>為行道，為計身色無有量。齊是，阿難！或為行<a class="t" id="t0244b18"></a>道，令色無有量為身，令使結。彼，阿難！或為<a class="t" id="t0244b19"></a>行道，不少色亦無有量色，計但為念少色為<a class="t" id="t0244b20"></a>身現在。阿難！或為行道，不色少為計身，身壞<a class="t" id="t0244b21"></a>死，令復見身相像，如是不為是對行對，如是<a class="t" id="t0244b22"></a>致亦如是。齊是，阿難！或為行道，不色少自計<a class="t" id="t0244b23"></a>為致身。齊是，阿難！或為行道，不色少令身使<a class="t" id="t0244b24"></a>結。彼，阿難！或為行道，亦不色少、亦不色無有<a class="t" id="t0244b25"></a>量，亦不無有色少、亦不無有色無有量，為墮<a class="t" id="t0244b26"></a>行身現在。阿難！或為行道，亦不色少、亦不色<a class="t" id="t0244b27"></a>無有量，亦不無有色少、亦不無有色無有量，<a class="t" id="t0244b28"></a>為計墮身，己身壞死，令復見身相像，如是不<a class="t" id="t0244b29"></a>為是對行對，如是致亦如是。齊是，阿難！或為<a class="t" id="t0244c01"></a>行道，不色無有量自計為致身。齊是，阿難！或<a class="t" id="t0244c02"></a>為行道，令不色為使結。齊是，阿難！或為行<a class="t" id="t0244c03"></a>道，自計為致身，身幾因緣，阿難！為行道，色<a class="t" id="t0244c04"></a>不行作身？」</p>
<p><a class="t-linehead" id="t-linehead0244c04"></a>阿難報：「是法本從佛，教令亦從<a class="t" id="t0244c05"></a>佛，願佛為說。佛說已，弟子當受，令是說當<a class="t" id="t0244c06"></a>為解利。」</p>
<p><a class="t-linehead" id="t-linehead0244c06"></a>佛告阿難：「聽是，受是，諦受，重受，念<a class="t" id="t0244c07"></a>是，當為說如是賢者阿難從佛聞。」</p>
<p><a class="t-linehead" id="t-linehead0244c07"></a>佛便說是：<a class="t" id="t0244c08"></a>「或，阿難！為行道，或不為色作身、亦不為色<a class="t" id="t0244c09"></a>計為身，亦不為色無有量、亦不為色少、亦<a class="t" id="t0244c10"></a>不為色無有量計為身。彼，阿難！為行道，不<a class="t" id="t0244c11"></a>少色為作身，亦不為計是身現。是，阿難！為行<a class="t" id="t0244c12"></a>道，不為少色作身，亦不為墮是身，己<span class="corr" title="[&gt;身] cf.【麗】">身</span>壞死，令<a class="t" id="t0244c13"></a>不復見是身相像，不為是對行對，如是是無<a class="t" id="t0244c14"></a>有。齊是，阿難！為行道，為不少色為身，亦不計<a class="t" id="t0244c15"></a>為是身。齊是，阿難！為行道，為不少色，為身不<a class="t" id="t0244c16"></a>使結。彼，阿難！或為行道，不為色無有量為身，<a class="t" id="t0244c17"></a>亦不作色為身現在。是，阿難！為行道，不色無<a class="t" id="t0244c18"></a>有量為身，亦不計是身，己身身壞死，令不復<a class="t" id="t0244c19"></a>見身相像，不為是對，如是如是是為無有是。<a class="t" id="t0244c20"></a>齊是，阿難！為行道，不色無有量為身，亦不墮<a class="t" id="t0244c21"></a>身計。如是，阿難！齊是或為行道，不色無有量<a class="t" id="t0244c22"></a>為身，不使結。彼，阿難！或為行道，不為不色少<a class="t" id="t0244c23"></a>為身，亦不墮身計現。是，阿難！為行道，不色<a class="t" id="t0244c24"></a>少為身，亦不墮身計，己身壞死，令不復見<a class="t" id="t0244c25"></a>身相像，不為是對，如是如是是為無有是。齊<a class="t" id="t0244c26"></a>是，阿難！為行道，不為不色少為身，亦不墮身<a class="t" id="t0244c27"></a>計。如是，阿難！齊是為行道，不為不色少令不<a class="t" id="t0244c28"></a>使結。彼，阿難！或為行道，不行不色無有量為<a class="t" id="t0244c29"></a>身，亦不墮計是身現。是，阿難！為行道，不為<a class="t" id="t0245a01"></a>不色，阿難！為身，亦不墮計為成身，己身壞死，<a class="t" id="t0245a02"></a>如是身令不復見是計，不為是對，如是如是<a class="t" id="t0245a03"></a>是為無有是。齊是，阿難！為行道，不行不色<a class="t" id="t0245a04"></a>無有量為身，亦不墮計是身。齊是，阿難！為行<a class="t" id="t0245a05"></a>道，不行不色無有量，亦令不使結。齊是，阿<a class="t" id="t0245a06"></a>難！或為行道，不行不色無有量為身，亦不<a class="t" id="t0245a07"></a>成身、亦不墮計是身，亦有是七處，阿難！令識<a class="t" id="t0245a08"></a>得駐、亦有二受行從得解。</p><a class="t" id="t0245a09"></a>
<p><a class="t-linehead" id="t-linehead0245a09"></a>「有色，為令從是，有若干身若干思想，辟或<a class="t" id="t0245a10"></a>人、或天，是為第一識止處。</p><a class="t" id="t0245a11"></a>
<p><a class="t-linehead" id="t-linehead0245a11"></a>「有色，為令從是，一身若干思想，辟天名為梵<a class="t" id="t0245a12"></a>天，長壽本在處，是為第二識止處。</p><a class="t" id="t0245a13"></a>
<p><a class="t-linehead" id="t-linehead0245a13"></a>「有色，為令從是，一身若干思想，辟<span class="corr" title="[是&gt;] cf.【麗】"></span>天名為<a class="t" id="t0245a14"></a>明聲，是為第三識止處。</p><a class="t" id="t0245a15"></a>
<p><a class="t-linehead" id="t-linehead0245a15"></a>「有色，為令從是，一身一像，思亦一，辟天名為<a class="t" id="t0245a16"></a>遍淨，是為第四識止處。</p><a class="t" id="t0245a17"></a>
<p><a class="t-linehead" id="t-linehead0245a17"></a>「有不色，為令從是，一切從色想度，多想滅，為<a class="t" id="t0245a18"></a>無有量空空慧受意止，辟天名為空慧行，<a class="t" id="t0245a19"></a>是名第五識止處。</p><a class="t" id="t0245a20"></a>
<p><a class="t-linehead" id="t-linehead0245a20"></a>「有不色，為令從是，一切從空行竟，過無有量<a class="t" id="t0245a21"></a>識，從慧受意止，辟天<span class="corr" title="[&gt;名] cf.【麗】">名</span>為識慧，是名為第六識<a class="t" id="t0245a22"></a>止處。</p><a class="t" id="t0245a23"></a>
<p><a class="t-linehead" id="t-linehead0245a23"></a>「有不色，為令從是，一切從識慧過度，無有量<a class="t" id="t0245a24"></a>不用從是慧意受止，辟天名為不用從受<a class="t" id="t0245a25"></a>慧，是為第七識止處。</p><a class="t" id="t0245a26"></a>
<p><a class="t-linehead" id="t-linehead0245a26"></a>「何等為，阿難！亦有二受行從得解？有從色因<a class="t" id="t0245a27"></a>緣行道，令不更思想，辟天名為不思想，是<a class="t" id="t0245a28"></a>為一受行從得解；有從不色因緣行道，一<a class="t" id="t0245a29"></a>切從不用得度為受不思想，亦有思想受行止，<a class="t" id="t0245b01"></a>辟天名為不思想亦有思想，是為二受行從<a class="t" id="t0245b02"></a>得解。彼，阿難！所第<span class="corr" title="[&gt;一] cf.【麗】">一</span>識止處，為從色行、因緣行<a class="t" id="t0245b03"></a>道，若干身若干思想，辟名為人亦一處。若，<a class="t" id="t0245b04"></a>阿難！行道，是識止處已知、亦知是識，<span class="corr" title="[亦&gt;] cf.【麗】"></span>從是<a class="t" id="t0245b05"></a>習，亦知從是沒，亦知是所樂、亦知是更苦、亦<a class="t" id="t0245b06"></a>知是從得出要。如有知是時，阿難！為行道所<a class="t" id="t0245b07"></a>識止處，可應求、可應望、可應往處？」</p>
<p><a class="t-linehead" id="t-linehead0245b07"></a>阿難言：「不。」</p><a class="t" id="t0245b08"></a>
<p><a class="t-linehead" id="t-linehead0245b08"></a>「彼，阿難！第二識止處，為從色行因緣行道，若<a class="t" id="t0245b09"></a>干身一想，辟天名為梵身，長壽本第一在處。<a class="t" id="t0245b10"></a>若，阿難！行道，是識止處以知，亦是識止處從<a class="t" id="t0245b11"></a>是習、亦知從是沒、亦知是所樂、亦知是更苦、<a class="t" id="t0245b12"></a>亦知是從得出要。如有知是時，阿難！為行道<a class="t" id="t0245b13"></a>所識止處，可應求、可應望、可應住處？」</p>
<p><a class="t-linehead" id="t-linehead0245b13"></a>阿難對<a class="t" id="t0245b14"></a>言：「不。」</p>
<p><a class="t-linehead" id="t-linehead0245b14"></a>「彼，阿難！第三識止處，為從色行因緣行<a class="t" id="t0245b15"></a>道，一身若干想，辟天名為明。若，阿難！為行道，<a class="t" id="t0245b16"></a>是識止處已知，亦是識止處從是習、亦知從<a class="t" id="t0245b17"></a>是沒、亦知是所樂、亦知是更苦、亦知是從要<a class="t" id="t0245b18"></a>得出，如有知是時，阿難！為行道，所識止處，可<a class="t" id="t0245b19"></a>應求、可應望、可應住處？」</p>
<p><a class="t-linehead" id="t-linehead0245b19"></a>阿難對言：「不。」</p>
<p>「彼，阿難！<a class="t" id="t0245b20"></a>第四識止處，為從色行因緣行道，一像<span class="corr" title="[一身&gt;身一] cf.【麗】【磧砂】">身一</span><a class="t" id="t0245b21"></a>思想，辟天名為遍淨。若，阿難！為行道，是識<a class="t" id="t0245b22"></a>止處已知，亦是識止處從是習、亦知從是沒、<a class="t" id="t0245b23"></a>亦知是所樂、亦知是更苦、亦知從是要得出。<a class="t" id="t0245b24"></a>如有知是時，阿難！<span class="corr" title="[行為&gt;為行] cf.【麗】">為行</span>道，所識止處，可應求、<a class="t" id="t0245b25"></a>可應望、可應住處？」</p>
<p><a class="t-linehead" id="t-linehead0245b25"></a>阿難對言：「不。」</p>
<p>「彼，阿難！第五<a class="t" id="t0245b26"></a>識止處，為從不色行因緣行道，一切從色得度，<a class="t" id="t0245b27"></a>地想已沒，無有量空空慧行受止，辟天名<a class="t" id="t0245b28"></a>為空慧。若，阿難！為行道，是識止處已知，亦是<a class="t" id="t0245b29"></a>識止處從是習、亦知從是沒、亦知是所樂、亦<a class="t" id="t0245c01"></a>知是更苦、亦知從是要得出。如有知是時，阿<a class="t" id="t0245c02"></a>難！為行道，所識止處，可應求、可應望、可應住<a class="t" id="t0245c03"></a>處？」</p>
<p><a class="t-linehead" id="t-linehead0245c03"></a>阿難對言：「不。」</p>
<p>「彼，阿難！第六識止處，為從不<a class="t" id="t0245c04"></a>色行因緣行道，一切從空慧度，識無有量受慧<a class="t" id="t0245c05"></a>行止，辟天名為識慧。若，阿難！為行道，是識<a class="t" id="t0245c06"></a>止處已知，亦是識止處從是習、亦知從是沒、<a class="t" id="t0245c07"></a>亦知是所樂、亦知是更苦、亦知從是要得出。<a class="t" id="t0245c08"></a>如有知是時，阿難！為行道，所識止處，可應求、<a class="t" id="t0245c09"></a>可應望、可應住處？」</p>
<p><a class="t-linehead" id="t-linehead0245c09"></a>阿難對言：「不。」</p>
<p>「彼，阿難！第七識<a class="t" id="t0245c10"></a>止處，為從不色行因緣行道，一切從識慧度，<a class="t" id="t0245c11"></a>無有量不用已捨受慧行，辟天名為不用受<a class="t" id="t0245c12"></a>慧行。若，阿難！為行道，是識止處已知，亦是識<a class="t" id="t0245c13"></a>止處從是習、亦知從是沒、亦知是所樂、亦知<a class="t" id="t0245c14"></a>是更苦、亦知從是要得出。如有知是時，阿難！<a class="t" id="t0245c15"></a>為行道，所識止處，可應求、可應望、可應住處？」</p><a class="t" id="t0245c16"></a>
<p><a class="t-linehead" id="t-linehead0245c16"></a>阿難對言：「不。」</p>
<p>「彼，阿難！第一受行從得解，有從<a class="t" id="t0245c17"></a>色因緣行道，無有想亦不受，辟天名不思。<a class="t" id="t0245c18"></a>若，阿難！為行道，已知是從受，亦知從受<a class="t" id="t0245c19"></a>習、亦知從是沒、亦知是所樂、亦知是更苦，<a class="t" id="t0245c20"></a>亦知從是要得出。如有知是時，阿難！為行道，<a class="t" id="t0245c21"></a>是受行從得解，可應求、可應望、可應住處？」</p>
<p><a class="t-linehead" id="t-linehead0245c21"></a>阿<a class="t" id="t0245c22"></a>難對言：「不。」</p>
<p><a class="t-linehead" id="t-linehead0245c22"></a>「彼，阿難！第二受行從得解，有從不<a class="t" id="t0245c23"></a>色因緣行道，一切不用從慧得度，過無有思<a class="t" id="t0245c24"></a>想亦未離思想為受行止，辟天名為無有<a class="t" id="t0245c25"></a>思想解。若，阿難！為行道，是受行從得解已知，<a class="t" id="t0245c26"></a>為是解從是習，亦知從是沒、亦知是所樂、亦<a class="t" id="t0245c27"></a>知是更苦、亦知從是要得出。如有知是時，阿<a class="t" id="t0245c28"></a>難！為行道，是受行從得解，可應求、可應望、可<a class="t" id="t0245c29"></a>應住處？」</p>
<p><a class="t-linehead" id="t-linehead0245c29"></a>阿難對言：「不。」</p>
<p>「若，阿難！為行道，如是<a class="t" id="t0246a01"></a>知、如是見，說為不知不見，若有是結使。是時<a class="t" id="t0246a02"></a>應說為常、是時應說非常、是時應說世間有<a class="t" id="t0246a03"></a>本、是時應說世間無有本、是時應說得道以<a class="t" id="t0246a04"></a>死復生、是時應說得道不得死，為有無有<a class="t" id="t0246a05"></a>度世死，從是結使。是時，阿難！為行道，是七<a class="t" id="t0246a06"></a>識止處二受行從得解。如是，如有從諦慧見、<a class="t" id="t0246a07"></a>從是意已解、已得解脫，是名為，阿難！為行道<a class="t" id="t0246a08"></a>無所著從慧得解脫。亦有，阿難！八解脫處。何<a class="t" id="t0246a09"></a>等為八？色觀色，是為第一解脫處；內觀<a class="t" id="t0246a10"></a>色不想外觀色，是為第二解脫處；觀三十六<a class="t" id="t0246a11"></a>物淨身受觀行止，是為第三解脫處；一切從<a class="t" id="t0246a12"></a>色想已度，滅地想，若干想不念，無有量空<a class="t" id="t0246a13"></a>慧已受竟，辟天名為空慧，是名為第四解脫<a class="t" id="t0246a14"></a>處；一切從空慧已度，無有量識慧受竟，辟<a class="t" id="t0246a15"></a>天名為識慧，是名為第五解脫處；一切從<a class="t" id="t0246a16"></a>識慧得度，無所有不用受慧竟行，辟天名<a class="t" id="t0246a17"></a>為不用無所用慧行，是為第六解脫處；一切<a class="t" id="t0246a18"></a>從不用慧得度，無有思想亦不無有思想竟受<a class="t" id="t0246a19"></a>止，辟天名為思想，是名為第七解脫處；一<a class="t" id="t0246a20"></a>切從無有思想竟得度，滅思想亦覺盡身已更<a class="t" id="t0246a21"></a>竟受止，是為第八解脫處。若已，阿難！行道，<a class="t" id="t0246a22"></a>七識止處二受行從得解脫，亦是八解脫處<a class="t" id="t0246a23"></a>是。如有是慧已，更見從是竟<span class="corr" title="[我&gt;戢] cf.【麗】【磧砂】">戢</span>却不用，已<a class="t" id="t0246a24"></a>得解脫，如是本福已身更竟止，是名，阿難！行<a class="t" id="t0246a25"></a>道無所著從兩行得解脫。」</p>
<p><a class="t-linehead" id="t-linehead0246a25"></a>佛說如是，阿難受<a class="t" id="t0246a26"></a>行。</p><a class="t" id="t0246a27"></a>
<p class="endsutta"><span class="t-juanname">佛說人本欲生經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
