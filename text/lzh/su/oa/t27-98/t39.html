<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t39">
<article>
<div class="hgroup mirror"><h1 class="mirror-row"><span class="mirror-left latin">T39</span>
<span class="mirror-right">佛說頂生王故事經</span></h1></div>　<a class="t" id="t0822b09"></a><a class="t" id="t0822b10"></a><a class="t" id="t0822b11"></a><a class="t" id="t0822b12"></a><p class="suttainfo"><span class="t-juanname">佛說頂生王故事經</span><br><a class="t" id="t0822b13"></a><a class="t" id="t0822b14"></a>
<span class="t-byline">西晉三藏法炬譯</span></p><a class="t" id="t0822b15"></a>
<p><a class="t-linehead" id="t-linehead0822b15"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0822b16"></a>園。爾時，尊者阿難在閑獨處，便作是念：「乃至<a class="t" id="t0822b17"></a>貪欲染著皆悉藏貯，貪欲無厭足。」爾時，尊者<a class="t" id="t0822b18"></a>阿難便從坐起，往至世尊所，到已頭面作禮，<a class="t" id="t0822b19"></a>便一面坐。爾時，尊者阿難須臾退坐，長跪叉<a class="t" id="t0822b20"></a>手白世尊言：「向至禪所，便起是念，乃至貪欲<a class="t" id="t0822b21"></a>染著無厭足。」</p>
<p><a class="t-linehead" id="t-linehead0822b21"></a>爾時，世尊告阿難曰：「如是，如是！<a class="t" id="t0822b22"></a>阿難！乃至貪欲染著藏貯，實無厭足。所以然<a class="t" id="t0822b23"></a>者，阿難！曩昔久遠時，有大王名頂生，真法之<a class="t" id="t0822b24"></a>王，治化人民無有卒暴，七寶具足。所謂七寶<a class="t" id="t0822b25"></a>者，輪寶、象寶、紺馬寶、珠寶、玉女寶、居士寶、典<a class="t" id="t0822b26"></a>兵寶，是謂七寶。亦有千子勇悍猛健，顏色暐<a class="t" id="t0822b27"></a>曄能却他敵，猶如此世界江河大海，以法治<a class="t" id="t0822b28"></a>化不加刀杖。爾時，阿難！大王頂生便作是念：<a class="t" id="t0822b29"></a>『我曾聞，曩昔舊人，壽命極長，聰明黠慧。』便作<a class="t" id="t0822c01"></a>是語：『然我有是閻浮利地，有力勢神足，穀茂<a class="t" id="t0822c02"></a>豐熟人民繁稠。』王便生是念：『我欲使雨七寶<a class="t" id="t0822c03"></a>於我宮中。』爾時，阿難！王頂生作是念已，即七<a class="t" id="t0822c04"></a>日之中雨七寶。爾時，頂生王復於異時便生<a class="t" id="t0822c05"></a>是念：『我曾聞，曩昔舊人，壽命極長，聰明<span class="gaiji">黠<!--gaiji,黠,1[烈-列＋（里＊吉）],2,3--></span>慧。<a class="t" id="t0822c06"></a>聞有弗于逮神足自在，穀茂豐熟人民繁稠。<a class="t" id="t0822c07"></a>我欲往彼治化。』爾時，阿難！王頂生適作是念<a class="t" id="t0822c08"></a>已，於閻浮利不現，出弗于逮，及四部兵。爾時，<a class="t" id="t0822c09"></a>弗于逮眾生遙見王頂生來，大眾圍遶各各<a class="t" id="t0822c10"></a>持銀鉢盛滿碎金，或持金鉢盛滿碎銀，往至<a class="t" id="t0822c11"></a>頂生王所，到已白頂生王：『善來！大王！此是大<a class="t" id="t0822c12"></a>王弗于逮界，神足自在，穀茂豐熟人民繁稠，<a class="t" id="t0822c13"></a>願大王於此治化，我等盡是大王所領。』</p><a class="t" id="t0822c14"></a>
<p><a class="t-linehead" id="t-linehead0822c14"></a>「爾時，阿難！王頂生於彼治化無數百千歲。是<a class="t" id="t0822c15"></a>時，阿難！大王頂生，復於異時便作是念：『我<a class="t" id="t0822c16"></a>有閻浮利地，所欲自在神足，穀茂豐熟人民<a class="t" id="t0822c17"></a>繁稠。我已雨七寶於宮殿乃至七日，今復有<a class="t" id="t0822c18"></a>弗于逮境界自在神足，穀茂豐熟人民繁稠。<a class="t" id="t0822c19"></a>我曾聞，曩昔舊人聰明黠慧，便作是語：「有瞿<a class="t" id="t0822c20"></a>耶尼國土神足自在，穀茂豐熟人民繁稠。」』王<a class="t" id="t0822c21"></a>便作是念：『我欲往至瞿耶尼界率化人民。』</p><a class="t" id="t0822c22"></a>
<p><a class="t-linehead" id="t-linehead0822c22"></a>「爾時，阿難！王頂生作是念已，便從弗于逮沒，<a class="t" id="t0822c23"></a>往瞿耶尼界，及四種兵。爾時，瞿耶尼人民遙<a class="t" id="t0822c24"></a>見王頂生，各以持銀鉢盛滿碎金，或持金鉢<a class="t" id="t0822c25"></a>盛滿碎銀，各送往獻往至王頂生所。到已白<a class="t" id="t0822c26"></a>頂生王言：『善來！大王！此是王瞿耶尼界，穀茂<a class="t" id="t0822c27"></a>豐熟人民繁稠，唯願大王，於此瞿耶尼界率<a class="t" id="t0822c28"></a>化人民，我等盡是大王所領。』爾時，阿難！王頂<a class="t" id="t0822c29"></a>生於瞿耶尼治化人民，無數百千歲無數萬<a class="t" id="t0823a01"></a>歲。爾時，阿難！大王頂生復於異時便生是念：<a class="t" id="t0823a02"></a>『我有閻浮利地，穀食豐熟人民繁稠，雨七寶<a class="t" id="t0823a03"></a>於宮殿乃至七日；亦有弗于逮界神足自在，穀<a class="t" id="t0823a04"></a>食豐茂人民繁稠；亦有瞿耶尼界神足自在<a class="t" id="t0823a05"></a>至人民繁稠。』是時頂生王便作是念：『我曾聞，<a class="t" id="t0823a06"></a>曩昔舊人聰明<span class="gaiji">黠<!--gaiji,黠,1[烈-列＋（里＊吉）],2,3--></span>慧，有作是語：「有欝單曰界，<a class="t" id="t0823a07"></a>神足自在至人民繁稠。於彼國土，一切人民<a class="t" id="t0823a08"></a>各無所屬，所欲自在壽命極長，於彼命終盡<a class="t" id="t0823a09"></a>生天上，食自然粳米，著劫波育衣。」』爾時，頂生<a class="t" id="t0823a10"></a>王便作是念：『我當於彼治化。』以生此念，爾時，<a class="t" id="t0823a11"></a>阿難！頂生王於瞿耶尼沒，即往欝單曰界，及四<a class="t" id="t0823a12"></a>種兵。爾時，頂生王遙見彼國地，皆平正盡紺<a class="t" id="t0823a13"></a>青色，見彼色已便告諸群臣人民：『卿輩！頗見<a class="t" id="t0823a14"></a>地平正紺青色不乎？』答曰：『如是。大王！』『卿等欲<a class="t" id="t0823a15"></a>知，此是劫波育衣樹。彼人盡著劫波育衣，卿<a class="t" id="t0823a16"></a>等亦著劫波育衣。』爾時，大王頂生復更見地<a class="t" id="t0823a17"></a>淳白色，見已復告群臣：『卿等見此地白不乎？』<a class="t" id="t0823a18"></a>答曰：『如是。』『此是自然粳米，無皮無莖，不加捶<a class="t" id="t0823a19"></a>杖亦不揚簸，香順風百由旬、逆風五十由旬，<a class="t" id="t0823a20"></a>極香極美。彼士人民食此粳米，諸賢亦當食<a class="t" id="t0823a21"></a>此粳米。』爾時，頂生王遙見地平正皆紺青色，<a class="t" id="t0823a22"></a>見已告群臣人民言：『汝等見此紺青色不？』對<a class="t" id="t0823a23"></a>曰：『如是。大王！』『此是四指濡草，極濡如孔雀<a class="t" id="t0823a24"></a>毛，各各右旋與體無異。欝單曰人皆坐此草，<a class="t" id="t0823a25"></a>卿等亦當坐此草。』爾時，大王頂生遙見城郭<a class="t" id="t0823a26"></a>樓櫓埤堄，見已便告群臣人民言：『卿等！見此<a class="t" id="t0823a27"></a>地平正樓櫓埤堄不？』對曰：『如是。大王！』『此是<a class="t" id="t0823a28"></a>人民所住舍。』爾時，欝單曰人遙見頂生王來，<a class="t" id="t0823a29"></a>各以金鉢盛銀粟，銀鉢盛金粟，白頂生王言：<a class="t" id="t0823b01"></a>『善來！大王！此是王欝單曰界，神足自在，穀茂<a class="t" id="t0823b02"></a>豐熟人民熾盛。願大王於欝單曰治化人民，<a class="t" id="t0823b03"></a>我等亦當順從王教。』爾時，阿難！頂生王於欝<a class="t" id="t0823b04"></a>單曰治化人民，無數百歲無數千歲。是時王<a class="t" id="t0823b05"></a>頂生復於異時便作是念：『我所領境界有閻<a class="t" id="t0823b06"></a>浮利地，神足自在至人民熾盛，我於彼雨七<a class="t" id="t0823b07"></a>寶在宮殿乃至七日；我亦有弗于逮界，神足<a class="t" id="t0823b08"></a>自在至人民熾盛；我亦有瞿耶尼界，神足自<a class="t" id="t0823b09"></a>在至人民熾盛；我亦有欝單曰界，神足自在<a class="t" id="t0823b10"></a>至人民熾盛。我曾聞舊人聰明<span class="gaiji">黠<!--gaiji,黠,1[烈-列＋（里＊吉）],2,3--></span>慧，作是說<a class="t" id="t0823b11"></a>曰：「有三十三天，壽命極長顏貌端正，於彼有<a class="t" id="t0823b12"></a>天名釋提桓因。」我今當往詣彼三十三天，便<a class="t" id="t0823b13"></a>受五處，天壽、天色、天樂、天神足、天增上，我今<a class="t" id="t0823b14"></a>欲往至三十三天。』爾時，阿難！頂生王作是念<a class="t" id="t0823b15"></a>已，於欝單曰，沒便往住三十三天，及四種兵，<a class="t" id="t0823b16"></a>詣彼善法講堂。爾時，釋提桓因遙見頂生王<a class="t" id="t0823b17"></a>來，見已便語頂生王曰：『善來！大王！可就此座。』<a class="t" id="t0823b18"></a>爾時，阿難！頂生王即就座而坐，與釋提桓因<a class="t" id="t0823b19"></a>同坐，此二王同坐而無有異，顏容姿貌正等<a class="t" id="t0823b20"></a>無異，唯眼眴異。是時頂生王復於異時便作<a class="t" id="t0823b21"></a>是念：『我有閻浮利地，神足自在至人民繁稠，<a class="t" id="t0823b22"></a>於宮殿雨七寶乃至七日；亦有弗于逮界，神<a class="t" id="t0823b23"></a>足自在至人民繁稠；我亦有瞿耶尼界，神足<a class="t" id="t0823b24"></a>自在至人民繁稠；我亦有欝單曰界，神足自<a class="t" id="t0823b25"></a>在至人民繁稠，及此三十三天長壽久處此。』<a class="t" id="t0823b26"></a>爾時，三十三天集善法講堂，各次第坐。爾時，<a class="t" id="t0823b27"></a>三十三天便作是念：『此頂生王，是閻浮利地<a class="t" id="t0823b28"></a>王，以法治化，七寶具足，千子圍遶，於四境界<a class="t" id="t0823b29"></a>最尊第一，不加刀杖以法治化人民。』爾時，阿<a class="t" id="t0823c01"></a>難！釋提桓因與頂生王半座使坐，二人同坐<a class="t" id="t0823c02"></a>光色無異，顏彩容貌皆悉同一，唯眼眴異。</p><a class="t" id="t0823c03"></a>
<p><a class="t-linehead" id="t-linehead0823c03"></a>「爾時，阿難！頂生王於彼五欲而自娛樂無有<a class="t" id="t0823c04"></a>厭足，無數百千歲無數萬歲。爾時，阿難！頂<a class="t" id="t0823c05"></a>生王復於他時而生是念：『我所領境界，有閻<a class="t" id="t0823c06"></a>浮利地，神足至人民熾盛，七日之中雨七寶<a class="t" id="t0823c07"></a>於宮殿上；亦有弗于逮界，神足至人民熾盛；<a class="t" id="t0823c08"></a>我亦有瞿耶尼界，神足至人民熾盛；我亦有<a class="t" id="t0823c09"></a>欝單曰界，神足至人民熾盛；復有此三十三<a class="t" id="t0823c10"></a>天壽命延長顏色暐曄。有此善法講堂，四園<a class="t" id="t0823c11"></a>具足。云何四？難檀桓園、寶綵園、麁堅園、雜<a class="t" id="t0823c12"></a>種園，是為四園。有晝度樹、拘毘多羅樹，皆悉<a class="t" id="t0823c13"></a>茂盛，香順風百由旬、逆風五十由旬，此是三<a class="t" id="t0823c14"></a>十三天所娛樂處，四月之中五欲自娛。此是<a class="t" id="t0823c15"></a>善法講堂所皆青琉璃，此是天帝所坐處，百<a class="t" id="t0823c16"></a>臺圍遶皆七寶成，一一臺有七百閣，一一閣<a class="t" id="t0823c17"></a>有七七玉女，一一玉女有七七使人，皆是釋<a class="t" id="t0823c18"></a>提桓因所領。』爾時，阿難！頂生王復生此念：『我<a class="t" id="t0823c19"></a>今當移釋提桓因，於此三十三天治化諸天。』</p><a class="t" id="t0823c20"></a>
<p><a class="t-linehead" id="t-linehead0823c20"></a>「爾時，阿難！頂生王適生是念，即於釋提桓因<a class="t" id="t0823c21"></a>坐處墮閻浮利，及四部兵。失神足舉身皆痛，<a class="t" id="t0823c22"></a>猶如人欲死時，輪寶滅，象寶命過，馬寶亦終，<a class="t" id="t0823c23"></a>珠寶不現，女寶命終，居士寶、典兵寶命終。爾<a class="t" id="t0823c24"></a>時，阿難！大王頂生五種親屬皆悉雲集，往詣<a class="t" id="t0823c25"></a>頂生王所，白頂生王曰：『大王命終後，備有問<a class="t" id="t0823c26"></a>我曹者：「頂生大王臨欲崩時，有何顧命？」我等<a class="t" id="t0823c27"></a>當何以答彼？』爾時，頂生王答曰：『若我命終後，<a class="t" id="t0823c28"></a>有作是問者：「大王頂生臨崩時有何顧命？」汝<a class="t" id="t0823c29"></a>等當作是答：「諸賢欲知，大王頂生典領四天<a class="t" id="t0824a01"></a>下，往至三十三天，於五欲而無厭足，便於彼<a class="t" id="t0824a02"></a>命終。」』</p>
<p><a class="t-linehead" id="t-linehead0824a02"></a>「阿難！汝欲知者，爾時，頂生王者豈異人<a class="t" id="t0824a03"></a>乎？莫作是觀。何以故？爾時王者，阿難！即我<a class="t" id="t0824a04"></a>身是。以此方便，阿難當知，乃至五欲而無厭<a class="t" id="t0824a05"></a>足，染著於欲聚集藏貯，欲無厭足。所謂足者，<a class="t" id="t0824a06"></a>至賢聖道，然後乃足。」</p>
<p><a class="t-linehead" id="t-linehead0824a06"></a>爾時，世尊便說偈言：</p><a class="t" id="t0824a07"></a><blockquote class="gatha">
<p>「不以錢財業，　　覺知欲厭足，<a class="t" id="t0824a08"></a><br>
樂少苦惱多，　　智者所不為。<a class="t" id="t0824a09"></a><br>
設於五欲中，　　竟不愛樂彼，<a class="t" id="t0824a10"></a><br>
愛盡便得樂，　　是三佛弟子。<a class="t" id="t0824a11"></a><br>
食欲拘利歲，　　終便入地獄，<a class="t" id="t0824a12"></a><br>
本欲安所至，　　命為苦所切。<a class="t" id="t0824a13"></a><br>
諸法悉無常，　　生者必壞敗，<a class="t" id="t0824a14"></a><br>
生生悉歸盡，　　彼滅第一樂。」</p>
</blockquote><a class="t" id="t0824a15"></a>
<p><a class="t-linehead" id="t-linehead0824a15"></a>爾時，尊者阿難聞佛所說，歡喜奉行。</p><a class="t" id="t0824a16"></a>
<p class="endsutta"><span class="t-juanname">佛說頂生王故事經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
