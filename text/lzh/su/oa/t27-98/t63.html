<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t63">
<article>
<div class="hgroup mirror"><h1 class="mirror-row"><span class="mirror-left latin">T63</span>
<span class="mirror-right">佛說解夏經</span></h1></div>　<a class="t" id="t0861b07"></a><a class="t" id="t0861b08"></a><a class="t" id="t0861b10"></a><p class="suttainfo"><span class="t-juanname">佛說解夏經</span><br><a class="t" id="t0861b11"></a><a class="t" id="t0861b12"></a>
<span class="t-byline">西天譯經三藏朝奉大夫試光祿卿<a class="t" id="t0861b13"></a>明教大師臣法賢奉　詔譯</span></p>
<a class="t" id="t0861b14"></a>
<p><a class="t-linehead" id="t-linehead0861b14"></a>如是我聞：</p>
<p>一時，佛在王舍城迦蘭陀竹林精<a class="t" id="t0861b15"></a>舍，與五百苾芻眾俱，皆是阿羅漢，諸漏已盡<a class="t" id="t0861b16"></a>所作已辦，除諸重擔逮得己利，盡諸有結心<a class="t" id="t0861b17"></a>善解脫。唯一苾芻現居學位，世尊已為授記，<a class="t" id="t0861b18"></a>見法得法當證滿果。</p><a class="t" id="t0861b19"></a>
<p><a class="t-linehead" id="t-linehead0861b19"></a>爾時，世尊安居既滿，當解夏時，於十五日與<a class="t" id="t0861b20"></a>苾芻眾敷座而坐。會眾坐已，是時，佛告苾芻<a class="t" id="t0861b21"></a>眾言：「我今已得梵行寂靜，是最後身，以無上<a class="t" id="t0861b22"></a><span class="corr" title="[樂&gt;藥] cf.【麗】">藥</span>斷除諸病。我之弟子，了知諸法皆已通達，<a class="t" id="t0861b23"></a>是故我今說解夏法。諸苾芻眾！我於夏中所<a class="t" id="t0861b24"></a>有身口意業，汝等可忍？」</p><a class="t" id="t0861b25"></a>
<p><a class="t-linehead" id="t-linehead0861b25"></a>是時，尊者舍利弗聞佛語已，從座而起偏袒<a class="t" id="t0861b26"></a>右肩，右膝著地合掌向佛，而白佛言：「世尊！如<a class="t" id="t0861b27"></a>佛所說，我今已得梵行寂靜，乃至身口意業<a class="t" id="t0861b28"></a>可忍者。我等知佛，身口意業無諸過失，我等<a class="t" id="t0861b29"></a>苾芻今無可忍。於意云何？我佛世尊，難調者<a class="t" id="t0861c01"></a>能調，無止息者善為止息，無安隱者而善安<a class="t" id="t0861c02"></a>慰，未寂靜者令得寂靜，如來善了正道，善說<a class="t" id="t0861c03"></a>正道，開示正道，乃至我等樂聲聞菩提者，佛<a class="t" id="t0861c04"></a>為善說，令聲聞等如理修行而證聖果。是故<a class="t" id="t0861c05"></a>我等，於佛世尊身口意法而無可忍。」</p><a class="t" id="t0861c06"></a>
<p><a class="t-linehead" id="t-linehead0861c06"></a>爾時，尊者舍利弗白佛言：「世尊！我今對佛身<a class="t" id="t0861c07"></a>口意業所有不善，求佛可忍。」</p><a class="t" id="t0861c08"></a>
<p><a class="t-linehead" id="t-linehead0861c08"></a>佛告舍利弗：「汝今所有身口意業，我當忍可。<a class="t" id="t0861c09"></a>於意云何？汝，舍利弗！具戒多聞，少欲知足，斷<a class="t" id="t0861c10"></a>諸煩惱，發大精進，安住正念，具等引慧、聞<a class="t" id="t0861c11"></a>慧、捷慧、利慧、出離慧、了達慧、廣大<a class="t" id="t0861c12"></a>清淨慧、甚深慧、無等慧，具大慧寶。<a class="t" id="t0861c13"></a>未見者令見，未調伏者令得調伏，未聞法者<a class="t" id="t0861c14"></a>而為說法，具瞋恚者而令歡喜，能為四眾說<a class="t" id="t0861c15"></a>法無倦。譬如金輪王子，而受灌頂繼紹王位，<a class="t" id="t0861c16"></a>依法而治。汝，舍利弗！亦復如是，為我之子，<a class="t" id="t0861c17"></a>受灌頂法紹法王位，如我所轉無上法輪，如<a class="t" id="t0861c18"></a>我漏盡證得解脫。是故汝，舍利弗！所有三業<a class="t" id="t0861c19"></a>我今忍可。」</p>
<p><a class="t-linehead" id="t-linehead0861c19"></a>時舍利弗聞佛忍可，投誠禮謝。復<a class="t" id="t0861c20"></a>白佛言：「世尊！如佛為我忍可三業，於此會中<a class="t" id="t0861c21"></a>五百苾芻，身口意業所有不善，唯願世尊，亦<a class="t" id="t0861c22"></a>如是忍。」</p>
<p><a class="t-linehead" id="t-linehead0861c22"></a>佛告舍利弗：「五百苾芻所有三業，我<a class="t" id="t0861c23"></a>亦可忍。於意云何？此五百苾芻皆是阿羅漢，<a class="t" id="t0861c24"></a>諸漏已盡所作已辦，除諸重擔逮得己利，盡<a class="t" id="t0861c25"></a>諸有結心善解脫，唯一苾芻現居學位，而此<a class="t" id="t0861c26"></a>苾芻我已授記，見法得法當證滿果。舍利弗！<a class="t" id="t0861c27"></a>是故我於五百苾芻所有三業，皆悉可忍。」</p><a class="t" id="t0861c28"></a>
<p><a class="t-linehead" id="t-linehead0861c28"></a>爾時，舍利弗重白佛言：「世尊！我與五百苾芻<a class="t" id="t0861c29"></a>眾等，所有三業佛已可忍。我今有疑，當復啟<a class="t" id="t0862a01"></a>請。願佛世尊！為我分別。世尊！此五百苾芻中，<a class="t" id="t0862a02"></a>幾苾芻得三明法？復幾苾芻得俱解脫？復幾<a class="t" id="t0862a03"></a>苾芻得慧解脫？」</p><a class="t" id="t0862a04"></a>
<p><a class="t-linehead" id="t-linehead0862a04"></a>佛告舍利弗：「此五百苾芻中，九十苾芻得三<a class="t" id="t0862a05"></a>明法，九十苾芻得俱解脫，餘者苾芻得慧解<a class="t" id="t0862a06"></a>脫。舍利弗！如是苾芻，盡諸煩惱，皆住真實。」</p><a class="t" id="t0862a07"></a>
<p><a class="t-linehead" id="t-linehead0862a07"></a>爾時會中有一尊者，名嚩儗舍，作如是念：「我<a class="t" id="t0862a08"></a>今對佛苾芻眾前，以解夏伽陀伸於讚歎。」是<a class="t" id="t0862a09"></a>時尊者嚩儗舍，作是念已，從座而起，偏袒右<a class="t" id="t0862a10"></a>肩右膝著地，合掌恭肅，說伽陀曰：</p><a class="t" id="t0862a11"></a><blockquote class="gatha">
<p>「解夏十五日，　　清淨行律儀，<a class="t" id="t0862a12"></a><br>
五百苾芻眾，　　悉斷煩惱縛。<a class="t" id="t0862a13"></a><br>
皆盡諸漏法，　　而證聖果位，<a class="t" id="t0862a14"></a><br>
內寂外善調，　　解脫而離有。<a class="t" id="t0862a15"></a><br>
盡生死邊際，　　所作皆已辦，<a class="t" id="t0862a16"></a><br>
無明我慢結，　　斷盡無有餘。<a class="t" id="t0862a17"></a><br>
我佛最上尊，　　斷諸邪念法，<a class="t" id="t0862a18"></a><br>
及斷有漏法，　　善除愛病苦。<a class="t" id="t0862a19"></a><br>
愛滅不復生，　　離取大師子，<a class="t" id="t0862a20"></a><br>
盡諸有怖畏，　　唯我佛世尊。<a class="t" id="t0862a21"></a><br>
譬如金輪王，　　千子常圍繞，<a class="t" id="t0862a22"></a><br>
善治四天下，　　調伏四海邊。<a class="t" id="t0862a23"></a><br>
又如戰得勝，　　為最上調御，<a class="t" id="t0862a24"></a><br>
聲聞得三明，　　離死法亦然。<a class="t" id="t0862a25"></a><br>
佛子皆如是，　　證滅不復生，<a class="t" id="t0862a26"></a><br>
我今禮法王，　　無上大日尊。」</p>
</blockquote><a class="t" id="t0862a27"></a>
<p><a class="t-linehead" id="t-linehead0862a27"></a>是時嚩儗舍苾芻說此伽陀已，復還本座。</p><a class="t" id="t0862a28"></a>
<p><a class="t-linehead" id="t-linehead0862a28"></a>爾時尊者舍利弗與諸苾芻，聞佛宣說解夏<a class="t" id="t0862a29"></a>之法，心生快利，踊躍<span class="corr" title="[歎&gt;歡]">歡</span>喜，信受奉行。</p><a class="t" id="t0862b01"></a>
<p class="endsutta"><span class="t-juanname">佛說解夏經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
