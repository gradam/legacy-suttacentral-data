<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t30">
<article>
<div class="hgroup mirror"><h1 class="mirror-row"><span class="mirror-left">T30</span>
<span class="mirror-right">佛說薩鉢多酥哩踰捺野經</span></h1></div>　<a class="t" id="t0811c17"></a><a class="t" id="t0811c18"></a><a class="t" id="t0811c19"></a><p class="suttainfo"><span class="t-juanname">佛說薩鉢多酥哩踰捺野經</span><br><a class="t" id="t0811c20"></a><a class="t" id="t0811c21"></a>
<span class="t-byline">西天譯經三藏朝散大夫試光祿卿<a class="t" id="t0811c22"></a>明教大師臣法賢奉　詔譯</span></p>
<a class="t" id="t0811c23"></a>
<p><a class="t-linehead" id="t-linehead0811c23"></a>如是我聞：</p>
<p>一時，佛在毘舍梨國猨猴井樓閣<a class="t" id="t0811c24"></a>精舍。爾時世尊告苾芻言：「汝今諦聽！諸行無<a class="t" id="t0811c25"></a>常是生滅法，無堅無實，是不究竟、是不堪任、<a class="t" id="t0811c26"></a>是不可樂，汝等當知，勤加精進而求解脫。苾<a class="t" id="t0811c27"></a>芻！時不久住，念念遷移，過此已後劫欲末時，<a class="t" id="t0811c28"></a>天不降雨人間亢旱，大地所有樹木叢林、百穀<a class="t" id="t0811c29"></a>苗稼、一切華菓，皆悉枯乾都不成就。苾芻當<a class="t" id="t0812a01"></a>知，諸行無常是生滅法，無堅無實，是不究竟、<a class="t" id="t0812a02"></a>是不堪任、是不可樂，汝等宜令勤加精進而<a class="t" id="t0812a03"></a>求解脫。苾芻！劫相末時二日出現，炎照世間，<a class="t" id="t0812a04"></a>熱相轉盛，大地所有樹木叢林、根莖枝葉，一<a class="t" id="t0812a05"></a>切破壞都無所有。苾芻！如是無常不可久保，<a class="t" id="t0812a06"></a>汝等今者宜加精進速求解脫。</p><a class="t" id="t0812a07"></a>
<p><a class="t-linehead" id="t-linehead0812a07"></a>「復次，苾芻！劫相末時三日出現，炎照世間，熱<a class="t" id="t0812a08"></a>相盛前，損物轉甚，大地所有諸小江河、一切<a class="t" id="t0812a09"></a>泉源，悉皆竭盡無餘少水。苾芻當知，如是無<a class="t" id="t0812a10"></a>常誰能可免？是故我今殷勤勸汝，速求解脫。<a class="t" id="t0812a11"></a>復次，苾芻！劫相末時四日出現，炎照世間，熱<a class="t" id="t0812a12"></a>相盛前，大地所有無熱惱池四流大河，恒<a class="t" id="t0812a13"></a>河、信度河、細多河、嚩芻河，悉皆乾枯無餘少<a class="t" id="t0812a14"></a>水。苾芻當知，如是無常誰能可免？汝自思惟，<a class="t" id="t0812a15"></a>無復怠慢，速求解脫。</p><a class="t" id="t0812a16"></a>
<p><a class="t-linehead" id="t-linehead0812a16"></a>「復次，苾芻！劫相末時五日出現，炎照世間，熱<a class="t" id="t0812a17"></a>相盛前，大地所有大海之水，漸漸減少，一百<a class="t" id="t0812a18"></a>由旬、二百由旬、三百由旬至一千由旬；日既<a class="t" id="t0812a19"></a>炎盛天雨彌愆，海又復減至二千由旬、三千<a class="t" id="t0812a20"></a>由旬乃至七千由旬，如是減已，海中餘水亦<a class="t" id="t0812a21"></a>有七千由旬。</p><a class="t" id="t0812a22"></a>
<p><a class="t-linehead" id="t-linehead0812a22"></a>「復次，苾芻！如是海水七千由旬，漸漸復減，至<a class="t" id="t0812a23"></a>六千由旬、五千由旬、四千由旬，乃至有七百<a class="t" id="t0812a24"></a>由旬。</p><a class="t" id="t0812a25"></a>
<p><a class="t-linehead" id="t-linehead0812a25"></a>「復次，苾芻！如是海水七百由旬，漸漸復減，至<a class="t" id="t0812a26"></a>六百由旬、五百由旬、四百由旬，乃至有七由<a class="t" id="t0812a27"></a>旬。</p><a class="t" id="t0812a28"></a>
<p><a class="t-linehead" id="t-linehead0812a28"></a>「復次，苾芻！如是海水七由旬，漸漸復減，至六<a class="t" id="t0812a29"></a>由旬、五由旬、四由旬，乃至有七俱盧舍。</p><a class="t" id="t0812b01"></a>
<p><a class="t-linehead" id="t-linehead0812b01"></a>「復次，苾芻！如是海水七俱盧舍，漸漸復減，至<a class="t" id="t0812b02"></a>六俱盧舍、五俱盧舍、四俱盧舍，乃至有七多<a class="t" id="t0812b03"></a>羅樹。</p><a class="t" id="t0812b04"></a>
<p><a class="t-linehead" id="t-linehead0812b04"></a>「復次，苾芻！如是海水七多羅樹，漸漸復減，至<a class="t" id="t0812b05"></a>六多羅樹、五多羅樹、四多羅樹，乃至有七人<a class="t" id="t0812b06"></a>量。</p><a class="t" id="t0812b07"></a>
<p><a class="t-linehead" id="t-linehead0812b07"></a>「復次，苾芻！如是海水七人量，漸漸復減，至六<a class="t" id="t0812b08"></a>人量、五人量、四人量，乃至一人量，至人項、至<a class="t" id="t0812b09"></a>人脇、至人臍、至人腰、至人膝、至人踝，至人一<a class="t" id="t0812b10"></a>指量，即時枯乾。於是世間唯有大地山川，別<a class="t" id="t0812b11"></a>無所有。」</p>
<p><a class="t-linehead" id="t-linehead0812b11"></a>佛言：「苾芻！諸行無常，生滅不住，無實<a class="t" id="t0812b12"></a>無堅，汝等於斯速求解脫。</p><a class="t" id="t0812b13"></a>
<p><a class="t-linehead" id="t-linehead0812b13"></a>「復次，苾芻！劫相末時六日出現，大地炎熱山<a class="t" id="t0812b14"></a>石銷鎔，須彌山王微有煙生，如燒瓦窯黑煙<a class="t" id="t0812b15"></a>上起，亦復如是。於是世間無堪觀察。苾芻！如<a class="t" id="t0812b16"></a>是無常生滅不住，汝等宜應勤加精進，捨貪<a class="t" id="t0812b17"></a>愛心，速求解脫。</p><a class="t" id="t0812b18"></a>
<p><a class="t-linehead" id="t-linehead0812b18"></a>「復次苾芻！劫相末時七日出現，炎熱至極忽<a class="t" id="t0812b19"></a>然火起，如燒十束柴，百束千束萬束、百千萬<a class="t" id="t0812b20"></a>束，乃至小千世界及六欲諸天，都為火聚。燒<a class="t" id="t0812b21"></a>欲界已，梵世初禪火亦自起，焚燒器界所有<a class="t" id="t0812b22"></a>宮殿，高百由旬，或二百由旬、三百由旬，乃至<a class="t" id="t0812b23"></a>高七千由旬，如是宮殿皆為火聚。隣及二禪<a class="t" id="t0812b24"></a>彼有新生梵眾，見下火焰，心大驚怖求避火<a class="t" id="t0812b25"></a>難。爾時二禪先生天曰：『汝以宿善來生我宮，<a class="t" id="t0812b26"></a>但自安心，莫生驚怖，此下地火不久即滅。』如<a class="t" id="t0812b27"></a>是言已，忽起大風吹去煙焰，及其灰燼都無<a class="t" id="t0812b28"></a>所有。譬如有人於虛空中，以其酥油然一燈<a class="t" id="t0812b29"></a>燭，燈焰滅後黑煙與灰全無少許，彼火滅後<a class="t" id="t0812c01"></a>亦復如是。」</p>
<p><a class="t-linehead" id="t-linehead0812c01"></a>佛言：「苾芻！有為之法生滅不住，是<a class="t" id="t0812c02"></a>顛倒法，無堅無實，是不究竟、是不可樂，遠離<a class="t" id="t0812c03"></a>貪愛，速求解脫。若無貪愛，何因何緣，大地諸<a class="t" id="t0812c04"></a>天破壞不現？」</p><a class="t" id="t0812c05"></a>
<p><a class="t-linehead" id="t-linehead0812c05"></a>「復次，苾芻！如過去世有佛出現，名妙眼如來，<a class="t" id="t0812c06"></a>有無量無邊聲聞之眾，及諸梵天離欲神通<a class="t" id="t0812c07"></a>外道之眾。彼妙眼如來為諸聲聞，說甚深了<a class="t" id="t0812c08"></a>義清淨梵行之法。時諸苾芻等，得一切戒法<a class="t" id="t0812c09"></a>圓滿，隨意修行，或作四無量觀，斷下欲染，生<a class="t" id="t0812c10"></a>於梵世；或有隨意樂生他化自在天、樂生化<a class="t" id="t0812c11"></a>樂天、樂生兜率天、樂生夜摩天、樂生忉利天、<a class="t" id="t0812c12"></a>樂生四天王天、樂生剎帝利家、樂生婆羅門<a class="t" id="t0812c13"></a>家、樂生長者居士之家。爾時妙眼如來作是<a class="t" id="t0812c14"></a>念：『我今令彼聲聞眾等，同行同生，同其威力，<a class="t" id="t0812c15"></a>入於慈氏第二禪定。』如是念已，即入慈氏第<a class="t" id="t0812c16"></a>二禪定。時諸無量百千聲聞及外道等，皆修<a class="t" id="t0812c17"></a>彼定，俱得生於梵天之上。」</p>
<p><a class="t-linehead" id="t-linehead0812c17"></a>佛言：「苾芻！往昔妙<a class="t" id="t0812c18"></a>眼如來者，非別有佛，即我身是。彼諸眾等雖<a class="t" id="t0812c19"></a>生二禪免下火難，未離貪、瞋、癡種，不能解脫<a class="t" id="t0812c20"></a>生老病死。苾芻！如來、應、正等覺，為天人師，遠<a class="t" id="t0812c21"></a>離貪、瞋、癡等一切煩惱，解脫生老病死憂悲<a class="t" id="t0812c22"></a>苦惱，復為梵天聲聞眾等，隨應宣說清淨法<a class="t" id="t0812c23"></a>行。各各聞已，或有斷盡分別及欲俱生，證阿<a class="t" id="t0812c24"></a>那含果；或有斷盡分別及六品俱生，證斯陀<a class="t" id="t0812c25"></a>含果；或有雖盡分別未斷俱生，證須陀洹果，<a class="t" id="t0812c26"></a>受天人報經七生已，成阿羅漢。」</p>
<p><a class="t-linehead" id="t-linehead0812c26"></a>佛言：「苾芻！如<a class="t" id="t0812c27"></a>是出家，如是梵行，如是證果，得離苦際而成<a class="t" id="t0812c28"></a>解脫。汝今志意，捨離貪愛，趣求覺路。」</p><a class="t" id="t0812c29"></a>
<p><a class="t-linehead" id="t-linehead0812c29"></a>爾時世尊說此法已，時彼苾芻聞佛所說，心<a class="t" id="t0813a01"></a>大歡喜，信受奉行。</p><a class="t" id="t0813a02"></a>
<p class="endsutta"><span class="t-juanname">佛說薩鉢多酥哩踰<span class="corr" title="[[木＊奈]&gt;捺]">捺</span>野經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
