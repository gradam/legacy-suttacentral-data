<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t54">
<article>
<div class="hgroup mirror"><h1 class="mirror-row"><span class="mirror-left latin">T54</span>
<span class="mirror-right">佛說釋摩男本四子經</span></h1></div>　<a class="t" id="t0848b01"></a><a class="t" id="t0848b02"></a><a class="t" id="t0848b03"></a><p class="suttainfo"><span class="t-juanname">佛說釋摩男本四子經</span><br><a class="t" id="t0848b04"></a><a class="t" id="t0848b05"></a>
<span class="t-byline">吳月支國居士支謙譯</span></p><a class="t" id="t0848b06"></a>
<p><a class="t-linehead" id="t-linehead0848b06"></a>聞如是：</p>
<p>一時佛在釋羈瘦國，行在迦維羅衛<a class="t" id="t0848b07"></a>兜國泥拘類園，坐於樹下。是時有釋人名曰<a class="t" id="t0848b08"></a>摩男，到佛所前，以頭面著佛足為禮，白佛言：<a class="t" id="t0848b09"></a>「我常聞佛語，輙著意中。我聞佛說，人心有三<a class="t" id="t0848b10"></a>態，有婬態、有怒態、有癡態。我從聞以來，常著<a class="t" id="t0848b11"></a>意，我自念：『無有婬態心自為正，無有怒態心<a class="t" id="t0848b12"></a>自為正，無有癡態心自為正。』我自念：『常持是<a class="t" id="t0848b13"></a>三者意不動，何因緣，殊不解？』」</p>
<p><a class="t-linehead" id="t-linehead0848b13"></a>佛言：「若婬心怒<a class="t" id="t0848b14"></a>心癡心解者，何因緣復與妻子共居？若有貪<a class="t" id="t0848b15"></a>心故。其有賢者，自思惟：『雖有經小苦耳，久<a class="t" id="t0848b16"></a>後大樂，與妻子共居須臾樂耳，久後大苦。』」</p>
<p><a class="t-linehead" id="t-linehead0848b16"></a>「其<a class="t" id="t0848b17"></a>有賢者，知世間樂少苦多？」</p>
<p><a class="t-linehead" id="t-linehead0848b17"></a>佛言：「諸比丘得<a class="t" id="t0848b18"></a>阿羅漢道，知世間樂少苦多。我故求佛道者，<a class="t" id="t0848b19"></a>但念世間樂少苦多。我為菩薩時，常念樂少<a class="t" id="t0848b20"></a>苦多。」</p>
<p><a class="t-linehead" id="t-linehead0848b20"></a>摩男言：「獨佛、阿羅漢有是念耳？」</p>
<p>佛告<a class="t" id="t0848b21"></a>摩男：「聽我言，以著心中。人於世間，何等為<a class="t" id="t0848b22"></a>樂？凡有五樂，人所貪憙。眼貪好色。即著心中，<a class="t" id="t0848b23"></a>晝夜念之以好色貪著；耳聞好聲，鼻聞好香，<a class="t" id="t0848b24"></a>舌憙美味，身得細軟，即著心中，以好色貪<a class="t" id="t0848b25"></a>著。如是五者，天下人所貪，天下樂著皆出是<a class="t" id="t0848b26"></a>五事。知當出幾何憂？世間人，或作田家從得<a class="t" id="t0848b27"></a>生活，或作工師用得生活，或作賈市用得生<a class="t" id="t0848b28"></a>活，或作長吏用得生活，或作畜牧用得生活，<a class="t" id="t0848b29"></a>或作畫師用得生活。是人寒者忍寒、熱者忍<a class="t" id="t0848c01"></a>熱、苦者忍苦、飢者忍飢、渴者忍渴，俱坐貪意，<a class="t" id="t0848c02"></a>俱忍是寒溫飢渴。自怨言：『我治生若干歲，苦<a class="t" id="t0848c03"></a>欲死，殊不得錢財，與寒苦共居，或得病瘦。』」</p>
<p><a class="t-linehead" id="t-linehead0848c03"></a>佛<a class="t" id="t0848c04"></a>告摩男：「是為一苦。二事者，貪婬之意。中有人，<a class="t" id="t0848c05"></a>或作田家、或作工師、或作市賈、或作長吏、或<a class="t" id="t0848c06"></a>作畜牧、或作畫師，行治生，忍寒熱飢渴，致貪<a class="t" id="t0848c07"></a>錢財。以得富饒，復懷憂恐，畏縣官亡其錢<a class="t" id="t0848c08"></a>財、或恐火起燒其錢財、或恐乘船船沒亡其<a class="t" id="t0848c09"></a>錢財、或恐賊劫取其錢財、或恐貿賣亡其錢<a class="t" id="t0848c10"></a>財、或恐貧家親屬持毒藥毒之、或親子散<a class="t" id="t0848c11"></a>亡錢財，是人常與重憂共居，晝夜懷憂無有<a class="t" id="t0848c12"></a>解已時。中復有人持錢財行，或逢縣官、或逢<a class="t" id="t0848c13"></a>水火、或貨賣財物不還、或埋置地中不知<a class="t" id="t0848c14"></a>其處、或有來誣謗之、或有親子用父錢財，其<a class="t" id="t0848c15"></a>人自念言：『我從少小治生，忍寒熱飢渴，忍<a class="t" id="t0848c16"></a>勤苦致錢財，今復亡失。』從是憂念，或病或<a class="t" id="t0848c17"></a>死皆坐財錢，是皆貪意五樂所致，是為二<a class="t" id="t0848c18"></a>苦。</p>
<p><a class="t-linehead" id="t-linehead0848c18"></a>「三事者，世間人坐錢，父與子諍、兄與弟<a class="t" id="t0848c19"></a>諍、夫與婦諍，或知識朋友共諍、或諸家內<a class="t" id="t0848c20"></a>外共諍，背後相說惡露，是皆貪樂所致。世<a class="t" id="t0848c21"></a>間人坐錢財故，王者與王者鬪、道人與道<a class="t" id="t0848c22"></a>人鬪、田家與田家鬪、工師與工師鬪，皆坐<a class="t" id="t0848c23"></a>錢財，故口相罵、杖相捶刀相斫，或相傷殺，皆<a class="t" id="t0848c24"></a>坐貪所致，是為三苦。</p>
<p><a class="t-linehead" id="t-linehead0848c24"></a>「四事者，世間人從軍，<a class="t" id="t0848c25"></a>受取官錢公知，當行鬪戰生死無期，皆貪心<a class="t" id="t0848c26"></a>故行從軍；以受官錢不得復休，便鬪，或傷頭<a class="t" id="t0848c27"></a>或截頭、或傷臂或截臂、或傷脚或截脚，展<a class="t" id="t0848c28"></a>相奪命，是皆貪所致，是為四苦。</p>
<p><a class="t-linehead" id="t-linehead0848c28"></a>「五事者，<a class="t" id="t0848c29"></a>世間人貪意，夜行穿人室壁，或於道中劫<a class="t" id="t0849a01"></a>人、攻人城郭，為吏所得，或截頭、或截手、或<a class="t" id="t0849a02"></a>截脚、或辜磔、或割其肌、或以火燒之、或以<a class="t" id="t0849a03"></a>大椎椎其額、或斬其腰，是皆貪意所致，是<a class="t" id="t0849a04"></a>為五苦。</p>
<p><a class="t-linehead" id="t-linehead0849a04"></a>「世間人坐錢財，轉相欺，口亦相欺，身<a class="t" id="t0849a05"></a>亦相欺，意亦相欺，時自以為可自用，無有<a class="t" id="t0849a06"></a>過罪；不知殃毒在後，當入地獄。其有若賢者<a class="t" id="t0849a07"></a>若沙門婆羅門，自思惟世間五樂多耶？憂苦<a class="t" id="t0849a08"></a>多乎？」</p>
<p><a class="t-linehead" id="t-linehead0849a08"></a>佛告摩男：「我為菩薩時，常念世間樂<a class="t" id="t0849a09"></a>少苦多，以是故求無為之道。其有人欲言<a class="t" id="t0849a10"></a>世間樂者，皆不知生死之道。若世間有賢善，<a class="t" id="t0849a11"></a>心意無貪之志，復欲教人莫令貪，是最為大<a class="t" id="t0849a12"></a>德。」</p>
<p><a class="t-linehead" id="t-linehead0849a12"></a>佛告摩男：「我嘗至王舍國，有山名設提<a class="t" id="t0849a13"></a>班擥瞿何墮夫妻沛施。我見諸尼揵種，有<a class="t" id="t0849a14"></a>放髮行者、僂行者、坐地者、臥地者，身體無<a class="t" id="t0849a15"></a>衣，皆被鹿皮。佛遙見之，前與尼揵語：『若何因<a class="t" id="t0849a16"></a>緣，作是曹放髮行？何因緣於地坐臥，亦無<a class="t" id="t0849a17"></a>衣被，自毒如是？』諸尼揵對佛言：『我曹先世行<a class="t" id="t0849a18"></a>惡所致，令我今世困苦如是，行惡未盡故<a class="t" id="t0849a19"></a>耳。』佛言：『若何因緣，聞知是事先世所為？從<a class="t" id="t0849a20"></a>人聞耶？自知之乎？』諸尼揵言：『亦不知，亦不<a class="t" id="t0849a21"></a>聞，亦不事師。』佛言：『若用是困苦故，得脫於生<a class="t" id="t0849a22"></a>死乎？若亦不從人聞，亦不事師，若空自困<a class="t" id="t0849a23"></a>苦為？寧可棄若所為，來事佛道。』佛言：『我但<a class="t" id="t0849a24"></a>惜若身，念若子孫，後世皆當復法，效若曹所<a class="t" id="t0849a25"></a>為。』諸尼揵皆瞋恚佛所言：『王萍沙用是沙門<a class="t" id="t0849a26"></a>瞿曇，為內國中。』佛告諸尼揵：『若曹勿恚！王<a class="t" id="t0849a27"></a>萍沙見受我經，或不敢妄有所說。』佛告諸<a class="t" id="t0849a28"></a>尼揵：『若曹寧能正坐七日七夜，不飲食、不語<a class="t" id="t0849a29"></a>言，如是為樂耶？王有宮闕伎樂為樂耶？』尼<a class="t" id="t0849b01"></a>揵言：『沙門瞿曇！為樂。』佛言：『何以為樂？萍<a class="t" id="t0849b02"></a>沙見國何以故不樂？』尼揵言：『我曹少憂，用是<a class="t" id="t0849b03"></a>故，沙門瞿曇勝王萍沙。』佛告諸尼揵：『王萍<a class="t" id="t0849b04"></a>沙！有婬之意、有怒之意、有癡之意，亦欲伏諸<a class="t" id="t0849b05"></a>傍臣，復欲伏外諸民，晝夜計念，當治誰、當<a class="t" id="t0849b06"></a>繫誰？』佛言：『其有婬者，亦欲自殺亦欲殺人；<a class="t" id="t0849b07"></a>瞋怒者，亦欲自殺亦欲殺人；癡者，亦欲自<a class="t" id="t0849b08"></a>殺亦欲殺人。』諸尼揵皆前到佛所，白佛言：<a class="t" id="t0849b09"></a>『我曹亦無婬態、亦無怒態、亦無癡態，寧可作<a class="t" id="t0849b10"></a>沙門。』佛言：『當歸，報若父母。』諸尼揵言：『我曹<a class="t" id="t0849b11"></a>辭家學道，便與父母決。』佛言：『若曹且受五戒<a class="t" id="t0849b12"></a>歸。』諸尼揵皆受五戒，一者不殺，二者不盜，<a class="t" id="t0849b13"></a>三者不犯他家婦女，四者不欺，五者不飲酒。<a class="t" id="t0849b14"></a>諸尼揵受五戒，著衣舉髮正行，各自歸家。」</p>
<p><a class="t-linehead" id="t-linehead0849b14"></a>佛<a class="t" id="t0849b15"></a>告摩男：「若聞經婬意、怒意、癡意，若言我持佛<a class="t" id="t0849b16"></a>教，若熟思惟是五事，寧與世間等不？」</p>
<p><a class="t-linehead" id="t-linehead0849b16"></a>摩男<a class="t" id="t0849b17"></a>言：「我當歸思惟諷誦是經典，日當到佛所。」</p>
<p><a class="t-linehead" id="t-linehead0849b17"></a>摩<a class="t" id="t0849b18"></a>男前為佛作禮而去。</p><a class="t" id="t0849b19"></a>
<p class="endsutta"><span class="t-juanname">佛說釋摩男本四子經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
