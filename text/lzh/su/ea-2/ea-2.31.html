<!DOCTYPE html>
<html>
<head>
<meta charset="UTF-8">
<title></title>

</head>
<body><div id="text" lang="lzh">

<section class="sutta" id="ea-2.31">
<article class="t-w">
<div class="hgroup mirror">
<p class="division"><span class="mirror-left">Ekottarikāgama 2nd</span><span class="mirror-right">佛說七處三觀經</span></p>
<h1 class="mirror-row">
<span class="mirror-left">EA2 31</span><span class="mirror-right">（三一）九橫</span>
</h1>
</div>
<p class="suttainfo"><a class="t-linehead" id="t-linehead0880b20"></a>佛說九橫</p>
<a class="t" id="t0880b21"></a>
<p><a class="t-linehead" id="t-linehead0880b21"></a>聞如是：</p>
<p>一時，佛在舍衛國，行在祇樹給<a class="t" id="t0880b22"></a>孤獨園。佛告諸比丘：「有九輩因緣，人命未<a class="t" id="t0880b23"></a>盡便橫死。何等為九？一為不應飯，二為不量<a class="t" id="t0880b24"></a>飯，三為不習飯飯，四為不出生，五為止熟，<a class="t" id="t0880b25"></a>六為不持戒，七為近惡知識，八為入里不<a class="t" id="t0880b26"></a>時不如法行，九為可避不避。如是為九因<a class="t" id="t0880b27"></a>緣，人命為橫盡。」諸比丘聞佛語，歡喜作禮。</p>
<a class="t" id="t0880b28"></a>
<p><a class="t-linehead" id="t-linehead0880b28"></a>「何等為不應飯者？名為不可意飯，亦為以<a class="t" id="t0880b29"></a>飯腹不停諷，是名為不應飯。</p>
<a class="t" id="t0880c01"></a>
<p><a class="t-linehead" id="t-linehead0880c01"></a>「何等為不量飯者，名為不知節度，多飯過<a class="t" id="t0880c02"></a>足，是名為不量飯。</p>
<a class="t" id="t0880c03"></a>
<p><a class="t-linehead" id="t-linehead0880c03"></a>「何等為不習飯飯者？名為不知時，冬夏為<a class="t" id="t0880c04"></a>至他郡國，不知俗宜，不能消飲食，未習故，<a class="t" id="t0880c05"></a>是名為不習飯飯。</p>
<a class="t" id="t0880c06"></a>
<p><a class="t-linehead" id="t-linehead0880c06"></a>「何等為不出生者？名為飯物未消，復從上<a class="t" id="t0880c07"></a>飯，不服藥吐下，不時消，是名為不出生。</p>
<a class="t" id="t0880c08"></a>
<p><a class="t-linehead" id="t-linehead0880c08"></a>「何等為止熟者？名為大便小便來時不即<a class="t" id="t0880c09"></a>行，噫吐嚏下風來時制之，是名為止熟。</p>
<a class="t" id="t0880c10"></a>
<p><a class="t-linehead" id="t-linehead0880c10"></a>「何等為不持戒者？名為犯五戒，殺、盜、犯人<a class="t" id="t0880c11"></a>婦女、兩舌、飲酒，亦有餘戒以犯便入縣官，<a class="t" id="t0880c12"></a>或強死、或得杖死、或得字亦餓便從是死；<a class="t" id="t0880c13"></a>或以得脫外，從怨家得手死，或驚怖念罪<a class="t" id="t0880c14"></a>憂死，是為不持戒。</p>
<a class="t" id="t0880c15"></a>
<p><a class="t-linehead" id="t-linehead0880c15"></a>「何等為近惡知識者？名為惡知識，以作惡<a class="t" id="t0880c16"></a>便及人。何以故？坐不離惡知識故，不覺善<a class="t" id="t0880c17"></a>惡，不計惡知識惡態，不思惟惡知識惡行，<a class="t" id="t0880c18"></a>是名為近惡知識。</p>
<a class="t" id="t0880c19"></a>
<p><a class="t-linehead" id="t-linehead0880c19"></a>「何等為入里不時者？名為冥行，亦里有譊<a class="t" id="t0880c20"></a>譊諍時行，亦遇縣官長吏出追捕，不避不<a class="t" id="t0880c21"></a>可避行者，入里妄入他家舍中，妄見不可<a class="t" id="t0880c22"></a>見，妄聽不可聽，妄犯不可犯，妄說不可說，<a class="t" id="t0880c23"></a>妄憂不可憂，妄索不可索，是名為入里不<a class="t" id="t0880c24"></a>時不如法行。何等為可避不避者？名為當<a class="t" id="t0880c25"></a>避弊象弊馬、牛犇車馳馬、蛇虺坑井、水火拔<a class="t" id="t0880c26"></a>刀、醉人惡人，亦餘若干，是名為可避不避。</p>
<a class="t" id="t0880c27"></a>
<p><a class="t-linehead" id="t-linehead0880c27"></a>「比丘！如是為因緣，九人輩命未盡，當坐是<a class="t" id="t0880c28"></a>盡。黠人當識是、當避是因緣，以避乃得兩<a class="t" id="t0880c29"></a>福，一者得長壽，二者以長壽乃得聞道好<a class="t" id="t0881a01"></a>語善言，亦能為道。」</p>
<p><a class="t-linehead" id="t-linehead0881a01"></a>佛說如是，皆歡喜受。</p>
<a class="t" id="t0881a02"></a></article>
<aside id="metaarea">
<p>This is a translation of a partial Ekottarikāgama.</p>
<p>It is included in the Taishō edition of the Chinese Buddhist canon in vol. 2, sūtra 150A. The text is from <a href="http://tripitaka.cbeta.org/T02n0150A001" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
