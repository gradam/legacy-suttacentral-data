<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.47"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 47</span><span class="mirror-right">（四七）</span></h1></div><p><a class="t-linehead" id="t-linehead0389b08"></a>如是我聞：</p><p><a class="t-linehead" id="t-linehead0389b08"></a>一時，佛在舍衛國祇樹給孤<a class="t" id="t0389b09"></a>獨園。爾時，佛告諸比丘：「往昔之時，質多阿脩<a class="t" id="t0389b10"></a>羅王病患委困。時，釋提桓因往詣其所，阿<a class="t" id="t0389b11"></a>脩羅語帝釋言：『願汝使我病差、安隱，身得平<a class="t" id="t0389b12"></a>健，肥鮮如前。』帝釋語言：『汝可教我阿脩羅幻<a class="t" id="t0389b13"></a>化之法，我當使汝安隱、病差，歡樂如前。』阿脩<a class="t" id="t0389b14"></a>羅言：『待我問諸阿脩羅等，若可爾者，我當<a class="t" id="t0389b15"></a>教汝。』阿脩羅王即問諸阿脩羅。爾時，其中有<a class="t" id="t0389b16"></a>一諂偽阿脩羅語毘摩質多羅言：『帝釋長<a class="t" id="t0389b17"></a>夜行直善行，無諸諂偽，汝可語帝釋言：「汝學<a class="t" id="t0389b18"></a>阿脩羅諂偽幻者，當入盧樓地獄。」帝釋若語<a class="t" id="t0389b19"></a>汝言：「我不學彼阿脩羅者，汝但捨去，汝患<a class="t" id="t0389b20"></a>必愈。」』阿脩羅王即用其語，說偈語帝釋言：</p><a class="t" id="t0389b21"></a><blockquote class="gatha"><p>「『千眼帝釋舍脂夫，　　若知幻法必當墮，<a class="t" id="t0389b22"></a><br>　於彼盧留地獄中，　　滿足一劫被燒煮。』</p></blockquote><a class="t" id="t0389b23"></a><p><a class="t-linehead" id="t-linehead0389b23"></a>「爾時，帝釋聞斯語已，即言：『止止，不須幻法。』尋<a class="t" id="t0389b24"></a>即願言：『令汝病差、安隱無患。』」</p><p><a class="t-linehead" id="t-linehead0389b24"></a>佛告諸比丘：「釋<a class="t" id="t0389b25"></a>提桓因雖處天位，尚不諂曲，真實行事，況<a class="t" id="t0389b26"></a>汝出家，剃除鬚髮，而當不離諸諂偽事，行質<a class="t" id="t0389b27"></a>直乎？若行質直，應出家法。」</p><p><a class="t-linehead" id="t-linehead0389b27"></a>佛說是已，諸比丘<a class="t" id="t0389b28"></a>聞佛所說，歡喜奉行。</p><a class="t" id="t0389b29"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
