<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.151"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 151</span><span class="mirror-right">（一五一）</span></h1></div><p><a class="t-linehead" id="t-linehead0430c10"></a>如是我聞：</p><p><a class="t-linehead" id="t-linehead0430c10"></a>一時，佛在那提迦國瓫寔<a class="t" id="t0430c11"></a>迦精舍。爾時，世尊告大迦旃延：「定意莫亂，當<a class="t" id="t0430c12"></a>如善乘，調攝諸根，勿同惡馬，諸根馳散。猶如<a class="t" id="t0430c13"></a>惡馬繫之槽上，唯念水草，餘無所知。若不<a class="t" id="t0430c14"></a>得食，斷絕羇靽。亦如有人多與欲結相應，<a class="t" id="t0430c15"></a>以貪欲故，多有嫌恨之心，多起欲覺，以有欲<a class="t" id="t0430c16"></a>覺，生諸惱害，種種惡覺由斯而生。以是事故，<a class="t" id="t0430c17"></a>不知出要，終不能識欲之體相。若復有人，躭<a class="t" id="t0430c18"></a>好睡眠，以常眠故，多起亂想，種種煩惱從<a class="t" id="t0430c19"></a>之生長。以是義故，不知出要、對治之法。若復<a class="t" id="t0430c20"></a>有人，多生掉悔，以其常生掉悔心故，於諸法<a class="t" id="t0430c21"></a>相不能分明。當知掉悔為散亂因，以是因<a class="t" id="t0430c22"></a>緣，不知出要、對治之法。若復有人，多生疑心，<a class="t" id="t0430c23"></a>以疑心故，於諸法中猶豫不了。以斯義故，不<a class="t" id="t0430c24"></a>知出要、對治之法。如善乘馬，繫之櫪上，其心<a class="t" id="t0430c25"></a>都不思於水草，不絕羇靽。譬如有人心無欲<a class="t" id="t0430c26"></a>結，但有淨想，以不染著是欲想故，亦復不生<a class="t" id="t0430c27"></a>掉悔疑等睡眠之蓋，以其不生五蓋之心因<a class="t" id="t0430c28"></a>緣力故，便知出要、對治之法。比丘，如是不依<a class="t" id="t0430c29"></a>於彼地水火風，亦復不依四無色定而生禪<a class="t" id="t0431a01"></a>法，不依此世，不依他世，亦復不依日月星辰，<a class="t" id="t0431a02"></a>不依見聞，不依識識，不依智知，不依推求心<a class="t" id="t0431a03"></a>識境界，亦不依止覺知，獲得無所依止禪。若<a class="t" id="t0431a04"></a>有比丘，不依如是諸地禪法，得深定故，釋提<a class="t" id="t0431a05"></a>桓因、三十三天及諸梵眾，皆悉合掌恭敬尊<a class="t" id="t0431a06"></a>重，歸依是人。我等今者，不知當依何法則而<a class="t" id="t0431a07"></a>得禪定？」</p><p><a class="t-linehead" id="t-linehead0431a07"></a>爾時，尊者薄迦梨在佛後立，以扇扇<a class="t" id="t0431a08"></a>佛，即白佛言：「世尊！云何比丘修諸禪定，不依<a class="t" id="t0431a09"></a>四大及四無色，乃至不依覺觀之想？若如是<a class="t" id="t0431a10"></a>者，諸比丘等云何而得如是禪定？釋提桓因<a class="t" id="t0431a11"></a>及諸大眾合掌恭敬，尊重讚嘆得斯定者，而<a class="t" id="t0431a12"></a>作是言：『此善男子，丈夫中上，依止何事而修<a class="t" id="t0431a13"></a>諸禪？』」</p><p><a class="t-linehead" id="t-linehead0431a13"></a>佛告薄迦梨：「若有比丘深修禪定，觀彼<a class="t" id="t0431a14"></a>大地悉皆虛偽，都不見有真實地想，水火風<a class="t" id="t0431a15"></a>種，及四無色，此世、他世、日月星辰、識知見<a class="t" id="t0431a16"></a>聞、推求覺觀、心意境界，及以於彼智不及處，<a class="t" id="t0431a17"></a>亦復如是，皆悉虛偽，無有實法，但以假號，因<a class="t" id="t0431a18"></a>緣和合，有種種名，觀斯空寂，不見有法，及以<a class="t" id="t0431a19"></a>非法。」</p><p><a class="t-linehead" id="t-linehead0431a19"></a>爾時，世尊即說偈言：</p><a class="t" id="t0431a20"></a><blockquote class="gatha"><p>「汝今薄迦梨，　　應當如是知，<a class="t" id="t0431a21"></a><br>習於坐禪法，　　觀察無所有。<a class="t" id="t0431a22"></a><br>天主憍尸迦，　　及三十三天，<a class="t" id="t0431a23"></a><br>世界根本主，　　大梵天王等，<a class="t" id="t0431a24"></a><br>合掌恭敬禮，　　稽首人中尊，<a class="t" id="t0431a25"></a><br>咸皆稱斯言：　　『南無善丈夫！<a class="t" id="t0431a26"></a><br>我等不知汝，　　依憑何法則，<a class="t" id="t0431a27"></a><br>而得是深定，　　諸人所不了。』」</p></blockquote><a class="t" id="t0431a28"></a><p><a class="t-linehead" id="t-linehead0431a28"></a>說斯法時，大迦旃延遠塵離垢，得法眼淨。薄<a class="t" id="t0431a29"></a>迦梨比丘煩惱永滅，不受後生，盡諸有結。</p><p><a class="t-linehead" id="t-linehead0431a29"></a>時<a class="t" id="t0431b01"></a>諸<span class="corr" title="[此&gt;比]">比</span>丘聞佛所說，歡喜奉行。</p><a class="t" id="t0431b02"></a><blockquote class="gatha"><p>惡馬、調順馬　　賢乘、三及四<a class="t" id="t0431b03"></a><br>鞭影并調乘　　有過、八種惡<a class="t" id="t0431b04"></a><br>迦旃延離垢　　十事悉皆竟</p></blockquote><a class="t" id="t0431b05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
