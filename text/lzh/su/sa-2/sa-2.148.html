<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.148"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 148</span><span class="mirror-right">（一四八）</span></h1></div><p><a class="t-linehead" id="t-linehead0429b15"></a>如是我聞：</p><p><a class="t-linehead" id="t-linehead0429b15"></a>一時，佛在舍衛國祇樹給孤<a class="t" id="t0429b16"></a>獨園。爾時，世尊告諸比丘：「有四種馬，賢人應<a class="t" id="t0429b17"></a>乘，是世間所有。何等為四？其第一者，見舉<a class="t" id="t0429b18"></a>鞭影，即便驚悚，隨御者意。其第二者，鞭觸身<a class="t" id="t0429b19"></a>毛，即便驚悚，稱御者意。其第三者，鞭觸身<a class="t" id="t0429b20"></a>肉，然後乃驚，隨御者意。其第四者，鞭徹肉<a class="t" id="t0429b21"></a>骨，然後乃驚，稱御者意。丈夫之乘，亦有四<a class="t" id="t0429b22"></a>種。何等為四？其第一者，聞他聚落，若男若<a class="t" id="t0429b23"></a>女，為病所惱，極為困篤，展轉欲死。聞是語<a class="t" id="t0429b24"></a>已，於世俗法，深知厭惡。以厭惡故，至心修<a class="t" id="t0429b25"></a>善，是名丈夫調順之乘，如見鞭影，稱御者意。<a class="t" id="t0429b26"></a>其第二者，見於己身聚落之中，若男若女，有<a class="t" id="t0429b27"></a>得重病，遂至困篤，即便命終。覩斯事已，深生<a class="t" id="t0429b28"></a>厭患。以厭患故，至心修善，是名丈夫調順之<a class="t" id="t0429b29"></a>乘，如觸身毛，稱御者意。其第三者，雖復見於<a class="t" id="t0429c01"></a>己聚落中有病死者，不生厭惡。見於己身、所<a class="t" id="t0429c02"></a>有親族、輔弼己者，遇病困篤，遂至命終，然後<a class="t" id="t0429c03"></a>乃能於世間法，生厭惡心。以厭惡故，勤修善<a class="t" id="t0429c04"></a>行，是名丈夫調順之乘，如觸毛肉，稱御者意。<a class="t" id="t0429c05"></a>其第四者，雖復見之所有親族、輔弼己者，遇病<a class="t" id="t0429c06"></a>喪亡，而猶不生厭惡之心。若身自病，極為困<a class="t" id="t0429c07"></a>篤，受大苦惱，情甚不樂，然後乃生厭惡之<a class="t" id="t0429c08"></a>心。以厭惡故，修諸善行，是名丈夫善調之<a class="t" id="t0429c09"></a>乘，如見鞭觸肉骨，隨御者意。」</p><p><a class="t-linehead" id="t-linehead0429c09"></a>時諸比丘聞佛<a class="t" id="t0429c10"></a>所說，歡喜奉行。</p><a class="t" id="t0429c11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
