<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.259"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 259</span><span class="mirror-right">（二五九）</span></h1></div><p><a class="t-linehead" id="t-linehead0464b14"></a>如是我聞：</p><p><a class="t-linehead" id="t-linehead0464b14"></a>一時佛遊俱薩羅，至舍衛<a class="t" id="t0464b15"></a>國祇樹給孤獨園。爾時，優竭提舍利婆羅門<a class="t" id="t0464b16"></a>施設大祀，七百牛王繫之於柱，牸牛、犢子、<span class="gaiji">牂<!--gaiji,牂,1[牛＊羊],2&#x4367;,3--></span><a class="t" id="t0464b17"></a>羖羊等，如是種種所有畜生，不可稱計，在祀<a class="t" id="t0464b18"></a>場中，處處繫之，設諸餚饍，種種飲食。爾時，餘<a class="t" id="t0464b19"></a>國諸婆羅門聞彼設祀，悉來雲集。</p><p><a class="t-linehead" id="t-linehead0464b19"></a>時優竭提<a class="t" id="t0464b20"></a>舍利婆羅門聞佛從俱薩羅到舍衛國祇樹<a class="t" id="t0464b21"></a>給孤獨園，欲往佛所，作是念言：「我今設祀，所<a class="t" id="t0464b22"></a>作會具，當問瞿曇，將不少耶？」時婆羅門乘羽<a class="t" id="t0464b23"></a>葆車，所著衣裳，上下純白，提三岐金叉，持金<a class="t" id="t0464b24"></a>藻盥，滿中淨水，諸摩納眾圍遶左右，餘國種<a class="t" id="t0464b25"></a>種諸婆羅門亦為翼從，來詣佛所，問訊已訖，<a class="t" id="t0464b26"></a>在一面坐，具白佛言：「世尊！我於今者，設斯大<a class="t" id="t0464b27"></a>祀，繫七百牛王及諸畜生，乃至餘國婆羅門<a class="t" id="t0464b28"></a>等，悉來雲集。辦具已訖，欲設大祀。願佛教我，<a class="t" id="t0464b29"></a>滿足有勝，無少減不？」</p><p><a class="t-linehead" id="t-linehead0464b29"></a>佛言：「婆羅門！汝為祀主，<a class="t" id="t0464c01"></a>大施求福，亦大得罪，竪三種刀，斯名不善。作<a class="t" id="t0464c02"></a>於苦因，亦得苦報，得於苦利，受報亦苦。云何<a class="t" id="t0464c03"></a>名為三種刀？意、口、身刀也。何名意刀？汝若祀<a class="t" id="t0464c04"></a>時，意業不善，殺諸畜生，以為大祀，是名竪於<a class="t" id="t0464c05"></a>意刀。何者口刀？汝欲祀時，而作是言：『我於明<a class="t" id="t0464c06"></a>日當殺爾許種種生命。』是名竪於口刀。云何<a class="t" id="t0464c07"></a>名為身刀？汝若祀時，手牽牛王及諸畜生，受<a class="t" id="t0464c08"></a>於呪願，是名竪於身刀。」</p><p><a class="t-linehead" id="t-linehead0464c08"></a>佛言：「又有三種火，最<a class="t" id="t0464c09"></a>勝最妙，宜應謹慎，亦當恭敬，非汝所事，邪見<a class="t" id="t0464c10"></a>火也。何謂為三？一名恭敬火。二名苦樂俱火。<a class="t" id="t0464c11"></a>三名福田火。云何名為恭敬火？應當供養、尊<a class="t" id="t0464c12"></a>重、恭敬、擁護父母。何以故？父母求子，禱祀神<a class="t" id="t0464c13"></a>祇，然後得子，父母赤白和合成身，生育長養，<a class="t" id="t0464c14"></a>以是之故，名恭敬火。如是之火，應正供養，與<a class="t" id="t0464c15"></a>眾快樂，令無乏苦。云何名為苦樂俱火？若族<a class="t" id="t0464c16"></a>姓子起於精勤，積集錢財，於其妻子，并諸眷<a class="t" id="t0464c17"></a>屬、奴婢、僕使、知友、輔相，及諸親族，皆應供養，供<a class="t" id="t0464c18"></a>給所須，與其利樂，如是等輩，皆同苦樂，是名<a class="t" id="t0464c19"></a>苦樂俱火。云何名為福田火？若沙門、婆羅門<a class="t" id="t0464c20"></a>能斷貪欲，解脫貪欲，能斷瞋恚，解脫瞋恚，能<a class="t" id="t0464c21"></a>斷愚癡，解脫愚癡，如是等沙門、婆羅門，名福<a class="t" id="t0464c22"></a>田火。上趣諸天，能招樂報，此名福田火。是以<a class="t" id="t0464c23"></a>族姓子，應當至心供養、恭敬，使得快樂。又有<a class="t" id="t0464c24"></a>三種火必應滅之，何者三火？所謂貪欲、愚癡、<a class="t" id="t0464c25"></a>瞋恚火，不如世間火，有時須然，有時須滅。」</p><p><a class="t-linehead" id="t-linehead0464c25"></a>爾<a class="t" id="t0464c26"></a>時，世尊即說偈言：</p><a class="t" id="t0464c27"></a><blockquote class="gatha"><p>「恭敬俱福田，　　此三火應祀，<a class="t" id="t0464c28"></a><br>若勤心供養，　　獲得三種樂。<a class="t" id="t0464c29"></a><br>云何為三樂？　　施戒及修定，<a class="t" id="t0465a01"></a><br>三種之果報，　　人天涅槃樂。<a class="t" id="t0465a02"></a><br>若人於一切，　　善解於方法，<a class="t" id="t0465a03"></a><br>於祠祀時節，　　能養其眷屬，<a class="t" id="t0465a04"></a><br>供養應供者，　　能供養應供，<a class="t" id="t0465a05"></a><br>終竟必獲得，　　永離災患處。」</p></blockquote><a class="t" id="t0465a06"></a><p><a class="t-linehead" id="t-linehead0465a06"></a>爾時，優竭提舍利婆羅門聞佛所說，即語烏<a class="t" id="t0465a07"></a>答摩納：「汝可往詣彼祀場中，先所繫養諸畜<a class="t" id="t0465a08"></a>生等，以係祀者，今悉散放，隨逐水草，盡其壽<a class="t" id="t0465a09"></a>命，莫作拘礙。」</p><p><a class="t-linehead" id="t-linehead0465a09"></a>烏答摩納言：「和上如所教勅，我<a class="t" id="t0465a10"></a>能為之。」即往祀場，宣告諸人：「我受優竭提舍<a class="t" id="t0465a11"></a>利教勅，一切畜生悉皆解放，任意令去。」</p><p><a class="t-linehead" id="t-linehead0465a11"></a>烏答<a class="t" id="t0465a12"></a>摩納往祀場所未久之間，如來於後即為優<a class="t" id="t0465a13"></a>竭提舍利婆羅門如諸佛法為說法要，示教<a class="t" id="t0465a14"></a>利喜。時婆羅門即受禁戒，乃至見諦。餘如突<a class="t" id="t0465a15"></a>羅闍品中所說。</p><p><a class="t-linehead" id="t-linehead0465a15"></a>時優竭提舍利婆羅門即整<a class="t" id="t0465a16"></a>衣服，頂禮佛足，白佛言：「世尊！唯願明日與諸<a class="t" id="t0465a17"></a>大眾往祀場中，受我供設。」爾時，世尊默然受<a class="t" id="t0465a18"></a>請。時婆羅門聞佛所說，又見受請，歡喜而去。</p><a class="t" id="t0465a19"></a><p><a class="t-linehead" id="t-linehead0465a19"></a>時婆羅門至祀場已，通夜辦具種種餚饍，乃<a class="t" id="t0465a20"></a>至敷座，又具淨水。後日晨朝，往詣佛所，白佛<a class="t" id="t0465a21"></a>言：「時到。」爾時，如來與諸大眾著衣持鉢，往詣<a class="t" id="t0465a22"></a>祀場，在眾僧前敷座而坐。時婆羅門覩佛大<a class="t" id="t0465a23"></a>眾，寂然坐定，手行淨水，施設種種餚饍飲食，<a class="t" id="t0465a24"></a>食訖攝鉢。時婆羅門在世尊前敷座而坐，願<a class="t" id="t0465a25"></a>樂聽法。</p><p><a class="t-linehead" id="t-linehead0465a25"></a>爾時，如來即為呪願：</p><a class="t" id="t0465a26"></a><blockquote class="gatha"><p>「於諸大祀中，　　祠祀火為上。<a class="t" id="t0465a27"></a><br>婆羅門書中，　　薩婆底為上。<a class="t" id="t0465a28"></a><br>一切國土中，　　人王最為上。<a class="t" id="t0465a29"></a><br>百川眾流中，　　海水最為上。<a class="t" id="t0465b01"></a><br>列宿麗于天，　　月光最為上。<a class="t" id="t0465b02"></a><br>一切眾明中，　　日光最為上。<a class="t" id="t0465b03"></a><br>十方世界中，　　佛為第一尊。」</p></blockquote><a class="t" id="t0465b04"></a><p><a class="t-linehead" id="t-linehead0465b04"></a>爾時，世尊為婆羅門種種說法，示教利喜，從<a class="t" id="t0465b05"></a>座而去。</p><a class="t" id="t0465b06"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
