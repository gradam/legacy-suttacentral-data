<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.152"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 152</span><span class="mirror-right">（一五二）</span></h1></div><p><a class="t-linehead" id="t-linehead0431b05"></a>如是我聞：</p><p><a class="t-linehead" id="t-linehead0431b05"></a>一時，佛在迦毘羅衛國尼拘<a class="t" id="t0431b06"></a>陀林。時釋摩男往詣佛所，頂禮佛足，在一面<a class="t" id="t0431b07"></a>坐，而白佛言：「世尊！云何名為優婆塞義？唯願<a class="t" id="t0431b08"></a>如來為我敷演。」</p><p><a class="t-linehead" id="t-linehead0431b08"></a>佛告釋摩男：「在家白衣歸依<a class="t" id="t0431b09"></a>三寶，以是義故，名優婆塞，汝即其人。」</p><p><a class="t-linehead" id="t-linehead0431b09"></a>時，釋摩<a class="t" id="t0431b10"></a>男復白佛言：「世尊！云何名優婆塞信？」</p><p><a class="t-linehead" id="t-linehead0431b10"></a>佛告<a class="t" id="t0431b11"></a>釋摩男：「於如來所，深生信心，安住信中，終不<a class="t" id="t0431b12"></a>為彼沙門、婆羅門、若天、若魔、若梵、若人，不信<a class="t" id="t0431b13"></a>所壞，是名優婆塞信。」</p><p><a class="t-linehead" id="t-linehead0431b13"></a>時釋摩男復白佛言：「云<a class="t" id="t0431b14"></a>何優婆塞戒？」</p><p><a class="t-linehead" id="t-linehead0431b14"></a>佛告釋摩男：「不殺、不盜、不婬、不<a class="t" id="t0431b15"></a>欺，及不飲酒等，是名優婆塞戒。」</p><p><a class="t-linehead" id="t-linehead0431b15"></a>又問：「云何<a class="t" id="t0431b16"></a>施具足？」</p><p><a class="t-linehead" id="t-linehead0431b16"></a>佛告釋摩男：「優婆塞法應捨慳貪，一<a class="t" id="t0431b17"></a>切眾生，皆悉為彼貪嫉所覆，以是義故，應離<a class="t" id="t0431b18"></a>慳貪及嫉妬意，生放捨心，躬自施與，無有疲<a class="t" id="t0431b19"></a>厭，是名施具足。」</p><p><a class="t-linehead" id="t-linehead0431b19"></a>又問：「云何智慧具足？」</p><p><a class="t-linehead" id="t-linehead0431b19"></a>佛告<a class="t" id="t0431b20"></a>釋摩男：「優婆塞如實知苦，如實知苦集，如<a class="t" id="t0431b21"></a>實知苦滅，如實知苦滅道，知此四諦，決定明<a class="t" id="t0431b22"></a>了，是名慧具足。」</p><p><a class="t-linehead" id="t-linehead0431b22"></a>佛說是已，諸比丘聞佛所<a class="t" id="t0431b23"></a>說，歡喜奉行。</p><a class="t" id="t0431b24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
