<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.297"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 297</span><span class="mirror-right">（二九七）</span></h1></div><p><a class="t-linehead" id="t-linehead0475c10"></a>如是我聞：</p><p><a class="t-linehead" id="t-linehead0475c10"></a>一時，佛在舍衛國祇樹給孤<a class="t" id="t0475c11"></a>獨園。時有一天，威顏晃曜，光色殊常，來詣祇<a class="t" id="t0475c12"></a>洹，赫然大明，頂禮佛足，退坐一面，而說偈言：</p><a class="t" id="t0475c13"></a><blockquote class="gatha"><p>「修行何戒行？　　復作何威儀？<a class="t" id="t0475c14"></a><br>有何功德力？　　造作何業行？<a class="t" id="t0475c15"></a><br>具足何等法，　　得生於天上？<a class="t" id="t0475c16"></a><br>願世尊悲愍，　　為我開顯說。」</p></blockquote><a class="t" id="t0475c17"></a><p><a class="t-linehead" id="t-linehead0475c17"></a>爾時，世尊以偈答曰：</p><a class="t" id="t0475c18"></a><blockquote class="gatha"><p>「我今為汝說，　　汝當至心聽。<a class="t" id="t0475c19"></a><br>諸欲生天者，　　先當斷殺生。<a class="t" id="t0475c20"></a><br>善修於禁戒，　　守攝於諸根，<a class="t" id="t0475c21"></a><br>不害有生類，　　便得生天上。<a class="t" id="t0475c22"></a><br>不盜他財物，　　彼與樂受取，<a class="t" id="t0475c23"></a><br>斷於奸盜心，　　便得生天上。<a class="t" id="t0475c24"></a><br>不奸他婦女，　　度邪婬彼岸，<a class="t" id="t0475c25"></a><br>自足己妻色，　　便得生天上。<a class="t" id="t0475c26"></a><br>為利自己身，　　亦欲利于彼，<a class="t" id="t0475c27"></a><br>并為財利故，　　遠離諸放逸。<a class="t" id="t0475c28"></a><br>實語不虛妄，　　便得生天上。<a class="t" id="t0475c29"></a><br>除去於兩舌，　　不鬪亂彼此，<a class="t" id="t0476a01"></a><br>樂出和合語，　　以此因緣故，<a class="t" id="t0476a02"></a><br>便得生天上。　　斷於麁惡言，<a class="t" id="t0476a03"></a><br>讒刺觸惱故，　　吐辭皆柔軟，<a class="t" id="t0476a04"></a><br>聞者生欣悅，　　以是業緣故，<a class="t" id="t0476a05"></a><br>得生于天上。　　除斷於綺語，<a class="t" id="t0476a06"></a><br>不談無益事，　　知時而說法，<a class="t" id="t0476a07"></a><br>便得生天上。　　若聚落曠野，<a class="t" id="t0476a08"></a><br>不生貪利想，　　於他財物所，<a class="t" id="t0476a09"></a><br>不起愚癡心，　　便得生天上。<a class="t" id="t0476a10"></a><br>慈心不害物，　　不挾怨憎心，<a class="t" id="t0476a11"></a><br>向於群生類，　　心無怒害想，<a class="t" id="t0476a12"></a><br>便得生天上。　　信業及果報，<a class="t" id="t0476a13"></a><br>能修信施者，　　二事俱生信，<a class="t" id="t0476a14"></a><br>具足得正見，　　便得生天上。<a class="t" id="t0476a15"></a><br>如斯眾善法，　　白淨十業道，<a class="t" id="t0476a16"></a><br>悉能修行者，　　必得生天上。」</p></blockquote><a class="t" id="t0476a17"></a><p><a class="t-linehead" id="t-linehead0476a17"></a>天復以偈讚言：</p><a class="t" id="t0476a18"></a><blockquote class="gatha"><p>「往昔已曾見，　　婆羅門涅槃，<a class="t" id="t0476a19"></a><br>久捨於嫌怖，　　能度世間愛。」</p></blockquote><a class="t" id="t0476a20"></a><p><a class="t-linehead" id="t-linehead0476a20"></a>爾時，此天說此偈已，歡喜還宮。</p><a class="t" id="t0476a21"></a><blockquote class="gatha"><p>大地、火不燒　　誰齎糧、所願<a class="t" id="t0476a22"></a><br>甚能及車乘　　鋸陀女、算數<a class="t" id="t0476a23"></a><br>何重并十善</p></blockquote><a class="t" id="t0476a24"></a><p class="endsutta"><span class="t-juanname">別譯雜阿含經卷第十四</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
