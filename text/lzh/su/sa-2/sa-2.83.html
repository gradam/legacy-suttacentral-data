<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.83"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 83</span><span class="mirror-right">（八三）</span></h1></div><p><a class="t-linehead" id="t-linehead0402c08"></a>如是我聞：</p><p><a class="t-linehead" id="t-linehead0402c08"></a>一時，佛在舍衛國祇樹給孤<a class="t" id="t0402c09"></a>獨園。爾時，剎利波羅毘空婆羅門往詣佛所，<a class="t" id="t0402c10"></a>問訊世尊，在一面坐，即說偈言：</p><a class="t" id="t0402c11"></a><blockquote class="gatha"><p>「剎利久修諸苦法，　　終不能得名為淨。<a class="t" id="t0402c12"></a><br>婆羅門讀三圍陀，　　如是得名為清淨。」</p></blockquote><a class="t" id="t0402c13"></a><p><a class="t-linehead" id="t-linehead0402c13"></a>爾時，世尊說偈答言：</p><a class="t" id="t0402c14"></a><blockquote class="gatha"><p>「汝謂為清淨，　　其實為不淨。」</p></blockquote><a class="t" id="t0402c15"></a><p><a class="t-linehead" id="t-linehead0402c15"></a>婆羅門問佛：「汝說清淨道，亦說無上清淨。云<a class="t" id="t0402c16"></a>何是淨道？云何是無上清淨？」</p><p><a class="t-linehead" id="t-linehead0402c16"></a>佛偈答言：</p><a class="t" id="t0402c17"></a><blockquote class="gatha"><p>「乾竭欲淤泥，　　亦竭于瞋癡，<a class="t" id="t0402c18"></a><br>是名無上淨。　　正見正思惟、<a class="t" id="t0402c19"></a><br>正語及正業、　　正命憑正志、<a class="t" id="t0402c20"></a><br>正念及正定，　　如是婆羅門，<a class="t" id="t0402c21"></a><br>是名清淨道。　　數數習正觀，<a class="t" id="t0402c22"></a><br>數數修正定，　　增廣於正定，<a class="t" id="t0402c23"></a><br>得斷於貪欲，　　亦斷瞋恚癡。」</p></blockquote><a class="t" id="t0402c24"></a><p><a class="t-linehead" id="t-linehead0402c24"></a>婆羅門言：「汝說淨道已，亦說無上清淨。我今<a class="t" id="t0402c25"></a>家事所纏，辭退還歸。」佛言：「婆羅門！宜知是<a class="t" id="t0402c26"></a>時。」婆羅門聞佛所說，歡喜作禮而去。</p><a class="t" id="t0402c27"></a><blockquote class="gatha"><p>第一阿脩羅　　卑嶷、二瞋罵<a class="t" id="t0402c28"></a><br>返戾及無害　　羅闍、婆私吒<a class="t" id="t0402c29"></a><br>摩佉與剎利　　是名為十種</p></blockquote><a class="t" id="t0403a01"></a><p class="endsutta"><span class="t-juanname">別譯雜阿含經卷第四</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
