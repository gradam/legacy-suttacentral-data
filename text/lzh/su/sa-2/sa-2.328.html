<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.328"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 328</span><span class="mirror-right">（三二八）</span></h1></div><p><a class="t-linehead" id="t-linehead0483c17"></a>如是我聞：</p><p><a class="t-linehead" id="t-linehead0483c17"></a>一時，佛在王舍城迦蘭陀竹<a class="t" id="t0483c18"></a>林。時二夜叉：一名七岳，二名雪山。此二夜叉<a class="t" id="t0483c19"></a>共為親友，而作誓言：「若汝宮中有妙寶出，當<a class="t" id="t0483c20"></a>語於我；若我宮中有妙寶出，亦當語汝。」時雪<a class="t" id="t0483c21"></a>山夜叉宮中，有千葉蓮花，大如車輪，紺瑠璃<a class="t" id="t0483c22"></a>莖，金剛為鬚。雪山夜叉覩斯事已，即便遣使<a class="t" id="t0483c23"></a>語彼七岳言：「我宮中有是異物，汝可來觀。」</p><p><a class="t-linehead" id="t-linehead0483c23"></a>爾<a class="t" id="t0483c24"></a>時，七岳夜叉聞是語已，即作心念：「如來世尊<a class="t" id="t0483c25"></a>近在不遠，可使詣雪山夜叉所言，我當必詣<a class="t" id="t0483c26"></a>彼，往看寶華。」作是念已，即復遣使言：「我此中<a class="t" id="t0483c27"></a>有如來、至真、等正覺，在此現形，汝宮雖有如<a class="t" id="t0483c28"></a>是寶華，為何所益？」</p><p><a class="t-linehead" id="t-linehead0483c28"></a>爾時，雪山夜叉聞其使語，<a class="t" id="t0483c29"></a>侍從五百夜叉，往詣于彼七岳夜叉所止宮<a class="t" id="t0484a01"></a>中。雪山夜叉向於七岳而說偈言：</p><a class="t" id="t0484a02"></a><blockquote class="gatha"><p>「十五日夜月，　　圓足極淨明，<a class="t" id="t0484a03"></a><br>聞命將徒眾，　　今故來相造，<a class="t" id="t0484a04"></a><br>應當親近誰？　　誰是汝羅漢？」</p></blockquote><a class="t" id="t0484a05"></a><p><a class="t-linehead" id="t-linehead0484a05"></a>七岳夜叉說偈答曰：</p><a class="t" id="t0484a06"></a><blockquote class="gatha"><p>「如來世所尊，　　王舍城最上，<a class="t" id="t0484a07"></a><br>說於四諦法，　　斷除一切苦。<a class="t" id="t0484a08"></a><br>說苦從因生，　　能生苦名習，<a class="t" id="t0484a09"></a><br>賢聖八正道，　　趣向於寂滅。<a class="t" id="t0484a10"></a><br>彼是我羅漢，　　汝當親近之。」</p></blockquote><a class="t" id="t0484a11"></a><p><a class="t-linehead" id="t-linehead0484a11"></a>雪山夜叉復說偈言：</p><a class="t" id="t0484a12"></a><blockquote class="gatha"><p>「普於群生類，　　若有慈等心，<a class="t" id="t0484a13"></a><br>於愛不愛覺，　　為得自在不？」</p></blockquote><a class="t" id="t0484a14"></a><p><a class="t-linehead" id="t-linehead0484a14"></a>七岳夜叉復以偈答：</p><a class="t" id="t0484a15"></a><blockquote class="gatha"><p>「心意極調柔，　　於諸群萠類，<a class="t" id="t0484a16"></a><br>了知一切法，　　為世大導師，<a class="t" id="t0484a17"></a><br>於愛不愛覺，　　心皆得自在。」</p></blockquote><a class="t" id="t0484a18"></a><p><a class="t-linehead" id="t-linehead0484a18"></a>雪山夜叉復說偈言：</p><a class="t" id="t0484a19"></a><blockquote class="gatha"><p>「若能真實語，　　終不虛妄言，<a class="t" id="t0484a20"></a><br>慈愍眾生類，　　除斷於殺生，<a class="t" id="t0484a21"></a><br>遠離於放逸，　　於禪而不空。」</p></blockquote><a class="t" id="t0484a22"></a><p><a class="t-linehead" id="t-linehead0484a22"></a>七岳夜叉復說偈言：</p><a class="t" id="t0484a23"></a><blockquote class="gatha"><p>「終不虛妄語，　　遠離於殺害，<a class="t" id="t0484a24"></a><br>常捨諸放逸，　　佛無不定時。」</p></blockquote><a class="t" id="t0484a25"></a><p><a class="t-linehead" id="t-linehead0484a25"></a>雪山夜叉復說偈言：</p><a class="t" id="t0484a26"></a><blockquote class="gatha"><p>「若不著於欲，　　心無諸擾亂，<a class="t" id="t0484a27"></a><br>為有法眼耶？　　盡於愚癡不？<a class="t" id="t0484a28"></a><br>能捨諸煩惱，　　得於解脫不？」</p></blockquote><a class="t" id="t0484a29"></a><p><a class="t-linehead" id="t-linehead0484a29"></a>七岳夜叉復以偈答：</p><a class="t" id="t0484b01"></a><blockquote class="gatha"><p>「超出欲淤泥，　　心淨無擾亂，<a class="t" id="t0484b02"></a><br>法眼甚清徹，　　得盡於愚癡，<a class="t" id="t0484b03"></a><br>永離眾結使，　　獲得於解脫。」</p></blockquote><a class="t" id="t0484b04"></a><p><a class="t-linehead" id="t-linehead0484b04"></a>雪山夜叉復說偈言：</p><a class="t" id="t0484b05"></a><blockquote class="gatha"><p>「誰無別離惱？　　誰能不綺語？<a class="t" id="t0484b06"></a><br>誰見物不貪？　　誰不生想見？」</p></blockquote><a class="t" id="t0484b07"></a><p><a class="t-linehead" id="t-linehead0484b07"></a>七岳夜叉復以偈答：</p><a class="t" id="t0484b08"></a><blockquote class="gatha"><p>「久斷愛別苦，　　未曾無義言，<a class="t" id="t0484b09"></a><br>除捨貪欲心，　　永無邪見想。」</p></blockquote><a class="t" id="t0484b10"></a><p><a class="t-linehead" id="t-linehead0484b10"></a>雪山夜叉復說偈言：</p><a class="t" id="t0484b11"></a><blockquote class="gatha"><p>「頗具於諸明，　　戒行清淨不？<a class="t" id="t0484b12"></a><br>為能盡諸漏，　　不受後有耶？」</p></blockquote><a class="t" id="t0484b13"></a><p><a class="t-linehead" id="t-linehead0484b13"></a>七岳夜叉復以偈答：</p><a class="t" id="t0484b14"></a><blockquote class="gatha"><p>「明行悉具足，　　持戒行清淨，<a class="t" id="t0484b15"></a><br>久斷諸結漏，　　永不受後有。」</p></blockquote><a class="t" id="t0484b16"></a><p><a class="t-linehead" id="t-linehead0484b16"></a>雪山夜叉復說偈言：</p><a class="t" id="t0484b17"></a><blockquote class="gatha"><p>「如來三業中，　　頗具眾善行，<a class="t" id="t0484b18"></a><br>汝今得遵行，　　讚歎真實法。」</p></blockquote><a class="t" id="t0484b19"></a><p><a class="t-linehead" id="t-linehead0484b19"></a>七岳夜叉復以偈答：</p><a class="t" id="t0484b20"></a><blockquote class="gatha"><p>「如來身口意，　　具足眾善行，<a class="t" id="t0484b21"></a><br>明達悉充備，　　我讚真實法。」</p></blockquote><a class="t" id="t0484b22"></a><p><a class="t-linehead" id="t-linehead0484b22"></a>雪山夜叉復說偈言：</p><a class="t" id="t0484b23"></a><blockquote class="gatha"><p>「牟尼天世雄，　　<span class="gaiji">［蹲－酋＋（十／田／ㄙ）］<!--gaiji,,1[蹲-酋＋（十／田／ㄙ）],2&#x28114;,3--></span>如伊梨延，<a class="t" id="t0484b24"></a><br>少食不著味。　　仙聖處林禪，<a class="t" id="t0484b25"></a><br>我等可共往，　　禮敬瞿曇尊。」</p></blockquote><a class="t" id="t0484b26"></a><p><a class="t-linehead" id="t-linehead0484b26"></a>爾時，七岳夜叉共雪山等，將千夜叉同時俱<a class="t" id="t0484b27"></a>往，既到佛所，各整衣服，合掌敬禮，而說偈言：</p><a class="t" id="t0484b28"></a><blockquote class="gatha"><p>「婆伽婆世雄，　　佛陀兩足尊，<a class="t" id="t0484b29"></a><br>諸天所不知，　　具眼悉明了。」</p></blockquote><a class="t" id="t0484c01"></a><p><a class="t-linehead" id="t-linehead0484c01"></a>爾時，雪山、七岳等說此偈已，在一面坐。雪山<a class="t" id="t0484c02"></a>夜叉以偈問佛：</p><a class="t" id="t0484c03"></a><blockquote class="gatha"><p>「云何苦出要？　　云何捨離苦？<a class="t" id="t0484c04"></a><br>世尊為我說，　　苦於何處盡？」</p></blockquote><a class="t" id="t0484c05"></a><p><a class="t-linehead" id="t-linehead0484c05"></a>爾時，世尊以偈答曰：</p><a class="t" id="t0484c06"></a><blockquote class="gatha"><p>「五欲意第六，　　於此處離欲，<a class="t" id="t0484c07"></a><br>解脫於諸苦，　　斯是苦出要。<a class="t" id="t0484c08"></a><br>如斯解脫苦，　　即於苦處滅。<a class="t" id="t0484c09"></a><br>汝今問於我，　　為汝如是說。」</p></blockquote><a class="t" id="t0484c10"></a><p><a class="t-linehead" id="t-linehead0484c10"></a>雪山夜叉復以偈問：</p><a class="t" id="t0484c11"></a><blockquote class="gatha"><p>「云何池流迴？　　何處無安立？<a class="t" id="t0484c12"></a><br>苦樂於何處，　　滅盡無有餘？」</p></blockquote><a class="t" id="t0484c13"></a><p><a class="t-linehead" id="t-linehead0484c13"></a>爾時，世尊以偈答曰：</p><a class="t" id="t0484c14"></a><blockquote class="gatha"><p>「眼耳鼻舌身，　　意根為第六，<a class="t" id="t0484c15"></a><br>此處池流迴，　　此無安立處。<a class="t" id="t0484c16"></a><br>名色不起轉，　　此處得盡滅。」</p></blockquote><a class="t" id="t0484c17"></a><p><a class="t-linehead" id="t-linehead0484c17"></a>雪山夜叉復以偈問：</p><a class="t" id="t0484c18"></a><blockquote class="gatha"><p>「云何世間生？　　云何得和聚？<a class="t" id="t0484c19"></a><br>幾為世間受？　　幾事為苦求？」</p></blockquote><a class="t" id="t0484c20"></a><p><a class="t-linehead" id="t-linehead0484c20"></a>爾時，世尊以偈答曰：</p><a class="t" id="t0484c21"></a><blockquote class="gatha"><p>「世間從六生，　　因六得和集，<a class="t" id="t0484c22"></a><br>從六生於受，　　六事恒苦求。」</p></blockquote><a class="t" id="t0484c23"></a><p><a class="t-linehead" id="t-linehead0484c23"></a>雪山夜叉復以偈問：</p><a class="t" id="t0484c24"></a><blockquote class="gatha"><p>「云何修善法，　　晝夜不懈怠？<a class="t" id="t0484c25"></a><br>云何度駛流，　　無有安足處，<a class="t" id="t0484c26"></a><br>亦無所攀緣，　　處深不沈沒？」</p></blockquote><a class="t" id="t0484c27"></a><p><a class="t-linehead" id="t-linehead0484c27"></a>爾時，世尊以偈答曰：</p><a class="t" id="t0484c28"></a><blockquote class="gatha"><p>「一切戒無犯，　　智慧具禪定，<a class="t" id="t0484c29"></a><br>思惟眾過患，　　具足於念力。<a class="t" id="t0485a01"></a><br>此能度難度，　　遠離欲和合，<a class="t" id="t0485a02"></a><br>捨諸有結使，　　盡於歡喜有。<a class="t" id="t0485a03"></a><br>如是人名為，　　處深不沈沒。」</p></blockquote><a class="t" id="t0485a04"></a><p><a class="t-linehead" id="t-linehead0485a04"></a>雪山夜叉復以偈問：</p><a class="t" id="t0485a05"></a><blockquote class="gatha"><p>「誰度於駛流？　　孰能越大海？<a class="t" id="t0485a06"></a><br>誰能捨於苦？　　云何得清淨？」</p></blockquote><a class="t" id="t0485a07"></a><p><a class="t-linehead" id="t-linehead0485a07"></a>爾時，世尊以偈答曰：</p><a class="t" id="t0485a08"></a><blockquote class="gatha"><p>「信能度駛流，　　不放逸越海，<a class="t" id="t0485a09"></a><br>精進能捨苦，　　智慧能使淨。<a class="t" id="t0485a10"></a><br>汝詣諸沙門，　　及諸婆羅門，<a class="t" id="t0485a11"></a><br>各各種別問，　　誰有知法者？<a class="t" id="t0485a12"></a><br>誰能說實捨？　　離我誰能說？」</p></blockquote><a class="t" id="t0485a13"></a><p><a class="t-linehead" id="t-linehead0485a13"></a>雪山夜叉復以偈問：</p><a class="t" id="t0485a14"></a><blockquote class="gatha"><p>「我今聞佛說，　　疑網皆已除，<a class="t" id="t0485a15"></a><br>何須種別問，　　沙門婆羅門？<a class="t" id="t0485a16"></a><br>世雄善顯示，　　具實分別說，<a class="t" id="t0485a17"></a><br>七岳恩深重，　　能使我得見。<a class="t" id="t0485a18"></a><br>無上大導師，　　我今所至處，<a class="t" id="t0485a19"></a><br>城邑及聚落，　　在在并處處，<a class="t" id="t0485a20"></a><br>日夜常歸依，　　如來三佛陀，<a class="t" id="t0485a21"></a><br>法中之正法。」　　一千諸夜叉，<a class="t" id="t0485a22"></a><br>心各懷踊躍，　　皆合掌向佛，<a class="t" id="t0485a23"></a><br>咸求為弟子，　　歸依佛世尊。</p></blockquote><a class="t" id="t0485a24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
