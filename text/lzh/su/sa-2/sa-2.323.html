<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.323"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 323</span><span class="mirror-right">（三二三）</span></h1></div><p><a class="t-linehead" id="t-linehead0481c15"></a>如是我聞：</p><p><a class="t-linehead" id="t-linehead0481c15"></a>一時佛遊摩竭提國，至箭<a class="t" id="t0481c16"></a>毛夜叉宮，於夜止宿。時箭毛夜叉與諸夜叉<a class="t" id="t0481c17"></a>餘處聚會，不在宮中。時箭毛同伴其名為炙，<a class="t" id="t0481c18"></a>此炙夜叉見佛在於箭毛舍中，詣箭毛夜叉<a class="t" id="t0481c19"></a>所，而語之言：「汝得大利，如來、至真、等正覺今<a class="t" id="t0481c20"></a>在汝宮，於中止宿。」</p><p><a class="t-linehead" id="t-linehead0481c20"></a>箭毛夜叉言：「彼云何在我<a class="t" id="t0481c21"></a>宮宿？」</p><p><a class="t-linehead" id="t-linehead0481c21"></a>時夜叉復語之言：「彼雖人類，實是如來、<a class="t" id="t0481c22"></a>至真、等正覺。」</p><p><a class="t-linehead" id="t-linehead0481c22"></a>箭毛復言：「我今還宮，足自別知，<a class="t" id="t0481c23"></a>為是如來、至真、等正覺？為非是耶？」箭毛夜叉<a class="t" id="t0481c24"></a>聚會既訖，尋還己宮，以身欲觸佛，佛身轉遠，<a class="t" id="t0481c25"></a>即問佛言：「沙門！今者為驚懼耶？」</p><p><a class="t-linehead" id="t-linehead0481c25"></a>佛言：「我不<a class="t" id="t0481c26"></a>畏，汝觸極惡。」</p><p><a class="t-linehead" id="t-linehead0481c26"></a>箭毛復言：「沙門！我今問難，汝<a class="t" id="t0481c27"></a>若解釋，甚善無量；若不答我，當破汝心，令熱<a class="t" id="t0481c28"></a>沸血從面而出，又拔汝膊，擲置婆耆河岸。」</p><p><a class="t-linehead" id="t-linehead0481c28"></a>佛<a class="t" id="t0481c29"></a>言：「我不見世間若天、魔、梵、沙門、婆羅門，有能<a class="t" id="t0482a01"></a>令我心意顛倒，破我之心，面出沸血，能拔我<a class="t" id="t0482a02"></a>膊，擲置于彼婆耆岸者。」</p><p><a class="t-linehead" id="t-linehead0482a02"></a>爾時，箭毛即說偈言：</p><a class="t" id="t0482a03"></a><blockquote class="gatha"><p>「貪欲瞋恚，　　以何為本？　　樂及不樂，<a class="t" id="t0482a04"></a><br>怖畏毛竪，　　為是何耶？　　彼意覺者，<a class="t" id="t0482a05"></a><br>住在何處？　　孾孩小兒，　　云何生便，<a class="t" id="t0482a06"></a><br>知捉於乳？」</p></blockquote><a class="t" id="t0482a07"></a><p><a class="t-linehead" id="t-linehead0482a07"></a>爾時，世尊以偈答曰：</p><a class="t" id="t0482a08"></a><blockquote class="gatha"><p>「愛從以我生，　　如尼拘陀樹，<a class="t" id="t0482a09"></a><br>欲愛隨所著，　　亦如摩樓多，<a class="t" id="t0482a10"></a><br>纏縛尼拘樹。　　夜叉應當知，<a class="t" id="t0482a11"></a><br>若知其根本，　　必能捨棄離。<a class="t" id="t0482a12"></a><br><span class="corr" title="[如&gt;知] cf.【麗】">知</span>彼根本者，　　能度生死海，<a class="t" id="t0482a13"></a><br>度於有駛流，　　更不受後有。」</p></blockquote><a class="t" id="t0482a14"></a><p><a class="t-linehead" id="t-linehead0482a14"></a>時箭毛夜叉聞佛所說，心開意解，歡喜踊躍，<a class="t" id="t0482a15"></a>即受三歸。</p><a class="t" id="t0482a16"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
