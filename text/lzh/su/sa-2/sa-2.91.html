<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.91"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 91</span><span class="mirror-right">（九一）</span></h1></div><p><a class="t-linehead" id="t-linehead0404c19"></a>如是我聞：</p><p><a class="t-linehead" id="t-linehead0404c19"></a>一時，佛在舍衛國祇樹給孤<a class="t" id="t0404c20"></a>獨園。爾時，有一摩納名曰佛移，往詣佛所，稽<a class="t" id="t0404c21"></a>首問訊，在一面坐。白佛言：「世尊！為有幾法，教<a class="t" id="t0404c22"></a>在家人處於家中得現報利，并得利樂？」</p><p><a class="t-linehead" id="t-linehead0404c22"></a>佛告<a class="t" id="t0404c23"></a>摩納：「有四法使在家人得現世報，獲利益<a class="t" id="t0404c24"></a>樂。何謂為四？一能精勤，二能守護諸根，三<a class="t" id="t0404c25"></a>得善知識，四正理養命。云何精勤？隨所作<a class="t" id="t0404c26"></a>業，家計資生，或為王臣，或為農夫，或復治<a class="t" id="t0404c27"></a>生，或復牧人，隨其所作，不憚劬勞，寒暑風<a class="t" id="t0404c28"></a>雨，飢渴飽滿，蚊虻蠅蜂，雖有勤苦，不捨作<a class="t" id="t0404c29"></a>業，為成業故，終不休廢，是名精勤。云何名<a class="t" id="t0405a01"></a>為守護諸根？若族姓子如法聚財，設有方計，<a class="t" id="t0405a02"></a>不為王賊水火之所劫奪，怨憎之處悉不得<a class="t" id="t0405a03"></a>侵，不生惡子，是名守護。云何名為近於善友？<a class="t" id="t0405a04"></a>若族姓子近於善友，而此善友資性賢良，終<a class="t" id="t0405a05"></a>不姦盜，亦不放逸飲酒醉亂，吐出實言，不為<a class="t" id="t0405a06"></a>欺誑。與如此人共為親友，未生憂惱能令不<a class="t" id="t0405a07"></a>生，已生憂惱能使滅除，未生喜樂能使得生，<a class="t" id="t0405a08"></a>已生喜樂能使不失，是名善友。云何名為正<a class="t" id="t0405a09"></a>理養命？若族姓子知其財物，量其多少，節其<a class="t" id="t0405a10"></a>財用，入多於出，莫苟輕用。譬如有人食優<a class="t" id="t0405a11"></a>曇果，初食之時，樹上甚多。既食之已，醉眠七<a class="t" id="t0405a12"></a>日。既醒悟已，方覺失<span class="corr" title="[[＊]&gt;]"></span>果。宜處以理，奢儉得<a class="t" id="t0405a13"></a>中。若有錢財，不能衣食，不能惠施，極自儉<a class="t" id="t0405a14"></a>用，眾人咸言：『如此之人，死如狗死。』宜自籌<a class="t" id="t0405a15"></a>量，不奢不儉，是名正理養命。」</p><p><a class="t-linehead" id="t-linehead0405a15"></a>摩納復白佛言：<a class="t" id="t0405a16"></a>「修何等法，令在家人現受其利，後世得福？」</p><p><a class="t-linehead" id="t-linehead0405a16"></a>佛<a class="t" id="t0405a17"></a>告摩納：「有四種法能獲福報。何謂為四？所謂<a class="t" id="t0405a18"></a>信戒及施、聞、慧。云何名戒？能行不殺，乃至不<a class="t" id="t0405a19"></a>飲酒。云何名施？施沙門、婆羅門、師長、父母、貧<a class="t" id="t0405a20"></a>窮之者，乞與衣食、床敷、臥具、病瘦醫藥，種種<a class="t" id="t0405a21"></a>所須，盡能惠與，名之為施。云何聞慧？如實<a class="t" id="t0405a22"></a>知苦，知苦諦；如實知習，知習諦；如實知<a class="t" id="t0405a23"></a>道，知道諦；如實知滅，知滅諦；是名聞慧具<a class="t" id="t0405a24"></a>足。」</p><p><a class="t-linehead" id="t-linehead0405a24"></a>爾時，世尊即說偈言：</p><a class="t" id="t0405a25"></a><blockquote class="gatha"><p>「精心修事業，　　勤守護不失，<a class="t" id="t0405a26"></a><br>親近於善友，　　能正理養命。<a class="t" id="t0405a27"></a><br>信戒施聞慧，　　除斷於慳貪，<a class="t" id="t0405a28"></a><br>若能如是者，　　速獲清淨道。<a class="t" id="t0405a29"></a><br>如是八種法，　　能得現利喜，<a class="t" id="t0405b01"></a><br>於未來之世，　　亦得天上樂。」</p></blockquote><a class="t" id="t0405b02"></a><p><a class="t-linehead" id="t-linehead0405b02"></a>佛說是已，佛移摩納聞佛所說，歡喜奉行。</p><a class="t" id="t0405b03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
