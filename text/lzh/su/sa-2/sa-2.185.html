<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.185"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 185</span><span class="mirror-right">（一八五）</span></h1></div><p><a class="t-linehead" id="t-linehead0440a02"></a>如是我聞：</p><p><a class="t-linehead" id="t-linehead0440a02"></a>一時，佛在舍衛國祇樹給孤<a class="t" id="t0440a03"></a>獨園。爾時，佛告諸比丘：「乃往古昔，輸波羅城<a class="t" id="t0440a04"></a>有優婆塞所居住處，諸優婆塞咸共集會於<a class="t" id="t0440a05"></a>其堂上，訶欲之過：欲現外形，如露白骨；又<a class="t" id="t0440a06"></a>如肉段，眾鳥競逐；欲如糞毒，亦螫亦污；又如<a class="t" id="t0440a07"></a>火坑，亦如疥人，向火癢痛，愈增其疾；又如<a class="t" id="t0440a08"></a>向風執炬逆走，若不放捨，必為所燒；亦如夢<a class="t" id="t0440a09"></a>幻，又如假借，亦如樹果，又如鉾戟；欲為不<a class="t" id="t0440a10"></a>淨，穢惡充滿；如食不消，噦臭可惡。雖復共集<a class="t" id="t0440a11"></a>種種言說訶欲之過，然其還家，各自放逸。<a class="t" id="t0440a12"></a>時優婆塞所集堂神，而作是念：『諸優婆塞集<a class="t" id="t0440a13"></a>會此堂，說欲過患，及其還家，嗜欲滋甚，不名<a class="t" id="t0440a14"></a>清淨，不依法行。我今為彼，作諸觸惱，令其覺<a class="t" id="t0440a15"></a>寤。』作是念已，時彼堂神於優婆塞集會之<a class="t" id="t0440a16"></a>時，即說偈言：</p><a class="t" id="t0440a17"></a><blockquote class="gatha"><p>「『優婆塞集論，　　說欲是無常，<a class="t" id="t0440a18"></a><br>　汝等還自為，　　欲流所沈沒。<a class="t" id="t0440a19"></a><br>　譬如深淤泥，　　老牛墜在中，<a class="t" id="t0440a20"></a><br>　如今我觀察，　　優婆塞眾多，<a class="t" id="t0440a21"></a><br>　多聞持禁戒，　　唯說一欲過，<a class="t" id="t0440a22"></a><br>　言欲是無常，　　但空有是言，<a class="t" id="t0440a23"></a><br>　實無棄欲心，　　貪著男女相。<a class="t" id="t0440a24"></a><br>　貪著名非法，　　汝等宜捨棄，<a class="t" id="t0440a25"></a><br>　於佛教法中，　　應如法修行。』</p></blockquote><a class="t" id="t0440a26"></a><p><a class="t-linehead" id="t-linehead0440a26"></a>「爾時，天神說如是偈，諸優婆塞聞是偈已，<a class="t" id="t0440a27"></a>皆悉解悟，厭惡於欲，剃除鬚髮，信家非家，出<a class="t" id="t0440a28"></a>家學道，勤行精進，修戒定慧，悉皆獲得阿羅<a class="t" id="t0440a29"></a>漢果。」</p><p><a class="t-linehead" id="t-linehead0440a29"></a>佛說是已，諸比丘聞佛所說，歡喜奉<a class="t" id="t0440b01"></a>行。</p><a class="t" id="t0440b02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
