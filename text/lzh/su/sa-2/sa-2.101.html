<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.101"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 101</span><span class="mirror-right">（一〇一）</span></h1></div><p><a class="t-linehead" id="t-linehead0410a03"></a>如是我聞：</p><p><a class="t-linehead" id="t-linehead0410a03"></a>一時，佛在優樓頻螺聚落，<a class="t" id="t0410a04"></a>泥連河岸菩提樹下，成佛未久。爾時，世尊獨<a class="t" id="t0410a05"></a>坐思惟，而作是念：「夫人無敬心，不能恭順於<a class="t" id="t0410a06"></a>其尊長，不受教誨，無所畏憚，縱情自逸，永<a class="t" id="t0410a07"></a>失義利。若如是者，眾苦纏集。若人孝事尊<a class="t" id="t0410a08"></a>長，敬養畏慎，隨順不逆，所願滿足，得大義<a class="t" id="t0410a09"></a>利。若如是者，觸事安樂。」復作是念：「一切世<a class="t" id="t0410a10"></a>間，若天、若人，若天世界、若人世界、若魔世<a class="t" id="t0410a11"></a>界、若梵世界、沙門、婆羅門，一切世間有生<a class="t" id="t0410a12"></a>類中，若有戒、定、慧、解脫、解脫知見勝於我者，<a class="t" id="t0410a13"></a>我當親近，依止於彼，供養恭敬。遍觀察已，都<a class="t" id="t0410a14"></a>不見於世間人、天、魔、梵、沙門、婆羅門，一切世間<a class="t" id="t0410a15"></a>有勝於我戒、定、慧、解脫、解脫知見，為我依止。」<a class="t" id="t0410a16"></a>復作是念：「我所覺法，我今應當親近、供養、恭<a class="t" id="t0410a17"></a>敬、誠心、尊重。何以故？過去諸佛，一切皆悉親<a class="t" id="t0410a18"></a>近、依止、供養、恭敬、尊重斯法，未來、現在諸佛，<a class="t" id="t0410a19"></a>亦復親近、依止斯法，供養、恭敬，生尊重心。我<a class="t" id="t0410a20"></a>今亦當如過去、未來、現在諸佛，親近、依止、供<a class="t" id="t0410a21"></a>養、恭敬、尊重於法。」</p><p><a class="t-linehead" id="t-linehead0410a21"></a>爾時，梵主天王遙知世尊<a class="t" id="t0410a22"></a>在優樓頻螺聚落，泥連河岸菩提樹下而作<a class="t" id="t0410a23"></a>是念：「觀察世間，若天、若人、若魔、若梵、沙門、婆<a class="t" id="t0410a24"></a>羅門，一切生類，若有勝我戒、定、慧、解脫、解脫<a class="t" id="t0410a25"></a>知見者，我當依止，然都不見有能勝我者。又<a class="t" id="t0410a26"></a>復觀察過去、未來、現在諸佛，悉皆親近、依止<a class="t" id="t0410a27"></a>於法，供養、恭敬，生尊重心，我今亦當隨三世<a class="t" id="t0410a28"></a>佛之所，應作親近、依止、供養、恭敬、尊重於法。」<a class="t" id="t0410a29"></a>時，梵主天復作是念：「我當從此處沒，往到<a class="t" id="t0410b01"></a>佛所。」時，梵主天譬如壯士屈申臂頃，來至<a class="t" id="t0410b02"></a>佛所。白佛言：「世尊！實如所念，誠如所念。」即<a class="t" id="t0410b03"></a>說偈言：</p><a class="t" id="t0410b04"></a><blockquote class="gatha"><p>「過去現在諸如來，　　未來世中一切佛，<a class="t" id="t0410b05"></a><br>是諸正覺能除惱，　　一切皆依法為師。<a class="t" id="t0410b06"></a><br>親近於法依止住，　　斯是三世諸佛法，<a class="t" id="t0410b07"></a><br>是故欲尊於己者，　　應先尊重敬彼法。<a class="t" id="t0410b08"></a><br>宜當憶念佛所教，　　尊重供養無上法。」</p></blockquote><a class="t" id="t0410b09"></a><p><a class="t-linehead" id="t-linehead0410b09"></a>爾時，梵王讚歎世尊，深生隨喜，作禮而去。</p><a class="t" id="t0410b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
