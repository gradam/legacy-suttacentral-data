<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.192"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 192</span><span class="mirror-right">（一九二）</span></h1></div><p><a class="t-linehead" id="t-linehead0443c04"></a>如是我聞：</p><p><a class="t-linehead" id="t-linehead0443c04"></a>一時，佛在王舍城迦蘭陀竹<a class="t" id="t0443c05"></a>林。爾時，犢子梵志往詣佛所，問訊佛已，在一<a class="t" id="t0443c06"></a>面坐。白佛言：「世尊！以何因緣，諸餘沙門，及<a class="t" id="t0443c07"></a>婆羅門，若有所問，皆稱順答說，我死此生彼，<a class="t" id="t0443c08"></a>我死此不生彼，我死此亦生彼亦不生彼，我<a class="t" id="t0443c09"></a>非生彼非非生彼。」犢子復言：「瞿曇！如斯之難，<a class="t" id="t0443c10"></a>何故不能稱順而答？」</p><p><a class="t-linehead" id="t-linehead0443c10"></a>佛告之曰：「諸餘沙門、婆<a class="t" id="t0443c11"></a>羅門，不知色從因生，不知色滅，不知色過，不<a class="t" id="t0443c12"></a>知色味，不知色出要。以不能知色從因生，乃<a class="t" id="t0443c13"></a>至不知色出要故，而於色，我死此生彼，死此<a class="t" id="t0443c14"></a>不生彼，死此亦生彼亦不生彼，非生彼非非<a class="t" id="t0443c15"></a>生彼，悉皆取著。受想行識，亦復如是。」復告犢<a class="t" id="t0443c16"></a>子：「如來不爾，知色因，知色滅，知色味，知色<a class="t" id="t0443c17"></a>過，知色出要。如實知之，如來如實能知色因、<a class="t" id="t0443c18"></a>色滅、色過、色味、色出要，能知色，我死此生彼，<a class="t" id="t0443c19"></a>乃至非生非非生彼，悉皆不著。受想行識，亦<a class="t" id="t0443c20"></a>復如是。」</p><a class="t" id="t0443c21"></a><p><a class="t-linehead" id="t-linehead0443c21"></a>佛告犢子：「是故此義甚深廣大，無量無邊，非<a class="t" id="t0443c22"></a>算數所及。」復告犢子：「以是因緣，諸餘沙門、婆<a class="t" id="t0443c23"></a>羅門等，不達義趣，隨問強答。若問如來，我色<a class="t" id="t0443c24"></a>生彼，不生彼，亦生彼亦不生彼，非生彼非<a class="t" id="t0443c25"></a>非生彼，以無義理，置而不答。我已生彼，乃至<a class="t" id="t0443c26"></a>非生非非生，悉皆不答。」</p><p><a class="t-linehead" id="t-linehead0443c26"></a>犢子言：「希有。瞿曇！<a class="t" id="t0443c27"></a>汝及弟子，義與義句，及與句味，所說之事，等<a class="t" id="t0443c28"></a>無差別。」犢子復言：「我於異時，至沙門目犍<a class="t" id="t0443c29"></a>連所，我於爾時，以此句味問彼目連，彼以此<a class="t" id="t0444a01"></a>義句味而答於我。瞿曇！汝今所可宣說，與彼<a class="t" id="t0444a02"></a>無異，是故我今稱為希有。如此教法，昔所未<a class="t" id="t0444a03"></a>有，亦未曾說，義理相順，善答斯問。」</p><p><a class="t-linehead" id="t-linehead0444a03"></a>犢子梵<a class="t" id="t0444a04"></a>志聞佛所說，歡喜而去。</p><a class="t" id="t0444a05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
