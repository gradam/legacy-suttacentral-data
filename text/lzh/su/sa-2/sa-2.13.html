<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.13"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 13</span><span class="mirror-right">（一三）</span></h1></div><p><a class="t-linehead" id="t-linehead0377a14"></a>如是我聞：</p><p><a class="t-linehead" id="t-linehead0377a14"></a>一時，佛遊摩竭提國，與千比丘<a class="t" id="t0377a15"></a>俱。先是婆羅門耆舊有德，獲阿羅漢，諸漏已<a class="t" id="t0377a16"></a>盡，盡諸有結，所作已辦，捨於重擔，逮得己<a class="t" id="t0377a17"></a>利。如來往至善住天寺祠祀林中，頻婆娑羅<a class="t" id="t0377a18"></a>王聞佛到彼祠祀林間，時，頻婆娑羅王即將<a class="t" id="t0377a19"></a>騎隊，有萬八千輦輿，車乘萬有二千，婆羅門<a class="t" id="t0377a20"></a>居士數千億萬，前後圍遶，往詣佛所。至佛所<a class="t" id="t0377a21"></a>已，捨象馬車，釋其容飾，往至佛所，長跪合<a class="t" id="t0377a22"></a>掌，白佛言：「世尊！我是摩竭提王頻婆娑羅。」三<a class="t" id="t0377a23"></a>自稱說。佛言：「如是，如是，摩竭提王頻婆娑羅。」<a class="t" id="t0377a24"></a>時，頻婆娑羅禮佛足已，在一面坐。摩竭提國<a class="t" id="t0377a25"></a>諸婆羅門，及以長者，禮佛足已，各前就坐。時，<a class="t" id="t0377a26"></a>此坐中，或有舉手，或默然坐。</p><p><a class="t-linehead" id="t-linehead0377a26"></a>爾時，優樓頻螺<a class="t" id="t0377a27"></a>迦葉坐於佛所，摩竭提人咸生疑惑，而作<a class="t" id="t0377a28"></a>是念：「為佛是師，為優樓迦葉是師耶？」爾時，世<a class="t" id="t0377a29"></a>尊知摩竭提人深心所念，即以偈問迦葉曰：</p><a class="t" id="t0377b01"></a><blockquote class="gatha"><p>「汝於優樓所，　　久修事火法，<a class="t" id="t0377b02"></a><br>今以何因緣，　　卒得離斯業？」</p></blockquote><a class="t" id="t0377b03"></a><p><a class="t-linehead" id="t-linehead0377b03"></a>優樓頻螺迦葉以偈答曰：</p><a class="t" id="t0377b04"></a><blockquote class="gatha"><p>「我先事火時，　　貪嗜於美味，<a class="t" id="t0377b05"></a><br>及以五欲色，　　此皆是垢穢，<a class="t" id="t0377b06"></a><br>以是故棄捨，　　事火祠火法。」</p></blockquote><a class="t" id="t0377b07"></a><p><a class="t-linehead" id="t-linehead0377b07"></a>爾時，世尊復說偈言：</p><a class="t" id="t0377b08"></a><blockquote class="gatha"><p>「我知汝不樂，　　五欲及色味，<a class="t" id="t0377b09"></a><br>汝今所信樂，　　當為人天說。」</p></blockquote><a class="t" id="t0377b10"></a><p><a class="t-linehead" id="t-linehead0377b10"></a>尊者優樓頻螺迦葉復說偈言：</p><a class="t" id="t0377b11"></a><blockquote class="gatha"><p>「我先甚愚癡，　　不識至真法，<a class="t" id="t0377b12"></a><br>祠祀火苦行，　　謂為解脫因。<a class="t" id="t0377b13"></a><br>譬如生盲者，　　不見解脫道，<a class="t" id="t0377b14"></a><br>今遇大人龍，　　示我正見法。<a class="t" id="t0377b15"></a><br>今日始覩見，　　無為正真迹，<a class="t" id="t0377b16"></a><br>利益於一切，　　調御令解脫。<a class="t" id="t0377b17"></a><br>佛出現於世，　　開示於真諦，<a class="t" id="t0377b18"></a><br>令諸含生類，　　咸得覩慧光。」</p></blockquote><a class="t" id="t0377b19"></a><p><a class="t-linehead" id="t-linehead0377b19"></a>爾時，世尊復說偈言：</p><a class="t" id="t0377b20"></a><blockquote class="gatha"><p>「汝今為善來，　　所求事已得，<a class="t" id="t0377b21"></a><br>汝有善思力，　　能別最勝法。<a class="t" id="t0377b22"></a><br>汝今應觀察，　　大眾之深心，<a class="t" id="t0377b23"></a><br>為其現神變，　　使彼生敬信。」</p></blockquote><a class="t" id="t0377b24"></a><p><a class="t-linehead" id="t-linehead0377b24"></a>尊者優樓頻螺迦葉即時入定，起諸神通，身<a class="t" id="t0377b25"></a>昇虛空，坐臥經行，即於東方，行住坐臥，現四<a class="t" id="t0377b26"></a>威儀。身上出水，身下出火。身下出水，身上出<a class="t" id="t0377b27"></a>火。入火光三昧，出種種色光，於其東方，現<a class="t" id="t0377b28"></a>其神變，南西北方，亦復如是。現神足已，在佛<a class="t" id="t0377b29"></a>前住，頂禮佛足，合掌而言：「大聖世尊是我之<a class="t" id="t0377c01"></a>師，我於今者是佛之子。」佛言：「如是如是。汝從<a class="t" id="t0377c02"></a>我學，是我弟子。」佛復命言：「還就汝坐。」</p><p><a class="t-linehead" id="t-linehead0377c02"></a>時，摩竭<a class="t" id="t0377c03"></a>提頻婆娑羅王聞佛所說，歡喜奉行。</p><a class="t" id="t0377c04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
