<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.258"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 258</span><span class="mirror-right">（二五八）</span></h1></div><p><a class="t-linehead" id="t-linehead0463c27"></a>如是我聞：</p><p><a class="t-linehead" id="t-linehead0463c27"></a>一時佛遊俱薩羅，還至舍<a class="t" id="t0463c28"></a>衛國祇樹給孤獨園。時有摩納名曰極慢，其<a class="t" id="t0463c29"></a>所承藉，七世以來，父母真正博通多聞，既自<a class="t" id="t0464a01"></a>讀誦，亦教他人，其所聞者，聞則能持，四圍陀<a class="t" id="t0464a02"></a>典，已達其趣：娑羅乾陀論，及與聲論、毘伽羅<a class="t" id="t0464a03"></a>論、戲笑之論、毘陀羅論，善解法句義趣，通達<a class="t" id="t0464a04"></a>如是種種諸論。容貌端正，才藝過人，難可儔<a class="t" id="t0464a05"></a>匹，兼生豪族，又處富貴，自恃才力，生大憍慢，<a class="t" id="t0464a06"></a>於父母所不生敬順，及和上阿闍梨、師長、親<a class="t" id="t0464a07"></a>屬，斯不敬禮。</p><p><a class="t-linehead" id="t-linehead0464a07"></a>時極慢摩納聞佛從俱薩羅至<a class="t" id="t0464a08"></a>舍衛國祇樹給孤獨園，將往佛所，而作是念：<a class="t" id="t0464a09"></a>「我至彼時，若沙門瞿曇接待我者，我當問訊；<a class="t" id="t0464a10"></a>若不問我，當默然還。」爾時，摩納作是念已，即<a class="t" id="t0464a11"></a>詣佛所。</p><p><a class="t-linehead" id="t-linehead0464a11"></a>于時世尊大眾圍遶而為說法，極慢<a class="t" id="t0464a12"></a>摩納雖往於彼，如來當時聊不顧視。時彼摩<a class="t" id="t0464a13"></a>納默作是念：「沙門瞿曇都不以我而逕於懷。」<a class="t" id="t0464a14"></a>尋欲歸依。爾時，世尊知其心念，即說偈言：</p><a class="t" id="t0464a15"></a><blockquote class="gatha"><p>「為義來至此，　　未得便欲還，<a class="t" id="t0464a16"></a><br>何不使獲得，　　稱汝所來心？」</p></blockquote><a class="t" id="t0464a17"></a><p><a class="t-linehead" id="t-linehead0464a17"></a>極慢摩納作是思惟：「沙門瞿曇知我所念。」即<a class="t" id="t0464a18"></a>生信心，欲禮佛足。佛告摩納：「我錄汝心，不必<a class="t" id="t0464a19"></a>禮敬，所為已足。」</p><p><a class="t-linehead" id="t-linehead0464a19"></a>爾時，大眾覩斯事已，怪未曾<a class="t" id="t0464a20"></a>有，咸作是言：「沙門瞿曇有大神足，此極慢摩<a class="t" id="t0464a21"></a>納於己父母、和上阿闍梨所，尚無恭敬，今見<a class="t" id="t0464a22"></a>瞿曇能自謙下，恂恂恭順。」</p><p><a class="t-linehead" id="t-linehead0464a22"></a>爾時，極慢摩納見<a class="t" id="t0464a23"></a>諸大眾言音暫止，在一面坐，端身正意，而說<a class="t" id="t0464a24"></a>偈言：</p><a class="t" id="t0464a25"></a><blockquote class="gatha"><p>「當於何等所，　　不應起憍慢？<a class="t" id="t0464a26"></a><br>復更於何所，　　而當生謙讓？<a class="t" id="t0464a27"></a><br>孰能却眾苦？　　何者與利樂？<a class="t" id="t0464a28"></a><br>供養何者勝，　　為賢智所讚？」</p></blockquote><a class="t" id="t0464a29"></a><p><a class="t-linehead" id="t-linehead0464a29"></a>爾時，世尊以偈答言：</p><a class="t" id="t0464b01"></a><blockquote class="gatha"><p>「供養於父母，　　以空淨滿月，<a class="t" id="t0464b02"></a><br>敬順兄諸親，　　和上阿闍梨，<a class="t" id="t0464b03"></a><br>及餘尊長等，　　於彼不應慢，<a class="t" id="t0464b04"></a><br>宜當自謙下，　　都應悉恭敬。<a class="t" id="t0464b05"></a><br>若見憂惱者，　　應為除諸苦，<a class="t" id="t0464b06"></a><br>亦與其快樂，　　普皆應供養。<a class="t" id="t0464b07"></a><br>若斷貪欲瞋，　　并離愚癡者，<a class="t" id="t0464b08"></a><br>漏盡阿羅漢，　　正智得解脫。<a class="t" id="t0464b09"></a><br>於斯上人所，　　除慢不自高，<a class="t" id="t0464b10"></a><br>應當向歸依，　　合掌而敬禮。」</p></blockquote><a class="t" id="t0464b11"></a><p><a class="t-linehead" id="t-linehead0464b11"></a>爾時，世尊為極慢說諸法要，乃至不受後有。<a class="t" id="t0464b12"></a>餘如波羅蜜闍經中說。</p><p><a class="t-linehead" id="t-linehead0464b12"></a>佛說是已，諸比丘聞<a class="t" id="t0464b13"></a>佛所說，歡喜奉行。</p><a class="t" id="t0464b14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
