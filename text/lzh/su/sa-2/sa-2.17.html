<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.17"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 17</span><span class="mirror-right">（一七）</span></h1></div><p><a class="t-linehead" id="t-linehead0379a23"></a>如是我聞：</p><p><a class="t-linehead" id="t-linehead0379a23"></a>一時，佛在王舍城迦蘭陀竹<a class="t" id="t0379a24"></a>林中。爾時，有一比丘，天未明曉，往趣河邊，襞<a class="t" id="t0379a25"></a>疊衣服，安著一處，入河洗浴，露形出水，於河<a class="t" id="t0379a26"></a>岸上，晞乾其身。有天放光，照彼河岸，語比丘<a class="t" id="t0379a27"></a>言：「汝出家未久，盛壯好髮，何不受五欲樂，非<a class="t" id="t0379a28"></a>時出家？」比丘答言：「我今出家，正是其時，獲於<a class="t" id="t0379a29"></a>非時。」天語沙門：「云何出家是時，獲於非時。」沙<a class="t" id="t0379b01"></a>門答言：「佛世尊說五欲是時，佛法是非時。五<a class="t" id="t0379b02"></a>欲之樂，受味甚少，其患滋多，憂惱所集。我佛<a class="t" id="t0379b03"></a>法中，現身受證，無諸熱惱。諸有所作，不觀時<a class="t" id="t0379b04"></a>日。種少微緣，獲大果報。」</p><p><a class="t-linehead" id="t-linehead0379b04"></a>天復問言：「佛云何說<a class="t" id="t0379b05"></a>五欲是時？云何佛法名為非時？」比丘答言：「我<a class="t" id="t0379b06"></a>既年稚，出家未久，學日又淺，豈曰能宣如<a class="t" id="t0379b07"></a>來至真廣大深義。婆伽婆今者，在近迦蘭陀<a class="t" id="t0379b08"></a>竹林，爾可自往，問其疑惑。」天答之言：「今佛侍<a class="t" id="t0379b09"></a>從大威德天，盈集左右，如我弱劣，不能得見。<a class="t" id="t0379b10"></a>汝今為我往白世尊，如來慈矜，若垂聽許，我<a class="t" id="t0379b11"></a>當詣彼，諮啟所疑。」比丘答言：「汝若能往，<span class="corr" title="[往&gt;] cf.【麗】"></span>我<a class="t" id="t0379b12"></a>當為汝啟白世尊。」天復答言：「我隨汝往詣世<a class="t" id="t0379b13"></a>尊所。」</p><p><a class="t-linehead" id="t-linehead0379b13"></a>爾時比丘往詣佛所。頂禮佛足，在一面<a class="t" id="t0379b14"></a>立，具以天問而白世尊。爾時，世尊即說偈言：</p><a class="t" id="t0379b15"></a><blockquote class="gatha"><p>「名色中生相，　　謂為真實有，<a class="t" id="t0379b16"></a><br>當知如斯人，　　是名屬死徑。<a class="t" id="t0379b17"></a><br>若識於名色，　　本空無有性，<a class="t" id="t0379b18"></a><br>是名尊敬佛，　　永離於諸趣。」</p></blockquote><a class="t" id="t0379b19"></a><p><a class="t-linehead" id="t-linehead0379b19"></a>佛問天曰：「汝解已未？」天即答言：「未解。世尊！」佛<a class="t" id="t0379b20"></a>復說偈言：</p><a class="t" id="t0379b21"></a><blockquote class="gatha"><p>「勝慢及等慢，　　并及不如慢，<a class="t" id="t0379b22"></a><br>有此三慢者，　　是可有諍論；<a class="t" id="t0379b23"></a><br>滅除此三慢，　　是名不動想。」</p></blockquote><a class="t" id="t0379b24"></a><p><a class="t-linehead" id="t-linehead0379b24"></a>佛告天曰：「汝解已未？」天答佛言：「未解。世尊！」佛<a class="t" id="t0379b25"></a>復說偈言：</p><a class="t" id="t0379b26"></a><blockquote class="gatha"><p>「斷愛及名色，　　滅除三種慢；<a class="t" id="t0379b27"></a><br>不觸於諸欲，　　滅除於瞋恚；<a class="t" id="t0379b28"></a><br>拔除諸毒根，　　諸想願欲盡。<a class="t" id="t0379b29"></a><br>若能如是者，　　得度生死海。」</p></blockquote><a class="t" id="t0379c01"></a><p><a class="t-linehead" id="t-linehead0379c01"></a>天白佛言：「我今已解。」</p><p><a class="t-linehead" id="t-linehead0379c01"></a>諸比丘聞佛所說，歡喜<a class="t" id="t0379c02"></a>奉行。</p><a class="t" id="t0379c03"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
