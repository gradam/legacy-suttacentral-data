<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.3"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 3</span><span class="mirror-right">（三）</span></h1></div><p><a class="t-linehead" id="t-linehead0374b09"></a>如是我聞：</p><p><a class="t-linehead" id="t-linehead0374b09"></a>一時，佛住王舍城迦蘭陀竹林。<a class="t" id="t0374b10"></a>爾時，提婆達多獲得四禪，而作是念：「此摩竭<a class="t" id="t0374b11"></a>提國誰為最勝？」覆自思惟：「今日太子阿闍世<a class="t" id="t0374b12"></a>者，當紹王位，我今若得調伏彼者，則能控御<a class="t" id="t0374b13"></a>一國人民。」時，提婆達多作是念已，即往詣阿<a class="t" id="t0374b14"></a>闍世所，化作象寶，從門而入，非門而出。又化<a class="t" id="t0374b15"></a>作馬寶，亦復如是。又復化作沙門，從門而入，<a class="t" id="t0374b16"></a>飛虛而出。又化作小兒，眾寶瓔珞，莊嚴其身，<a class="t" id="t0374b17"></a>在阿闍世膝上。時，阿闍世抱取嗚唼，唾其口<a class="t" id="t0374b18"></a>中。提婆達多貪利養故，即嚥其唾。提婆達<a class="t" id="t0374b19"></a>多變小兒形，還伏本身。時，阿闍世見是事<a class="t" id="t0374b20"></a>已，即生邪見，謂提婆達多神通變化，踰於世<a class="t" id="t0374b21"></a>尊。時，阿闍世於提婆達多所，深生敬信，日送<a class="t" id="t0374b22"></a>五百車食而以與之。提婆達多與其徒眾五<a class="t" id="t0374b23"></a>百人，俱共受其供。</p><p><a class="t-linehead" id="t-linehead0374b23"></a>時，有眾多比丘，著衣持鉢<a class="t" id="t0374b24"></a>入城乞食。飲食已訖，往詣佛所，白佛言：「世<a class="t" id="t0374b25"></a>尊！向以時到，入城乞食，見提婆達多招集遠<a class="t" id="t0374b26"></a>近，大獲供養。」佛告諸比丘：「汝等不應於提<a class="t" id="t0374b27"></a>婆達所，生願<span class="corr" title="[羡&gt;羨]">羨</span>心。所以者何？此提婆達必<a class="t" id="t0374b28"></a>為利養之所傷害。譬如芭蕉生實則死，蘆竹<a class="t" id="t0374b29"></a><span class="gaiji">駏<!--gaiji,駏,1[狂-王＋巨],2&#x24759;,3--></span><span class="gaiji">驉<!--gaiji,驉,1[狂-王＋虛],2&#x24863;,3--></span>，騾懷妊等，亦復如是。提婆達多得於利<a class="t" id="t0374c01"></a>養，如彼無異。提婆達多愚癡無智，不識義理，<a class="t" id="t0374c02"></a>長夜受苦。是故汝等，若見於彼提婆達多為<a class="t" id="t0374c03"></a>於利養之所危害，宜應捨棄貪求之事，審諦<a class="t" id="t0374c04"></a>觀察，當作是解，莫貪利養。」即說偈言：</p><a class="t" id="t0374c05"></a><blockquote class="gatha"><p>「芭蕉生實死，　　蘆竹葦亦然，<a class="t" id="t0374c06"></a><br>貪利者如是，　　必能自傷損。<a class="t" id="t0374c07"></a><br>而此利養者，　　當為衰損減，<a class="t" id="t0374c08"></a><br>孾愚為利養，　　能害於淨善。<a class="t" id="t0374c09"></a><br>譬如多羅樹，　　斬則更不生。」</p></blockquote><a class="t" id="t0374c10"></a><p><a class="t-linehead" id="t-linehead0374c10"></a>佛說此經已，諸比丘聞佛所說，歡喜奉行。</p><a class="t" id="t0374c11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
