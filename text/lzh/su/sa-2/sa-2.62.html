<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.62"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 62</span><span class="mirror-right">（六二）</span></h1></div><p><a class="t-linehead" id="t-linehead0395b04"></a>如是我聞：</p><p><a class="t-linehead" id="t-linehead0395b04"></a>一時，佛在舍衛國祇樹給孤<a class="t" id="t0395b05"></a>獨園。爾時波斯匿王，收攝剎利、毘舍、首陀羅、<a class="t" id="t0395b06"></a>沙門、婆羅門，持戒、破戒出家，乃至伎兒、旃陀<a class="t" id="t0395b07"></a>羅等，悉皆繫閉。時，諸比丘入城乞食，聞如<a class="t" id="t0395b08"></a>是上事，食已，洗足，往詣佛所，頂禮佛足，在一<a class="t" id="t0395b09"></a>面坐，白佛言：「世尊！我等入城乞食，聞波斯<a class="t" id="t0395b10"></a>匿王收攝剎利、毘舍、首陀羅、沙門、婆羅門、出<a class="t" id="t0395b11"></a>家持戒、破戒，及伎兒、旃陀羅等，悉皆繫閉。」<a class="t" id="t0395b12"></a>爾時，世尊聞斯語已，即說偈言：</p><a class="t" id="t0395b13"></a><blockquote class="gatha"><p>「王者繫縛人，　　以鐵木及繩，<a class="t" id="t0395b14"></a><br>賢聖觀斯事，　　深知非牢縛。<a class="t" id="t0395b15"></a><br>若戀於妻子，　　錢財及珍寶，<a class="t" id="t0395b16"></a><br>如是繫縛人，　　堅牢過於彼。<a class="t" id="t0395b17"></a><br>妻子及財寶，　　愚人生繫著，<a class="t" id="t0395b18"></a><br>其實如瀑流，　　漂沒諸凡夫。<a class="t" id="t0395b19"></a><br>是以宜速逝，　　趣向於解脫。」</p></blockquote><a class="t" id="t0395b20"></a><p><a class="t-linehead" id="t-linehead0395b20"></a>佛說是已，諸比丘聞佛所說，歡喜奉行。</p><a class="t" id="t0395b21"></a><blockquote class="gatha"><p>三菩提及母　　愛己及護己<a class="t" id="t0395b22"></a><br>捕魚并鹿穽　　慳并及命終<a class="t" id="t0395b23"></a><br>祠祀及繫縛</p></blockquote><a class="t" id="t0395b24"></a><p class="endsutta"><span class="t-juanname">別譯雜阿含經卷第三</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
