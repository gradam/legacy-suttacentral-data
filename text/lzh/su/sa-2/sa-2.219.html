<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.219"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 219</span><span class="mirror-right">（二一九）</span></h1></div><p><a class="t-linehead" id="t-linehead0455a08"></a>如是我聞：</p><p><a class="t-linehead" id="t-linehead0455a08"></a>一時，佛在舍衛國祇樹給孤<a class="t" id="t0455a09"></a>獨園。時有比丘尼，名曰鼻<span class="gaiji">［口＊（利／尒）］<!--gaiji,,1[口＊（利／尒）],2,3--></span>，在舍衛國王<a class="t" id="t0455a10"></a>園精舍，於其晨朝，著衣持鉢，入城乞食，食訖<a class="t" id="t0455a11"></a>洗鉢，收攝坐具，向得眼林。於時魔王而作是<a class="t" id="t0455a12"></a>念：「沙門瞿曇在舍衛國祇樹給孤獨園。有<a class="t" id="t0455a13"></a>鼻<span class="gaiji">［口＊（利／尒）］<!--gaiji,,1[口＊（利／尒）],2,3--></span>比丘尼著衣持鉢，入城乞食，食訖洗<a class="t" id="t0455a14"></a>鉢，收攝坐具，向得眼林。我當為其而作擾<a class="t" id="t0455a15"></a>亂。」作是念已，化為摩納，即於路側，而說偈言：</p><a class="t" id="t0455a16"></a><blockquote class="gatha"><p>「誰造於色像？　　色像造作誰？<a class="t" id="t0455a17"></a><br>色像從何出？　　色像何所趣？」</p></blockquote><a class="t" id="t0455a18"></a><p><a class="t-linehead" id="t-linehead0455a18"></a><span class="corr" title="[是&gt;時] cf.【麗】">時</span>比丘尼聞斯偈已，而作是念：「此為是誰？惱<a class="t" id="t0455a19"></a>亂於我，甚為欺詐。為是人耶？是非人乎？」入<a class="t" id="t0455a20"></a>定觀察，知是魔王，說偈報言：</p><a class="t" id="t0455a21"></a><blockquote class="gatha"><p>「色像非自作，　　亦非他所造，<a class="t" id="t0455a22"></a><br>眾緣起而有，　　緣離則散滅。<a class="t" id="t0455a23"></a><br>譬如殖種子，　　因地而生長，<a class="t" id="t0455a24"></a><br>陰界諸入等，　　和合是色像。<a class="t" id="t0455a25"></a><br>因苦故生長，　　因苦故散壞，<a class="t" id="t0455a26"></a><br>斷除一切愛，　　滅諸無明闇。<a class="t" id="t0455a27"></a><br>逮得於盡滅，　　安住無漏法，<a class="t" id="t0455a28"></a><br>以是故當知，　　波旬墮負處。」</p></blockquote><a class="t" id="t0455a29"></a><p><a class="t-linehead" id="t-linehead0455a29"></a>爾時，波旬而作是念：「此比丘尼善知我心。」憂<a class="t" id="t0455b01"></a>愁悔恨，慚愧還宮。</p><a class="t" id="t0455b02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
