<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.155"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 155</span><span class="mirror-right">（一五五）</span></h1></div><p><a class="t-linehead" id="t-linehead0432b14"></a>如是我聞：</p><p><a class="t-linehead" id="t-linehead0432b14"></a>一時，佛在迦毘羅衛國尼拘<a class="t" id="t0432b15"></a>陀林。爾時，釋摩男往詣佛所，頂禮佛足，却坐<a class="t" id="t0432b16"></a>一面，而白佛言：「世尊！此迦毘羅人民熾盛，安<a class="t" id="t0432b17"></a>隱豐樂。我常在中，每自思惟：『若有狂象奔車、<a class="t" id="t0432b18"></a>逸馬狂走之人來觸於我，我於爾時，或當忘<a class="t" id="t0432b19"></a>失念佛之心，或復忘失念法僧心。』復自念言：<a class="t" id="t0432b20"></a>『若當忘失三寶心者，命終之時，當生何處？入<a class="t" id="t0432b21"></a>何趣中？受何果報？』」</p><p><a class="t-linehead" id="t-linehead0432b21"></a>佛告之曰：「汝當爾時，勿<a class="t" id="t0432b22"></a>生怖畏，命終之後，生於善處，不墮惡趣，不受<a class="t" id="t0432b23"></a>惡報。譬如大樹初生長時，恒常東靡，若有斫<a class="t" id="t0432b24"></a>伐，當向何方，然後墜落？當知此樹必東向倒。<a class="t" id="t0432b25"></a>汝亦如是，長夜修善，若墮惡趣，受惡報者，無<a class="t" id="t0432b26"></a>有是處。」時釋摩男聞佛所說，頂禮佛足，還其<a class="t" id="t0432b27"></a>所止。</p><p><a class="t-linehead" id="t-linehead0432b27"></a>諸比丘聞佛所說，歡喜奉行。</p><a class="t" id="t0432b28"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
