<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.292"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 292</span><span class="mirror-right">（二九二）</span></h1></div><p><a class="t-linehead" id="t-linehead0474c26"></a>如是我聞：</p><p><a class="t-linehead" id="t-linehead0474c26"></a>一時，佛在舍衛國祇樹給孤<a class="t" id="t0474c27"></a>獨園。時有一天，光顏殊特，赫然大明，來詣佛<a class="t" id="t0474c28"></a>所，頂禮佛足，退坐一面，而說偈言：</p><a class="t" id="t0474c29"></a><blockquote class="gatha"><p>「佛為天人師，　　於諸物中勝，<a class="t" id="t0475a01"></a><br>能知一切法，　　利益諸世間。<a class="t" id="t0475a02"></a><br>一切諸難中，　　何物最為難？<a class="t" id="t0475a03"></a><br>唯願大仙尊，　　為我分別說。」</p></blockquote><a class="t" id="t0475a04"></a><p><a class="t-linehead" id="t-linehead0475a04"></a>爾時，世尊以偈答曰：</p><a class="t" id="t0475a05"></a><blockquote class="gatha"><p>「於他得自在，　　忍彼觸惱難。<a class="t" id="t0475a06"></a><br>貧窮能布施，　　危厄持戒難。<a class="t" id="t0475a07"></a><br>盛年處榮貴，　　捨欲出家難。」</p></blockquote><a class="t" id="t0475a08"></a><p><a class="t-linehead" id="t-linehead0475a08"></a>天復以偈讚言：</p><a class="t" id="t0475a09"></a><blockquote class="gatha"><p>「往昔已曾見，　　婆羅門涅槃，<a class="t" id="t0475a10"></a><br>嫌怖久捨離，　　能度世間愛。」</p></blockquote><a class="t" id="t0475a11"></a><p><a class="t-linehead" id="t-linehead0475a11"></a>爾時，此天說此偈已，歡喜還宮。</p><a class="t" id="t0475a12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
