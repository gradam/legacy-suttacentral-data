<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.106"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 106</span><span class="mirror-right">（一〇六）</span></h1></div><p><a class="t-linehead" id="t-linehead0411b24"></a>如是我聞：</p><p><a class="t-linehead" id="t-linehead0411b24"></a>一時，佛在王舍城迦蘭陀竹<a class="t" id="t0411b25"></a>林。時，梵主天於其中夜，威光甚明，來至佛<a class="t" id="t0411b26"></a>所。爾時，世尊入火光三昧。時，梵主天作是<a class="t" id="t0411b27"></a>心念：「今者如來入於三昧，我來至此，甚為非<a class="t" id="t0411b28"></a>時。」當爾之時，提婆達多親友瞿迦梨比丘，<a class="t" id="t0411b29"></a>謗舍利弗及大目連。此梵主天即詣其所，扣<a class="t" id="t0411c01"></a>瞿迦梨門喚言：「瞿迦梨！瞿迦梨！汝於舍利弗、<a class="t" id="t0411c02"></a>目連當生淨信，彼二尊者，心淨柔軟，梵行具<a class="t" id="t0411c03"></a>足。汝作是謗，後於長夜，受諸衰苦。」瞿迦梨<a class="t" id="t0411c04"></a>即問之言：「汝為是誰？」答曰：「我是梵主天。」瞿迦<a class="t" id="t0411c05"></a>梨言：「佛記汝得阿那含耶？」梵主答言：「實爾。」瞿<a class="t" id="t0411c06"></a>迦梨言：「阿那含名為不還，汝云何還？」梵主天<a class="t" id="t0411c07"></a>復作是念：「如此等人，不應與語。」而說偈言：</p><a class="t" id="t0411c08"></a><blockquote class="gatha"><p>「欲測無量法，　　智者所不應，<a class="t" id="t0411c09"></a><br>若測無量法，　　必為所燒害。」</p></blockquote><a class="t" id="t0411c10"></a><p><a class="t-linehead" id="t-linehead0411c10"></a>時，梵主天說是偈已，即往佛所，頂禮佛足，在<a class="t" id="t0411c11"></a>一面坐。以瞿迦梨所說因緣，具白世尊。佛告<a class="t" id="t0411c12"></a>梵言：「實爾，實爾。欲測無量法，能燒凡夫。」爾<a class="t" id="t0411c13"></a>時，世尊即說偈言：</p><a class="t" id="t0411c14"></a><blockquote class="gatha"><p>「夫人生世，　　斧在口中，　　由其惡口，<a class="t" id="t0411c15"></a><br>自斬其身。　　應讚者毀，　　應毀者讚，<a class="t" id="t0411c16"></a><br>如斯惡人，　　終不見樂。　　迦梨偽謗，<a class="t" id="t0411c17"></a><br>於佛賢聖，　　迦梨為重，　　百千地獄。<a class="t" id="t0411c18"></a><br>時阿浮陀　　毀謗賢聖，　　口意惡故，<a class="t" id="t0411c19"></a><br>入此地獄。」</p></blockquote><a class="t" id="t0411c20"></a><p><a class="t-linehead" id="t-linehead0411c20"></a>時，梵主天聞是偈已，禮佛而退。</p><a class="t" id="t0411c21"></a><p class="endsutta"><span class="t-juanname">別譯雜阿含經卷第五</span></p><a class="t" id="t0411c22"></a><div class="w"><p><a class="t-linehead" id="t-linehead0411c22"></a>此卷末五經及第六卷初五經，皆國、宋本<a class="t" id="t0411c23"></a>所無而丹本獨有者。第九是《梵問經》，第十<a class="t" id="t0411c24"></a>是《度須跋經》。今撿《梵問經》者，與彼大本《雜<a class="t" id="t0411c25"></a>阿含經》第四十四卷之初，同本異譯。《度須<a class="t" id="t0411c26"></a>跋經》與大本第三十五卷十六幅已下，同本<a class="t" id="t0411c27"></a>異譯。則國、宋二本無此經者，脫之耳。今依<a class="t" id="t0411c28"></a>丹藏加之，分入二卷焉。</p></div>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
