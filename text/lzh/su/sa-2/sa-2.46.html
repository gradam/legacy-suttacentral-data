<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.46"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 46</span><span class="mirror-right">（四六）</span></h1></div><p><a class="t-linehead" id="t-linehead0389a10"></a>如是我聞：</p><p><a class="t-linehead" id="t-linehead0389a10"></a>一時，佛在舍衛國祇樹給孤<a class="t" id="t0389a11"></a>獨園。爾時，佛告諸比丘：「月八日，四天王遣使<a class="t" id="t0389a12"></a>者案行天下，伺察世間，有慈孝父母，敬順尊<a class="t" id="t0389a13"></a>長，奉事沙門、婆羅門，修於善法，及行惡者，是<a class="t" id="t0389a14"></a>故宜應修行善法，滅除眾惡，撿情守戒。至十<a class="t" id="t0389a15"></a>四日，四天王復遣太子案行天下。至十五日，<a class="t" id="t0389a16"></a>四天王自案行伺察，亦復如是。時，四天王既<a class="t" id="t0389a17"></a>伺察已，往帝釋善法堂上，啟白帝釋并語：『諸<a class="t" id="t0389a18"></a>天世間人中，多有不孝父母，不敬沙門、婆羅<a class="t" id="t0389a19"></a>門者，不奉事師及家尊長，乃至無有多持戒<a class="t" id="t0389a20"></a>者。』爾時，帝釋及諸天眾聞斯語已，慘然不<a class="t" id="t0389a21"></a>樂，諸天咸作是言：『損諸天眾，益阿脩羅。』若世<a class="t" id="t0389a22"></a>間中，有人常能孝順父母，供養沙門、婆羅門，<a class="t" id="t0389a23"></a>乃至多能持戒。四天王上啟帝釋，時諸天等<a class="t" id="t0389a24"></a>極大歡喜，咸作是言：『世間人中，修行善事，極<a class="t" id="t0389a25"></a>為賢善，作所應作，增益諸天，損阿脩羅。』帝釋<a class="t" id="t0389a26"></a>歡喜，即說偈言：</p><a class="t" id="t0389a27"></a><blockquote class="gatha"><p>「『月八十四日，　　及以十五日，<a class="t" id="t0389a28"></a><br>　并及神足月，　　受持清淨戒，<a class="t" id="t0389a29"></a><br>　是人得生天，　　功德如我身。』」</p></blockquote><a class="t" id="t0389b01"></a><p><a class="t-linehead" id="t-linehead0389b01"></a>佛告諸比丘：「帝釋所說，不名善說。所以者何？<a class="t" id="t0389b02"></a>若漏盡阿羅漢，所作已辦，應作是偈：</p><a class="t" id="t0389b03"></a><blockquote class="gatha"><p>「『月八十四日，　　及以十五日，<a class="t" id="t0389b04"></a><br>　并及神足月，　　受持清淨戒，<a class="t" id="t0389b05"></a><br>　斯人獲勝利，　　功德如我身。』</p></blockquote><a class="t" id="t0389b06"></a><p><a class="t-linehead" id="t-linehead0389b06"></a>「佛與羅漢應說斯偈，名稱實說，名為善說。」</p><p><a class="t-linehead" id="t-linehead0389b06"></a>佛<a class="t" id="t0389b07"></a>說是已，諸比丘聞佛所說，歡喜奉行。</p><a class="t" id="t0389b08"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
