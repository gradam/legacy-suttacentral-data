<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.29"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 29</span><span class="mirror-right">（二九）</span></h1></div><p><a class="t-linehead" id="t-linehead0382b14"></a>如是我聞：</p><p><a class="t-linehead" id="t-linehead0382b14"></a>一時，佛在王舍城曼直林中。<a class="t" id="t0382b15"></a>佛於初夜坐禪經行。初夜以訖，洗足入室，右<a class="t" id="t0382b16"></a>脇著地，足足相累，繫心在明，作於起想。魔王<a class="t" id="t0382b17"></a>波旬知佛心已，而作是念：「沙門瞿曇在王舍<a class="t" id="t0382b18"></a>城曼直林中，於其初夜，坐禪經行。至中夜前，<a class="t" id="t0382b19"></a>洗足入房，右脇著地，足足相累，繫心在明，作<a class="t" id="t0382b20"></a>於起想。我今當往，而作壞亂。」爾時，魔王化作<a class="t" id="t0382b21"></a>摩納，在如來前，而說偈言：</p><a class="t" id="t0382b22"></a><blockquote class="gatha"><p>「云何無事務，　　而作於睡眠？<a class="t" id="t0382b23"></a><br>安寢不<span class="gaiji">［寤－吾＋告］<!--gaiji,,1[寤-吾＋告],2,3--></span>寤，　　如似醉人眠。<a class="t" id="t0382b24"></a><br>人無財業者，　　乃可自恣睡，<a class="t" id="t0382b25"></a><br>大有諸財業，　　歡樂快睡眠。」</p></blockquote><a class="t" id="t0382b26"></a><p><a class="t-linehead" id="t-linehead0382b26"></a>爾時，世尊知魔來嬈亂，而說偈言：</p><a class="t" id="t0382b27"></a><blockquote class="gatha"><p>「我非無作睡，　　亦非醉而眠。<a class="t" id="t0382b28"></a><br>我無世財故，　　是以今睡眠，<a class="t" id="t0382b29"></a><br>我多得法財，　　是以安睡眠。<a class="t" id="t0382c01"></a><br>我於睡眠中，　　乃至出入息，<a class="t" id="t0382c02"></a><br>皆能有利益，　　未甞有損減。<a class="t" id="t0382c03"></a><br>寤則無疑慮，　　睡眠無所畏。<a class="t" id="t0382c04"></a><br>譬如有毒箭，　　人射中其心，<a class="t" id="t0382c05"></a><br>數數受苦痛，　　猶尚能得睡。<a class="t" id="t0382c06"></a><br>我毒箭已拔，　　何故而不睡？」</p></blockquote><a class="t" id="t0382c07"></a><p><a class="t-linehead" id="t-linehead0382c07"></a>魔聞是偈，作是念：「沙門瞿曇已知我心。」心懷<a class="t" id="t0382c08"></a>憂惱，於即還宮。</p><a class="t" id="t0382c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
