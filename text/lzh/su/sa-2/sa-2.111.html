<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.111"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 111</span><span class="mirror-right">（一一一）</span></h1></div><p><a class="t-linehead" id="t-linehead0414a18"></a>佛在王舍城迦蘭陀竹林。爾時，世尊<a class="t" id="t0414a19"></a>告諸比丘：「汝等皆當勤修善行，漸漸增長，如<a class="t" id="t0414a20"></a>月初生。」時，有比丘初始受戒，漸修慚愧，善持<a class="t" id="t0414a21"></a>威儀，往返人間，柔和恭順，不為佷戾，能制身<a class="t" id="t0414a22"></a>心，如明眼人避深空井，及山峻岸。比丘亦<a class="t" id="t0414a23"></a>爾，如月初生，漸漸增長，善行日新。佛復告諸<a class="t" id="t0414a24"></a>比丘：「今此會中，迦葉比丘勤修善行，如月<a class="t" id="t0414a25"></a>初生，漸漸增長，漸修慚愧，往返人間，能制身<a class="t" id="t0414a26"></a>心，柔和恭順，終不佷戾，如明眼人能避深<a class="t" id="t0414a27"></a>井，遠離峻谷，迦葉比丘亦復如是。」</p><p><a class="t-linehead" id="t-linehead0414a27"></a>佛告比<a class="t" id="t0414a28"></a>丘：「何等比丘與法相應，堪至諸家？」時，諸比丘<a class="t" id="t0414a29"></a>白佛言：「世尊！如來則是諸法根本，諸法之導，<a class="t" id="t0414b01"></a>法所依憑。善哉！世尊！願為我等敷演斯義，我<a class="t" id="t0414b02"></a>等聞已，至心受持。」</p><p><a class="t-linehead" id="t-linehead0414b02"></a>佛復告諸比丘：「諦聽！諦聽！<a class="t" id="t0414b03"></a>至心憶念。若有比丘，無所染著，不愛縛家，不<a class="t" id="t0414b04"></a>生增減，心無嫌恨，亦不嫉妬。見他利養，心生<a class="t" id="t0414b05"></a>歡喜。見他施彼，亦不忿恨。於修福者，咸皆隨<a class="t" id="t0414b06"></a>喜。又不自讚己有德行，諸所言說，恒為一切。<a class="t" id="t0414b07"></a>見餘比丘，同至他家，終不譏毀，於自他所，心<a class="t" id="t0414b08"></a>無高下。若諸比丘能修善心，如向所說，乃名<a class="t" id="t0414b09"></a>隨順，如法周旋，往返人間。」</p><p><a class="t-linehead" id="t-linehead0414b09"></a>爾時，世尊於虛空<a class="t" id="t0414b10"></a>中而自運手，告諸比丘：「今我此手，不著於<a class="t" id="t0414b11"></a>空，不縛於空，無有嫌隙，亦無瞋恚，此手寧<a class="t" id="t0414b12"></a>有縛著、增減已不？」諸比丘即白佛言：「世尊！<a class="t" id="t0414b13"></a>此空中手無縛無著，無有增減。」</p><p><a class="t-linehead" id="t-linehead0414b13"></a>佛告比丘：「如<a class="t" id="t0414b14"></a>是，如是。若有比丘心無縛著，如空運手，乃<a class="t" id="t0414b15"></a>可出入，往返諸家，不生增減，不生懊惱，亦不<a class="t" id="t0414b16"></a>嫉妬。見他利養，心生歡喜。見他布施，不與於<a class="t" id="t0414b17"></a>己，亦不忿恨。見修福者，普皆隨喜，乃至心無<a class="t" id="t0414b18"></a>高下。」佛告比丘：「迦葉比丘亦復如是，往返人<a class="t" id="t0414b19"></a>間，心無縛著，乃至心無高下。」</p><p><a class="t-linehead" id="t-linehead0414b19"></a>佛復空中第二<a class="t" id="t0414b20"></a>運手，告諸比丘：「如上所說，乃至迦葉比丘亦<a class="t" id="t0414b21"></a>復如是。」</p><p><a class="t-linehead" id="t-linehead0414b21"></a>佛告比丘：「云何比丘出入諸家，為人<a class="t" id="t0414b22"></a>說法？云何得名清淨說法？云何名為不清淨<a class="t" id="t0414b23"></a>說？」時，諸比丘白佛言：「世尊！如來則是諸法<a class="t" id="t0414b24"></a>根本，法之所導，法所依憑。善哉！世尊！願為敷<a class="t" id="t0414b25"></a>演，我等聞已，至心受持。」</p><p><a class="t-linehead" id="t-linehead0414b25"></a>佛告諸比丘：「諦聽！<a class="t" id="t0414b26"></a>諦聽！至心憶念。若有比丘為人說法，作如<a class="t" id="t0414b27"></a>是念：『我為彼人而說於法，當令彼人信敬於<a class="t" id="t0414b28"></a>我，能多與我飲食、衣服、病瘦醫藥。』若作是說<a class="t" id="t0414b29"></a>者，是名不淨。若有比丘為人說法，欲令聽<a class="t" id="t0414c01"></a>者證解佛法，除現在苦，離諸熱惱，不擇時節，<a class="t" id="t0414c02"></a>導示善趣，為其顯現，乃至能令知者自知，<a class="t" id="t0414c03"></a>不從他教，<span class="corr" title="[難&gt;離] cf.【麗】">離</span>於生老病死、憂悲苦惱，能令聽<a class="t" id="t0414c04"></a>者聞其所說，如法修行。為令聽者於長夜中，<a class="t" id="t0414c05"></a>得法、得義、得利、得安，如是說者，名為清淨慈<a class="t" id="t0414c06"></a>悲之說。憐愍利益，欲使正法得久住故，如是<a class="t" id="t0414c07"></a>說法名為清淨。是故比丘應作是念，為人說<a class="t" id="t0414c08"></a>法，當作是學。第三亦如上所說，迦葉比丘<a class="t" id="t0414c09"></a>能如是說，為令聽者證解佛法，乃至欲令正<a class="t" id="t0414c10"></a>法得久住故，憐愍利益，作如是說，是名清淨，<a class="t" id="t0414c11"></a>稱可佛法。」</p><p><a class="t-linehead" id="t-linehead0414c11"></a>時，諸比丘聞佛所說，歡喜奉行。</p><a class="t" id="t0414c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
