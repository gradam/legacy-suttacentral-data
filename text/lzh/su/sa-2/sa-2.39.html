<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.39"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 39</span><span class="mirror-right">（三九）</span></h1></div><p><a class="t-linehead" id="t-linehead0386a16"></a>如是我聞：</p><p><a class="t-linehead" id="t-linehead0386a16"></a>一時，佛在舍衛國祇樹給孤<a class="t" id="t0386a17"></a>獨園。爾時，世尊告諸比丘：「往昔之時，釋提桓<a class="t" id="t0386a18"></a>因共阿脩羅將欲戰鬭，治嚴已辦。爾時，釋提<a class="t" id="t0386a19"></a>桓因告諸天言：『我等諸天，若得勝者，必以<a class="t" id="t0386a20"></a>五縛繫阿脩羅，將詣天宮。』時，阿脩羅亦勅<a class="t" id="t0386a21"></a>己眾：『我等若勝，亦以五縛繫釋提桓因，詣<a class="t" id="t0386a22"></a>阿脩羅宮。』爾時，諸天眾勝，即以五縛繫毘摩<a class="t" id="t0386a23"></a>質多羅，將詣天宮。毘摩質多見帝釋時，瞋<a class="t" id="t0386a24"></a>恚罵詈，極出惡言。帝釋爾時親聞罵聲，默不<a class="t" id="t0386a25"></a>加報。爾時，御者摩得伽即說偈言：</p><a class="t" id="t0386a26"></a><blockquote class="gatha"><p>「『釋脂之夫摩佉婆，　　汝為怖畏無力耶？<a class="t" id="t0386a27"></a><br>　毘摩質多面前罵，　　極出惡言云何忍？』</p></blockquote><a class="t" id="t0386a28"></a><p><a class="t-linehead" id="t-linehead0386a28"></a>「爾時，帝釋說偈答言：</p><a class="t" id="t0386a29"></a><blockquote class="gatha"><p>「『我不怖畏而生忍，　　亦不以我無力故，<a class="t" id="t0386b01"></a><br>　而畏毘摩質多羅，　　我以勝智自修忍。<a class="t" id="t0386b02"></a><br>　愚者淺識智無及，　　而常諍訟心不息，<a class="t" id="t0386b03"></a><br>　若我以力用禁制，　　與彼愚者同無異。』</p></blockquote><a class="t" id="t0386b04"></a><p><a class="t-linehead" id="t-linehead0386b04"></a>「御者復說偈言：</p><a class="t" id="t0386b05"></a><blockquote class="gatha"><p>「『孾愚若放縱，　　轉劇不休息，<a class="t" id="t0386b06"></a><br>　如彼後行牛，　　騰陌前牛上，<a class="t" id="t0386b07"></a><br>　健者為以力，　　禁制彼愚者。』</p></blockquote><a class="t" id="t0386b08"></a><p><a class="t-linehead" id="t-linehead0386b08"></a>「帝釋復說偈言：</p><a class="t" id="t0386b09"></a><blockquote class="gatha"><p>「『我觀制禁愚，　　莫過於忍默，<a class="t" id="t0386b10"></a><br>　瞋恚熾盛時，　　唯忍最能制。<a class="t" id="t0386b11"></a><br>　愚者謂有力，　　而實是無力，<a class="t" id="t0386b12"></a><br>　愚不識善惡，　　無法可禁制。<a class="t" id="t0386b13"></a><br>　我身有勇力，　　能忍愚劣者，<a class="t" id="t0386b14"></a><br>　是名第一忍，　　忍中之善者。<a class="t" id="t0386b15"></a><br>　微者於有力，　　不得不行者，<a class="t" id="t0386b16"></a><br>　是名怖畏忍，　　不名為實忍。<a class="t" id="t0386b17"></a><br>　威力得自在，　　為他所毀罵，<a class="t" id="t0386b18"></a><br>　默然不加報，　　是名為勝忍。<a class="t" id="t0386b19"></a><br>　微劣怖威力，　　默然不能報，<a class="t" id="t0386b20"></a><br>　是名為怖畏，　　不名為行忍。<a class="t" id="t0386b21"></a><br>　孾愚無智等，　　惡害以加他，<a class="t" id="t0386b22"></a><br>　見他默然忍，　　便以己為勝。<a class="t" id="t0386b23"></a><br>　賢聖有智者，　　謂忍最為勝，<a class="t" id="t0386b24"></a><br>　是以聖賢眾，　　恒讚忍功德。<a class="t" id="t0386b25"></a><br>　除己并與他，　　滅除諸難畏，<a class="t" id="t0386b26"></a><br>　見他瞋恚盛，　　但能行默忍。<a class="t" id="t0386b27"></a><br>　彼瞋自然滅，　　不煩刀杖力，<a class="t" id="t0386b28"></a><br>　彼此得大利，　　自利亦利他。<a class="t" id="t0386b29"></a><br>　愚者謂忍怯，　　賢智之所讚，<a class="t" id="t0386c01"></a><br>　忍於勝己者，　　怖畏患害故。<a class="t" id="t0386c02"></a><br>　若於等己諍，　　畏俱害故忍，<a class="t" id="t0386c03"></a><br>　能忍卑劣者，　　忍中最為上。』」</p></blockquote><a class="t" id="t0386c04"></a><p><a class="t-linehead" id="t-linehead0386c04"></a>佛告諸比丘：「帝釋於三十三天最為自在，行<a class="t" id="t0386c05"></a>於王法，尚能修忍，讚嘆於忍，況諸比丘，毀<a class="t" id="t0386c06"></a>形入法，應當修忍，讚嘆於忍。若能修忍，及讚<a class="t" id="t0386c07"></a>嘆者，是出家法。」</p><p><a class="t-linehead" id="t-linehead0386c07"></a>佛說是已，諸比丘聞佛所說，<a class="t" id="t0386c08"></a>歡喜奉行。</p><a class="t" id="t0386c09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
