<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.50"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 50</span><span class="mirror-right">（五〇）</span></h1></div><p><a class="t-linehead" id="t-linehead0390a21"></a>如是我聞：</p><p><a class="t-linehead" id="t-linehead0390a21"></a>一時，佛在舍衛國祇樹給孤<a class="t" id="t0390a22"></a>獨園。</p><a class="t" id="t0390a23"></a><p><a class="t-linehead" id="t-linehead0390a23"></a>爾時，釋提桓因與拔利婆婁支阿脩羅夜詣<a class="t" id="t0390a24"></a>佛所，威光熾盛，禮佛足已，在一面坐。時，彼<a class="t" id="t0390a25"></a>帝釋、毘婁支光明普照祇洹，猶如晝日。時，<a class="t" id="t0390a26"></a>拔利毘婁支在一面坐，而說偈言：</p><a class="t" id="t0390a27"></a><blockquote class="gatha"><p>「夫人常精進，　　所求必使得，<a class="t" id="t0390a28"></a><br>既求得義理，　　安隱受快樂。」</p></blockquote><a class="t" id="t0390a29"></a><p><a class="t-linehead" id="t-linehead0390a29"></a>帝釋亦說偈言：</p><a class="t" id="t0390b01"></a><blockquote class="gatha"><p>「夫人常精進，　　所求必使得，<a class="t" id="t0390b02"></a><br>既求得事業，　　修忍最為勝。」</p></blockquote><a class="t" id="t0390b03"></a><p><a class="t-linehead" id="t-linehead0390b03"></a>爾時，帝釋白佛言：「世尊！我等所說，何者利益？<a class="t" id="t0390b04"></a>何者無利？」佛告帝釋：「善分別者，皆是善說。<a class="t" id="t0390b05"></a>汝等今當聽我所說。」即說偈言：</p><a class="t" id="t0390b06"></a><blockquote class="gatha"><p>「一切眾生皆為利，　　各各隨心之所欲，<a class="t" id="t0390b07"></a><br>等同利欲適願樂，　　夫人精勤求必得，<a class="t" id="t0390b08"></a><br>既得事業忍最勝，　　是故應當修行忍。」</p></blockquote><a class="t" id="t0390b09"></a><p><a class="t-linehead" id="t-linehead0390b09"></a>帝釋、毘婁支聞佛所說，禮佛足已，即於彼<a class="t" id="t0390b10"></a>處，而沒還宮。</p><a class="t" id="t0390b11"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
