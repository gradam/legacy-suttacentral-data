<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.94"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 94</span><span class="mirror-right">（九四）</span></h1></div><p><a class="t-linehead" id="t-linehead0407a16"></a>如是我聞：</p><p><a class="t-linehead" id="t-linehead0407a16"></a>一時，佛在娑羅婆羅門聚落。<a class="t" id="t0407a17"></a>爾時，世尊於其晨朝，著衣持鉢，欲入娑羅聚<a class="t" id="t0407a18"></a>落乞食。有非時雲起，天降於雨，如來避雨至<a class="t" id="t0407a19"></a>彼聚落。時，聚落中，婆羅門長者共集論處，遙<a class="t" id="t0407a20"></a>見佛來，咸作是言：「剃髮道人知何等法？」佛聞<a class="t" id="t0407a21"></a>其言，即告之曰：「汝婆羅門有知法者，不知法<a class="t" id="t0407a22"></a>者。剎利居士，亦復如是。」</p><a class="t" id="t0407a23"></a><p><a class="t-linehead" id="t-linehead0407a23"></a>爾時，世尊即說偈言：</p><a class="t" id="t0407a24"></a><blockquote class="gatha"><p>「終不於親友，　　令其生屈伏，<a class="t" id="t0407a25"></a><br>王者亦不取，　　不應伏者伏。<a class="t" id="t0407a26"></a><br>妻不求夫伏，　　父母衰老至，<a class="t" id="t0407a27"></a><br>子應致敬養，　　不宜生勃逆。<a class="t" id="t0407a28"></a><br>無有眾聚處，　　而無賢良人，<a class="t" id="t0407a29"></a><br>無有善丈夫，　　而不說法語。<a class="t" id="t0407b01"></a><br>斷於貪瞋癡，　　所說皆如法。」</p></blockquote><a class="t" id="t0407b02"></a><p><a class="t-linehead" id="t-linehead0407b02"></a>時，諸婆羅門言：「汝善知婆羅門法，來入此眾。」<a class="t" id="t0407b03"></a>即時敷座，請佛就座：「為我說法，我等樂聽。」爾<a class="t" id="t0407b04"></a>時，世尊入其眾中，坐其座上，為說種種法，示<a class="t" id="t0407b05"></a>教利喜，而說偈言：</p><a class="t" id="t0407b06"></a><blockquote class="gatha"><p>「若默無所說，　　莫知其愚智，<a class="t" id="t0407b07"></a><br>要因於言說，　　然後乃別知。<a class="t" id="t0407b08"></a><br>若說妙法者，　　說法趣涅槃，<a class="t" id="t0407b09"></a><br>是以應言說，　　熾然於法燈。<a class="t" id="t0407b10"></a><br>已立仙聖幢，　　皆由於言說，<a class="t" id="t0407b11"></a><br>言說即聖幢，　　是以不應嘿。」</p></blockquote><a class="t" id="t0407b12"></a><p><a class="t-linehead" id="t-linehead0407b12"></a>佛說是已，從坐而去。</p><a class="t" id="t0407b13"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
