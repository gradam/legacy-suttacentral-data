<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.8"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 8</span><span class="mirror-right">（八）</span></h1></div><p><a class="t-linehead" id="t-linehead0375c13"></a>如是我聞：</p><p><a class="t-linehead" id="t-linehead0375c13"></a>一時，佛在舍衛國祇樹給孤<a class="t" id="t0375c14"></a>獨園。爾時，毘舍佉沙門般闍羅子於講堂上，<a class="t" id="t0375c15"></a>集諸比丘而為說法，言辭圓滿，所說無滯，能<a class="t" id="t0375c16"></a>令大眾聞者悅豫，聽之無厭，即得悟解。時，諸<a class="t" id="t0375c17"></a>比丘聞其所說，踊躍歡喜，至心聽受，供養恭<a class="t" id="t0375c18"></a>敬，撿心專意，聽其說法，不為利養及與名<a class="t" id="t0375c19"></a>稱，應義才辯，無有窮盡，能令聞者憶持不忘，<a class="t" id="t0375c20"></a>時，會大眾皆如是聽。有諸比丘往詣佛所，頂<a class="t" id="t0375c21"></a>禮佛足，在一面立。白佛言：「世尊！毘舍佉比丘<a class="t" id="t0375c22"></a>般闍羅子在講堂上為眾說法，不為利養、名<a class="t" id="t0375c23"></a>稱、讚嘆，應義辯才，無有窮盡，能令聞者憶持<a class="t" id="t0375c24"></a>不忘。」</p><p><a class="t-linehead" id="t-linehead0375c24"></a>佛告諸比丘：「汝可往喚彼毘舍佉般闍羅<a class="t" id="t0375c25"></a>子。」時，諸比丘受教，往喚毘舍佉。既受勅已，來<a class="t" id="t0375c26"></a>詣佛所，頂禮佛足，在一面立。佛問毘舍佉言：<a class="t" id="t0375c27"></a>「汝實集諸比丘為其說法，乃至令諸比丘至<a class="t" id="t0375c28"></a>心聽受。有是事不？」答言：「實爾。」</p><p><a class="t-linehead" id="t-linehead0375c28"></a>佛讚之言：「善哉！<a class="t" id="t0375c29"></a>善哉！毘舍佉！汝集諸比丘在講堂上為其說<a class="t" id="t0376a01"></a>法，又復不為利養名稱，言辭圓滿，聞者歡喜，<a class="t" id="t0376a02"></a>至心信受。汝自今已後，常應如是說法饒<a class="t" id="t0376a03"></a>益。汝諸比丘，若多若少，應行二事：一者、應<a class="t" id="t0376a04"></a>說法要。二者、若無所說，應<span class="corr" title="[答&gt;當] cf.【麗】">當</span>默然，不得論說<a class="t" id="t0376a05"></a>諸餘俗事。汝等今者，莫輕默然。而默然者，有<a class="t" id="t0376a06"></a>大利益。」</p><p><a class="t-linehead" id="t-linehead0376a06"></a>爾時，世尊即說偈言：</p><a class="t" id="t0376a07"></a><blockquote class="gatha"><p>「若諸大眾中，　　愚智共聚集，<a class="t" id="t0376a08"></a><br>若未有所說，　　人則不別知；<a class="t" id="t0376a09"></a><br>若有所顯說，　　然後乃別知。<a class="t" id="t0376a10"></a><br>是故汝今者，　　常應說法要，<a class="t" id="t0376a11"></a><br>熾然於法炬，　　竪立仙聖幢。<a class="t" id="t0376a12"></a><br>諸阿羅漢等，　　咸妙法為幢；<a class="t" id="t0376a13"></a><br>諸仙勝人等，　　以善語為幢。」</p></blockquote><a class="t" id="t0376a14"></a><p><a class="t-linehead" id="t-linehead0376a14"></a>佛說是已，諸比丘等聞佛所說，歡喜奉行。</p><a class="t" id="t0376a15"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
