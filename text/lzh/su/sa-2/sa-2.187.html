<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.187"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 187</span><span class="mirror-right">（一八七）</span></h1></div><p><a class="t-linehead" id="t-linehead0441a27"></a>如是我聞：</p><p><a class="t-linehead" id="t-linehead0441a27"></a>一時，佛在舍衛國祇樹給孤<a class="t" id="t0441a28"></a>獨園。爾時，須達多長者遇病困篤。於時世尊<a class="t" id="t0441a29"></a>聞其病甚，即於晨朝，著衣持鉢，往詣其家。<a class="t" id="t0441b01"></a>須達長者遙見佛來，動身欲起，佛告長者：<a class="t" id="t0441b02"></a>「不須汝起。」爾時世尊別敷座坐，佛告長者：「汝<a class="t" id="t0441b03"></a>所患苦，為可忍不？醫療有降，不至增乎？」</p><p><a class="t-linehead" id="t-linehead0441b03"></a>長者<a class="t" id="t0441b04"></a>白佛：「今所患苦，甚為難忍，所受痛苦，遂漸增<a class="t" id="t0441b05"></a>長，苦痛逼切，甚可患厭。譬如力人以繩繫於<a class="t" id="t0441b06"></a>弱劣者頭，<span class="gaiji">［打－丁＋（稯－禾）］<!--gaiji,,1[打-丁＋（稯－禾）],2&#x3A11;,3--></span>搣掣頓，揉捺其頭，我患首疾，<a class="t" id="t0441b07"></a>亦復如是。譬如屠家以彼利刀，而開牛腹，撓<a class="t" id="t0441b08"></a>攪五內，我患腹痛，亦復如是。譬如二大力士，<a class="t" id="t0441b09"></a>捉彼羸瘦極患之人，向火燺炙，我患身體，<a class="t" id="t0441b10"></a>煩熱苦痛，亦復如是。」</p><p><a class="t-linehead" id="t-linehead0441b10"></a>佛告長者：「汝於今者，應<a class="t" id="t0441b11"></a>於佛所生不壞信，法僧及戒，亦當如是。」</p><p><a class="t-linehead" id="t-linehead0441b11"></a>長者<a class="t" id="t0441b12"></a>白言：「如佛所說，四不壞信，我亦具得。」</p><p><a class="t-linehead" id="t-linehead0441b12"></a>佛告長<a class="t" id="t0441b13"></a>者：「依四不壞，爾今次應修於六念，汝當念佛<a class="t" id="t0441b14"></a>諸功德，憶佛十號，如來、應供、正遍知、明行足、<a class="t" id="t0441b15"></a>善逝、世間解、無上士、調御丈夫、天人師、佛、世<a class="t" id="t0441b16"></a>尊，是名念佛。云何念法？如來所說勝妙之<a class="t" id="t0441b17"></a>法，等同慶善，現在得利，及獲得證，離諸熱<a class="t" id="t0441b18"></a>惱，不擇時節，能向善趣。現在開示，乃至智<a class="t" id="t0441b19"></a>者自知，是名念法。云何念僧？常當憶念僧之<a class="t" id="t0441b20"></a>德行，如來聖僧，得向具足，應病授藥，正真向<a class="t" id="t0441b21"></a>道，所行次第，不越限度，能隨於佛。所行之<a class="t" id="t0441b22"></a>法，須陀洹果，向須陀洹，斯陀含果，向斯陀含，<a class="t" id="t0441b23"></a>阿那含果，向阿那含，阿羅漢果，向阿羅漢，<a class="t" id="t0441b24"></a>是名如來聲聞僧。具足戒、定、慧、解脫、解脫知<a class="t" id="t0441b25"></a>見，為他所請，如是等僧，宜應敬禮，合掌向<a class="t" id="t0441b26"></a>之，是名念僧。云何念戒？自念所行滿足之戒，<a class="t" id="t0441b27"></a>白淨戒，不瑕戒，不缺戒，不穿漏戒，純淨戒，<a class="t" id="t0441b28"></a>無垢穢戒，不求財物戒，智者所樂戒，無可譏<a class="t" id="t0441b29"></a>嫌戒。次應自念，是名念戒。云何念施？己所<a class="t" id="t0441c01"></a>行施，我得善利，應離慳貪，行於布施，心無所<a class="t" id="t0441c02"></a>著，悉能放捨。若施之時，手自授與，心常樂<a class="t" id="t0441c03"></a>施，無有厭倦，捨心具足。若有乞索，常為開<a class="t" id="t0441c04"></a>分，是名念施。云何念天？常當護心，念六欲天，<a class="t" id="t0441c05"></a>念須陀洹、斯陀含，生彼六天。」</p><p><a class="t-linehead" id="t-linehead0441c05"></a>須達多白佛言：<a class="t" id="t0441c06"></a>「世尊！如佛所說，六念之法，我已具修。」須達白<a class="t" id="t0441c07"></a>佛：「唯願世尊，在此中食。」佛默受請。日時既<a class="t" id="t0441c08"></a>到，須達長者為於如來設眾餚饌，種種備具，<a class="t" id="t0441c09"></a>清淨香潔。設是供已，合掌向佛，而作是言：「世<a class="t" id="t0441c10"></a>尊出世，難可值遇。」佛為長者種種說法，示教<a class="t" id="t0441c11"></a>利喜，從座而去。</p><p><a class="t-linehead" id="t-linehead0441c11"></a>須達長者於佛去後，尋於其<a class="t" id="t0441c12"></a>夜，身壞命終，得生天上。既生天上，尋還佛<a class="t" id="t0441c13"></a>所，須達天子光色倍常，照于祇洹，悉皆大明，<a class="t" id="t0441c14"></a>頂禮佛足，在一面坐，而說偈言：</p><a class="t" id="t0441c15"></a><blockquote class="gatha"><p>「此今猶故是，　　祇洹之園林，<a class="t" id="t0441c16"></a><br>仙聖所住處，　　林池甚閑靜。<a class="t" id="t0441c17"></a><br>法主居其中，　　我今生喜樂，<a class="t" id="t0441c18"></a><br>信戒定慧業，　　正命能使淨。<a class="t" id="t0441c19"></a><br>若能修如是，　　向來之上行，<a class="t" id="t0441c20"></a><br>非種姓財富，　　能得獲斯事。<a class="t" id="t0441c21"></a><br>智慧舍利弗，　　寂然持禁戒，<a class="t" id="t0441c22"></a><br>空處樂恬靜，　　最勝無倫匹。」</p></blockquote><a class="t" id="t0441c23"></a><p><a class="t-linehead" id="t-linehead0441c23"></a>佛告天曰：「如是！如是。」爾時，世尊即說偈言：</p><a class="t" id="t0441c24"></a><blockquote class="gatha"><p>「信戒定慧業，　　正念能使淨，<a class="t" id="t0441c25"></a><br>非種姓財富，　　能獲如斯事。<a class="t" id="t0441c26"></a><br>智慧舍利弗，　　寂滅能持戒，<a class="t" id="t0441c27"></a><br>空處樂恬靜，　　最上無倫匹。」</p></blockquote><a class="t" id="t0441c28"></a><p><a class="t-linehead" id="t-linehead0441c28"></a>須達天子聞佛所說，歡喜頂禮，於座上沒，還<a class="t" id="t0441c29"></a>於天宮。</p><a class="t" id="t0442a01"></a><p><a class="t-linehead" id="t-linehead0442a01"></a>爾時，世尊於天未曉，入講堂中，敷座而坐，告<a class="t" id="t0442a02"></a>諸比丘：「向有一天，光色倍常，來詣我所，其光<a class="t" id="t0442a03"></a>暉曜，普照祇洹，悉皆大明。禮我足已，却坐一<a class="t" id="t0442a04"></a>面，而說斯偈：</p><a class="t" id="t0442a05"></a><blockquote class="gatha"><p>「『此今猶故是，　　祇洹之園林，<a class="t" id="t0442a06"></a><br>　仙聖所住處，　　林池甚閑靜。<a class="t" id="t0442a07"></a><br>　法主居其中，　　我今生悅樂，<a class="t" id="t0442a08"></a><br>　信戒定慧業，　　正命能使淨。<a class="t" id="t0442a09"></a><br>　若能修如是，　　向來之上事，<a class="t" id="t0442a10"></a><br>　非種姓財富，　　能獲如斯事。<a class="t" id="t0442a11"></a><br>　智慧舍利弗，　　寂然持禁戒，<a class="t" id="t0442a12"></a><br>　空處樂恬靜，　　最勝無倫匹。』」</p></blockquote><a class="t" id="t0442a13"></a><p><a class="t-linehead" id="t-linehead0442a13"></a>爾時，尊者阿難在如來後，聞天說偈，即白佛<a class="t" id="t0442a14"></a>言：「此必是須達長者，得生天上，是故還來<a class="t" id="t0442a15"></a>讚舍利弗。」</p><p><a class="t-linehead" id="t-linehead0442a15"></a>佛言：「如是！如是。彼須達多生天上，<a class="t" id="t0442a16"></a>來至我所，說如斯偈。」</p><p><a class="t-linehead" id="t-linehead0442a16"></a>爾時，阿難及諸比丘聞<a class="t" id="t0442a17"></a>佛所說，歡喜奉行。</p><a class="t" id="t0442a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
