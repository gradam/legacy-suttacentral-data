<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.123"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 123</span><span class="mirror-right">（一二三）</span></h1></div><p><a class="t-linehead" id="t-linehead0420b10"></a>如是我聞：</p><p><a class="t-linehead" id="t-linehead0420b10"></a>一時，佛在王舍城迦蘭陀竹<a class="t" id="t0420b11"></a>林。時，彼城中有善鬪將，為聚落主，往詣佛<a class="t" id="t0420b12"></a>所，頂禮佛足，問訊已訖，在一面坐。白佛言：<a class="t" id="t0420b13"></a>「世尊！我於昔者，曾從宿舊耆老邊聞：『若欲戰<a class="t" id="t0420b14"></a>時，要當莊嚴所持器仗，牢自防護，勇猛直進，<a class="t" id="t0420b15"></a>無有怯弱，能破前敵，傷殺物命，使餘軍眾皆<a class="t" id="t0420b16"></a>悉退散。作是事已，命終得生箭莊嚴天。』」彼時<a class="t" id="t0420b17"></a>鬪將作如是問，佛告之曰：「止！不須說。汝於今<a class="t" id="t0420b18"></a>者，所問義趣，甚為不善。」第二第三，亦如是<a class="t" id="t0420b19"></a>問。</p><p><a class="t-linehead" id="t-linehead0420b19"></a>佛復告言：「汝已慇懃三問於我，汝若能<a class="t" id="t0420b20"></a>受，當為汝說。諸有戰者，牢自莊嚴，善知鬪<a class="t" id="t0420b21"></a>術，最為陣首，勇猛前進。如是戰將，豈不作<a class="t" id="t0420b22"></a>意方便，欲得傷害彼諸軍眾，作是念言：『云何<a class="t" id="t0420b23"></a>當繫縛於彼、傷害於彼，令其壞盡。』寧可不生<a class="t" id="t0420b24"></a>如是念耶？戰將！汝於眾生所起三邪惡業。何<a class="t" id="t0420b25"></a>等名為三邪惡業？所謂即是身口意也。若以<a class="t" id="t0420b26"></a>如是三不善業，身壞命終，得生天者，無<a class="t" id="t0420b27"></a>有是處。戰將！汝今若如是見者，即是邪見。<a class="t" id="t0420b28"></a>邪見之業必生二處，或在地獄，或墮畜生。」爾<a class="t" id="t0420b29"></a>時，鬪將聞佛語已，悲泣流淚。佛復告曰：「我以<a class="t" id="t0420c01"></a>是故，三請不說。今為汝說，何故涕泣？」</p><p><a class="t-linehead" id="t-linehead0420c01"></a>時，彼<a class="t" id="t0420c02"></a>鬪將白佛言：「世尊！我不為聞是說故，而生<a class="t" id="t0420c03"></a>悲惱；憐愍諸鬪戰者，長夜愚闇，孾孩無智，<a class="t" id="t0420c04"></a>所作不善，常為此事，於未來世，當受大苦。如<a class="t" id="t0420c05"></a>是惡業，而實不得生於天中。若以此業，而生<a class="t" id="t0420c06"></a>彼箭莊嚴天者，實無是處。世尊！我從今更不<a class="t" id="t0420c07"></a>作於如是邪見。」佛即讚言：「善哉！善哉！汝所說<a class="t" id="t0420c08"></a>者，甚為希有。」</p><p><a class="t-linehead" id="t-linehead0420c08"></a>爾時，鬪將聞佛所說，頂禮還<a class="t" id="t0420c09"></a>去。</p><a class="t" id="t0420c10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
