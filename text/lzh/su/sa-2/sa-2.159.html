<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.159"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 159</span><span class="mirror-right">（一五九）</span></h1></div><p><a class="t-linehead" id="t-linehead0434a11"></a>如是我聞：</p><p><a class="t-linehead" id="t-linehead0434a11"></a>一時，佛在迦毘羅衛國尼<a class="t" id="t0434a12"></a>俱陀園林中。時麁手釋往詣摩訶男所，語<a class="t" id="t0434a13"></a>摩訶男言：「如來說須陀洹，有幾不壞信？」</p><p><a class="t-linehead" id="t-linehead0434a13"></a>摩訶<a class="t" id="t0434a14"></a>男釋答言：「如來所說須陀洹人，有四支不壞<a class="t" id="t0434a15"></a>信。所謂於佛不壞信，於法不壞信，於僧不壞<a class="t" id="t0434a16"></a>信，聖所授戒得不壞信。」</p><p><a class="t-linehead" id="t-linehead0434a16"></a>麁手釋言：「汝今不<a class="t" id="t0434a17"></a>應說言，如來說四不壞信。所以者何？如來唯<a class="t" id="t0434a18"></a>說三不壞信，所謂於三寶所，得不壞信。」第二<a class="t" id="t0434a19"></a>第三亦作是說，摩訶男亦作是答：「汝莫說言<a class="t" id="t0434a20"></a>三不壞信，如是◎如來實說四不壞信。」二人<a class="t" id="t0434a21"></a>紛紜，各競所見，不能得定，往詣佛所，頂禮佛<a class="t" id="t0434a22"></a>足，在一面坐，請決所疑。</p><p><a class="t-linehead" id="t-linehead0434a22"></a>時，摩訶男白佛言：<a class="t" id="t0434a23"></a>「世尊！彼麁手釋來至我所，作是言：『如來為說<a class="t" id="t0434a24"></a>幾不壞信？』我即答言：『如來說於四不壞信，所<a class="t" id="t0434a25"></a>謂三寶、聖所授戒。』麁手釋言：『如來唯說三不<a class="t" id="t0434a26"></a>壞信，云何言四？所謂三寶。』第二第三亦作是<a class="t" id="t0434a27"></a>說，第二第三我亦答言：『如來說四，實不說<a class="t" id="t0434a28"></a>三。』彼之所說，我不能解。我之所說，彼亦不<a class="t" id="t0434a29"></a>解。」</p><p><a class="t-linehead" id="t-linehead0434a29"></a>時，麁手釋即從坐起，白佛言：「世尊！假設<a class="t" id="t0434b01"></a>佛不教我，僧不教我，比丘尼、優婆塞、優婆<a class="t" id="t0434b02"></a>夷、若天、若魔、若梵，此諸人等，都不教我，向<a class="t" id="t0434b03"></a>於佛者，我亦一心迴向於佛，法僧亦然。」</p><p><a class="t-linehead" id="t-linehead0434b03"></a>佛告<a class="t" id="t0434b04"></a>摩訶男言：「麁手釋作如是語，◎汝云何答？」</p><p><a class="t-linehead" id="t-linehead0434b04"></a>摩<a class="t" id="t0434b05"></a>訶男白佛言：「世尊！若如是者，我更無答。異於<a class="t" id="t0434b06"></a>佛法，更無善處。離於佛法，更無真處。無異處<a class="t" id="t0434b07"></a>善，無異處真。」</p><p><a class="t-linehead" id="t-linehead0434b07"></a>佛復告摩訶男：「汝從今日，應<a class="t" id="t0434b08"></a>如是解，具足四事，名不壞信，所謂於佛、法、僧、<a class="t" id="t0434b09"></a>聖所念戒。麁手釋以不解故，作如是語，即<a class="t" id="t0434b10"></a>聞佛說，即得解了。」</p><p><a class="t-linehead" id="t-linehead0434b10"></a>時摩訶男及麁手釋聞佛<a class="t" id="t0434b11"></a>所說，歡喜頂禮而去。</p><a class="t" id="t0434b12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
