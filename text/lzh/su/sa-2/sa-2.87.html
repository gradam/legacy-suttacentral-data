<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.87"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 87</span><span class="mirror-right">（八七）</span></h1></div><p><a class="t-linehead" id="t-linehead0403c12"></a>如是我聞：</p><p><a class="t-linehead" id="t-linehead0403c12"></a>一時，佛在舍衛國祇樹給孤<a class="t" id="t0403c13"></a>獨園。爾時，有一老婆羅門往至佛所，問訊佛<a class="t" id="t0403c14"></a>已，在一面坐，白佛言：「世尊！吾今朽邁，往昔<a class="t" id="t0403c15"></a>已來，造作眾惡，未曾作福，未更修善，又所不<a class="t" id="t0403c16"></a>行離於怖畏救護之法。善哉！瞿曇！為我說法，<a class="t" id="t0403c17"></a>使我命終有所救護、屋宅、歸依、逃避之處。」</p><p><a class="t-linehead" id="t-linehead0403c17"></a>佛<a class="t" id="t0403c18"></a>告婆羅門：「世間熾然。何謂熾然？謂老病死。以<a class="t" id="t0403c19"></a>是之故，應身修善，口意亦然。汝都不修身口<a class="t" id="t0403c20"></a>意善，汝今若能於身口意修於善者，即是汝<a class="t" id="t0403c21"></a>之船濟，乃至死時，能為汝救護，為汝屋宅，為<a class="t" id="t0403c22"></a>汝歸依、逃避之處。」</p><a class="t" id="t0403c23"></a><p><a class="t-linehead" id="t-linehead0403c23"></a>爾時，世尊即說偈言：</p><a class="t" id="t0403c24"></a><blockquote class="gatha"><p>「譬如失火家，　　焚燒於屋宅，<a class="t" id="t0403c25"></a><br>宜急出財寶，　　以置無火處。<a class="t" id="t0403c26"></a><br>生老病死火，　　焚燒於眾生，<a class="t" id="t0403c27"></a><br>宜應修惠施，　　賑眾於貧窮。<a class="t" id="t0403c28"></a><br>世間金寶等，　　王賊水火侵，<a class="t" id="t0403c29"></a><br>死時悉捨離，　　無有隨人者。<a class="t" id="t0404a01"></a><br>施逐人不捨，　　猶如堅牢藏，<a class="t" id="t0404a02"></a><br>王賊及水火，　　無能侵奪者。<a class="t" id="t0404a03"></a><br>慳貪不布施，　　是名常睡眠；<a class="t" id="t0404a04"></a><br>修施濟匱乏，　　是名為覺悟。」</p></blockquote><a class="t" id="t0404a05"></a><p><a class="t-linehead" id="t-linehead0404a05"></a>佛說是已，諸比丘聞佛所說，歡喜奉行。</p><a class="t" id="t0404a06"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
