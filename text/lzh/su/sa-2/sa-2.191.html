<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.191"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 191</span><span class="mirror-right">（一九一）</span></h1></div><p><a class="t-linehead" id="t-linehead0443b12"></a>如是我聞：</p><p><a class="t-linehead" id="t-linehead0443b12"></a>一時，佛在王舍城迦蘭陀竹<a class="t" id="t0443b13"></a>林。爾時，犢子梵志往詣尊者大目連所。既到<a class="t" id="t0443b14"></a>彼已，問訊尊者，在一面坐。爾時，犢子梵志問<a class="t" id="t0443b15"></a>目連曰：「何因緣故，若沙門、婆羅門來問於佛，<a class="t" id="t0443b16"></a>死此生彼，乃至非生非不生，默然不答。其餘<a class="t" id="t0443b17"></a>沙門、婆羅門，若見有人來問難者，隨意為說。<a class="t" id="t0443b18"></a>我昔曾問沙門瞿曇，死此生彼，默不見答。死<a class="t" id="t0443b19"></a>此不生彼，死此亦生彼，亦不生彼，非生彼非<a class="t" id="t0443b20"></a>不生彼，悉不見答。如斯之義，其餘沙門、婆羅<a class="t" id="t0443b21"></a>門，皆悉答之。沙門瞿曇為何事故，默然不答？」</p><a class="t" id="t0443b22"></a><p><a class="t-linehead" id="t-linehead0443b22"></a>目連對曰：「其餘沙門、婆羅門，不知色從因生，<a class="t" id="t0443b23"></a>不知色滅，不知色味，不知色過，不知色出要。<a class="t" id="t0443b24"></a>以不能解如是義故著色，我生彼色，我不生<a class="t" id="t0443b25"></a>彼著色，我亦生彼亦不生彼著色，我非生彼<a class="t" id="t0443b26"></a>非不生彼。受想行識，亦復如是。如來如實知，<a class="t" id="t0443b27"></a>色從因生，色從因滅，知色味，知色過，知色出<a class="t" id="t0443b28"></a>要，如來如實知故，色生彼，心無取著，乃<span class="corr" title="[知&gt;至] cf.【麗】">至</span>色<a class="t" id="t0443b29"></a>非生非不生，亦不取著。受想行識，亦復如是。<a class="t" id="t0443c01"></a>如斯之義，甚深無量，無有邊際，非算數所知，<a class="t" id="t0443c02"></a>無有方處，亦無去來，寂滅無相。」</p><p><a class="t-linehead" id="t-linehead0443c02"></a>爾時，犢子梵<a class="t" id="t0443c03"></a>志聞尊者目連所說，歡喜奉行。</p><a class="t" id="t0443c04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
