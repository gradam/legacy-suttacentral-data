<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.129"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 129</span><span class="mirror-right">（一二九）</span></h1></div><p><a class="t-linehead" id="t-linehead0423b14"></a>爾時，世尊與千二百五十大比丘僧、<a class="t" id="t0423b15"></a>千優婆塞、五百乞兒，而自圍遶，遊行摩竭提<a class="t" id="t0423b16"></a>國，從一聚落至一聚落，從城至城，乃至到<a class="t" id="t0423b17"></a>彼那羅健陀城賣疊園林，於中止住。時，閉口<a class="t" id="t0423b18"></a>姓聚落主是尼乾陀弟子，聞佛在摩竭提遊，<a class="t" id="t0423b19"></a>乃至是中到此園林，作是念言：「我當往白師<a class="t" id="t0423b20"></a>尼乾陀，然後往詣瞿曇邊。」時，閉口姓即往尼<a class="t" id="t0423b21"></a>乾陀所，頂禮其足，在一面坐。時，尼乾陀即告<a class="t" id="t0423b22"></a>之言：「汝能以二種論難瞿曇不？如兩鍓鉤，<a class="t" id="t0423b23"></a>鉤取於魚，既不得吐，又不得嚥，斯二種論，<a class="t" id="t0423b24"></a>亦復如是，能令於彼不得吐嚥。」</p><p><a class="t-linehead" id="t-linehead0423b24"></a>聚落主言：<a class="t" id="t0423b25"></a>「唯願教我，我當往問。何等二論能令瞿曇不<a class="t" id="t0423b26"></a>得吐嚥？」</p><p><a class="t-linehead" id="t-linehead0423b26"></a>尼乾陀言：「汝詣彼所，如我辭曰：『汝<a class="t" id="t0423b27"></a>今瞿曇，頗欲利益諸家不？若不利益，與諸凡<a class="t" id="t0423b28"></a>愚有何差別？若言利益，汝今云何將千二百<a class="t" id="t0423b29"></a>比丘、千優婆塞、五百乞兒，從一聚落至一聚<a class="t" id="t0423c01"></a>落，從城至城，破壞諸家。所經之處，為汝踐<a class="t" id="t0423c02"></a>蹈、摧壞、傷毀，如雹害禾，是名破壞，非為利益。』」</p><a class="t" id="t0423c03"></a><p><a class="t-linehead" id="t-linehead0423c03"></a>爾時，閉口受其教已，詣賣疊林，往詣佛所，<a class="t" id="t0423c04"></a>粗相問訊，在一面坐。即白佛言：「瞿曇！汝今寧<a class="t" id="t0423c05"></a>可不欲增長利益於諸家耶？汝豈不常讚嘆<a class="t" id="t0423c06"></a>增長利益者乎？」</p><p><a class="t-linehead" id="t-linehead0423c06"></a>佛告之曰：「我於長夜，恒欲增<a class="t" id="t0423c07"></a>長利益之法。」</p><p><a class="t-linehead" id="t-linehead0423c07"></a>時，聚落主而作是言：「汝若利<a class="t" id="t0423c08"></a>益，何故今者於飢饉世，與千二百比丘、千優<a class="t" id="t0423c09"></a>婆塞、五百乞兒，俱從一聚落至一聚落，從城<a class="t" id="t0423c10"></a>至城，破壞諸家？斯非增長利益之法，所為損<a class="t" id="t0423c11"></a>減，如雹害禾，汝壞人民亦復如是。」</p><p><a class="t-linehead" id="t-linehead0423c11"></a>佛告之<a class="t" id="t0423c12"></a>曰：「我憶九十一劫已來，無有一家以熟食施，<a class="t" id="t0423c13"></a>而致損減。汝今且觀一切諸家，多饒財寶，眷<a class="t" id="t0423c14"></a>屬僮僕，象馬牛羊，是富基業，有不從施而得<a class="t" id="t0423c15"></a>者？不盡從施我，獲斯果報。有八因緣能壞諸<a class="t" id="t0423c16"></a>家：若為王賊所侵，為火所燒，大水所漂，失所<a class="t" id="t0423c17"></a>伏藏，生於惡子，不解生業，威逼用財，惡子無<a class="t" id="t0423c18"></a>理，用於財貨。一切世人皆云：『八事能破居<a class="t" id="t0423c19"></a>家。』我今更說第九之破。言第九者，所謂無<a class="t" id="t0423c20"></a>常。離是九種外，言沙門瞿曇能破諸家，無<a class="t" id="t0423c21"></a>有是處。若棄如是九種因緣，言沙門瞿曇，能<a class="t" id="t0423c22"></a>破諸家，不增長者，無有是處。不捨是語，不捨<a class="t" id="t0423c23"></a>是欲，如斯等人，猶如拍毱，必墮地獄。」</p><p><a class="t-linehead" id="t-linehead0423c23"></a>時，閉口<a class="t" id="t0423c24"></a>姓聚落主聞是語已，<span class="corr" title="[必&gt;心] cf.【麗】">心</span>生驚怖，憂惱厭惡，身<a class="t" id="t0423c25"></a>毛為竪，起禮佛足，歸命於佛，而作是言：「我今<a class="t" id="t0423c26"></a>誠心向佛懺悔！我甚愚癡，猶如孾兒，所作<a class="t" id="t0423c27"></a>不善。今於佛前，虛妄不實，下賤妄語，唯願哀<a class="t" id="t0423c28"></a>愍，聽我懺悔！」</p><p><a class="t-linehead" id="t-linehead0423c28"></a>佛告之曰：「知汝至心，汝實知<a class="t" id="t0423c29"></a>罪，實知愚癡，猶如孾兒，所作不善，汝於如<a class="t" id="t0424a01"></a>來阿羅呵，作大虛妄鄙賤之業。今自知罪，誠<a class="t" id="t0424a02"></a>心懺悔，善法增長，惡事退滅。我今愍汝，受汝<a class="t" id="t0424a03"></a>懺悔，令汝善法增長，常不退失。」</p><p><a class="t-linehead" id="t-linehead0424a03"></a>時，閉口姓聚<a class="t" id="t0424a04"></a>落主聞佛所說，歡喜頂禮而去。</p><a class="t" id="t0424a05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
