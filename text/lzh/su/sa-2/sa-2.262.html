<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.262"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 262</span><span class="mirror-right">（二六二）</span></h1></div><p><a class="t-linehead" id="t-linehead0466a03"></a>如是我聞：</p><p><a class="t-linehead" id="t-linehead0466a03"></a>一時，佛在舍衛國祇樹給孤<a class="t" id="t0466a04"></a>獨園。爾時，世尊晨朝著衣持鉢，入城乞食。有<a class="t" id="t0466a05"></a>一老婆羅門，捉杖持鉢而行乞食，時，佛見已，<a class="t" id="t0466a06"></a>語婆羅門言：「汝今極老，何以捉杖持鉢而行<a class="t" id="t0466a07"></a>乞食？」</p><p><a class="t-linehead" id="t-linehead0466a07"></a>婆羅門言：「我有七子，各為妻娶，分財等<a class="t" id="t0466a08"></a>與，我今無分。為子驅故，而行乞食。」</p><p><a class="t-linehead" id="t-linehead0466a08"></a>佛告之言：<a class="t" id="t0466a09"></a>「我今為汝說偈，汝能於大眾中說此偈不？」</p><p><a class="t-linehead" id="t-linehead0466a09"></a>答<a class="t" id="t0466a10"></a>言：「我能。」</p><p><a class="t-linehead" id="t-linehead0466a10"></a>爾時，世尊即說偈言：</p><a class="t" id="t0466a11"></a><blockquote class="gatha"><p>「生子太歡喜，　　為之聚財寶，<a class="t" id="t0466a12"></a><br>各為娶妻子，　　而便驅棄我。<a class="t" id="t0466a13"></a><br>此等無孝慈，　　口言為父母，<a class="t" id="t0466a14"></a><br>如彼羅剎子，　　垂死驅棄我。<a class="t" id="t0466a15"></a><br>譬如馬槽櫪，　　滿中置穀<span class="gaiji">［麥＊弋］<!--gaiji,,1[麥＊弋],2&#x4D2C;,3--></span>，<a class="t" id="t0466a16"></a><br>少馬無敬讓，　　驅蹋於老者。<a class="t" id="t0466a17"></a><br>此子亦如是，　　無有愛敬心，<a class="t" id="t0466a18"></a><br>棄我使行乞，　　不如杖愛我。<a class="t" id="t0466a19"></a><br>我今捉此杖，　　御狗及羊馬，<a class="t" id="t0466a20"></a><br>行則佐我力，　　闇夜為我伴。<a class="t" id="t0466a21"></a><br>指水知深淺，　　若趺扶杖起，<a class="t" id="t0466a22"></a><br>蒙杖除多聞，　　是杖愛念我。」</p></blockquote><a class="t" id="t0466a23"></a><p><a class="t-linehead" id="t-linehead0466a23"></a>婆羅門受此偈已，誦讀使利。爾時，七子在大<a class="t" id="t0466a24"></a>會中，時，婆羅門於大眾中而作是言：「汝等今<a class="t" id="t0466a25"></a>當聽我所說。」大眾默然，即說上偈。七子慚愧，<a class="t" id="t0466a26"></a>起來抱父各共修敬，將父歸家，置本坐處，諸<a class="t" id="t0466a27"></a>子各出妙<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>二張，奉上於父。</p><p><a class="t-linehead" id="t-linehead0466a27"></a>時婆羅門即作<a class="t" id="t0466a28"></a>是念：「我今得樂，是瞿曇力，瞿曇即是我阿闍<a class="t" id="t0466a29"></a>梨。婆羅門法，法應供養和上阿闍梨。」選最好<a class="t" id="t0466b01"></a>衣往至佛所，問訊佛已，在一面坐，白佛言：「世<a class="t" id="t0466b02"></a>尊！我今家中得諸利樂，是汝之恩，我經書中<a class="t" id="t0466b03"></a>說：『阿闍梨者，應與阿闍梨分。和上者，應與和<a class="t" id="t0466b04"></a>上分。』瞿曇！汝今是我阿闍梨，應憐愍我，受我<a class="t" id="t0466b05"></a>此衣。」爾時，世尊以憐愍故，為受是衣。</p><p><a class="t-linehead" id="t-linehead0466b05"></a>婆羅門<a class="t" id="t0466b06"></a>踊躍，從座而起，歡喜而去。</p><a class="t" id="t0466b07"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
