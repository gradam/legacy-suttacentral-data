<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.128"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 128</span><span class="mirror-right">（一二八）</span></h1></div><p><a class="t-linehead" id="t-linehead0422c18"></a>爾時，世尊遊行於末牢村邑，漸次至<a class="t" id="t0422c19"></a>於優樓頻螺聚落，在鸚鵡閻無果林中。時，驢<a class="t" id="t0422c20"></a>姓聚落主遙聞世尊遊末牢邑，至優樓頻螺<a class="t" id="t0422c21"></a>聚落鸚鵡閻無果林，作是思惟：「我聞世尊瞿<a class="t" id="t0422c22"></a>曇所說之法，能滅現在一切苦習，我亦欲滅<a class="t" id="t0422c23"></a>現在一切苦習，宜應詣彼，聽斯妙法，彼或為<a class="t" id="t0422c24"></a>我說於盡滅苦習之道。」時，彼驢姓思惟是已，<a class="t" id="t0422c25"></a>即出聚落，往世尊所，頂禮佛足，在一面坐。白<a class="t" id="t0422c26"></a>佛言：「世尊！我聞如來所說之法，能滅眾生現<a class="t" id="t0422c27"></a>在苦習。善哉！世尊垂哀矜愍，願為敷演現在<a class="t" id="t0422c28"></a>能滅苦習之義。」</p><p><a class="t-linehead" id="t-linehead0422c28"></a>爾時，世尊即告之曰：「我若為<a class="t" id="t0422c29"></a>汝說於過去曾更無量眾苦滅苦習法，汝或<a class="t" id="t0423a01"></a>時信，或不信，或樂不樂。我今亦欲為汝說於<a class="t" id="t0423a02"></a>未來無量眾苦滅苦習法，而汝或信，或不信，<a class="t" id="t0423a03"></a>或樂不樂。」佛復告曰：「我於今者，即於此處，為<a class="t" id="t0423a04"></a>汝說於滅苦習法，汝當諦聽，至心受持。諸有<a class="t" id="t0423a05"></a>眾生，起小苦處，而此苦中，種種差別，是等眾<a class="t" id="t0423a06"></a>苦，因欲而生，皆習於欲，欲為根本，欲為因<a class="t" id="t0423a07"></a>緣。」</p><p><a class="t-linehead" id="t-linehead0423a07"></a>時，聚落主復白佛言：「善哉！世尊！今我根<a class="t" id="t0423a08"></a>鈍，不解略說，唯願垂愍，廣演斯義，令我開<a class="t" id="t0423a09"></a>悟。」</p><p><a class="t-linehead" id="t-linehead0423a09"></a>佛復告言：「今我問汝，隨所樂答。此優樓<a class="t" id="t0423a10"></a>頻螺聚落中，所有民眾，假設有人盡繫縛之，<a class="t" id="t0423a11"></a>加諸罵辱，皆悉斬戮，汝頗於中，生苦惱不？」</p><p><a class="t-linehead" id="t-linehead0423a11"></a>聚<a class="t" id="t0423a12"></a>落主言：「雖復憂慘，不必一向生大苦惱。」復白<a class="t" id="t0423a13"></a>佛言：「世尊！此優樓頻螺聚落之中，是我愛者，<a class="t" id="t0423a14"></a>則能生我憂悲苦惱，心不悅豫；非我愛者，非<a class="t" id="t0423a15"></a>我所欲，非我所念，於斯等邊，我則無有憂悲<a class="t" id="t0423a16"></a>苦惱。」</p><p><a class="t-linehead" id="t-linehead0423a16"></a>佛告之曰：「聚落主！是故當知，一切種種<a class="t" id="t0423a17"></a>苦惱之生，皆由於欲，悉因於欲，欲為根本。」佛<a class="t" id="t0423a18"></a>復告言：「聚落主！於汝意云何？若汝子未生，未<a class="t" id="t0423a19"></a>依於母，未見聞時，頗於彼所，有欲親昵、愛念<a class="t" id="t0423a20"></a>心不？」</p><p><a class="t-linehead" id="t-linehead0423a20"></a>對曰：「無也。」</p><p><a class="t-linehead" id="t-linehead0423a20"></a>佛復告言：「汝子依母而生長<a class="t" id="t0423a21"></a>已，汝若見時，頗生欲親愛念以不？」</p><p><a class="t-linehead" id="t-linehead0423a21"></a>對曰：「實<a class="t" id="t0423a22"></a>爾。」</p><p><a class="t-linehead" id="t-linehead0423a22"></a>佛言：「汝子依母生已，漸大，設當敗壞，王賊<a class="t" id="t0423a23"></a>劫奪，若如是者，汝生苦惱憂悲念不？」</p><p><a class="t-linehead" id="t-linehead0423a23"></a>聚落主<a class="t" id="t0423a24"></a>曰：「若遭是事，當于爾時，我心愁毒，若死若<a class="t" id="t0423a25"></a>近死，況復不生憂悲苦惱？」</p><p><a class="t-linehead" id="t-linehead0423a25"></a>佛復告言：「是故當<a class="t" id="t0423a26"></a>知，一切種種苦惱之生，皆因於欲，悉從欲生，<a class="t" id="t0423a27"></a>欲為根本。」</p><p><a class="t-linehead" id="t-linehead0423a27"></a>聚落主言：「希有世尊！所說甚善！巧<a class="t" id="t0423a28"></a>為方喻。」復白佛言：「我子設當在于遠處，遣使<a class="t" id="t0423a29"></a>往看，使若還遲，我與其母心意不安，怪使遲<a class="t" id="t0423b01"></a>晚，我子將不平安耶？」</p><p><a class="t-linehead" id="t-linehead0423b01"></a>佛言：「聚落主！是故當<a class="t" id="t0423b02"></a>知，眾生苦惱，種種憂悲，皆因於欲，由欲而<a class="t" id="t0423b03"></a>生，欲為根本。假使四愛敗壞變異，便生四<a class="t" id="t0423b04"></a>種憂悲苦惱，若三亦皆生於憂悲苦惱，若有<a class="t" id="t0423b05"></a>一愛，便生一憂悲苦惱。若無愛者，是則無有<a class="t" id="t0423b06"></a>憂悲苦惱，離於塵垢，如池蓮華，不著於水。」</p><a class="t" id="t0423b07"></a><p><a class="t-linehead" id="t-linehead0423b07"></a>說是法時，驢姓聚落主遠離塵垢，得法眼淨，<a class="t" id="t0423b08"></a>見法得法，解法知法，度疑離惑，不從他心，<a class="t" id="t0423b09"></a>不趣異道，於佛教法，獲得辯力。即從坐起，整<a class="t" id="t0423b10"></a>衣服，合掌白佛，而作是言：「世尊！我已出離，歸<a class="t" id="t0423b11"></a>依三寶，從今日夜為優婆塞，盡我形壽，生清<a class="t" id="t0423b12"></a>淨信。」聞佛所說，歡喜頂禮而去。</p><p><a class="t-linehead" id="t-linehead0423b12"></a>諸比丘聞佛<a class="t" id="t0423b13"></a>所說，歡喜奉行。</p><a class="t" id="t0423b14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
