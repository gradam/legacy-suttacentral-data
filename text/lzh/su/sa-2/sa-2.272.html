<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.272"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 272</span><span class="mirror-right">（二七二）</span></h1></div><p><a class="t-linehead" id="t-linehead0469a17"></a>如是我聞：一時，佛在毘舍離北獼猴彼<a class="t" id="t0469a18"></a>岸精舍之中。時波純提天女、拙羅天女，光色<a class="t" id="t0469a19"></a>倍常，往詣佛所，頂禮佛足，在一面坐。時此二<a class="t" id="t0469a20"></a>天女放大光明，遍照獼猴及毘舍離，悉皆大<a class="t" id="t0469a21"></a>明。時拙羅天女即說偈言：</p><a class="t" id="t0469a22"></a><blockquote class="gatha"><p>「世尊婆伽婆，　　無上等正覺，<a class="t" id="t0469a23"></a><br>在於毘舍離，　　住於大林中。<a class="t" id="t0469a24"></a><br>求迦尼娑天，　　并及於拙羅，<a class="t" id="t0469a25"></a><br>波純提女等，　　稽首尊足下。<a class="t" id="t0469a26"></a><br>我<span class="corr" title="[住&gt;往] cf.【麗】">往</span>昔曾聞，　　能善稱說法，<a class="t" id="t0469a27"></a><br>牟尼世尊者，　　今現在演說。<a class="t" id="t0469a28"></a><br>諸有生譏毀，　　如斯深法者，<a class="t" id="t0469a29"></a><br>是則名愚癡，　　後必墮惡趣。<a class="t" id="t0469b01"></a><br>有能讚聖法，　　成就具於念，<a class="t" id="t0469b02"></a><br>是名有智者，　　後必生善處。」</p></blockquote><a class="t" id="t0469b03"></a><p><a class="t-linehead" id="t-linehead0469b03"></a>時求迦尼娑天女復說偈言：</p><a class="t" id="t0469b04"></a><blockquote class="gatha"><p>「口意宜修善，　　不應造眾惡，<a class="t" id="t0469b05"></a><br>身不以小惡，　　加害於世間。<a class="t" id="t0469b06"></a><br>觀欲性相空，　　修於念覺意，<a class="t" id="t0469b07"></a><br>若自不樂苦，　　莫作損減業。」</p></blockquote><a class="t" id="t0469b08"></a><p><a class="t-linehead" id="t-linehead0469b08"></a>爾時，世尊告天女言：「如是！如是！如汝所說。」時<a class="t" id="t0469b09"></a>天女等聞佛說已，歡喜而去。</p><a class="t" id="t0469b10"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
