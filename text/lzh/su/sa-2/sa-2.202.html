<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.202"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 202</span><span class="mirror-right">（二〇二）</span></h1></div><p><a class="t-linehead" id="t-linehead0448b18"></a>如是我聞：</p><p><a class="t-linehead" id="t-linehead0448b18"></a>一時，佛在舍衛國祇樹給孤<a class="t" id="t0448b19"></a>獨園。爾時，長者須達多好欲詣佛，親近供養。<a class="t" id="t0448b20"></a>復作是念：「我若往彼，日時故早，如來猶未從<a class="t" id="t0448b21"></a>禪定起，我今應先至彼外道所住之處。」即往<a class="t" id="t0448b22"></a>其所，既至彼已，共相慰問，在一面坐。</p><p><a class="t-linehead" id="t-linehead0448b22"></a>異學外<a class="t" id="t0448b23"></a>道問須達言：「汝可為我說，彼沙門瞿曇為作<a class="t" id="t0448b24"></a>何見？」</p><p><a class="t-linehead" id="t-linehead0448b24"></a>須達答言：「如來所說，我不能及其所知<a class="t" id="t0448b25"></a>見，在吾分外。」</p><p><a class="t-linehead" id="t-linehead0448b25"></a>外道言：「汝若不知佛之所見，頗<a class="t" id="t0448b26"></a>復能知比丘見不？」</p><p><a class="t-linehead" id="t-linehead0448b26"></a>須達答言：「如斯之事，我亦<a class="t" id="t0448b27"></a>不知。」</p><p><a class="t-linehead" id="t-linehead0448b27"></a>外道復言：「汝若如是，竟何所見？若少所<a class="t" id="t0448b28"></a>見，請聞其說。」</p><p><a class="t-linehead" id="t-linehead0448b28"></a>須達復言：「汝當先說汝之所<a class="t" id="t0448b29"></a>見，然後我當自說所見。」</p><p><a class="t-linehead" id="t-linehead0448b29"></a>爾時，外道語須達言：<a class="t" id="t0448c01"></a>「我所見者，眾生之類，是常是實，餘皆妄語。」復<a class="t" id="t0448c02"></a>有外道語須達言：「我之所見，一切無常，唯此<a class="t" id="t0448c03"></a>為實，餘皆妄語。」又復有言：「亦常無常，非常非<a class="t" id="t0448c04"></a>無常，唯此為是，餘皆妄語。世界有邊，世界<a class="t" id="t0448c05"></a>無邊，亦有邊亦無邊，非有邊非無邊。身即<a class="t" id="t0448c06"></a>是命，命即是身，身異命異。眾生神我，死此生<a class="t" id="t0448c07"></a>彼，死此不生彼，死此亦生彼亦不生彼。如是<a class="t" id="t0448c08"></a>長者，我所見者，死此非生彼非不生彼。」時諸<a class="t" id="t0448c09"></a>外道各各自說己所見已，語須達言：「仁者當<a class="t" id="t0448c10"></a>說。」</p><p><a class="t-linehead" id="t-linehead0448c10"></a>須達答言：「如我所見，一切眾生悉是有為，<a class="t" id="t0448c11"></a>從諸因緣和合而有。言因緣者，即是業也。若<a class="t" id="t0448c12"></a>假因緣和合有者，即是無常，無常即苦，苦即<a class="t" id="t0448c13"></a>無我。以是義故，我於諸見，心無存著。汝諸外<a class="t" id="t0448c14"></a>道作如是言：『一切諸法常，唯此為實，餘皆妄<a class="t" id="t0448c15"></a>語。』如此計者，乃是眾苦之根本也，以貪著斯<a class="t" id="t0448c16"></a>諸邪見者，與苦相應，能忍大苦，於生死中，受<a class="t" id="t0448c17"></a>無窮苦，皆由計有，世界是常，乃至死後非生<a class="t" id="t0448c18"></a>於彼非不生彼。如斯諸見，實是有為，業集因<a class="t" id="t0448c19"></a>緣之所和合。以此推之，當知無常，無常即苦，<a class="t" id="t0448c20"></a>苦即無我。」</p><p><a class="t-linehead" id="t-linehead0448c20"></a>復有外道語須達言：「長者！眾生若<a class="t" id="t0448c21"></a>是業集因緣和合而有，悉皆無常，無常即苦，<a class="t" id="t0448c22"></a>苦即無我。若如是者，汝今亦復作諸苦本，與<a class="t" id="t0448c23"></a>苦相應，於生死中，受無窮苦。」</p><p><a class="t-linehead" id="t-linehead0448c23"></a>須達答言：「我<a class="t" id="t0448c24"></a>先已說，一切諸見，心無所著，是故我今亦復<a class="t" id="t0448c25"></a>不著如斯之見。」</p><p><a class="t-linehead" id="t-linehead0448c25"></a>時彼外道讚須達言：「如是長<a class="t" id="t0448c26"></a>者，汝亦應當作如是說。」</p><p><a class="t-linehead" id="t-linehead0448c26"></a>爾時，須達於彼外道<a class="t" id="t0448c27"></a>異見眾中，作師子吼，令諸外道邪見之心，皆<a class="t" id="t0448c28"></a>悉息已，往詣佛所，頂禮佛足，在一面坐，以己<a class="t" id="t0448c29"></a>所見，共外道談論，向如來說。佛即讚言：「善<a class="t" id="t0449a01"></a>哉！應當如是摧諸外道，令墮負處，應熾盛正<a class="t" id="t0449a02"></a>法之論。」</p><p><a class="t-linehead" id="t-linehead0449a02"></a>佛說是已，諸比丘聞佛所說，歡喜奉<a class="t" id="t0449a03"></a>行。</p><a class="t" id="t0449a04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
