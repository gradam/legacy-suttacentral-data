<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.212"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 212</span><span class="mirror-right">（二一二）</span></h1></div><p><a class="t-linehead" id="t-linehead0452c17"></a>如是我聞：</p><p><a class="t-linehead" id="t-linehead0452c17"></a>一時，佛在那羅健陀置疊<a class="t" id="t0452c18"></a>聚落菴婆羅林。時聚落中有一梵志，名那利<a class="t" id="t0452c19"></a>婆力，在彼村住，其年衰邁，已百二十。彼聚落<a class="t" id="t0452c20"></a>中，所住人民，咸謂是人真阿羅漢，悉共恭敬，<a class="t" id="t0452c21"></a>而供養之。然斯梵志，有一親友福盡命終，得<a class="t" id="t0452c22"></a>生天上。爾時，此天作是思惟：「我今若勸是那<a class="t" id="t0452c23"></a>利婆力，詣佛所者，必不信受。我今當教，脫能<a class="t" id="t0452c24"></a>信我。」作是念已，即往於彼老梵志所，威光炎<a class="t" id="t0452c25"></a>熾，遍照其人所住之處。即至彼已，語梵志<a class="t" id="t0452c26"></a>言：「云何於己實是怨家，詐現親相？云何於自<a class="t" id="t0452c27"></a>善親友所，視之如己？云何說斷？云何無熱<a class="t" id="t0452c28"></a>惱？汝今應當心中默念，不應發言。若有能解<a class="t" id="t0452c29"></a>如斯義者，當往其所，而求出家，淨修梵行。」爾<a class="t" id="t0453a01"></a>時，此天作是語已，即沒不現。</p><p><a class="t-linehead" id="t-linehead0453a01"></a>於是那利婆<a class="t" id="t0453a02"></a>力梵志聞斯語已，即往於彼富蘭那迦葉所，<a class="t" id="t0453a03"></a>心中默念如斯問難：「云何於己實是怨家，詐<a class="t" id="t0453a04"></a>現親相？云何於自善親友所，視之如己？云何<a class="t" id="t0453a05"></a>說斷？云何無熱惱？」然富蘭那迦葉尚不能知<a class="t" id="t0453a06"></a>彼心所念，況能答之。復至刪闍耶毘羅胝子<a class="t" id="t0453a07"></a>所，亦作如是心中所問，乃至尼揵陀若提子<a class="t" id="t0453a08"></a>所，亦復如是，作心中難，彼若提子尚不能知<a class="t" id="t0453a09"></a>是念，況復能答？</p><p><a class="t-linehead" id="t-linehead0453a09"></a>時那利婆力梵志遍至六<a class="t" id="t0453a10"></a>師，悉不能知如斯之難：「若不能答，我今何為<a class="t" id="t0453a11"></a>於其法中出家修道？不如還俗受五欲樂，我<a class="t" id="t0453a12"></a>今家業甚為豐饒，寧在家居，布施作福。」復作<a class="t" id="t0453a13"></a>是念：「我當往詣沙門瞿曇所。」作是念已，即往<a class="t" id="t0453a14"></a>佛所，於其中路，復作是念：「沙門瞿曇年少出<a class="t" id="t0453a15"></a>家，而富蘭那六師之徒，悉是耆舊宿德之人，<a class="t" id="t0453a16"></a>尚不能知，況彼沙門瞿曇？既是年少，出家未<a class="t" id="t0453a17"></a>久，學日又淺，而當能解如斯之義？」作是念時，<a class="t" id="t0453a18"></a>於其中路，迴車欲還，復更思惟：「我昔曾從耆<a class="t" id="t0453a19"></a>舊宿德老梵志所，聞如是說：『出家之人，年雖<a class="t" id="t0453a20"></a>幼稚，不應<span class="corr" title="[經&gt;輕]">輕</span>蔑。何以故？年雖幼稚，有大神通<a class="t" id="t0453a21"></a>及大智慧。』」作是念已，即往佛所。至佛所已，恭<a class="t" id="t0453a22"></a>敬問訊，在一面坐。心中默念如是四難：「云何<a class="t" id="t0453a23"></a>於己實是怨家，詐現親相？云何於自善親友<a class="t" id="t0453a24"></a>所，視之如己？云何說斷？云何無熱惱？」</p><p><a class="t-linehead" id="t-linehead0453a24"></a>爾時，<a class="t" id="t0453a25"></a>世尊知彼梵志心之所念，即說偈言：</p><a class="t" id="t0453a26"></a><blockquote class="gatha"><p>「屏處極毀罵，　　百千種誹謗，<a class="t" id="t0453a27"></a><br>面前而讚歎，　　言是善好人，<a class="t" id="t0453a28"></a><br>實能辨諸事，　　詐偽而不實，<a class="t" id="t0453a29"></a><br>智者應當知，　　此是怨詐親。<a class="t" id="t0453b01"></a><br>出言詐親善，　　所作無利益，<a class="t" id="t0453b02"></a><br>智者應當知，　　此是怨詐親。<a class="t" id="t0453b03"></a><br>云何於親友，　　愛重如己身？<a class="t" id="t0453b04"></a><br>不應於親友，　　伺覓其過失，<a class="t" id="t0453b05"></a><br>親友心願同，　　相念常不忘，<a class="t" id="t0453b06"></a><br>如是之親友，　　不為他沮壞，<a class="t" id="t0453b07"></a><br>應當恒敬念，　　愛重如己身。<a class="t" id="t0453b08"></a><br>何故說於斷？　　斷能生喜樂，<a class="t" id="t0453b09"></a><br>亦能得勝利，　　至於寂滅所，<a class="t" id="t0453b10"></a><br>能修於勝果，　　丈夫向正道，<a class="t" id="t0453b11"></a><br>以是義故斷。　　云何得無熱？<a class="t" id="t0453b12"></a><br>得於寂靜味，　　獲得大智慧，<a class="t" id="t0453b13"></a><br>爾時得無熱，　　遠離於諸惡，<a class="t" id="t0453b14"></a><br>入法歡喜味，　　是名為無熱。」</p></blockquote><a class="t" id="t0453b15"></a><p><a class="t-linehead" id="t-linehead0453b15"></a>爾時，梵志聞是偈已，即整衣服，而白佛言：「唯<a class="t" id="t0453b16"></a>願世尊，聽我出家。」于時如來即聽出家，既出<a class="t" id="t0453b17"></a>家已，精勤修道，得阿羅漢。</p><a class="t" id="t0453b18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
