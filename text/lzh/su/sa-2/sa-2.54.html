<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="sa-2.54"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 54</span><span class="mirror-right">（五四）</span></h1></div><p><a class="t-linehead" id="t-linehead0392a26"></a>如是我聞：</p><p><a class="t-linehead" id="t-linehead0392a26"></a>一時，佛在舍衛國祇樹給孤<a class="t" id="t0392a27"></a>獨園。爾時，波斯匿王稟性仁孝，母初崩背，哀<a class="t" id="t0392a28"></a>號戀慕，不自堪勝。燒葬母已，便自沐浴，衣<a class="t" id="t0392a29"></a>髮故濕，於日中時，往詣佛所，禮佛足已，在<a class="t" id="t0392b01"></a>一面坐。佛告王曰：「王從何來？衣髮故濕。」波<a class="t" id="t0392b02"></a>斯匿王白佛言：「世尊！我之慈母情特尊敬，一<a class="t" id="t0392b03"></a>旦崩背。我送母喪，遠至曠野，殯葬已訖，新<a class="t" id="t0392b04"></a>浴洗故，衣髮猶濕。」</p><p><a class="t-linehead" id="t-linehead0392b04"></a>佛告大王：「汝於母所極<a class="t" id="t0392b05"></a>愛敬不？」王即答言：「實為愛敬。設令有人能<a class="t" id="t0392b06"></a>使我母還得活者，我以象軍、車軍、馬軍、步軍<a class="t" id="t0392b07"></a>悉以與之，續我母命，心無悔恨。設以半<a class="t" id="t0392b08"></a>國賞之，亦不生恨。」王復言曰：「佛語誠實，一<a class="t" id="t0392b09"></a>切生者，會必歸死。」</p><p><a class="t-linehead" id="t-linehead0392b09"></a>佛言：「實爾！實爾！生必有<a class="t" id="t0392b10"></a>死，五趣四生，無不終者。王者、臣民、婆羅門眾，<a class="t" id="t0392b11"></a>會歸當死。灌頂人王，威力自在，統領國土，會<a class="t" id="t0392b12"></a>歸終沒。轉輪聖王，王四天下，七寶具足，亦<a class="t" id="t0392b13"></a>會當死。五通神仙，在於山藪，飲水食果，亦歸<a class="t" id="t0392b14"></a>於死。三十三天，極受快樂，光色熾盛，處天宮<a class="t" id="t0392b15"></a>殿，壽命延長，亦歸終沒。諸羅漢等，捨於重<a class="t" id="t0392b16"></a>擔，逮得己利，盡諸有結，心得自在，正智解<a class="t" id="t0392b17"></a>脫，後邊之身，亦歸散滅。諸辟支佛，獨一無<a class="t" id="t0392b18"></a>侶，常在閑靜，亦當散滅。諸佛正覺，具於十<a class="t" id="t0392b19"></a>力，有四無畏，得四無礙，能師子吼，身亦無<a class="t" id="t0392b20"></a>常，會歸散滅。」佛言：「大王！我為大王，種種分別，<a class="t" id="t0392b21"></a>生必有死。略而言之，無生不終。」</p><p><a class="t-linehead" id="t-linehead0392b21"></a>佛即說偈言：</p><a class="t" id="t0392b22"></a><blockquote class="gatha"><p>「一切生皆死，　　壽命必歸終，<a class="t" id="t0392b23"></a><br>隨業受緣報，　　善惡各獲果。<a class="t" id="t0392b24"></a><br>修福上昇天，　　為惡入地獄，<a class="t" id="t0392b25"></a><br>修道斷生死，　　永入於涅槃。<a class="t" id="t0392b26"></a><br>非空非海中，　　非入山石間，<a class="t" id="t0392b27"></a><br>無有地方所，　　脫之不受死。<a class="t" id="t0392b28"></a><br>諸佛與緣覺，　　菩薩及聲聞，<a class="t" id="t0392b29"></a><br>猶捨無常身，　　何況諸凡夫。」</p></blockquote><a class="t" id="t0392c01"></a><p><a class="t-linehead" id="t-linehead0392c01"></a>時，波斯匿王聞佛所說，心開意解，更不憂愁，<a class="t" id="t0392c02"></a>歡喜而去。</p><p><a class="t-linehead" id="t-linehead0392c02"></a>佛說是已，諸比丘聞佛所說，歡喜<a class="t" id="t0392c03"></a>奉行。</p><a class="t" id="t0392c04"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
