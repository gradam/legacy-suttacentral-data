<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.252"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 252</span><span class="mirror-right">（二五二）</span></h1></div><p><a class="t-linehead" id="t-linehead0462a29"></a>如是我聞：</p><p><a class="t-linehead" id="t-linehead0462a29"></a>一時，佛在舍衛國祇樹給孤<a class="t" id="t0462b01"></a>獨園。爾時，尊者婆耆奢獨處閑靜，善能修己，<a class="t" id="t0462b02"></a>勤行精進，終不放逸，住如是地，逮得三明。時<a class="t" id="t0462b03"></a>尊者婆耆奢作是念：「我今獨處閑靜，逮得三<a class="t" id="t0462b04"></a>明，我欲讚己所得三明。」即說偈言：</p><a class="t" id="t0462b05"></a><blockquote class="gatha"><p>「我昔如荒醉，　　經歷諸城邑，<a class="t" id="t0462b06"></a><br>遊行得值佛，　　即蒙大福利。<a class="t" id="t0462b07"></a><br>瞿曇大悲愍，　　為我說正法，<a class="t" id="t0462b08"></a><br>我聞正法已，　　即得清淨信。<a class="t" id="t0462b09"></a><br>思惟出家者，　　世間大導師，<a class="t" id="t0462b10"></a><br>導化無不普，　　男女及長幼，<a class="t" id="t0462b11"></a><br>中年及老病，　　佛曰是親友，<a class="t" id="t0462b12"></a><br>能示善方所，　　眾生無明盲，<a class="t" id="t0462b13"></a><br>將導示其門。　　云何名為門？<a class="t" id="t0462b14"></a><br>所謂四真諦，　　從因則生苦，<a class="t" id="t0462b15"></a><br>從苦得出家，　　見於八正道，<a class="t" id="t0462b16"></a><br>拔出諸眾生，　　安隱趣涅槃。<a class="t" id="t0462b17"></a><br>我修不放逸，　　林野空寂處，<a class="t" id="t0462b18"></a><br>獲得於三明，　　作佛教已訖。」</p></blockquote><a class="t" id="t0462b19"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
