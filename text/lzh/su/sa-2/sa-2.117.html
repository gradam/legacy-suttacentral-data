<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.117"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 117</span><span class="mirror-right">（一一七）</span></h1></div><p><a class="t-linehead" id="t-linehead0416c07"></a>如是我聞：</p><p><a class="t-linehead" id="t-linehead0416c07"></a>一時，佛在舍衛國祇樹給孤<a class="t" id="t0416c08"></a>獨園。爾時，尊者摩訶迦葉在於邊遠，草敷而<a class="t" id="t0416c09"></a>住，衣被弊壞，染色變脫，鬚髮亦長，來詣佛<a class="t" id="t0416c10"></a>所。爾時，世尊大眾圍遶，而為說法。時，諸比<a class="t" id="t0416c11"></a>丘見迦葉已，皆生是念：「彼尊者不知出家<a class="t" id="t0416c12"></a>所有威儀，衣色變穢，鬚髮亦長，威儀不<a class="t" id="t0416c13"></a>具。」</p><p><a class="t-linehead" id="t-linehead0416c13"></a>爾時，世尊知諸比丘心之所念，為欲令<a class="t" id="t0416c14"></a>彼生欽尚故，遙見迦葉，即語之言：「善來迦<a class="t" id="t0416c15"></a>葉！」尋分半座，命令共坐，我當思惟：「汝先出<a class="t" id="t0416c16"></a>家，我後出家，是故命汝，與爾分座。」</p><p><a class="t-linehead" id="t-linehead0416c16"></a>摩訶迦<a class="t" id="t0416c17"></a>葉聞斯教已，即懷惶悚，便起合掌，頂禮佛<a class="t" id="t0416c18"></a>足，白佛言：「世尊是我大師，我是弟子，云何<a class="t" id="t0416c19"></a>與師同共同坐？」第二第三，亦作是言。</p><p><a class="t-linehead" id="t-linehead0416c19"></a>佛告迦<a class="t" id="t0416c20"></a>葉：「實如汝言，我是汝師，汝是弟子。」即命迦<a class="t" id="t0416c21"></a>葉：「汝可於彼所應坐處，於中而坐。」時，尊者迦<a class="t" id="t0416c22"></a>葉即奉佛教，敷座而坐。</p><p><a class="t-linehead" id="t-linehead0416c22"></a>爾時，世尊為欲令<a class="t" id="t0416c23"></a>彼諸比丘等，益增厭惡，自呵責故，為欲讚歎<a class="t" id="t0416c24"></a>摩訶迦葉功德尊重與佛齊故，告諸比丘：「我<a class="t" id="t0416c25"></a>修離欲之定，入于初禪，作意思惟，迦葉比丘<a class="t" id="t0416c26"></a>亦欲離惡不善，有覺有觀，入于初禪，亦復晝<a class="t" id="t0416c27"></a>夜，欲入初禪；二禪、三禪，及第四禪，亦復如是。<a class="t" id="t0416c28"></a>我若發心欲入慈心、無嫌怨心、無惱心、遍廣<a class="t" id="t0416c29"></a>心、善修無量，於其東方，作如是心，南西北<a class="t" id="t0417a01"></a>方，四維上下，亦作是心，我於晝夜，欲修是<a class="t" id="t0417a02"></a>心。摩訶迦葉，亦復如是，欲入慈心、無嫌怨<a class="t" id="t0417a03"></a>心、無惱心、遍廣心、善修無量，於其東方，作<a class="t" id="t0417a04"></a>如是心，南西北方，四維上下，亦作是心。我若<a class="t" id="t0417a05"></a>修於悲喜捨心，我於晝夜，常入此心。摩訶迦<a class="t" id="t0417a06"></a>葉亦復如是，於晝夜中，常入此心。我欲滅<a class="t" id="t0417a07"></a>除惱壞，却於色想，除若干想，入無邊虛空，<a class="t" id="t0417a08"></a>亦欲晝夜常入此定，識處不用處，非想非非<a class="t" id="t0417a09"></a>想處，亦復如是。我亦欲入神通等定，能以一<a class="t" id="t0417a10"></a>身作無量身，以無量身還作一身。我欲觀<a class="t" id="t0417a11"></a>察諸方上下，入于石壁，無有障礙，猶如虛空，<a class="t" id="t0417a12"></a>坐臥空中，如彼鴈王，履地如水，履水如地，身<a class="t" id="t0417a13"></a>至梵天，手捫日月。若我晝夜欲修是定，迦葉<a class="t" id="t0417a14"></a>比丘，亦復如是，欲入於彼神通等定，能以一<a class="t" id="t0417a15"></a>身作無量身，以無量身還為一身，觀察四方，<a class="t" id="t0417a16"></a>四維上下，能以此身入于石壁，無有障閡，<a class="t" id="t0417a17"></a>猶如虛空，坐臥空中，如彼鴈王，履地如水，履<a class="t" id="t0417a18"></a>水如地，身至梵天，手捫日月，亦欲晝夜常入<a class="t" id="t0417a19"></a>此定。天眼、天耳，及他心智、宿命、漏盡，亦復如<a class="t" id="t0417a20"></a>是。」爾時，世尊<span class="corr" title="[我&gt;於] cf.【麗】">於</span>彼無量大眾之中，稱讚迦葉<a class="t" id="t0417a21"></a>功德，尊重如是，種種與己齊等。</p><p><a class="t-linehead" id="t-linehead0417a21"></a>時，諸比丘聞<a class="t" id="t0417a22"></a>佛所說，歡喜奉行。</p><a class="t" id="t0417a23"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
