<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.68"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 68</span><span class="mirror-right">（六八）</span></h1></div><p><a class="t-linehead" id="t-linehead0397b03"></a>如是我聞：</p><p><a class="t-linehead" id="t-linehead0397b03"></a>一時，佛在舍衛國祇樹給孤<a class="t" id="t0397b04"></a>獨園。爾時，波斯匿王往詣佛所，頂禮佛足，在<a class="t" id="t0397b05"></a>一面坐。白佛言：「世尊！布施之時，應與何處？」<a class="t" id="t0397b06"></a>佛答王曰：「修布施者，隨意所樂，布施於彼。」</p><a class="t" id="t0397b07"></a><p><a class="t-linehead" id="t-linehead0397b07"></a>王復問佛：「布施何處，得大果報？」</p><p><a class="t-linehead" id="t-linehead0397b07"></a>佛答王曰：「汝<a class="t" id="t0397b08"></a>問異前。我今問汝，隨汝意答。如出軍陣，欲鬪<a class="t" id="t0397b09"></a>戰時，如東方有剎利，盛壯有力，然其不能善<a class="t" id="t0397b10"></a>解兵法，亦復不知善調其身，及以射術，畏憚<a class="t" id="t0397b11"></a>前敵，生于驚懼，每常先退，不能住其所止之<a class="t" id="t0397b12"></a>處；射箭不遠，設復射箭，終無所中，不堪處彼<a class="t" id="t0397b13"></a>大陣之中。大王若鬪戰時，有如此人，王當安<a class="t" id="t0397b14"></a>慰，汝親近我，當重賞賜。王能爾不？」</p><p><a class="t-linehead" id="t-linehead0397b14"></a>王言：「世<a class="t" id="t0397b15"></a>尊！我實不用如是之人。何以故？鬪戰之時，所<a class="t" id="t0397b16"></a>不須故。」</p><p><a class="t-linehead" id="t-linehead0397b16"></a>「南方有婆羅門，西方有毘舍，北方有<a class="t" id="t0397b17"></a>首陀，亦復如是。如此人等，王當用不？」</p><p><a class="t-linehead" id="t-linehead0397b17"></a>王言：<a class="t" id="t0397b18"></a>「若鬪戰時，皆所不用。」</p><p><a class="t-linehead" id="t-linehead0397b18"></a>佛言：「若鬪戰時，東方有<a class="t" id="t0397b19"></a>剎利來，年在盛壯，身體丁大，驍勇有力，善<a class="t" id="t0397b20"></a>解兵法，兼知射術，種種諸術，多諸手伎，善<a class="t" id="t0397b21"></a>能調身，勇於向敵，大膽不懼，心無驚畏，見<a class="t" id="t0397b22"></a>敵不退，住所住處；彎弓遠射，能中於物，箭<a class="t" id="t0397b23"></a>不虛發，勇捍直進，能壞大陣。大王若鬪戰<a class="t" id="t0397b24"></a>時，當用何者？」</p><p><a class="t-linehead" id="t-linehead0397b24"></a>王答佛言：「用勇健者。何以故？<a class="t" id="t0397b25"></a>鬪戰之法，須勇健故。南西北方，亦復如是。」</p><p><a class="t-linehead" id="t-linehead0397b25"></a>佛<a class="t" id="t0397b26"></a>告大王：「如是。大王！若有沙門、婆羅門，五支不<a class="t" id="t0397b27"></a>具，不任福田。復有五支滿足，堪任福田，施得<a class="t" id="t0397b28"></a>大果，得大利益，極為熾盛，果報增廣。云何名<a class="t" id="t0397b29"></a>為具於五支？斷除五蓋。云<span class="corr" title="[&gt;何] cf.【麗】">何</span>斷除五蓋<span class="corr" title="[何&gt;] cf.【麗】"></span>？斷除<a class="t" id="t0397c01"></a>欲蓋、瞋恚、睡眠、調悔及疑。自知除五欲，名斷<a class="t" id="t0397c02"></a>除五蓋。云何滿足五支？滿足無學戒、定、慧、解<a class="t" id="t0397c03"></a>脫、解脫知見。若能滿足如是五支，沙門、婆羅<a class="t" id="t0397c04"></a>門，施得大果，名大熾然，果報深廣。」</p><p><a class="t-linehead" id="t-linehead0397c04"></a>爾時，世尊<a class="t" id="t0397c05"></a>即說偈言：</p><a class="t" id="t0397c06"></a><blockquote class="gatha"><p>「譬如有一人，　　驍勇有大力，<a class="t" id="t0397c07"></a><br>兼善解射術，　　眾技悉備知。<a class="t" id="t0397c08"></a><br>鬪戰須此人，　　當厚賜財寶，<a class="t" id="t0397c09"></a><br>并與其爵賞，　　不擇其種姓，<a class="t" id="t0397c10"></a><br>但錄其功勳，　　大王應如是。<a class="t" id="t0397c11"></a><br>若能行善者，　　柔和修忍辱，<a class="t" id="t0397c12"></a><br>能見四真諦，　　得入於聖位。<a class="t" id="t0397c13"></a><br>供養黠慧者，　　不應擇種姓，<a class="t" id="t0397c14"></a><br>住處悉應有，　　飲食并臥具，<a class="t" id="t0397c15"></a><br>如此之供養，　　應有具戒者。<a class="t" id="t0397c16"></a><br>於大洪流中，　　應作浮囊栰，<a class="t" id="t0397c17"></a><br>并造作橋船，　　自渡亦濟他。<a class="t" id="t0397c18"></a><br>安直多聞者，　　譬如有密雲，<a class="t" id="t0397c19"></a><br>遍覆於世界，　　電光甚赫曜，<a class="t" id="t0397c20"></a><br>雷音聲遠震，　　降注于大雨，<a class="t" id="t0397c21"></a><br>土地普沾洽，　　眾卉木叢林，<a class="t" id="t0397c22"></a><br>無不蒙潤者。　　禾稼既滋茂，<a class="t" id="t0397c23"></a><br>農夫生悅慶，　　如是信施主，<a class="t" id="t0397c24"></a><br>多聞能惠施，　　無有慳嫉者。<a class="t" id="t0397c25"></a><br>潤澤喻飲食，　　勸讓益進與，<a class="t" id="t0397c26"></a><br>如雷音遠震，　　譬如降注雨，<a class="t" id="t0397c27"></a><br>大獲於子實。　　能修布施者，<a class="t" id="t0397c28"></a><br>大獲於功德，　　後得涅槃樂。」</p></blockquote><a class="t" id="t0397c29"></a><p><a class="t-linehead" id="t-linehead0397c29"></a>佛說是已，諸比丘聞佛所說，歡喜奉行。</p><a class="t" id="t0398a01"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
