<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.12"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 12</span><span class="mirror-right">（一二）</span></h1></div><p><a class="t-linehead" id="t-linehead0376c15"></a>如是我聞：</p><p><a class="t-linehead" id="t-linehead0376c15"></a>一時，佛住王舍城仙人山中。<a class="t" id="t0376c16"></a>時，尊者阿難處於閑靜，默自思惟：「世尊昔來<a class="t" id="t0376c17"></a>說三種香，所謂根、莖、華香，一切諸香，不出此<a class="t" id="t0376c18"></a>三。然三種香，順風則聞，逆風不聞。」尊者阿難<a class="t" id="t0376c19"></a>思惟是已，即從坐起，往至佛所，禮佛足畢，在<a class="t" id="t0376c20"></a>一面立。白佛言：「世尊！我於向者，獨處閑靜，<a class="t" id="t0376c21"></a>默自思惟：『世尊所說根、莖、華等三種之香，眾<a class="t" id="t0376c22"></a>香中上。然其香氣，順風則聞，逆則不聞。』世<a class="t" id="t0376c23"></a>尊！頗復有香，逆風順風皆能聞不？」</p><p><a class="t-linehead" id="t-linehead0376c23"></a>佛告阿難：<a class="t" id="t0376c24"></a>「如是如是。世有好香，順逆皆聞。何者是耶？若<a class="t" id="t0376c25"></a>聚落城邑，若男若女，修治不殺、不盜、不婬、不<a class="t" id="t0376c26"></a>妄語、不飲酒，若諸天及得天眼者，盡皆稱嘆。<a class="t" id="t0376c27"></a>彼城邑聚落，若男若女持五戒者，如是戒香，<a class="t" id="t0376c28"></a>順逆皆聞。」</p><p><a class="t-linehead" id="t-linehead0376c28"></a>爾時，世尊即說偈言：</p><a class="t" id="t0376c29"></a><blockquote class="gatha"><p>「若栴檀沈水，　　根莖及花葉，<a class="t" id="t0377a01"></a><br>此香順風聞，　　逆風無聞者。<a class="t" id="t0377a02"></a><br>持戒香丈夫，　　芳馨遍世界，<a class="t" id="t0377a03"></a><br>名聞滿十方，　　逆順悉聞之。<a class="t" id="t0377a04"></a><br>栴檀及沈水，　　優鉢羅拔師，<a class="t" id="t0377a05"></a><br>如此香微劣，　　不如持戒香。<a class="t" id="t0377a06"></a><br>如是種種香，　　所聞處不遠，<a class="t" id="t0377a07"></a><br>戒香聞十方，　　殊勝諸天香。<a class="t" id="t0377a08"></a><br>如此清淨戒，　　不放逸為本，<a class="t" id="t0377a09"></a><br>安住無漏法，　　正智得解脫。<a class="t" id="t0377a10"></a><br>眾魔雖欲求，　　莫知其方所，<a class="t" id="t0377a11"></a><br>是名安隱道。　　此道最清淨，<a class="t" id="t0377a12"></a><br>永離於諸向，　　捨棄於眾趣。」</p></blockquote><a class="t" id="t0377a13"></a><p><a class="t-linehead" id="t-linehead0377a13"></a>說是偈已，諸比丘聞佛所說，歡喜奉行。</p><a class="t" id="t0377a14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
