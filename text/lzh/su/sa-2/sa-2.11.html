<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.11"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 11</span><span class="mirror-right">（一一）</span></h1></div><p><a class="t-linehead" id="t-linehead0376b21"></a>如是我聞：</p><p><a class="t-linehead" id="t-linehead0376b21"></a>一時，佛在舍衛國祇樹給孤<a class="t" id="t0376b22"></a>獨園。爾時，長老僧鉗從驕薩羅國遊行至舍<a class="t" id="t0376b23"></a>衛國，到祇樹給孤獨園。爾時，本二知僧鉗來<a class="t" id="t0376b24"></a>至舍衛國，著衣服瓔珞，種種莊嚴，携將其子<a class="t" id="t0376b25"></a>至僧鉗房。時，尊者僧鉗露地經行。到尊者所<a class="t" id="t0376b26"></a>而語之言：「我子稚小，不能自活，故來相見尊<a class="t" id="t0376b27"></a>者。」雖與相見，不共其語。第二第三，亦作是<a class="t" id="t0376b28"></a>說。尊者僧鉗雖復相對，了不顧視，亦不與語。<a class="t" id="t0376b29"></a>本二即言：「我來見爾，不共我語，此是爾子，爾<a class="t" id="t0376c01"></a>自養活。」著經行道頭，棄之而去，遠住遙看。爾<a class="t" id="t0376c02"></a>時，尊者亦復不共子語。本二復自思念：「今此<a class="t" id="t0376c03"></a>沙門善得解脫，能斷愛結。彼仙所斷，盡以獲<a class="t" id="t0376c04"></a>得。」不滿所願，還來取兒，負還向家。</p><p><a class="t-linehead" id="t-linehead0376c04"></a>爾時，世尊<a class="t" id="t0376c05"></a>以淨天耳過於人耳，具聞僧鉗、本二所說。爾<a class="t" id="t0376c06"></a>時，世尊即說偈言：</p><a class="t" id="t0376c07"></a><blockquote class="gatha"><p>「見來亦不喜，　　見去亦不憂，<a class="t" id="t0376c08"></a><br>捨除愛欲者，　　最上婆羅門。<a class="t" id="t0376c09"></a><br>來時既不喜，　　去時亦不憂，<a class="t" id="t0376c10"></a><br>離垢清淨行，　　名智婆羅門。」</p></blockquote><a class="t" id="t0376c11"></a><p><a class="t-linehead" id="t-linehead0376c11"></a>說是偈已，諸比丘聞佛所說，歡喜奉行。</p><a class="t" id="t0376c12"></a><blockquote class="gatha"><p>善生及惡色　　提婆并象首<a class="t" id="t0376c13"></a><br>二難陀、窒師　　般闍羅、少年<a class="t" id="t0376c14"></a><br>長老并僧鉗</p></blockquote><a class="t" id="t0376c15"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
