<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.184"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 184</span><span class="mirror-right">（一八四）</span></h1></div><p><a class="t-linehead" id="t-linehead0439b29"></a>如是我聞：</p><p><a class="t-linehead" id="t-linehead0439b29"></a>一時，佛在舍衛國祇樹給孤<a class="t" id="t0439c01"></a>獨園。爾時，佛告諸比丘：「於往昔時，俱薩羅國<a class="t" id="t0439c02"></a>有五百乘車，而以為伴，行到曠野險難之<a class="t" id="t0439c03"></a>處，無有水草。有五百賊尋逐其車，規欲摽<a class="t" id="t0439c04"></a>掠。時有天神，住曠野中，知賊欲劫，而作是<a class="t" id="t0439c05"></a>念：『我今當往詣彼車所，我當問之，彼若能答，<a class="t" id="t0439c06"></a>當為救護。設有不通，我當放捨。』思惟是已，尋<a class="t" id="t0439c07"></a>即來到行客車前，身光遍照，五百乘車盡皆<a class="t" id="t0439c08"></a>大明，即便以偈問商估言：</p><a class="t" id="t0439c09"></a><blockquote class="gatha"><p>「『誰於寤者名為睡？　　誰於睡者名為寤？<a class="t" id="t0439c10"></a><br>　誰能解達如斯義，　　宜知是時應答我。』</p></blockquote><a class="t" id="t0439c11"></a><p><a class="t-linehead" id="t-linehead0439c11"></a>「時商估中，有優婆塞，於三寶所深得淨信，歸<a class="t" id="t0439c12"></a>佛法僧，於佛法僧得了決定，無有狐疑。又於<a class="t" id="t0439c13"></a>四諦，亦無疑心。已得見諦，獲於初果。晨朝早<a class="t" id="t0439c14"></a>起，正身端坐，繫念在前，高聲誦經，誦法句<a class="t" id="t0439c15"></a>偈，及波羅緣，種種經偈。彼優婆塞說偈答<a class="t" id="t0439c16"></a>言：</p><a class="t" id="t0439c17"></a><blockquote class="gatha"><p>「『我於寤者名為睡，　　我於睡者名為寤，<a class="t" id="t0439c18"></a><br>　我知斯事悉明了，　　是故今者以偈答。』</p></blockquote><a class="t" id="t0439c19"></a><p><a class="t-linehead" id="t-linehead0439c19"></a>「爾時，天神以偈問言：</p><a class="t" id="t0439c20"></a><blockquote class="gatha"><p>「『汝今云何作是言：　　我於寤者名為睡，<a class="t" id="t0439c21"></a><br>　我於睡者名為寤？　　云何如此而答我？』</p></blockquote><a class="t" id="t0439c22"></a><p><a class="t-linehead" id="t-linehead0439c22"></a>「優婆塞以偈答言：</p><a class="t" id="t0439c23"></a><blockquote class="gatha"><p>「『斷除貪欲瞋恚癡，　　諸漏已盡阿羅漢，<a class="t" id="t0439c24"></a><br>　彼稱為寤我名睡。　　不知苦習及滅道，<a class="t" id="t0439c25"></a><br>　我於彼睡名為寤，　　天神汝今應當知。』</p></blockquote><a class="t" id="t0439c26"></a><p><a class="t-linehead" id="t-linehead0439c26"></a>「天神復說偈問言：</p><a class="t" id="t0439c27"></a><blockquote class="gatha"><p>「『善哉於寤名為睡，　　汝能善解答我問。<a class="t" id="t0439c28"></a><br>　久來不見法兄弟，　　今得相見大歡悅。<a class="t" id="t0439c29"></a><br>　今爾眾伴為汝故，　　一切安隱得歸還。』」</p></blockquote><a class="t" id="t0440a01"></a><p><a class="t-linehead" id="t-linehead0440a01"></a>佛說是已，諸比丘聞佛所說，歡喜奉行。</p><a class="t" id="t0440a02"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
