<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.110"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 110</span><span class="mirror-right">（一一〇）</span></h1></div><p><a class="t-linehead" id="t-linehead0413a27"></a>如是我聞：</p><p><a class="t-linehead" id="t-linehead0413a27"></a>一時，佛在拘尸那竭力士生<a class="t" id="t0413a28"></a>地，娑羅林中。爾時，如來涅盤時到，告阿難<a class="t" id="t0413a29"></a>曰：「汝可為我於雙樹間，北首敷座。」於時，阿<a class="t" id="t0413b01"></a>難受佛勅已，於雙樹間，北首敷座。既敷座已，<a class="t" id="t0413b02"></a>還至佛所，頂禮佛足，在一面坐。白佛言：「世<a class="t" id="t0413b03"></a>尊！我於雙樹間，北首敷座，所作已竟。」</p><p><a class="t-linehead" id="t-linehead0413b03"></a>爾時，世<a class="t" id="t0413b04"></a>尊即從坐起，往趣雙樹敷上，北首右脇而臥，<a class="t" id="t0413b05"></a>足足相累，繫心在明，起於念覺，先作涅盤<a class="t" id="t0413b06"></a>想。爾時，拘尸那竭國有一梵志名須跋陀<a class="t" id="t0413b07"></a>羅，先住彼國，其年朽邁，一百二十。時，彼國<a class="t" id="t0413b08"></a>中諸力士輩供養恭敬，尊重讚歎是阿羅<a class="t" id="t0413b09"></a>漢。時，須跋陀羅傳聞人說婆伽婆於今日夜<a class="t" id="t0413b10"></a>當入涅盤，作是念言：「我於法中，有所疑惑，<a class="t" id="t0413b11"></a>唯有瞿曇，必能解釋，決我所疑。」作是念已，即<a class="t" id="t0413b12"></a>出拘尸那竭，往詣娑羅林。</p><p><a class="t-linehead" id="t-linehead0413b12"></a>尊者阿難在外經<a class="t" id="t0413b13"></a>行，時，須跋陀見阿難已，即詣其所，白阿難<a class="t" id="t0413b14"></a>言：「我聞他說，沙門瞿曇於今日中夜當入無<a class="t" id="t0413b15"></a>餘涅盤，吾今須見，諮決所疑。」阿難答言：「梵<a class="t" id="t0413b16"></a>志！佛身疲惓，汝今擾惱。」須跋陀羅白阿難<a class="t" id="t0413b17"></a>言：「我聞如來今日中夜入無餘涅盤，我昔<a class="t" id="t0413b18"></a>曾聞宿舊仙言：『若如來、至真、等正覺出現於<a class="t" id="t0413b19"></a>世，如優曇鉢花，難可值遇。』我有少疑，思得<a class="t" id="t0413b20"></a>諮決，願聽我見。」如是三請，阿難答言：「莫擾<a class="t" id="t0413b21"></a>惱佛！」</p><a class="t" id="t0413b22"></a><p><a class="t-linehead" id="t-linehead0413b22"></a>爾時，世尊以淨天耳遙聞阿難遮須跋陀，不<a class="t" id="t0413b23"></a>聽前進。佛告阿難：「莫遮彼人，聽其前進，隨意<a class="t" id="t0413b24"></a>問難。」時，須跋陀羅聞佛慈矜，聽令前進，踊躍<a class="t" id="t0413b25"></a>歡喜，即至佛所，問訊已訖，在一面坐。白佛言：<a class="t" id="t0413b26"></a>「世尊！我有少疑，聽我問不？」佛言：「恣汝所問。」<a class="t" id="t0413b27"></a>須跋陀羅既蒙聽許，白佛言：「世尊！外道六師<a class="t" id="t0413b28"></a>種種異見，富蘭那迦葉、未迦梨俱賒梨子、阿<a class="t" id="t0413b29"></a>闍耶毘羅坻子、阿闍多翅舍婆羅、迦尼陀迦<a class="t" id="t0413c01"></a>旃延、尼乾陀闍提子，斯等六師各各自稱已<a class="t" id="t0413c02"></a>為世尊竟，為實得一切智不？」</p><p><a class="t-linehead" id="t-linehead0413c02"></a>爾時，世尊即<a class="t" id="t0413c03"></a>說偈言：</p><a class="t" id="t0413c04"></a><blockquote class="gatha"><p>「三十一出家，　　爾來過五十，<a class="t" id="t0413c05"></a><br>推求諸善法，　　戒定行明達。<a class="t" id="t0413c06"></a><br>一切諸世間，　　不知實方所，<a class="t" id="t0413c07"></a><br>況知實法者？　　若修八正道，<a class="t" id="t0413c08"></a><br>能獲於初果，　　乃至第四果；<a class="t" id="t0413c09"></a><br>若不修八正，　　初果不可知，<a class="t" id="t0413c10"></a><br>況復第四果？　　我於大眾中，<a class="t" id="t0413c11"></a><br>說法師子吼，　　如此正法外，<a class="t" id="t0413c12"></a><br>亦無有沙門，　　及與婆羅門。」</p></blockquote><a class="t" id="t0413c13"></a><p><a class="t-linehead" id="t-linehead0413c13"></a>佛說是時，須跋陀羅遠塵離垢，得法眼淨。時，<a class="t" id="t0413c14"></a>須跋陀羅整欝多羅僧，合掌向佛，白佛言：「世<a class="t" id="t0413c15"></a>尊！我今已得過三惡道。」時，須跋陀羅白阿難<a class="t" id="t0413c16"></a>言：「善哉！阿難！汝獲大利，為佛弟子，給侍第一。<a class="t" id="t0413c17"></a>我於今者，亦得善利，於佛法中，願得出家。」阿<a class="t" id="t0413c18"></a>難合掌白佛言：「須跋陀羅於佛法中，願樂出<a class="t" id="t0413c19"></a>家。」爾時，世尊即告須跋陀羅：「善來比丘！鬚髮<a class="t" id="t0413c20"></a>自落，法衣著身。」即得具戒，得具戒已，即成羅<a class="t" id="t0413c21"></a>漢。</p><p><a class="t-linehead" id="t-linehead0413c21"></a>須跋陀羅即作是念：「我今不忍見於世尊<a class="t" id="t0413c22"></a>入般涅盤，我當先入。」須跋陀羅即時先入<a class="t" id="t0413c23"></a>涅盤，如來於後亦入涅盤。爾時，眾中有一<a class="t" id="t0413c24"></a>比丘。而說偈言：</p><a class="t" id="t0413c25"></a><blockquote class="gatha"><p>「雙樹入涅盤，　　枝條四遍布，<a class="t" id="t0413c26"></a><br>上下而雨花，　　繽紛散佛上。<a class="t" id="t0413c27"></a><br>所以雨花者，　　世尊入涅盤。」</p></blockquote><a class="t" id="t0413c28"></a><p><a class="t-linehead" id="t-linehead0413c28"></a>釋提桓因復說偈言：</p><a class="t" id="t0413c29"></a><blockquote class="gatha"><p>「諸行無常，　　是生滅法，　　生滅滅已，<a class="t" id="t0414a01"></a><br>乃名涅盤。」</p></blockquote><a class="t" id="t0414a02"></a><p><a class="t-linehead" id="t-linehead0414a02"></a>時，梵主天復說偈言：</p><a class="t" id="t0414a03"></a><blockquote class="gatha"><p>「世間有生類，　　捨身歸終滅，<a class="t" id="t0414a04"></a><br>今者大聖尊，　　具足於十力，<a class="t" id="t0414a05"></a><br>世尊無等倫，　　今入於涅盤。」</p></blockquote><a class="t" id="t0414a06"></a><p><a class="t-linehead" id="t-linehead0414a06"></a>時，尊者阿那律復說偈言：</p><a class="t" id="t0414a07"></a><blockquote class="gatha"><p>「法主意止住，　　出入息已斷，<a class="t" id="t0414a08"></a><br>如來所成就，　　行力悉滿足。<a class="t" id="t0414a09"></a><br>今入於涅盤，　　其心無怖畏，<a class="t" id="t0414a10"></a><br>都捨於諸受，　　如油盡燈滅，<a class="t" id="t0414a11"></a><br>滅有入涅盤，　　心意得解脫。」</p></blockquote><a class="t" id="t0414a12"></a><p><a class="t-linehead" id="t-linehead0414a12"></a>時，眾覩已，身毛皆竪。佛入涅盤始經七日，爾<a class="t" id="t0414a13"></a>時，阿難闍維如來右遶說偈：</p><a class="t" id="t0414a14"></a><blockquote class="gatha"><p>「大悲梵世尊！　　體同真淨寶，<a class="t" id="t0414a15"></a><br>有大神通力，　　火出自然身，<a class="t" id="t0414a16"></a><br>千<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>用纏身，　　內外二不燒。」</p></blockquote><a class="t" id="t0414a17"></a><h2>二誦第一</h2><a class="t" id="t0414a18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
