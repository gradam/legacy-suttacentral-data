<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.114"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 114</span><span class="mirror-right">（一一四）</span></h1></div><p><a class="t-linehead" id="t-linehead0415b23"></a>如是我聞：</p><p><a class="t-linehead" id="t-linehead0415b23"></a>一時，佛在舍衛國祇樹給孤<a class="t" id="t0415b24"></a>獨園。爾時，尊者摩訶迦葉住舊園林毘舍佉<a class="t" id="t0415b25"></a>講堂中。時，尊者迦葉於日沒時，從禪定起，往<a class="t" id="t0415b26"></a>至佛所，禮佛足已，在一面坐。佛告迦葉：「汝<a class="t" id="t0415b27"></a>可教授諸比丘等，當為說法。所以者何？我恒<a class="t" id="t0415b28"></a>教授，汝亦應爾。我常為諸比丘說法，汝亦應<a class="t" id="t0415b29"></a>爾。」</p><p><a class="t-linehead" id="t-linehead0415b29"></a>迦葉白佛：「是諸比丘，難可教授，不能受<a class="t" id="t0415b30"></a>語。」</p><p><a class="t-linehead" id="t-linehead0415b30"></a>佛告迦葉：「汝於今者，見何因緣，而不為<a class="t" id="t0415c01"></a>說？」</p><p><a class="t-linehead" id="t-linehead0415c01"></a>迦葉對曰：「若不信者，退失善法，便生懈<a class="t" id="t0415c02"></a>怠，無有<span class="corr" title="[漸&gt;慚]">慚</span>愧，愚癡無智，貪著他物，有恚害<a class="t" id="t0415c03"></a>心，睡蓋所覆，掉動不停，於法疑惑，深著我<a class="t" id="t0415c04"></a>見，具於煩惱垢污之心，喜瞋失念，無暫定，<a class="t" id="t0415c05"></a>有如是等種種不善惡法，決定具有。如斯等<a class="t" id="t0415c06"></a>人，尚無少善，況復增進善法，無有退失？若復<a class="t" id="t0415c07"></a>有人，具於信心，不退善法，精進不倦，能修慚<a class="t" id="t0415c08"></a>愧，有智之人，具行善法，無有貪想，遠離瞋<a class="t" id="t0415c09"></a>嫌，除睡眠蓋，心不掉動，無有疑惑，不著身<a class="t" id="t0415c10"></a>見，心淨無染，不喜瞋恚，能住心念，具於禪<a class="t" id="t0415c11"></a>定，善法不退，若有具上種種善法，我尚不<a class="t" id="t0415c12"></a>說彼人善法停住，況不增長？如斯等人，於日<a class="t" id="t0415c13"></a>夜中，善法增長。」</p><p><a class="t-linehead" id="t-linehead0415c13"></a>佛告迦葉：「如是！如是！如汝所<a class="t" id="t0415c14"></a>說。若不信者，退失善法，乃至如斯等人，尚<a class="t" id="t0415c15"></a>無少善，況復增長？若復有人，具信心者，不<a class="t" id="t0415c16"></a>退善法，乃至我尚不說彼人善法停住，況不<a class="t" id="t0415c17"></a>增長？」</p><p><a class="t-linehead" id="t-linehead0415c17"></a>時，諸比丘聞佛所說，歡喜奉行。</p><a class="t" id="t0415c18"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
