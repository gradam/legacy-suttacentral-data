<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.153"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 153</span><span class="mirror-right">（一五三）</span></h1></div><p><a class="t-linehead" id="t-linehead0431b24"></a>如是我聞：</p><p><a class="t-linehead" id="t-linehead0431b24"></a>一時，佛在迦毘羅衛國尼拘<a class="t" id="t0431b25"></a>陀林。時釋摩男與五百優婆塞往詣佛所，頂<a class="t" id="t0431b26"></a>禮佛足，在一面坐，白佛言：「世尊！如佛所說<a class="t" id="t0431b27"></a>優婆塞義，在家白衣具丈夫志，歸命三寶，自<a class="t" id="t0431b28"></a>言我是優婆塞者，云何而得須陀洹果？乃至<a class="t" id="t0431b29"></a>阿那含耶？」</p><p><a class="t-linehead" id="t-linehead0431b29"></a>佛告釋摩男：「斷除三結，身見、戒<a class="t" id="t0431c01"></a>取，及疑網等。斷三結已，成須陀洹，更不復<a class="t" id="t0431c02"></a>受三塗之身，於無上道，生決定信，人天七返，<a class="t" id="t0431c03"></a>盡諸苦際，入於涅槃，是名優婆塞得須陀洹。」</p><a class="t" id="t0431c04"></a><p><a class="t-linehead" id="t-linehead0431c04"></a>又問：「云何而得斯陀含果？」</p><p><a class="t-linehead" id="t-linehead0431c04"></a>佛告摩訶男：「斷三<a class="t" id="t0431c05"></a>結已，薄婬怒癡，名斯陀含。」</p><p><a class="t-linehead" id="t-linehead0431c05"></a>又問：「云何而得阿<a class="t" id="t0431c06"></a>那含果？」</p><p><a class="t-linehead" id="t-linehead0431c06"></a>佛告摩訶男：「若能斷三結及五下分，<a class="t" id="t0431c07"></a>成阿那含。」</p><p><a class="t-linehead" id="t-linehead0431c07"></a>時摩訶男及五百優婆塞聞此法<a class="t" id="t0431c08"></a>已，心生歡喜，而白佛言：「世尊！甚為希有！諸<a class="t" id="t0431c09"></a>在家者，獲此勝利，一切咸應作優婆塞。」時摩<a class="t" id="t0431c10"></a>訶男及諸優婆塞作是語已，禮佛而退。</p><p><a class="t-linehead" id="t-linehead0431c10"></a>諸比<a class="t" id="t0431c11"></a>丘等聞佛所說，歡喜奉行。</p><a class="t" id="t0431c12"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
