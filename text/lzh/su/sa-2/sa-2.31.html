<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.31"><article><div class="mirror hgroup"><p class="division"><span class="mirror-left">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left">SA-2 31</span><span class="mirror-right">（三一）</span></h1></div><p><a class="t-linehead" id="t-linehead0383a19"></a>如是我聞：</p><p><a class="t-linehead" id="t-linehead0383a19"></a>一時，佛在優樓比螺聚落尼<a class="t" id="t0383a20"></a>連禪河菩提樹下，成佛未久。爾時，魔王而作<a class="t" id="t0383a21"></a>是念：「佛在優樓比螺聚落尼連禪河菩提樹<a class="t" id="t0383a22"></a>下，成佛未久。我當詣彼，伺求其便。」作是念已，<a class="t" id="t0383a23"></a>往詣佛所，而說偈言：</p><a class="t" id="t0383a24"></a><blockquote class="gatha"><p>「汝獨處閑靜，　　閉默常寂然，<a class="t" id="t0383a25"></a><br>光顏顯神體，　　諸根悉悅豫。<a class="t" id="t0383a26"></a><br>譬如失財者，　　後還獲於財，<a class="t" id="t0383a27"></a><br>汝今翫禪寂，　　歡喜亦如是。<a class="t" id="t0383a28"></a><br>既能遺國榮，　　亦不悕名利，<a class="t" id="t0383a29"></a><br>何不與諸人，　　而共為親友？」</p></blockquote><a class="t" id="t0383b01"></a><p><a class="t-linehead" id="t-linehead0383b01"></a>爾時，世尊以偈答言：</p><a class="t" id="t0383b02"></a><blockquote class="gatha"><p>「我久獲禪定，　　其心常寂然，<a class="t" id="t0383b03"></a><br>破壞汝欲軍，　　得於無上財。<a class="t" id="t0383b04"></a><br>我根恒恬豫，　　心中得寂滅，<a class="t" id="t0383b05"></a><br>以壞汝欲軍，　　修道情歡喜。<a class="t" id="t0383b06"></a><br>獨一離憒閙，　　安用親友為？」</p></blockquote><a class="t" id="t0383b07"></a><p><a class="t-linehead" id="t-linehead0383b07"></a>爾時，魔王復說偈言：</p><a class="t" id="t0383b08"></a><blockquote class="gatha"><p>「汝已獲正道，　　安隱向涅槃，<a class="t" id="t0383b09"></a><br>既以得妙法，　　宜常戢在懷，<a class="t" id="t0383b10"></a><br>誠應獨了知，　　何以教眾人？」</p></blockquote><a class="t" id="t0383b11"></a><p><a class="t-linehead" id="t-linehead0383b11"></a>爾時，世尊復說偈言：</p><a class="t" id="t0383b12"></a><blockquote class="gatha"><p>「人不屬魔者，　　諮吾彼岸法，<a class="t" id="t0383b13"></a><br>我為正分別，　　諦實得盡滅，<a class="t" id="t0383b14"></a><br>止心不放逸，　　魔不得其便。」</p></blockquote><a class="t" id="t0383b15"></a><p><a class="t-linehead" id="t-linehead0383b15"></a>爾時，魔王復說偈言：</p><a class="t" id="t0383b16"></a><blockquote class="gatha"><p>「譬如白石山，　　其色類脂膏，<a class="t" id="t0383b17"></a><br>群鳥不別知，　　飛來而噏食。<a class="t" id="t0383b18"></a><br>既不得其味，　　<span class="gaiji">［口＊（隹／乃）］<!--gaiji,,1[口＊（隹／乃）],2,3--></span>傷而虛還，<a class="t" id="t0383b19"></a><br>我今亦如是，　　徒來無所為。」</p></blockquote><a class="t" id="t0383b20"></a><p><a class="t-linehead" id="t-linehead0383b20"></a>爾時，魔王說是偈已，憂愁苦惱，極生悔恨，向<a class="t" id="t0383b21"></a>一空處，蹲踞獨坐，以箭畫地，思作方計。時，魔<a class="t" id="t0383b22"></a>三女：一名極愛，二名悅彼，三名適意。時，魔三<a class="t" id="t0383b23"></a>女往至魔邊，向父說偈：</p><a class="t" id="t0383b24"></a><blockquote class="gatha"><p>「父今名丈夫，　　何以懷憂愁？<a class="t" id="t0383b25"></a><br>我當以欲羂，　　羂彼如捕鳥，<a class="t" id="t0383b26"></a><br>將來至父所，　　使父得自在。」</p></blockquote><a class="t" id="t0383b27"></a><p><a class="t-linehead" id="t-linehead0383b27"></a>爾時，魔王說偈答言：</p><a class="t" id="t0383b28"></a><blockquote class="gatha"><p>「彼人善斷欲，　　不可以欲牽，<a class="t" id="t0383b29"></a><br>已過魔境界，　　是故我懷憂。」</p></blockquote><a class="t" id="t0383c01"></a><p><a class="t-linehead" id="t-linehead0383c01"></a>彼魔三女化其形容，極為端嚴，往至佛所，<a class="t" id="t0383c02"></a>即禮佛足，在一面立。三女同聲，俱白佛言：「我<a class="t" id="t0383c03"></a>故來供養，與佛策使。」爾時，世尊無上斷愛，了<a class="t" id="t0383c04"></a>不顧視，第二第三，亦作是語，佛不觀察。</p><p><a class="t-linehead" id="t-linehead0383c04"></a>時，魔<a class="t" id="t0383c05"></a>三女退在一處，自共議論：「男子之法，所好各<a class="t" id="t0383c06"></a>異，或愛小者，或愛中者，或愛大者。」即時一<a class="t" id="t0383c07"></a>女，化作六百女人，或作小女，或作童女，或作<a class="t" id="t0383c08"></a>未嫁女，或作已嫁女，或作已產女，或作未產<a class="t" id="t0383c09"></a>女，化作如是眾多女已，俱往佛所，白佛言：「世<a class="t" id="t0383c10"></a>尊！我等今來供養世尊，為其策使，給侍手足。」<a class="t" id="t0383c11"></a>佛不觀察，第二第三，亦如是說，都不顧視。</p><p><a class="t-linehead" id="t-linehead0383c11"></a>時，<a class="t" id="t0383c12"></a>魔女等復退一處，更共語言：「此必得無上斷<a class="t" id="t0383c13"></a>愛欲解脫故，若不爾者，應見我等狂亂吐血，<a class="t" id="t0383c14"></a>或能心裂。我等當往其所，以偈問難。」魔女<a class="t" id="t0383c15"></a>極愛以偈問曰：</p><a class="t" id="t0383c16"></a><blockquote class="gatha"><p>「端拱樹下坐，　　閑靜獨思惟，<a class="t" id="t0383c17"></a><br>為失於財寶，　　為欲求大財？<a class="t" id="t0383c18"></a><br>城邑聚落中，　　都無愛著心，<a class="t" id="t0383c19"></a><br>何不與眾人，　　而共作親友？」</p></blockquote><a class="t" id="t0383c20"></a><p><a class="t-linehead" id="t-linehead0383c20"></a>爾時，世尊說偈答言：</p><a class="t" id="t0383c21"></a><blockquote class="gatha"><p>「我以得大財，　　心中得寂滅，<a class="t" id="t0383c22"></a><br>我壞愛欲軍，　　妙色都不著。<a class="t" id="t0383c23"></a><br>獨處而坐禪，　　最受第一樂，<a class="t" id="t0383c24"></a><br>以是因緣故，　　都不求親友。」</p></blockquote><a class="t" id="t0383c25"></a><p><a class="t-linehead" id="t-linehead0383c25"></a>魔女適意復說偈言：</p><a class="t" id="t0383c26"></a><blockquote class="gatha"><p>「比丘住何處，　　能度五駛流，<a class="t" id="t0383c27"></a><br>六駛流亦過？　　入何禪定中，<a class="t" id="t0383c28"></a><br>得度大欲岸，　　永離有攝縛？」</p></blockquote><a class="t" id="t0383c29"></a><p><a class="t-linehead" id="t-linehead0383c29"></a>爾時，世尊復說偈言：</p><a class="t" id="t0384a01"></a><blockquote class="gatha"><p>「身獲柔軟樂，　　心得善解脫，<a class="t" id="t0384a02"></a><br>心離於諸業，　　意不復退轉。<a class="t" id="t0384a03"></a><br>得斷覺觀法，　　得離瞋愛掉，<a class="t" id="t0384a04"></a><br>得住此處住，　　能度五駛流。<a class="t" id="t0384a05"></a><br>并度第六者，　　作如是坐禪，<a class="t" id="t0384a06"></a><br>能度大欲結，　　并離有攝流。」</p></blockquote><a class="t" id="t0384a07"></a><p><a class="t-linehead" id="t-linehead0384a07"></a>魔女悅彼復說偈言：</p><a class="t" id="t0384a08"></a><blockquote class="gatha"><p>「已斷於愛結，　　離眾所著處，<a class="t" id="t0384a09"></a><br>多欲度駛流，　　多欲度死岸，<a class="t" id="t0384a10"></a><br>唯有黠慧者，　　能度如斯難。」</p></blockquote><a class="t" id="t0384a11"></a><p><a class="t-linehead" id="t-linehead0384a11"></a>爾時，世尊復說偈言：</p><a class="t" id="t0384a12"></a><blockquote class="gatha"><p>「大精進濟拔，　　如來正法度，<a class="t" id="t0384a13"></a><br>如法得度脫，　　智者莫不欣。」</p></blockquote><a class="t" id="t0384a14"></a><p><a class="t-linehead" id="t-linehead0384a14"></a>三女不果所願，還至父所。爾時，魔王呵責三<a class="t" id="t0384a15"></a>女，因說偈言：</p><a class="t" id="t0384a16"></a><blockquote class="gatha"><p>「三女占壞彼，　　形容猶如電，<a class="t" id="t0384a17"></a><br>向彼大精進，　　如風吹兜羅。<a class="t" id="t0384a18"></a><br>爪以欲壞山，　　齒齚於鐵丸，<a class="t" id="t0384a19"></a><br>嬰愚以藕絲，　　欲懸於太山。<a class="t" id="t0384a20"></a><br>佛已度眾著，　　欲共彼講論，<a class="t" id="t0384a21"></a><br>羂摾欲捕風，　　欲下虛空月。<a class="t" id="t0384a22"></a><br>以手掬大海，　　望欲得乾竭，<a class="t" id="t0384a23"></a><br>佛已離諸著，　　欲往共講論。<a class="t" id="t0384a24"></a><br>舉脚度須彌，　　大海中覓地，<a class="t" id="t0384a25"></a><br>佛已出諸著，　　而往共講論。」</p></blockquote><a class="t" id="t0384a26"></a><p><a class="t-linehead" id="t-linehead0384a26"></a>魔王憂愁悔恨，於即滅沒，還于天宮。</p><a class="t" id="t0384a27"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p></aside></section></div></body></html>
