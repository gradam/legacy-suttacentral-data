<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.22"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 22</span><span class="mirror-right">（二二）</span></h1></div><p><a class="t-linehead" id="t-linehead0380c19"></a>如是我聞：</p><p><a class="t-linehead" id="t-linehead0380c19"></a>一時，佛在舍衛國祇樹給孤<a class="t" id="t0380c20"></a>獨園。爾時，眾多比丘著衣持鉢入城乞食。爾<a class="t" id="t0380c21"></a>時，有一年少新學比丘，不以時節入於聚落。<a class="t" id="t0380c22"></a>時，諸比丘處處見彼新學比丘，而語之言：「汝<a class="t" id="t0380c23"></a>今新學，未知對治法門，云何處處經歷諸家？」<a class="t" id="t0380c24"></a>新學比丘白諸比丘言：「大德諸長老等皆往<a class="t" id="t0380c25"></a>諸家，云何遮我不至諸家？」</p><p><a class="t-linehead" id="t-linehead0380c25"></a>時，諸比丘乞食食<a class="t" id="t0380c26"></a>已，收攝衣鉢，洗足已，往至佛所，頂禮佛足，在<a class="t" id="t0380c27"></a>一面坐。諸比丘等白佛言：「世尊！我等入城乞<a class="t" id="t0380c28"></a>食，見一年少新學比丘，不以時節，往至諸家。<a class="t" id="t0380c29"></a>我等語言：『汝是新學，未知對治，何緣非時往<a class="t" id="t0381a01"></a>至他家？』答我等言：『諸老比丘亦到諸家，何故<a class="t" id="t0381a02"></a>獨自而遮我耶？』」</p><p><a class="t-linehead" id="t-linehead0381a02"></a>爾時，世尊告諸比丘：「大曠野<a class="t" id="t0381a03"></a>中有一大池，有諸大象入彼池中，以鼻拔取<a class="t" id="t0381a04"></a>池中藕根，淨抖擻已，用水洗之，然後乃食，<a class="t" id="t0381a05"></a>身體肥盛，極得氣力。諸小象等亦復食藕，<a class="t" id="t0381a06"></a>不知抖擻并及水洗，合埿出食，後轉羸<a class="t" id="t0381a07"></a>瘦，無有氣力，若死若近死。」</p><p><a class="t-linehead" id="t-linehead0381a07"></a>爾時，世尊而說偈<a class="t" id="t0381a08"></a>言：</p><a class="t" id="t0381a09"></a><blockquote class="gatha"><p>「大象入池時，　　以鼻拔藕根，<a class="t" id="t0381a10"></a><br>抖擻洗去泥，　　然後方食之。<a class="t" id="t0381a11"></a><br>若有諸比丘，　　具修清白法，<a class="t" id="t0381a12"></a><br>若受於利養，　　無過能染著，<a class="t" id="t0381a13"></a><br>是名修行者，　　猶如彼大象。<a class="t" id="t0381a14"></a><br>不善解方便，　　後受於過患，<a class="t" id="t0381a15"></a><br>後受其苦惱，　　如彼小象等。」</p></blockquote><a class="t" id="t0381a16"></a><p><a class="t-linehead" id="t-linehead0381a16"></a>諸比丘聞佛所說，歡喜奉行。</p><a class="t" id="t0381a17"></a><blockquote class="gatha"><p>阿難與結髮　　及以二陀驃<a class="t" id="t0381a18"></a><br>賊并散倒吒　　拔彌、慚愧根<a class="t" id="t0381a19"></a><br>苦子并覆瘡　　小大食藕根</p></blockquote><a class="t" id="t0381a20"></a><p class="endsutta"><span class="t-juanname">別譯雜阿含經卷第一</span></p>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
