<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.112"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 112</span><span class="mirror-right">（一一二）</span></h1></div><p><a class="t-linehead" id="t-linehead0414c12"></a>如是我聞：</p><p><a class="t-linehead" id="t-linehead0414c12"></a>一時，佛在舍衛國祇樹給孤<a class="t" id="t0414c13"></a>獨園。爾時，佛告諸比丘：「若有比丘將欲往詣<a class="t" id="t0414c14"></a>於檀越家，先作是念：『若有所施，當速與我，勿<a class="t" id="t0414c15"></a>令遲晚，至心施我，莫不至誠，願使多得，勿令<a class="t" id="t0414c16"></a>寡少。惠我精細，勿得麁澁。』若作是念，決定<a class="t" id="t0414c17"></a>意者，往檀越家。檀越雖與，不至心施，不恭敬<a class="t" id="t0414c18"></a>與，雖施飲食，不令豐足，與其麁澁，不與精細，<a class="t" id="t0414c19"></a>設有施與，遲緩不速。而此比丘，不稱意故，羞<a class="t" id="t0414c20"></a>恥愁憂，生損減心。而此比丘應作是念：『至檀<a class="t" id="t0414c21"></a>越舍，彼非己家，云何而得稱遂其心？何故<a class="t" id="t0414c22"></a>生念，欲令檀越速施不遲，乃至精細，不用麁<a class="t" id="t0414c23"></a>澁？』若作是念，設無所得，心不悔恨，離於增<a class="t" id="t0414c24"></a>減，無有怨嫌。設彼檀越少有所施，不至心與，<a class="t" id="t0414c25"></a>遲晚不速，乃至與麁，不與精細，如是比丘心<a class="t" id="t0414c26"></a>不嫌恨，亦不愧恥，心無增減。迦葉比丘作如<a class="t" id="t0414c27"></a>是心，至檀越所，斯非己家，云何而得自稱其<a class="t" id="t0414c28"></a>意，望彼至心，速施不遲，乃至精細，莫得麁<a class="t" id="t0414c29"></a>澁？迦葉比丘作如是念，至檀越家，雖不得<a class="t" id="t0415a01"></a>施，都無慚恥，心不損減。是故比丘，應作是<a class="t" id="t0415a02"></a>心，至於他家。不應生念，速施於我，乃至精<a class="t" id="t0415a03"></a>細。是故汝等當作是學，如迦葉比丘往檀越<a class="t" id="t0415a04"></a>家。」</p><p><a class="t-linehead" id="t-linehead0415a04"></a>時，諸比丘聞佛所說，歡喜奉行。</p><a class="t" id="t0415a05"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
