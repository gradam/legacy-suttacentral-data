<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.28"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 28</span><span class="mirror-right">（二八）</span></h1></div><p><a class="t-linehead" id="t-linehead0382a20"></a>如是我聞：</p><p><a class="t-linehead" id="t-linehead0382a20"></a>一時，佛在王舍城耆闍崛山。<a class="t" id="t0382a21"></a>爾時，世尊於其中夜露地經行，洗足已，入靜<a class="t" id="t0382a22"></a>房中，整身端坐，繫念在前。魔王波旬作是念<a class="t" id="t0382a23"></a>言：「瞿曇沙門在王舍城耆闍崛山中，露地經<a class="t" id="t0382a24"></a>行。我當往彼，而作嬈亂。」爾時，魔王即自變形<a class="t" id="t0382a25"></a>作蟒蛇身，其形長大，猶如大船。雙目晃朗，如<a class="t" id="t0382a26"></a><span class="corr" title="[矯&gt;憍] cf.【麗】">憍</span>薩羅鉢。吐舌炎炎，又如掣電。出入息聲，如<a class="t" id="t0382a27"></a>大雷震。住於佛前，以身遶佛，引頸舉頭，當佛<a class="t" id="t0382a28"></a>頂上。</p><p><a class="t-linehead" id="t-linehead0382a28"></a>爾時，世尊知魔嬈亂，而說偈言：</p><a class="t" id="t0382a29"></a><blockquote class="gatha"><p>「我處于閑寂，　　繫心正解脫，<a class="t" id="t0382b01"></a><br>安禪修其身，　　如昔諸佛法。<a class="t" id="t0382b02"></a><br>毒蛇極猛暴，　　狀貌甚可畏，<a class="t" id="t0382b03"></a><br>蚊虻及蚤蝨，　　種種諸惱觸，<a class="t" id="t0382b04"></a><br>不動我一毛，　　況能令我畏？<a class="t" id="t0382b05"></a><br>假使虛空裂，　　大地皆振動，<a class="t" id="t0382b06"></a><br>一切諸眾生，　　皆生大驚懼，<a class="t" id="t0382b07"></a><br>欲令我怖畏，　　終無有是處。<a class="t" id="t0382b08"></a><br>設復有毒箭，　　中于我心者，<a class="t" id="t0382b09"></a><br>當于被箭時，　　終不求救護，<a class="t" id="t0382b10"></a><br>然復此毒箭，　　亦不能中我。」</p></blockquote><a class="t" id="t0382b11"></a><p><a class="t-linehead" id="t-linehead0382b11"></a>爾時，魔王聞佛說偈，而作是念：「瞿曇沙門已<a class="t" id="t0382b12"></a>知我心。」生大怖畏，憂愁悔恨，即變形去，還于<a class="t" id="t0382b13"></a>天宮。</p><a class="t" id="t0382b14"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
