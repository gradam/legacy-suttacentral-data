<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.104"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 104</span><span class="mirror-right">（一〇四）</span></h1></div><p><a class="t-linehead" id="t-linehead0411a02"></a>如是我聞：</p><p><a class="t-linehead" id="t-linehead0411a02"></a>一時，佛遊拘薩羅國。時，彼<a class="t" id="t0411a03"></a>國中有一阿蘭若住處，爾時世尊與諸大眾<a class="t" id="t0411a04"></a>比丘僧俱在彼止宿。於時，世尊讚斯住處，<a class="t" id="t0411a05"></a>說阿蘭若住處法。</p><p><a class="t-linehead" id="t-linehead0411a05"></a>時，梵主天知如來遊於拘<a class="t" id="t0411a06"></a>薩羅，與比丘眾止宿阿蘭若住處，讚歎阿蘭<a class="t" id="t0411a07"></a>若住處，說阿蘭若住處法。梵主天王作是念<a class="t" id="t0411a08"></a>言：「我今當詣佛所，讚歎隨喜。」時，梵主天即於<a class="t" id="t0411a09"></a>彼沒，譬如壯士屈申臂頃，來詣佛所，頂禮<a class="t" id="t0411a10"></a>佛足，在一面坐。即說偈言：</p><a class="t" id="t0411a11"></a><blockquote class="gatha"><p>「處靜有敷具，　　應斷於結縛，<a class="t" id="t0411a12"></a><br>若不能愛樂，　　還應住僧中。<a class="t" id="t0411a13"></a><br>恒應正憶念，　　調根行乞食，<a class="t" id="t0411a14"></a><br>具足禁戒者，　　應至空靜處。<a class="t" id="t0411a15"></a><br>放捨於怖懼，　　堅住於無畏，<a class="t" id="t0411a16"></a><br>斷除憍慢者，　　堅心處中住。<a class="t" id="t0411a17"></a><br>如是我所聞，　　不應懷疑惑，<a class="t" id="t0411a18"></a><br>一千阿羅漢，　　於此斷生死。<a class="t" id="t0411a19"></a><br>學者二五百，　　千一百須陀，<a class="t" id="t0411a20"></a><br>隨流修正道，　　<span class="corr" title="[長&gt;終] cf.【麗】">終</span>不趣邪徑。<a class="t" id="t0411a21"></a><br>不能具宣說，　　諸道得果者，<a class="t" id="t0411a22"></a><br>所以不能說，　　畏懼不信敬。」</p></blockquote><a class="t" id="t0411a23"></a><p><a class="t-linehead" id="t-linehead0411a23"></a>時，梵主天說是偈已，頂禮佛足，還於天宮。</p><a class="t" id="t0411a24"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
