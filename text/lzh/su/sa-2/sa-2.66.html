<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-2.66"><article><div class="mirror hgroup"><p class="division"><span class="mirror-left latin">Saṃyuktāgama (2nd)</span><span class="mirror-right">別譯雜阿含經</span></p><h1 class="mirror-row"><span class="mirror-left latin">SA-2 66</span><span class="mirror-right">（六六）</span></h1></div><p><a class="t-linehead" id="t-linehead0396b08"></a>如是我聞：</p><p><a class="t-linehead" id="t-linehead0396b08"></a>一時，佛在舍衛國祇樹給孤<a class="t" id="t0396b09"></a>獨園。爾時，波斯匿王於閑靜處作是思惟：「頗<a class="t" id="t0396b10"></a>有一法能得現利，及後世利？」作是念已，往詣<a class="t" id="t0396b11"></a>佛所，頂禮佛足，退坐一面，白佛言：「世尊！頗<a class="t" id="t0396b12"></a>有一法能得現利、後世利不？」</p><p><a class="t-linehead" id="t-linehead0396b12"></a>佛告王曰：「我<a class="t" id="t0396b13"></a>有一法，修行增廣，現在未來多所饒益。所謂<a class="t" id="t0396b14"></a>修行不放逸法，現得利益，來世亦利。譬如大<a class="t" id="t0396b15"></a>地，能生百穀。一切草木一切善法，亦因不放<a class="t" id="t0396b16"></a>逸生。不放逸增長，不放逸廣大。大王！猶如<a class="t" id="t0396b17"></a>大地，一切種子，因地而生，因地增廣。一切眾<a class="t" id="t0396b18"></a>生，因不放逸，亦復如是。一切根香中，黑堅<a class="t" id="t0396b19"></a>實香最為第一，此事亦爾，一切善法，因不放<a class="t" id="t0396b20"></a>逸。堅實香中，赤栴檀為第一，此事亦爾，一<a class="t" id="t0396b21"></a>切善法，因不放逸為本。不放逸者，是實法因。<a class="t" id="t0396b22"></a>不放逸者，善法生處。一切華鬘中，乾陀婆梨<a class="t" id="t0396b23"></a>琴華鬘最為第一。一切善法中，不放逸第一。<a class="t" id="t0396b24"></a>餘如上說。</p><a class="t" id="t0396b25"></a><p><a class="t-linehead" id="t-linehead0396b25"></a>「一切水生華中，青蓮華第一。一切善法中，不<a class="t" id="t0396b26"></a>放逸第一。餘如上說。</p><a class="t" id="t0396b27"></a><p><a class="t-linehead" id="t-linehead0396b27"></a>「一切畜生跡中，象跡最大。一切善法中，不放<a class="t" id="t0396b28"></a>逸第一。餘如上說。</p><a class="t" id="t0396b29"></a><p><a class="t-linehead" id="t-linehead0396b29"></a>「如與賊戰，能先<span class="corr" title="[諸&gt;出] cf.【麗】">出</span>鬪，名為第一。一切善法，不<a class="t" id="t0396c01"></a>放逸第一。餘如上說。</p><a class="t" id="t0396c02"></a><p><a class="t-linehead" id="t-linehead0396c02"></a>「一切獸中，師子第一。善法之中，不放逸第一。<a class="t" id="t0396c03"></a>餘如上說。</p><a class="t" id="t0396c04"></a><p><a class="t-linehead" id="t-linehead0396c04"></a>「一切樓觀，高波那寫最為第一。善法之中，<a class="t" id="t0396c05"></a>不放逸第一。餘如上說。</p><a class="t" id="t0396c06"></a><p><a class="t-linehead" id="t-linehead0396c06"></a>「一切閻浮提樹，閻浮提界上樹最為第一。善<a class="t" id="t0396c07"></a>法之中，不放逸為第一。餘如上說。</p><a class="t" id="t0396c08"></a><p><a class="t-linehead" id="t-linehead0396c08"></a>「一切詹婆羅樹中，鳩羅苦婆羅最為第一。<a class="t" id="t0396c09"></a>諸善法中，不放逸第一。餘如上說。</p><a class="t" id="t0396c10"></a><p><a class="t-linehead" id="t-linehead0396c10"></a>「一切波吒羅樹中，錦文芭吒羅為第一。諸善<a class="t" id="t0396c11"></a>法中，不放逸第一。餘如上說。</p><a class="t" id="t0396c12"></a><p><a class="t-linehead" id="t-linehead0396c12"></a>「一切樹中，波利質多羅為第一。諸善法中，<a class="t" id="t0396c13"></a>不放逸第一。餘如上說。</p><a class="t" id="t0396c14"></a><p><a class="t-linehead" id="t-linehead0396c14"></a>「一切山中，須彌山第一。諸善法中，不放逸第<a class="t" id="t0396c15"></a>一。餘如上說。</p><a class="t" id="t0396c16"></a><p><a class="t-linehead" id="t-linehead0396c16"></a>「一切金中，閻浮檀金第一。諸善法中，不放逸<a class="t" id="t0396c17"></a>第一。餘如上說。</p><a class="t" id="t0396c18"></a><p><a class="t-linehead" id="t-linehead0396c18"></a>「一切妙衣，迦尸衣第一。諸善法中，不放逸第<a class="t" id="t0396c19"></a>一。餘如上說。</p><a class="t" id="t0396c20"></a><p><a class="t-linehead" id="t-linehead0396c20"></a>「一切色中，白為第一。諸善法中，不放逸第一。<a class="t" id="t0396c21"></a>餘如上說。</p><a class="t" id="t0396c22"></a><p><a class="t-linehead" id="t-linehead0396c22"></a>「一切鳥中，金翅為第一。諸善法中，不放逸第<a class="t" id="t0396c23"></a>一。餘如上說。</p><a class="t" id="t0396c24"></a><p><a class="t-linehead" id="t-linehead0396c24"></a>「一切明中，日光為第一。不放逸法，亦復如是。<a class="t" id="t0396c25"></a>餘如上說。</p><a class="t" id="t0396c26"></a><p><a class="t-linehead" id="t-linehead0396c26"></a>「如上說諸修行善行，不放逸者是其根本，<a class="t" id="t0396c27"></a>是其生因。是故大王，汝今應修不放逸法，亦<a class="t" id="t0396c28"></a>應依止不放逸法。王若如是，王之夫人，及以<a class="t" id="t0396c29"></a>妃后，亦不放逸；王子大臣，及諸官屬亦復<a class="t" id="t0397a01"></a>如是。若不放逸，即是守護中宮內外。以不<a class="t" id="t0397a02"></a>放逸故，倉庫盈滿。王不放逸，則為自護，并<a class="t" id="t0397a03"></a>護一切。」</p><p><a class="t-linehead" id="t-linehead0397a03"></a>爾時，世尊即說偈言：</p><a class="t" id="t0397a04"></a><blockquote class="gatha"><p>「不放逸最勝，　　放逸多譏嫌；<a class="t" id="t0397a05"></a><br>今世不放逸，　　後世得大利。<a class="t" id="t0397a06"></a><br>現利他世利，　　解知二俱利，<a class="t" id="t0397a07"></a><br>是名為健夫，　　明哲之所行。」</p></blockquote><a class="t" id="t0397a08"></a><p><a class="t-linehead" id="t-linehead0397a08"></a>佛說是已，諸比丘聞佛所說，歡喜奉行。</p><a class="t" id="t0397a09"></a>
</article><aside id="metaarea"><p>This translation of a Saṃyuktāgama (別譯雜阿含經) of the Kāśyapīya (飲光部) school is by an unknown translator, from around the Three Qin (三秦) period, 352–431 CE.</p>
<p>It is included in the Taishō edition of the Chinese Buddhist canon in vol. 2, sūtra 100. The text is from <a href="http://tripitaka.cbeta.org/T02n0100" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
