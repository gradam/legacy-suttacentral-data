<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="t122"><article><div class="mirror hgroup"><h1 class="mirror-row"><span class="mirror-left">T 122</span><span class="mirror-right">佛說波斯匿王太后崩塵土坌身經</span></h1></div>　<a class="t" id="t0545a17"></a><a class="t" id="t0545a18"></a><a class="t" id="t0545a19"></a><a class="t" id="t0545a20"></a><p class="suttainfo"><span class="t-juanname">佛說波斯匿王太后崩塵土<a class="t" id="t0545a21"></a>坌身經</span><br><a class="t" id="t0545a22"></a><a class="t" id="t0545a23"></a><span class="t-byline">西晉沙門法炬譯</span></p><a class="t" id="t0545a24"></a><p><a class="t-linehead" id="t-linehead0545a24"></a>聞如是：</p><p><a class="t-linehead" id="t-linehead0545a24"></a>一時，婆伽婆在舍衛城祇樹給孤獨<a class="t" id="t0545a25"></a>園。爾時，拘娑羅國波斯匿王太后崩，時年百<a class="t" id="t0545a26"></a>歲老無壯勢，精進修善法。時，波斯匿王供殯<a class="t" id="t0545a27"></a>送母，日正中還，塵土坌身步往詣園至世尊<a class="t" id="t0545a28"></a>所，頭面禮足在一面坐。時，世尊問王言：「今王<a class="t" id="t0545a29"></a>何故塵土坌身步來至我所？」</p><p><a class="t-linehead" id="t-linehead0545a29"></a>時，波斯匿王便<a class="t" id="t0545b01"></a>涕泣不能自勝，揮淚白世尊言：「太后崩，世尊！<a class="t" id="t0545b02"></a>太后無常，如來！年在期頤無少壯力，積修善<a class="t" id="t0545b03"></a>法甚戀痛念，夙夜孝養未曾違志，命可贖者<a class="t" id="t0545b04"></a>世殞身壽。若象馬車乘贖命可得者，盡當持<a class="t" id="t0545b05"></a>贖；以人民眾贖命可得者，亦當持贖；莫使我<a class="t" id="t0545b06"></a>母命過。若以金銀贖命可得者，亦當持贖；若<a class="t" id="t0545b07"></a>以珍寶贖命可得者，亦當持贖；若以金銀珍<a class="t" id="t0545b08"></a>寶贖命可得者，亦當持金銀珍寶贖命；若以<a class="t" id="t0545b09"></a>奴贖命可得者，亦當持奴贖命；若以婢贖命<a class="t" id="t0545b10"></a>可得者，亦當持婢贖命；若以奴婢贖命可得<a class="t" id="t0545b11"></a>者，亦當持奴婢贖命；若以村落贖命可得者，<a class="t" id="t0545b12"></a>亦當以村落贖命；若以城廓贖命可得者，亦<a class="t" id="t0545b13"></a>當以城廓贖命；若以村落城廓贖命可得者，<a class="t" id="t0545b14"></a>亦當以城廓村落贖命；若以一方贖命可得者，<a class="t" id="t0545b15"></a>亦當以一方贖命；若以地人民贖命可得者，<a class="t" id="t0545b16"></a>亦當以地人民贖命；若以人民一方贖命可<a class="t" id="t0545b17"></a>得者，亦當以人民一方贖命；莫使我母命過。」</p><a class="t" id="t0545b18"></a><p><a class="t-linehead" id="t-linehead0545b18"></a>爾時，世尊告波斯匿王言：「如是，大王！如王所<a class="t" id="t0545b19"></a>說，若以白象贖命可得者，便可以象贖母命，<a class="t" id="t0545b20"></a>若以馬車、人民、珍寶金銀、奴婢、村落、城廓、一方<a class="t" id="t0545b21"></a>人民贖母命可得者，便當以一方人民贖母<a class="t" id="t0545b22"></a>命，莫使我母命過。是故，大王！當思惟無常想，<a class="t" id="t0545b23"></a>當廣布無常想，當廣布死想。」</p><p><a class="t-linehead" id="t-linehead0545b23"></a>爾時，世尊便說<a class="t" id="t0545b24"></a>偈言：</p><a class="t" id="t0545b25"></a><blockquote class="gatha"><p>「一切人歸死，　　無有不死者，<a class="t" id="t0545b26"></a><br>隨行種殃福，　　自獲善惡果。<a class="t" id="t0545b27"></a><br>地獄為惡行，　　善者必生天，<a class="t" id="t0545b28"></a><br>明慧能分別，　　唯福能遏惡。</p></blockquote><a class="t" id="t0545b29"></a><p><a class="t-linehead" id="t-linehead0545b29"></a>「如是，大王！有四恐畏、大恐畏，無能避者，亦不<a class="t" id="t0545c01"></a>可以力刀杖避，呪術、藥草、象馬車乘、人民、珍<a class="t" id="t0545c02"></a>寶金銀、奴婢、村落城廓、一方人民，珍寶金銀、<a class="t" id="t0545c03"></a>奴婢、村落城廓、一方人民。云何為四？老為大<a class="t" id="t0545c04"></a>恐畏，肌肉消盡，不可以刀杖避，乃至一方人<a class="t" id="t0545c05"></a>民皆無能避；病為大恐畏，無強健志，不可以<a class="t" id="t0545c06"></a>刀杖避，乃至一方人民；死為大恐畏，盡無<a class="t" id="t0545c07"></a>有壽，不可以刀杖避，乃至一方人民；恩愛<a class="t" id="t0545c08"></a>別離為大恐畏，不可以刀杖避，乃至一方人<a class="t" id="t0545c09"></a>民。是謂，大王！有此四大恐畏，不可以刀杖避，<a class="t" id="t0545c10"></a>呪術、藥草、象馬車乘、人民，珍寶金銀、奴婢、村<a class="t" id="t0545c11"></a>落城廓、一方人民，珍寶金銀、奴婢、村落城廓、<a class="t" id="t0545c12"></a>一方人民。譬如，大王！有大雲起雷電霹靂，斯<a class="t" id="t0545c13"></a>須還散亦不久停。如是，大王！人命極短壽極<a class="t" id="t0545c14"></a>百歲，其中出者亦少少耳。譬如，大王！有四大<a class="t" id="t0545c15"></a>山石無有空缺，四山皆等一時相磨，樹木藥<a class="t" id="t0545c16"></a>草不可以刀杖避。如是，大王！有四大恐畏至，<a class="t" id="t0545c17"></a>不可得避。云何為四？老為大患，肌肉消盡，不<a class="t" id="t0545c18"></a>可以刀杖避，藥草呪術而得避者；病為大患，<a class="t" id="t0545c19"></a>無強健志；死為大患，身永滅；恩愛別離為<a class="t" id="t0545c20"></a>大患，不可以刀杖避，呪術、藥草而得避者。大<a class="t" id="t0545c21"></a>王！廣修無常想，廣布無常想。所以然者，已修<a class="t" id="t0545c22"></a>無常想，當布無常想，盡斷一切欲愛，盡斷一<a class="t" id="t0545c23"></a>切色愛，盡斷一切無色愛，一切無明盡斷，此<a class="t" id="t0545c24"></a>間所有愛亦斷。譬如，大王！草<span class="gaiji">［葶－丁＋呆］<!--gaiji,,1[葶-丁＋呆],2,3--></span>積薪積以火<a class="t" id="t0545c25"></a>往燒，大叢林、若臺閣舍，此亦如是。若修無常<a class="t" id="t0545c26"></a>想，廣布無常想，盡斷欲愛，盡斷色愛，盡斷<a class="t" id="t0545c27"></a>無色愛，盡斷無明，盡斷此間所有愛。是故，大<a class="t" id="t0545c28"></a>王！當以正法治化，莫以非法治化。如是，大王！<a class="t" id="t0545c29"></a>當作是學。」</p><p><a class="t-linehead" id="t-linehead0545c29"></a>爾時，波斯匿王白世尊言：「此法名<a class="t" id="t0546a01"></a>何等？當云何奉持？」</p><p><a class="t-linehead" id="t-linehead0546a01"></a>世尊告曰：「名除憂患經，此<a class="t" id="t0546a02"></a>法除去憂患。」</p><p><a class="t-linehead" id="t-linehead0546a02"></a>時，波斯匿王白世尊言：「如是，世<a class="t" id="t0546a03"></a>尊！除憂患經，如是，世尊！除憂患經。所以然者，<a class="t" id="t0546a04"></a>我聞此法已，世尊！所有戀慕愁憂皆悉除盡，<a class="t" id="t0546a05"></a>自覺身體柔軟歡喜。」爾時，世尊與王波斯匿，<a class="t" id="t0546a06"></a>具說微妙法勸令歡喜。時，波斯匿王即從坐<a class="t" id="t0546a07"></a>起，頭面禮足繞佛三匝而去。</p><p><a class="t-linehead" id="t-linehead0546a07"></a>爾時，拘娑羅國<a class="t" id="t0546a08"></a>波斯匿王，聞佛所說，歡喜奉行。</p><a class="t" id="t0546a09"></a><p class="endsutta"><span class="t-juanname">佛說波斯匿王太后崩塵土坌身經</span></p>
</article><aside id="metaarea"><p>This is an independent sūtra, which in the Taishō canon is collected alongside the Saṃyuktāgama collections.<p>It is Taishō vol. 2 sūtra no. 122. The text is from <a href="http://tripitaka.cbeta.org/T02" target="_blank">CBETA</a>.</p></aside></section></div></body></html>
