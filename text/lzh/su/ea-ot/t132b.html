<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t132b">
<article>
<div class="mirror hgroup">
<h1 class="mirror-row">
<span class="mirror-left latin">T 132b</span> <span class="mirror-right">施食獲五福報經</span>
</h1>
</div>
<p class="suttainfo"><span class="t-juanname">施食獲五福報經 <span class="t-note">（亦名佛說 <a class="t" id="t0855a15"></a>施色力經）</span></span><br>
<a class="t" id="t0855a16"></a> <a class="t" id="t0855a17"></a> <span class="t-byline">失譯人名今附東晉錄</span></p>
<a class="t" id="t0855a18"></a>
<p><a class="t-linehead" id="t-linehead0855a18"></a>聞如是：</p>
<p>一時，佛遊舍衛國祇樹給孤獨園。 <a class="t" id="t0855a19"></a>是時，佛告諸比丘眾：「當知食以節受而名 <a class="t" id="t0855a20"></a>損。」</p>
<p><a class="t-linehead" id="t-linehead0855a20"></a>佛言：「人持飯食施人，有五福德，智者 <a class="t" id="t0855a21"></a>消息意度弘廓，則有五福德道。何謂為五？ <a class="t" id="t0855a22"></a>一曰施命，二曰施色，三曰施力，四曰施 <a class="t" id="t0855a23"></a>安，五曰施辯。</p>
<p><a class="t-linehead" id="t-linehead0855a23"></a>「何謂施命？一切眾生依食 <a class="t" id="t0855a24"></a>而立身命，不得飯食不過七日奄忽壽終， <a class="t" id="t0855a25"></a>是故施食者則施命也。其施命者，世世長 <a class="t" id="t0855a26"></a>壽生天世間，命不中夭，衣食自然財富無 <a class="t" id="t0855a27"></a>量。</p>
<p><a class="t-linehead" id="t-linehead0855a27"></a>「何謂施色？得施食者顏色光澤，不得食 <a class="t" id="t0855a28"></a>時忿無潤形，面目燋悴不可顯示，是故施 <a class="t" id="t0855a29"></a>食者則施顏色。其施色者，世世端正生天 <a class="t" id="t0855b01"></a>世間，姿貌煒煒世之希有，見莫不觀稽首 <a class="t" id="t0855b02"></a>為禮。</p>
<p><a class="t-linehead" id="t-linehead0855b02"></a>「何者施力？人得飯食氣力強盛，舉動 <a class="t" id="t0855b03"></a>進止不以為難，不得食者飢渴熱惱氣息 <a class="t" id="t0855b04"></a>虛羸，是故施食則施力也。其施力者，世世 <a class="t" id="t0855b05"></a>多力，生天世間力無等雙，出入進止而不 <a class="t" id="t0855b06"></a>衰耗。</p>
<p><a class="t-linehead" id="t-linehead0855b06"></a>「何謂施安？人得飯食，身為安隱不以 <a class="t" id="t0855b07"></a>為患，不得食者，心愁身危坐起無賴不能 <a class="t" id="t0855b08"></a>自定，是故施食，則施安也。其施安者，世世 <a class="t" id="t0855b09"></a>無患心安身強，生天世間不受眾殃，所可 <a class="t" id="t0855b10"></a>至到常遇賢良，財富無數不中夭傷。</p>
<p><a class="t-linehead" id="t-linehead0855b10"></a>「何謂 <a class="t" id="t0855b11"></a>施辯？得施食者，氣充意強言語通利，不得 <a class="t" id="t0855b12"></a>食者身劣意弱，不得說事口難發言，是故 <a class="t" id="t0855b13"></a>施食則施辯才。其施辯者，世世聰明生天 <a class="t" id="t0855b14"></a>世間，言辭辯慧口辯流利無一瑕穢，聞者 <a class="t" id="t0855b15"></a>喜悅莫不戴仰。是五福德施。若發道意施 <a class="t" id="t0855b16"></a>於一切，既得此福，所生之處常見現在佛 <a class="t" id="t0855b17"></a>諮受深法，四等、四恩，六度無極、三十七品， <a class="t" id="t0855b18"></a>法身現相壽命無窮相好分明，三十二相， <a class="t" id="t0855b19"></a>致十種力以成佛道，為立大安普濟危厄， <a class="t" id="t0855b20"></a>智慧辯才出萬億音度脫十方。」</p>
<p><a class="t-linehead" id="t-linehead0855b20"></a>佛說是經 <a class="t" id="t0855b21"></a>時，諸比丘眾、天龍鬼神、四部弟子，莫不歡 <a class="t" id="t0855b22"></a>喜，作禮而去。</p>
<a class="t" id="t0855b23"></a>
<p class="endsutta"><span class="t-juanname">施食獲五福報經</span></p>
<a class="t" id="t0855c01"></a> <a class="t" id="t0855c02"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 132b. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
