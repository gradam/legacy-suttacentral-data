<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t128b">
<article>
<div class="mirror hgroup">
<h1 class="mirror-row">
<span class="mirror-left latin">T 128b</span> <span class="mirror-right">須摩提女經</span>
</h1>
</div>
<p class="suttainfo"><span class="t-juanname">須摩提女經</span><br>
<a class="t" id="t0837c10"></a> <a class="t" id="t0837c11"></a> <span class="t-byline">吳月支優婆塞支謙譯</span></p>
<a class="t" id="t0837c12"></a>
<p><a class="t-linehead" id="t-linehead0837c12"></a>聞如是：</p>
<p>一時，佛在舍衛國祇樹給孤獨園， <a class="t" id="t0837c13"></a>爾時，世尊與大比丘眾千二百五十人俱。 <a class="t" id="t0837c14"></a>爾時，有長者名阿那邠邸，饒財多寶金銀 <a class="t" id="t0837c15"></a>珍寶，硨磲、碼碯、真珠、琥珀、水精、瑠璃，象、馬、 <a class="t" id="t0837c16"></a>牛、羊、奴婢、僕從不可稱計。爾時，滿富城中 <a class="t" id="t0837c17"></a>有長者名滿財，亦饒財多寶，硨磲、碼碯、真 <a class="t" id="t0837c18"></a>珠、琥珀、水精、瑠璃，象、馬、牛、羊、奴婢、僕從不 <a class="t" id="t0837c19"></a>可復稱。是阿那邠邸長者，少小舊好共相 <a class="t" id="t0837c20"></a>愛敬未曾忘捨，然復阿那邠邸長者，恒有 <a class="t" id="t0837c21"></a>數千萬珍寶財貨，在彼滿富城中販賣，使 <a class="t" id="t0837c22"></a>滿財長者經紀將護；然滿財長者亦有數 <a class="t" id="t0837c23"></a>千萬珍寶財貨，在舍衛城中販賣，使阿那 <a class="t" id="t0837c24"></a>邠邸長者經紀將護。</p>
<p><a class="t-linehead" id="t-linehead0837c24"></a>是時，阿那邠邸有女 <a class="t" id="t0837c25"></a>名修摩提，顏貌端正如桃華色世之希有。 <a class="t" id="t0837c26"></a>爾時，滿財長者有少事緣，到舍衛城往至 <a class="t" id="t0837c27"></a>阿那邠邸長者家，到已就坐。是時，修摩提 <a class="t" id="t0837c28"></a>女從靜室出，先拜跪父母，後復拜跪滿財 <a class="t" id="t0837c29"></a>長者，還入靜室。爾時，滿財長者見修摩提 <a class="t" id="t0838a01"></a>女，顏貌端正如桃華色世之希有，見已問 <a class="t" id="t0838a02"></a>阿那邠邸長者曰：「此是誰家女？」阿那邠邸 <a class="t" id="t0838a03"></a>報曰：「向見女者是我所生。」滿財長者曰：「我 <a class="t" id="t0838a04"></a>有小息未有婚對，可得 <span class="gaiji">適 <!--gaiji,適,1[女＊適],2&#x218EA;,3--></span>貧家不？」是時阿 <a class="t" id="t0838a05"></a>那邠邸長者報曰：「事不宜爾。」滿財長者曰： <a class="t" id="t0838a06"></a>「以何等故事不宜爾？為以姓望？為以財貨 <a class="t" id="t0838a07"></a>耶？」阿那邠邸長者報曰：「種姓財貨足相儔 <a class="t" id="t0838a08"></a>匹，但所事神祠與我不同。此女事佛，釋迦 <a class="t" id="t0838a09"></a>弟子，汝事外道異學，以是之故不赴來意。」 <a class="t" id="t0838a10"></a>時滿財長者曰：「我等所事自當別祀，此女 <a class="t" id="t0838a11"></a>所事別自供養。」阿那邠邸長者曰：「我女設 <a class="t" id="t0838a12"></a>當適汝家者，所出珍寶不可稱計，長者亦 <a class="t" id="t0838a13"></a>當出財寶不可稱計。」滿財長者曰：「汝今責 <a class="t" id="t0838a14"></a>幾許財寶？」阿那邠邸長者曰：「我今須六萬 <a class="t" id="t0838a15"></a>兩金。」是時滿財長者即與六萬兩金。時阿 <a class="t" id="t0838a16"></a>那邠邸長者復作是念：「我以方便前却，猶 <a class="t" id="t0838a17"></a>不能使止。」語彼長者曰：「設我嫁女，當往問 <a class="t" id="t0838a18"></a>佛，若世尊有所教勅，當奉行之。」是時阿那 <a class="t" id="t0838a19"></a>邠邸長者，假設事務如似小行即出門往， <a class="t" id="t0838a20"></a>至世尊所頭面禮足在一面立。爾時，阿那 <a class="t" id="t0838a21"></a>邠邸長者白世尊曰：「修摩提女為滿富城 <a class="t" id="t0838a22"></a>中滿財長者所求，為可與？為不可與乎？」世 <a class="t" id="t0838a23"></a>尊告曰：「若當修摩提女適彼國者，多所饒 <a class="t" id="t0838a24"></a>益度脫人民不可稱量。」是時阿那邠邸長 <a class="t" id="t0838a25"></a>者復作是念：「世尊以方便知應適彼土。」是 <a class="t" id="t0838a26"></a>時，長者頭面禮足，繞佛三匝便退而去，還 <a class="t" id="t0838a27"></a>至家中供辦種種甘饌飲食與滿財長者。 <a class="t" id="t0838a28"></a>滿財長者曰：「我用此食為，但嫁女與我不 <a class="t" id="t0838a29"></a>耶？」阿那邠邸曰：「意欲爾者便可相從，却後 <a class="t" id="t0838b01"></a>十五日使兒至此。」作此語已便退而去。</p>
<p><a class="t-linehead" id="t-linehead0838b01"></a>是 <a class="t" id="t0838b02"></a>時，滿財長者辦具所須乘羽葆之車，從八 <a class="t" id="t0838b03"></a>十由延內來，阿那邠邸長者復莊飾已女， <a class="t" id="t0838b04"></a>沐浴香熏乘羽葆之車，將此女往迎滿財 <a class="t" id="t0838b05"></a>長者男，中道相遇。時滿長財者得女，便將 <a class="t" id="t0838b06"></a>去滿富城中。爾時，滿富城中人民之類各作 <a class="t" id="t0838b07"></a>制限：「若此城中有女出適他國者，當重刑 <a class="t" id="t0838b08"></a>罰；若復他國娶婦將入國者，亦重刑罰。」爾 <a class="t" id="t0838b09"></a>時，彼國有六千梵志，國人所奉。制限有言： <a class="t" id="t0838b10"></a>「設犯制者，當飯六千梵志。」爾時，長者自知 <a class="t" id="t0838b11"></a>犯制，即飯六千梵志。然梵志所食炙食猪 <a class="t" id="t0838b12"></a>肉，及猪肉羹、重釀之酒；又梵志所著衣服， <a class="t" id="t0838b13"></a>或被白 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>成被毳衣，然彼梵志之法入國 <a class="t" id="t0838b14"></a>之時，以衣偏著右肩半身露見。爾時，長者 <a class="t" id="t0838b15"></a>即白：「時到，飲食已具。」是時六千梵志，皆偏 <a class="t" id="t0838b16"></a>著衣裳半身露見入長者家。</p>
<p><a class="t-linehead" id="t-linehead0838b16"></a>時長者見梵 <a class="t" id="t0838b17"></a>志來，膝行前迎恭敬作禮，最大梵志舉手 <a class="t" id="t0838b18"></a>稱善，前抱長者項往詣坐所，餘梵志者各 <a class="t" id="t0838b19"></a>隨次而坐。爾時，六千梵志坐已定訖，時長 <a class="t" id="t0838b20"></a>者語修摩提女曰：「汝自莊嚴向我等師作 <a class="t" id="t0838b21"></a>禮。」修摩提女報曰：「止止大家！我不堪任向 <a class="t" id="t0838b22"></a>裸人作禮。」長者曰：「此非裸人，非不有慚，但 <a class="t" id="t0838b23"></a>所著衣者是其法服。」修摩提女曰：「此無慚 <a class="t" id="t0838b24"></a>愧之人，皆共露形體在外，有何法服之用？ <a class="t" id="t0838b25"></a>長者願聽，世尊亦說有二事因緣世人所 <a class="t" id="t0838b26"></a>貴，所謂有慚有愧。若當無此二事者，則父 <a class="t" id="t0838b27"></a>母、兄弟、宗族、五親，尊卑高下則不可分別， <a class="t" id="t0838b28"></a>如今鷄、犬、猪、羊、驢、騾之屬，皆共同類無有 <a class="t" id="t0838b29"></a>尊卑，以有此二法在世故，則有尊卑之序。 <a class="t" id="t0838c01"></a>然此等之人離此二法，以鷄犬猪羊驢騾 <a class="t" id="t0838c02"></a>同群，實不堪任向作禮拜。」</p>
<p><a class="t-linehead" id="t-linehead0838c02"></a>時修摩提夫語 <a class="t" id="t0838c03"></a>其婦曰：「汝今可起向我等師作禮，此諸人 <a class="t" id="t0838c04"></a>皆是我所事之天。」修摩提女報曰：「且止族 <a class="t" id="t0838c05"></a>姓子！我不堪任向此無慚愧裸人作禮，我 <a class="t" id="t0838c06"></a>今是人向驢犬作禮。」夫復語曰：「止止！貴女 <a class="t" id="t0838c07"></a>勿作是言，自護汝口勿有所犯，此亦非驢 <a class="t" id="t0838c08"></a>非狂惑，但所著之衣正是法衣。」是時修摩 <a class="t" id="t0838c09"></a>提涕零悲泣，顏色變異並作是語：「我父母 <a class="t" id="t0838c10"></a>五親，寧形五刖斷其命根，終不墮邪見之 <a class="t" id="t0838c11"></a>中。」時六千梵志，各共高聲而作是說：「止 <a class="t" id="t0838c12"></a>止！長者！何故使此婢罵詈乃爾？若見請者 <a class="t" id="t0838c13"></a>時供辦飲食。」是時長者及修摩提夫，即辦 <a class="t" id="t0838c14"></a>豬肉、豬肉羹、重釀之酒，飯六千梵志皆使 <a class="t" id="t0838c15"></a>充足。諸梵志食已，少多論議，便起而去。</p>
<p><a class="t-linehead" id="t-linehead0838c15"></a>是 <a class="t" id="t0838c16"></a>時，滿財長者在高樓上，煩冤愁惋獨坐思 <a class="t" id="t0838c17"></a>惟：「我今取此女來，便為破家，無異辱我 <a class="t" id="t0838c18"></a>門戶。」是時，有梵志名修跋，得五通亦得諸 <a class="t" id="t0838c19"></a>禪，然滿財長者所見貴重。時修跋梵志而 <a class="t" id="t0838c20"></a>作是念：「我與長者別來日久，今可往相見。」 <a class="t" id="t0838c21"></a>是時，梵志 <span class="corr" title="[人&gt;入]">入</span> 滿富城往詣長者家，問守門 <a class="t" id="t0838c22"></a>者曰：「長者今為所在？」守門人報曰：「長者在 <a class="t" id="t0838c23"></a>樓上，極為愁憂大不可言。」時梵志徑上樓， <a class="t" id="t0838c24"></a>與長者相見，梵志問長者曰：「何故愁憂乃 <a class="t" id="t0838c25"></a>至於斯？無縣官、盜賊、水火災變所侵枉乎？ <a class="t" id="t0838c26"></a>有非家中不和順耶？」長者報曰：「無有縣官、 <a class="t" id="t0838c27"></a>盜賊之變，但小家中事緣不遂。」梵志問曰： <a class="t" id="t0838c28"></a>「願聞其狀，有何事緣？」長者報曰：「昨日為兒 <a class="t" id="t0838c29"></a>娶婦又犯國限，五親被辱請師在舍，將兒 <a class="t" id="t0839a01"></a>婦往禮拜而不從命。」梵志修跋報曰：「此女 <a class="t" id="t0839a02"></a>家者為在何國，近遠娉娶？」長者曰：「此女舍 <a class="t" id="t0839a03"></a>衛城中阿那邠邸女。」時，彼梵志修跋聞此 <a class="t" id="t0839a04"></a>語已，憐然驚怪兩手掩耳，而作是說：「咄 <a class="t" id="t0839a05"></a>咄長者！甚奇甚特！此女乃能故在，又不自 <a class="t" id="t0839a06"></a>殺、不投樓下，甚是大幸！所以然者？此女所 <a class="t" id="t0839a07"></a>事之師，皆是梵行之人，今日現在，甚奇甚 <a class="t" id="t0839a08"></a>特！」長者曰：「我聞汝語復欲嗤笑。所以然者？ <a class="t" id="t0839a09"></a>汝為外道異學，何故歎譽沙門釋種子行？ <a class="t" id="t0839a10"></a>此女所事之師，有何威德有何神變？」梵志 <a class="t" id="t0839a11"></a>報曰：「長者！欲聞此女師神德乎？我今粗說 <a class="t" id="t0839a12"></a>其源。」長者曰：「願聞其說。」</p>
<p><a class="t-linehead" id="t-linehead0839a12"></a>梵志報曰：「我昔日 <a class="t" id="t0839a13"></a>詣雪山北人間乞食，得食已飛來詣阿耨 <a class="t" id="t0839a14"></a>達泉。時彼天龍鬼神遙見我來，皆獲持刀 <a class="t" id="t0839a15"></a>劍而來向我，並語我言：『修跋仙士！莫來止 <a class="t" id="t0839a16"></a>此泉邊，莫污辱此泉，設不隨我語者，正爾 <a class="t" id="t0839a17"></a>命根斷壞。』我聞此語，即離彼泉不遠而食。 <a class="t" id="t0839a18"></a>長者當知，此女所事之師，最小弟子名均 <a class="t" id="t0839a19"></a>頭沙彌，亦至雪山北乞食，飛來詣阿耨達 <a class="t" id="t0839a20"></a>泉，叉手淚塚間死人之衣血垢污染。是時 <a class="t" id="t0839a21"></a>阿耨達大神天龍鬼神，皆起前迎恭敬問 <a class="t" id="t0839a22"></a>訊：『善來人師！可就此坐。』時均頭沙彌往至 <a class="t" id="t0839a23"></a>泉水之處。又復長者，當泉水中央有純金 <a class="t" id="t0839a24"></a>之案，爾時，沙彌以此死人之衣，漬著水中 <a class="t" id="t0839a25"></a>却後坐食，食竟盪鉢，在金案上結跏趺坐， <a class="t" id="t0839a26"></a>正身正意繫念在前便入初禪。從初禪起 <a class="t" id="t0839a27"></a>入第二禪，從第二禪起入第三禪，從第三 <a class="t" id="t0839a28"></a>禪起入第四禪，從第四禪起入空處，從空 <a class="t" id="t0839a29"></a>處起入識處，從識處起入不用處，從不用 <a class="t" id="t0839b01"></a>處起入有想無想處，從有想無想處起入 <a class="t" id="t0839b02"></a>滅盡三昧，從滅盡三昧起入焰光三昧，從 <a class="t" id="t0839b03"></a>焰光三昧起入水氣三昧，從水氣三昧起 <a class="t" id="t0839b04"></a>入焰光三昧，次復入滅盡三昧，次復入有 <a class="t" id="t0839b05"></a>想無想三昧，次復入不用處三昧，次復入 <a class="t" id="t0839b06"></a>識處三昧，次復入空處三昧，次復入四禪， <a class="t" id="t0839b07"></a>次復入三禪，次復入二禪，次復入初禪，從 <a class="t" id="t0839b08"></a>初禪起而浣死人之衣。是時，天龍鬼神，或 <a class="t" id="t0839b09"></a>與蹋衣者，或以水澆者，或取水而飲者。爾 <a class="t" id="t0839b10"></a>時，浣衣已舉著空中而 <span class="corr" title="[[暻-京＋恭]&gt;曝]">曝</span> 之，爾時，彼沙彌 <a class="t" id="t0839b11"></a>收攝衣已，便飛在空中還歸所在。長者當 <a class="t" id="t0839b12"></a>知，我爾時遙見而不得近，此女所事之師 <a class="t" id="t0839b13"></a>最小弟子有此神力，況復最大弟子有何 <a class="t" id="t0839b14"></a>可及乎？何況彼師如來、至真、等正覺，而可 <a class="t" id="t0839b15"></a>及乎？觀此義已而作是說，甚奇甚特！此女 <a class="t" id="t0839b16"></a>乃能而不自殺、不斷命根？」</p>
<p><a class="t-linehead" id="t-linehead0839b16"></a>是時長者語梵 <a class="t" id="t0839b17"></a>志曰：「我等可得見此女所事師乎？」梵志報 <a class="t" id="t0839b18"></a>曰：「可還問此女。」是時長者問須摩提女曰： <a class="t" id="t0839b19"></a>「吾今欲得見汝所事師，能使來不乎？」時女 <a class="t" id="t0839b20"></a>聞已，歡喜踊躍不能自勝，而作是說：「願時 <a class="t" id="t0839b21"></a>辦具飲食，明日如來當來至此，及比丘僧。」 <a class="t" id="t0839b22"></a>長者報曰：「汝今自請吾不解法。」是時長者 <a class="t" id="t0839b23"></a>女沐浴身體，手執香火上高樓上，叉手向 <a class="t" id="t0839b24"></a>如來而作是說：「唯願世尊！當善觀察無能 <a class="t" id="t0839b25"></a>見頂者。然世尊，無事不知無事不察，女今 <a class="t" id="t0839b26"></a>在此困厄，唯世尊當善察。」又以此偈而頌 <a class="t" id="t0839b27"></a>曰：</p>
<a class="t" id="t0839b28"></a>
<blockquote class="gatha">
<p>「觀世靡不周，　　佛眼之所察， <a class="t" id="t0839b29"></a><br>
　降鬼諸神王，　　及降鬼子母。 <a class="t" id="t0839c01"></a><br>
　如彼噉人鬼，　　取人指作鬘， <a class="t" id="t0839c02"></a><br>
　後復欲害母，　　然佛取降之。 <a class="t" id="t0839c03"></a><br>
　又在羅閱城，　　暴象欲來害， <a class="t" id="t0839c04"></a><br>
　且如自歸命，　　諸天歎善哉。 <a class="t" id="t0839c05"></a><br>
　復至烏持國，　　復值惡龍王， <a class="t" id="t0839c06"></a><br>
　見密迹力士，　　而龍自歸命。 <a class="t" id="t0839c07"></a><br>
　諸變不可計，　　皆使立正道， <a class="t" id="t0839c08"></a><br>
　我今復值厄，　　唯願尊屈神。」 <a class="t" id="t0839c09"></a><br>
　爾時香如雲，　　懸在虛空中， <a class="t" id="t0839c10"></a><br>
　遍滿祇洹舍，　　住在如來前。 <a class="t" id="t0839c11"></a><br>
　諸釋虛空中，　　歡喜而禮佛， <a class="t" id="t0839c12"></a><br>
　又見香在前，　　須摩提所請。 <a class="t" id="t0839c13"></a><br>
　雨諸種種華，　　而不可稱量， <a class="t" id="t0839c14"></a><br>
　悉滿祇洹林，　　如來笑放光。</p>
<a class="t" id="t0839c15"></a>
</blockquote>
<p><a class="t-linehead" id="t-linehead0839c15"></a>爾時，阿難見祇洹中有此妙香，見已至世 <a class="t" id="t0839c16"></a>尊所，到已頭面禮足在一面立。爾時，阿難 <a class="t" id="t0839c17"></a>白世尊言：「唯願世尊！此是何等香遍滿祇 <a class="t" id="t0839c18"></a>洹精舍中？」世尊告曰：「此香是佛使，滿富城 <a class="t" id="t0839c19"></a>中須摩提女所請。汝今呼諸比丘盡集一 <a class="t" id="t0839c20"></a>處而行籌，作是告勅：『諸有比丘漏盡阿羅 <a class="t" id="t0839c21"></a>漢得神足者便取舍羅，明日當詣滿富城 <a class="t" id="t0839c22"></a>中，受須摩提請。』」阿難白佛：「如是。世尊！」是時 <a class="t" id="t0839c23"></a>阿難受佛教已，即集諸比丘在普會講堂 <a class="t" id="t0839c24"></a>而作是念：「諸有得道阿羅漢者須取舍羅， <a class="t" id="t0839c25"></a>明當往受須摩提請。」當於爾時，眾僧上座 <a class="t" id="t0839c26"></a>名曰君頭波歎，得須陀洹，結使未盡不得 <a class="t" id="t0839c27"></a>神足，是時上座而作是念：「我今大眾之中 <a class="t" id="t0839c28"></a>最是上座，又結使未盡未得神足，我明日 <a class="t" id="t0839c29"></a>不能得至滿富城中食。然如來眾中最下 <a class="t" id="t0840a01"></a>坐者，名均頭沙彌，此有神足有大威力，得 <a class="t" id="t0840a02"></a>至彼受請，我今亦當往受彼請。」爾時，上座 <a class="t" id="t0840a03"></a>以心清淨，居在學地而受舍羅。爾時，世尊 <a class="t" id="t0840a04"></a>以天眼清淨見君頭波歎居在學地，而受 <a class="t" id="t0840a05"></a>舍羅得無學。爾時，世尊告諸比丘：「我弟子 <a class="t" id="t0840a06"></a>中第一受舍羅者，君頭波歎比丘是。」爾時， <a class="t" id="t0840a07"></a>世尊告諸神足比丘：「大目犍連！大迦葉！阿 <a class="t" id="t0840a08"></a>那律！離越！須菩提！優毘迦葉！摩訶匹那！ <a class="t" id="t0840a09"></a>尊者羅云！均利半持！均頭沙彌！汝等以神 <a class="t" id="t0840a10"></a>足先往至彼城中。」諸比丘對曰：「如是世尊！」</p>
<a class="t" id="t0840a11"></a>
<p><a class="t-linehead" id="t-linehead0840a11"></a>是時眾僧使人名曰乾荼，明日清且躬負 <a class="t" id="t0840a12"></a>大釜，飛在空中往至彼城。是時，彼長者及 <a class="t" id="t0840a13"></a>諸人民，上高樓上欲覲世尊，遙見使人負 <a class="t" id="t0840a14"></a>釜而來。時長者與女便說此偈：</p>
<a class="t" id="t0840a15"></a>
<blockquote class="gatha">
<p>「白衣而長髮，　　露身如疾風， <a class="t" id="t0840a16"></a><br>
　又復負大釜，　　此是汝師耶？」</p>
<a class="t" id="t0840a17"></a>
</blockquote>
<p><a class="t-linehead" id="t-linehead0840a17"></a>是時女復以偈報曰：</p>
<a class="t" id="t0840a18"></a>
<blockquote class="gatha">
<p>「此非尊弟子，　　如來之使人， <a class="t" id="t0840a19"></a><br>
　三道具五通，　　此人名乾荼。」</p>
<a class="t" id="t0840a20"></a>
</blockquote>
<p><a class="t-linehead" id="t-linehead0840a20"></a>爾時，乾荼使人繞城三匝往詣長者家。</p>
<p>是 <a class="t" id="t0840a21"></a>時，均頭沙彌化作五百華樹，色若干種皆 <a class="t" id="t0840a22"></a>悉敷析，其色甚好優鉢蓮華，如是之華不 <a class="t" id="t0840a23"></a>可計限，往詣彼城。是時，長者遙見沙彌來， <a class="t" id="t0840a24"></a>復以此偈問曰：</p>
<a class="t" id="t0840a25"></a>
<blockquote class="gatha">
<p>「此華若干種，　　盡在虛空中， <a class="t" id="t0840a26"></a><br>
　又有神足人，　　為是汝師乎？」</p>
<a class="t" id="t0840a27"></a>
</blockquote>
<p><a class="t-linehead" id="t-linehead0840a27"></a>是時女復以偈報曰：</p>
<a class="t" id="t0840a28"></a>
<blockquote class="gatha">
<p>「須跋前所說，　　泉上沙彌者， <a class="t" id="t0840a29"></a><br>
　師名舍利弗，　　是彼之弟子。」</p>
<a class="t" id="t0840b01"></a>
</blockquote>
<p><a class="t-linehead" id="t-linehead0840b01"></a>是時均頭沙彌繞城三匝，往詣長者家。是 <a class="t" id="t0840b02"></a>時，尊者般特化作五百頭牛，衣毛皆青，在 <a class="t" id="t0840b03"></a>牛上結跏趺坐往詣彼城。是時長者遙見， <a class="t" id="t0840b04"></a>復以此偈問女曰：</p>
<a class="t" id="t0840b05"></a>
<blockquote class="gatha">
<p>「此諸大群牛，　　衣毛皆青色， <a class="t" id="t0840b06"></a><br>
　在上而獨坐，　　此是汝師耶？」</p>
<a class="t" id="t0840b07"></a>
</blockquote>
<p><a class="t-linehead" id="t-linehead0840b07"></a>女復以偈報曰：</p>
<a class="t" id="t0840b08"></a>
<blockquote class="gatha">
<p>「能化千比丘，　　在耆城園中， <a class="t" id="t0840b09"></a><br>
　心神極為明，　　此名為般特。」</p>
<a class="t" id="t0840b10"></a>
</blockquote>
<p><a class="t-linehead" id="t-linehead0840b10"></a>爾時，尊者周利般特繞彼城三匝已往詣 <a class="t" id="t0840b11"></a>長者家。</p>
<p><a class="t-linehead" id="t-linehead0840b11"></a>爾時，羅云復化作五百孔雀，色若 <a class="t" id="t0840b12"></a>干種，在上結跏趺坐往詣彼城。長者見已， <a class="t" id="t0840b13"></a>復以此偈問女曰：</p>
<a class="t" id="t0840b14"></a>
<blockquote class="gatha">
<p>「此五百孔雀，　　其色甚為妙， <a class="t" id="t0840b15"></a><br>
　如彼軍大將，　　此是汝師耶？」</p>
<a class="t" id="t0840b16"></a>
</blockquote>
<p><a class="t-linehead" id="t-linehead0840b16"></a>時女復以此偈報曰：</p>
<a class="t" id="t0840b17"></a>
<blockquote class="gatha">
<p>「如來說禁戒，　　一切無所犯， <a class="t" id="t0840b18"></a><br>
　於戒能護戒，　　佛子羅云者。」</p>
<a class="t" id="t0840b19"></a>
</blockquote>
<p><a class="t-linehead" id="t-linehead0840b19"></a>是時羅云繞城三匝往詣長者家。</p>
<p>是時，尊 <a class="t" id="t0840b20"></a>者迦匹那化作五百金翅鳥極為勇猛，在 <a class="t" id="t0840b21"></a>上結跏趺坐往詣彼城。時長者遙見已，復 <a class="t" id="t0840b22"></a>以此偈問女曰：</p>
<a class="t" id="t0840b23"></a>
<blockquote class="gatha">
<p>「五百金翅鳥，　　極為盛勇猛， <a class="t" id="t0840b24"></a><br>
　在上無所畏，　　此是汝師耶？」</p>
<a class="t" id="t0840b25"></a>
</blockquote>
<p><a class="t-linehead" id="t-linehead0840b25"></a>時女以偈報曰：</p>
<a class="t" id="t0840b26"></a>
<blockquote class="gatha">
<p>「能行出入息，　　迴轉心善行， <a class="t" id="t0840b27"></a><br>
　慧力極勇盛，　　此名迦匹那。」</p>
<a class="t" id="t0840b28"></a>
</blockquote>
<p><a class="t-linehead" id="t-linehead0840b28"></a>時尊者迦匹那繞城三匝往詣長者家。</p>
<p>爾 <a class="t" id="t0840b29"></a>時，優毘迦葉化作五百龍皆有七頭，在上 <a class="t" id="t0840c01"></a>結跏趺坐往詣彼城。長者遙見已，復以此 <a class="t" id="t0840c02"></a>偈問女曰：</p>
<a class="t" id="t0840c03"></a>
<blockquote class="gatha">
<p>「今此七頭龍，　　威顏甚可畏， <a class="t" id="t0840c04"></a><br>
　來者不可計，　　此是汝師耶？」</p>
<a class="t" id="t0840c05"></a>
</blockquote>
<p><a class="t-linehead" id="t-linehead0840c05"></a>時女報曰：</p>
<a class="t" id="t0840c06"></a>
<blockquote class="gatha">
<p>「恒有千弟子，　　神足化毘沙， <a class="t" id="t0840c07"></a><br>
　優毘迦葉者，　　可謂此人是。」</p>
<a class="t" id="t0840c08"></a>
</blockquote>
<p><a class="t-linehead" id="t-linehead0840c08"></a>時優毘迦葉繞城三匝往詣長者家。</p>
<p>是時， <a class="t" id="t0840c09"></a>尊者須菩提化作瑠璃山，入中結跏趺坐 <a class="t" id="t0840c10"></a>往詣彼城。爾時，長者遙見已，以偈問女曰：</p>
<a class="t" id="t0840c11"></a>
<blockquote class="gatha">
<p>「此山極為妙，　　盡作瑠璃色， <a class="t" id="t0840c12"></a><br>
　今在窟中坐，　　此是汝師耶？」</p>
<a class="t" id="t0840c13"></a>
</blockquote>
<p><a class="t-linehead" id="t-linehead0840c13"></a>時女復以此偈報曰：</p>
<a class="t" id="t0840c14"></a>
<blockquote class="gatha">
<p>「由本一施報，　　今獲此功德， <a class="t" id="t0840c15"></a><br>
　已成良福田，　　解空須菩提。」</p>
<a class="t" id="t0840c16"></a>
</blockquote>
<p><a class="t-linehead" id="t-linehead0840c16"></a>爾時，須菩提繞城三匝往詣長者家。</p>
<p>時尊 <a class="t" id="t0840c17"></a>者大迦旃延，復化作五百鵠，色皆純白，往 <a class="t" id="t0840c18"></a>詣彼城。是時長者遙見已，以此偈問女曰：</p>
<a class="t" id="t0840c19"></a>
<blockquote class="gatha">
<p>「今此五百鵠，　　諸色皆純白， <a class="t" id="t0840c20"></a><br>
　盡滿虛空中，　　此是汝師耶？」</p>
<a class="t" id="t0840c21"></a>
</blockquote>
<p><a class="t-linehead" id="t-linehead0840c21"></a>時，女復以此偈報曰：</p>
<a class="t" id="t0840c22"></a>
<blockquote class="gatha">
<p>「佛經之所說，　　分別其義句， <a class="t" id="t0840c23"></a><br>
　又演結使聚，　　此名迦旃延。」</p>
<a class="t" id="t0840c24"></a>
</blockquote>
<p><a class="t-linehead" id="t-linehead0840c24"></a>是時，尊者大迦旃延繞彼城三匝往詣長者 <a class="t" id="t0840c25"></a>家。</p>
<p><a class="t-linehead" id="t-linehead0840c25"></a>是時，離越化作五百虎，在上坐而往詣 <a class="t" id="t0840c26"></a>彼城。長者見已，以此偈問女曰：</p>
<a class="t" id="t0840c27"></a>
<blockquote class="gatha">
<p>「今此五百虎，　　衣毛甚悅懌， <a class="t" id="t0840c28"></a><br>
　又在上坐者，　　此是汝師耶？」</p>
<a class="t" id="t0840c29"></a>
</blockquote>
<p><a class="t-linehead" id="t-linehead0840c29"></a>時，女以偈報曰：</p>
<a class="t" id="t0841a01"></a>
<blockquote class="gatha">
<p>「昔在祇洹樹，　　六年不移動， <a class="t" id="t0841a02"></a><br>
　坐禪最第一，　　此名離越者。」</p>
<a class="t" id="t0841a03"></a>
</blockquote>
<p><a class="t-linehead" id="t-linehead0841a03"></a>是時，尊者離越繞城三匝往詣長者家。</p>
<p>是 <a class="t" id="t0841a04"></a>時，尊者阿那律，化作五百師子極為勇猛， <a class="t" id="t0841a05"></a>在上坐往詣彼城。是時長者見已，以偈問 <a class="t" id="t0841a06"></a>女曰：</p>
<a class="t" id="t0841a07"></a>
<blockquote class="gatha">
<p>「此五百師子，　　勇猛甚可畏， <a class="t" id="t0841a08"></a><br>
　在上而坐者，　　此是汝師耶？」</p>
<a class="t" id="t0841a09"></a>
</blockquote>
<p><a class="t-linehead" id="t-linehead0841a09"></a>時女以偈報曰：</p>
<a class="t" id="t0841a10"></a>
<blockquote class="gatha">
<p>「生時地大動，　　珍寶出於地， <a class="t" id="t0841a11"></a><br>
　清淨眼無垢，　　佛弟阿那律。」</p>
<a class="t" id="t0841a12"></a>
</blockquote>
<p><a class="t-linehead" id="t-linehead0841a12"></a>是時，阿那律繞城三匝往詣長者家。</p>
<p>是時， <a class="t" id="t0841a13"></a>尊者大迦葉，化作五百匹馬，皆朱毛尾金 <a class="t" id="t0841a14"></a>銀交飾，在上坐並雨天華往詣彼城。長者 <a class="t" id="t0841a15"></a>遙見已，以偈問女曰：</p>
<a class="t" id="t0841a16"></a>
<blockquote class="gatha">
<p>「金馬朱毛尾，　　其數有五百， <a class="t" id="t0841a17"></a><br>
　為是轉輪王？　　為是汝師耶？」</p>
<a class="t" id="t0841a18"></a>
</blockquote>
<p><a class="t-linehead" id="t-linehead0841a18"></a>女復以偈報曰：</p>
<a class="t" id="t0841a19"></a>
<blockquote class="gatha">
<p>「頭陀行第一，　　恒愍貧窮者， <a class="t" id="t0841a20"></a><br>
　如來與半坐，　　最大迦葉是。」</p>
<a class="t" id="t0841a21"></a>
</blockquote>
<p><a class="t-linehead" id="t-linehead0841a21"></a>是時，大迦葉繞城三匝往詣長者家。</p>
<p>是時，尊 <a class="t" id="t0841a22"></a>者大目犍連，化作五百象，皆有六牙，七處 <a class="t" id="t0841a23"></a>平整金銀交飾，在上坐而來放大光明悉 <a class="t" id="t0841a24"></a>滿世界，詣城在虛空之中，作倡妓樂不可 <a class="t" id="t0841a25"></a>稱計，雨種種雜華，又虛空之中懸繒幡蓋 <a class="t" id="t0841a26"></a>極為奇妙。爾時，長者遙見已，以偈問女曰：</p>
<a class="t" id="t0841a27"></a>
<blockquote class="gatha">
<p>「白象有六牙，　　在上如天王， <a class="t" id="t0841a28"></a><br>
　今聞妓樂音，　　是釋迦文耶？」</p>
<a class="t" id="t0841a29"></a>
</blockquote>
<p><a class="t-linehead" id="t-linehead0841a29"></a>時女以偈報曰：</p>
<a class="t" id="t0841b01"></a>
<blockquote class="gatha">
<p>「在彼大山上，　　降伏難陀龍， <a class="t" id="t0841b02"></a><br>
　神足第一者，　　名曰大目連。 <a class="t" id="t0841b03"></a><br>
　我師故未來，　　此是弟子眾， <a class="t" id="t0841b04"></a><br>
　聖師今當來，　　光明靡不照。」</p>
<a class="t" id="t0841b05"></a>
</blockquote>
<p><a class="t-linehead" id="t-linehead0841b05"></a>是時，尊者大目犍連繞城三匝往詣長者 <a class="t" id="t0841b06"></a>家。</p>
<p><a class="t-linehead" id="t-linehead0841b06"></a>是時，世尊已知時到，披僧伽梨在虛空 <a class="t" id="t0841b07"></a>中去地七仞。是時，尊者阿若拘隣在如來 <a class="t" id="t0841b08"></a>右，舍利弗在如來左，爾時，阿難承佛威神， <a class="t" id="t0841b09"></a>在如來後而在執拂，千二百弟子前後圍 <a class="t" id="t0841b10"></a>繞。如來最在中央，及諸神足弟子阿若拘 <a class="t" id="t0841b11"></a>隣化作月天子，舍利弗化作日天子，諸餘 <a class="t" id="t0841b12"></a>神足比丘或作釋提桓因，或化作梵天者， <a class="t" id="t0841b13"></a>或化作提頭吒毘留勒形者，毘留波叉或 <a class="t" id="t0841b14"></a>作毘沙門形者領諸鬼神，或有作轉輪聖 <a class="t" id="t0841b15"></a>王形者；或有入火光三昧，或有入水精三 <a class="t" id="t0841b16"></a>昧，或有放光者，或有放煙作種種神足。是 <a class="t" id="t0841b17"></a>時，梵天王在如來右，釋提桓因在如來左， <a class="t" id="t0841b18"></a>手執拂， <span class="corr" title="[蜜&gt;密]">密</span> 迹金剛力士在如來後，手執金 <a class="t" id="t0841b19"></a>剛杵，毘沙門天王手執七寶之蓋，處虛空 <a class="t" id="t0841b20"></a>中在如來上，恐有塵土坌如來身。是時，般 <a class="t" id="t0841b21"></a>遮旬手執瑠璃琴，歎如來功德，及諸天神 <a class="t" id="t0841b22"></a>悉虛空之中，作倡妓樂數千萬種，雨天雜 <a class="t" id="t0841b23"></a>華散如來上。</p>
<p><a class="t-linehead" id="t-linehead0841b23"></a>是時，波斯匿王、阿那邠邸長 <a class="t" id="t0841b24"></a>者，及舍衛城內人民之類，皆見如來在虛 <a class="t" id="t0841b25"></a>空中去地七仞，見已皆懷歡喜踊躍不能 <a class="t" id="t0841b26"></a>自勝。是時，阿那邠邸長者，便說此偈：</p>
<a class="t" id="t0841b27"></a>
<blockquote class="gatha">
<p>「如來實神妙，　　愛民如赤子， <a class="t" id="t0841b28"></a><br>
　快哉須摩提，　　當受如來法。」</p>
<a class="t" id="t0841b29"></a>
</blockquote>
<p><a class="t-linehead" id="t-linehead0841b29"></a>爾時，波斯匿王及阿那邠邸長者，散種種 <a class="t" id="t0841c01"></a>名香雜華，是時世尊將諸比丘眾前後圍 <a class="t" id="t0841c02"></a>遶，及諸神天不可稱計，如似鴈王在虛空 <a class="t" id="t0841c03"></a>中往詣彼城。是時，般遮旬以偈歎佛：</p>
<a class="t" id="t0841c04"></a>
<blockquote class="gatha">
<p>「諸生結永盡，　　意念不錯亂， <a class="t" id="t0841c05"></a><br>
　以無塵垢足，　　入彼舊邦土。 <a class="t" id="t0841c06"></a><br>
　心性極清淨，　　斷魔邪惡念， <a class="t" id="t0841c07"></a><br>
　功德如大海，　　今入彼邦土。 <a class="t" id="t0841c08"></a><br>
　顏貌甚殊特，　　諸使永不起， <a class="t" id="t0841c09"></a><br>
　為彼不自處，　　今入彼邦土。 <a class="t" id="t0841c10"></a><br>
　以度四流淵，　　脫於生老死， <a class="t" id="t0841c11"></a><br>
　以斷有根源，　　今入彼邦土。」</p>
<a class="t" id="t0841c12"></a>
</blockquote>
<p><a class="t-linehead" id="t-linehead0841c12"></a>是時滿財長者，遙見世尊從遠而來，諸根 <a class="t" id="t0841c13"></a>憺怕世之希有，淨如天金，有三十二相八 <a class="t" id="t0841c14"></a>十種好莊嚴其身，猶須彌山出眾山上，亦 <a class="t" id="t0841c15"></a>如金聚放大光明。是時，長者，以偈問須摩 <a class="t" id="t0841c16"></a>提曰：</p>
<a class="t" id="t0841c17"></a>
<blockquote class="gatha">
<p>「此是日光耶，　　未曾見此容， <a class="t" id="t0841c18"></a><br>
　數千萬億光，　　未敢能熟視。」</p>
<a class="t" id="t0841c19"></a>
</blockquote>
<p><a class="t-linehead" id="t-linehead0841c19"></a>是時須摩提女長跪叉手向如來，以此偈 <a class="t" id="t0841c20"></a>報長者曰：</p>
<a class="t" id="t0841c21"></a>
<blockquote class="gatha">
<p>「非日非有日，　　而放千種光， <a class="t" id="t0841c22"></a><br>
　為一切眾生，　　亦復是我師。 <a class="t" id="t0841c23"></a><br>
　皆共歎如來，　　如前之所說， <a class="t" id="t0841c24"></a><br>
　今當獲大果，　　勤加供養之。」</p>
<a class="t" id="t0841c25"></a>
</blockquote>
<p><a class="t-linehead" id="t-linehead0841c25"></a>是時，滿財長者右膝著地，復以偈歎如來曰：</p>
<a class="t" id="t0841c26"></a>
<blockquote class="gatha">
<p>「自歸十力尊，　　圓光金色體， <a class="t" id="t0841c27"></a><br>
　天人所歎敬，　　今日自歸命。 <a class="t" id="t0841c28"></a><br>
　尊今是日王，　　如月星中明， <a class="t" id="t0841c29"></a><br>
　以度不度者，　　今日自歸命。 <a class="t" id="t0842a01"></a><br>
　尊如天帝像，　　如梵行慈心， <a class="t" id="t0842a02"></a><br>
　自脫脫眾生，　　今日自歸命。 <a class="t" id="t0842a03"></a><br>
　天世人中尊，　　諸鬼神王上， <a class="t" id="t0842a04"></a><br>
　降伏諸外道，　　今日自歸命。」</p>
<a class="t" id="t0842a05"></a>
</blockquote>
<p><a class="t-linehead" id="t-linehead0842a05"></a>是時，須摩提女長跪叉手，歎世尊曰：</p>
<a class="t" id="t0842a06"></a>
<blockquote class="gatha">
<p>「自降能降他，　　自止復止人， <a class="t" id="t0842a07"></a><br>
　以度度人民，　　已解復脫人， <a class="t" id="t0842a08"></a><br>
　度岸使度岸，　　自照照群萌， <a class="t" id="t0842a09"></a><br>
　靡不有度者，　　除鬪無鬪訟， <a class="t" id="t0842a10"></a><br>
　極自淨潔住，　　心意不傾動， <a class="t" id="t0842a11"></a><br>
　十力哀愍世，　　重自頂禮敬。</p>
<a class="t" id="t0842a12"></a>
</blockquote>
<p><a class="t-linehead" id="t-linehead0842a12"></a>「有慈悲喜護之心，具空無相願，於欲界中 <a class="t" id="t0842a13"></a>最尊第一，天中之上七財具足，擁護天人 <a class="t" id="t0842a14"></a>自然梵生，亦無與等亦可不像貌，我今日 <a class="t" id="t0842a15"></a>歸命。」</p>
<p><a class="t-linehead" id="t-linehead0842a15"></a>是時六千梵志，見世尊作如此神變， <a class="t" id="t0842a16"></a>各各自相謂言：「我等可離此國更適他土， <a class="t" id="t0842a17"></a>此沙門瞿曇已降此國中人民。」是時，六千 <a class="t" id="t0842a18"></a>梵志尋出國去，更不復入國，猶如師子獸 <a class="t" id="t0842a19"></a>王出於山谷，而觀四方復三鳴吼，方行而 <a class="t" id="t0842a20"></a>求。諸有獸蟲之類各奔所趣莫知所，如飛 <a class="t" id="t0842a21"></a>逝沈伏，若伏有力神象聞師子聲，各奔所 <a class="t" id="t0842a22"></a>趣不能自安。所以然者？由師子獸王極有 <a class="t" id="t0842a23"></a>威神故，此亦如是。彼六千梵志聞世尊音 <a class="t" id="t0842a24"></a>響之聲，各各馳走不得自寧。所以然者？由 <a class="t" id="t0842a25"></a>沙門瞿曇有威力故。</p>
<p><a class="t-linehead" id="t-linehead0842a25"></a>是時，世尊還捨神足， <a class="t" id="t0842a26"></a>如常法則入滿富城中。是時，世尊足蹈門 <a class="t" id="t0842a27"></a>閾上，是時天地大動，諸尊神天散華供養。 <a class="t" id="t0842a28"></a>是時，人民見世尊容貌諸根寂靜，有三十二 <a class="t" id="t0842a29"></a>相、八十種好，而自莊嚴。人民之類便說此偈：</p>
<a class="t" id="t0842b01"></a>
<blockquote class="gatha">
<p>「二足尊極妙，　　梵志不敢當， <a class="t" id="t0842b02"></a><br>
　無故事梵志，　　失此人中尊。」</p>
<a class="t" id="t0842b03"></a>
</blockquote>
<p><a class="t-linehead" id="t-linehead0842b03"></a>是時，世尊往詣長者家，就座而坐。爾時，彼 <a class="t" id="t0842b04"></a>國人民極為熾盛，時長者家有八萬四千 <a class="t" id="t0842b05"></a>人民之類，皆悉雲集，欲壞長者坊舍，方見 <a class="t" id="t0842b06"></a>世尊及比丘僧，爾時，世尊便作是念：「此人 <a class="t" id="t0842b07"></a>民之類必有所損，可作神力使舉國人民 <a class="t" id="t0842b08"></a>盡見我身及比丘僧。」爾時，世尊化長者屋 <a class="t" id="t0842b09"></a>舍，作瑠璃色內外相視，如似觀掌中珠。爾 <a class="t" id="t0842b10"></a>時，須摩提女前至佛所，頭面禮足悲喜交 <a class="t" id="t0842b11"></a>集，便說此偈：</p>
<a class="t" id="t0842b12"></a>
<blockquote class="gatha">
<p>「一切智慧具，　　盡度一切法， <a class="t" id="t0842b13"></a><br>
　復斷欲愛網，　　我今自歸命。 <a class="t" id="t0842b14"></a><br>
　寧使我父母，　　而毀我雙目， <a class="t" id="t0842b15"></a><br>
　不來適此間，　　邪見五逆中。 <a class="t" id="t0842b16"></a><br>
　宿作何惡緣，　　得來至此處， <a class="t" id="t0842b17"></a><br>
　如鳥入羅網，　　願斷此疑結。」</p>
<a class="t" id="t0842b18"></a>
</blockquote>
<p><a class="t-linehead" id="t-linehead0842b18"></a>爾時，世尊復以偈報女曰：</p>
<a class="t" id="t0842b19"></a>
<blockquote class="gatha">
<p>「汝今快勿慮，　　憺怕自開意， <a class="t" id="t0842b20"></a><br>
　亦莫起想著，　　如來今當演。 <a class="t" id="t0842b21"></a><br>
　汝本無罪緣，　　得來至此間， <a class="t" id="t0842b22"></a><br>
　願誓之果報，　　欲度此眾生。 <a class="t" id="t0842b23"></a><br>
　今當拔根源，　　不墮三惡趣， <a class="t" id="t0842b24"></a><br>
　數千眾生類，　　汝前當得度。 <a class="t" id="t0842b25"></a><br>
　今日當淨除，　　使得智慧眼， <a class="t" id="t0842b26"></a><br>
　使天人民類，　　汝見如觀珠。」</p>
<a class="t" id="t0842b27"></a>
</blockquote>
<p><a class="t-linehead" id="t-linehead0842b27"></a>是時須摩提女聞此語已，歡喜踊躍不能 <a class="t" id="t0842b28"></a>自勝。是時，長者將已僕從，供給飲食種種 <a class="t" id="t0842b29"></a>甘饌，見世尊食已訖，行清淨水更取一小 <a class="t" id="t0842c01"></a>座，在如來前坐，及諸營從及八萬四千眾 <a class="t" id="t0842c02"></a>各各次第坐，或有自稱姓名而坐。爾時，世 <a class="t" id="t0842c03"></a>尊漸與彼長者及八萬四千人民之類，說 <a class="t" id="t0842c04"></a>於妙論，所謂論者，戒論、施論、生天之論，欲 <a class="t" id="t0842c05"></a>不淨想、漏為穢惡，出家為要。爾時，世尊以 <a class="t" id="t0842c06"></a>見長者及須摩提女八萬四千人民之類心 <a class="t" id="t0842c07"></a>開意解，諸佛世尊常所說法，苦集盡道，普 <a class="t" id="t0842c08"></a>與此眾生說之。彼各於座上諸塵垢盡得 <a class="t" id="t0842c09"></a>法眼淨，猶如極淨白 <span class="gaiji">［疊＊毛］ <!--gaiji,,1[疊＊毛],2&#x3CB2;,3--></span>易染為色，此亦如 <a class="t" id="t0842c10"></a>是。滿財長者須摩提女，及八萬四千人民 <a class="t" id="t0842c11"></a>之類，諸塵垢盡得法眼淨，無復狐疑，得無 <a class="t" id="t0842c12"></a>所畏，皆歸三尊受持五戒。</p>
<p><a class="t-linehead" id="t-linehead0842c12"></a>是時，須摩提女 <a class="t" id="t0842c13"></a>即於佛前，而說此偈：</p>
<a class="t" id="t0842c14"></a>
<blockquote class="gatha">
<p>「如來耳清徹，　　聞我遇此苦， <a class="t" id="t0842c15"></a><br>
　降神至此化，　　諸人得法眼。」</p>
<a class="t" id="t0842c16"></a>
</blockquote>
<p><a class="t-linehead" id="t-linehead0842c16"></a>爾時，世尊已說法訖，即從座起還詣所在。 <a class="t" id="t0842c17"></a>是時，諸比丘白佛言：「須摩提女本作何因 <a class="t" id="t0842c18"></a>緣生富貴家？復作何因緣墮此邪見之家？ <a class="t" id="t0842c19"></a>復作何善功德今得法眼淨？復作何功德 <a class="t" id="t0842c20"></a>使八萬四千人皆得法眼淨？」</p>
<p><a class="t-linehead" id="t-linehead0842c20"></a>爾時，世尊告 <a class="t" id="t0842c21"></a>諸比丘：「過去久遠此賢劫中，有迦葉佛、明 <a class="t" id="t0842c22"></a>行成為、善逝、世間解、無上士、道法御、天人師， <a class="t" id="t0842c23"></a>號佛、眾祐，在波羅 <span class="gaiji">［木＊奈］ <!--gaiji,,1[木＊奈],2&#x3B88;,3--></span>國界於中遊化，與大 <a class="t" id="t0842c24"></a>比丘眾二萬人俱。爾時，有王名曰哀愍，有女 <a class="t" id="t0842c25"></a>名須摩那，是時此女極有敬心，向迦葉如 <a class="t" id="t0842c26"></a>來奉持禁戒恒好布施，又四事供養。云何 <a class="t" id="t0842c27"></a>為四？一者施，二者愛敬，三者利人，四者等 <a class="t" id="t0842c28"></a>利。於迦葉如來所而誦法句，在高樓上高 <a class="t" id="t0842c29"></a>聲誦習，並作此願：『恒有此四愛之法，又於 <a class="t" id="t0843a01"></a>如來前而誦法句，其中設有毫釐之福者， <a class="t" id="t0843a02"></a>所生之處不墮惡趣亦莫墮貧家，當來之 <a class="t" id="t0843a03"></a>世，亦當復值如此之尊，使我莫轉女人身， <a class="t" id="t0843a04"></a>即於女身得法眼淨。』是時，城中人民之類， <a class="t" id="t0843a05"></a>聞王女作如此誓願，皆共聚集，至王女所 <a class="t" id="t0843a06"></a>而作是說：『王女今日極為篤信作諸功德， <a class="t" id="t0843a07"></a>四事不乏布施兼愛利人等利，復作誓願， <a class="t" id="t0843a08"></a>使當來之世值如此之尊，若為我說法尋 <a class="t" id="t0843a09"></a>得法眼淨，今日王女已作誓願，并及我等 <a class="t" id="t0843a10"></a>國土人民同時得度。』時，王女報曰：『我持此 <a class="t" id="t0843a11"></a>功德并施汝等，設值如來說法者，同時度 <a class="t" id="t0843a12"></a>汝等。』比丘！豈有疑乎？莫作是觀。爾時哀愍 <a class="t" id="t0843a13"></a>王，今須達長者是；爾時王女者，今須摩提 <a class="t" id="t0843a14"></a>女是也；爾時國土人民之類，今八萬四千 <a class="t" id="t0843a15"></a>眾是。由彼誓願，今值我身聞法得道，及彼 <a class="t" id="t0843a16"></a>人民之類，盡作法眼淨。此是其義，當念奉 <a class="t" id="t0843a17"></a>行。所以然者？此四事者最是福田。若有比 <a class="t" id="t0843a18"></a>丘，親近四事便獲四諦，當求方便成四事 <a class="t" id="t0843a19"></a>法。如是諸比丘！當作是學。」</p>
<p><a class="t-linehead" id="t-linehead0843a19"></a>爾時，諸比丘聞 <a class="t" id="t0843a20"></a>佛所說，歡喜奉行。</p>
<a class="t" id="t0843a21"></a>
<p class="endsutta"><span class="t-juanname">須摩提女經</span></p>
<a class="t" id="t0843a22"></a> <a class="t" id="t0843a23"></a> <a class="t" id="t0843a24"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 128b. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
