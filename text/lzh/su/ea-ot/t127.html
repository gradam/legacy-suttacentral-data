<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t127">
<article>
<div class="mirror hgroup">
<h1 class="mirror-row">
<span class="mirror-left latin">T 127</span> <span class="mirror-right">佛說四人出現世間經</span>
</h1>
</div>
<p class="suttainfo latin"><span class="juannum">No. 127 [No. 125 (26.5)]</span><br>
<a class="t" id="t0834c03"></a> <span class="t-juanname">佛說四人出現世間經</span><br>
<a class="t" id="t0834c04"></a> <a class="t" id="t0834c05"></a> <span class="t-byline">宋天竺沙門求那跋陀羅譯</span></p>
<a class="t" id="t0834c06"></a>
<p><a class="t-linehead" id="t-linehead0834c06"></a>聞如是：</p>
<p>一時婆伽婆，在舍衛城祇樹給孤獨 <a class="t" id="t0834c07"></a>園。爾時，王波斯匿乘羽 <span class="gaiji">［羽＊包］ <!--gaiji,,1[羽＊包],2&#x4382;,3--></span>車群臣圍繞，出舍 <a class="t" id="t0834c08"></a>衛城，便往園中至世尊所，頭面禮足在一面 <a class="t" id="t0834c09"></a>坐，欲聽說法。</p>
<p><a class="t-linehead" id="t-linehead0834c09"></a>時世尊告波斯匿王：「有四人出 <a class="t" id="t0834c10"></a>現世間。云何為四？或復有人先醜而後妙，或 <a class="t" id="t0834c11"></a>復有人先妙而後醜，或復有人先醜後醜，或 <a class="t" id="t0834c12"></a>復有人先妙後妙。</p>
<p><a class="t-linehead" id="t-linehead0834c12"></a>「云何人先醜後妙？或復有 <a class="t" id="t0834c13"></a>人生卑賤家，若旃陀羅家，若魁膾家，若工巧 <a class="t" id="t0834c14"></a>家，若剔鬚髮家、貧窮家，無穀米處食不充口， <a class="t" id="t0834c15"></a>雖復得食臭穢弊惡。生如此家，顏色醜弊，人 <a class="t" id="t0834c16"></a>不喜見為人輕蔑，身行善、口行善、意行善。彼 <a class="t" id="t0834c17"></a>已身修善行、口修善行、意修善行，若見沙門 <a class="t" id="t0834c18"></a>婆羅門已，便起謙卑意，承事恭敬不失時節。 <a class="t" id="t0834c19"></a>若見供養者，見已便歡喜踊躍，命終時生善 <a class="t" id="t0834c20"></a>處天上。譬如有人從地至小床，從小床至大 <a class="t" id="t0834c21"></a>床，從大床至馬，從馬至象，從象至大講堂，以 <a class="t" id="t0834c22"></a>是故我說此人先醜後妙。如是，彼人先醜後 <a class="t" id="t0834c23"></a>妙。</p>
<p><a class="t-linehead" id="t-linehead0834c23"></a>「云何人先妙後醜？若有人生豪尊家，或剎 <a class="t" id="t0834c24"></a>利大姓家，婆羅門大姓家，或長者大姓家，或 <a class="t" id="t0834c25"></a>王家，或太子家，或大臣家及諸大家，顏色端 <a class="t" id="t0834c26"></a>正無有比，色如桃花。彼人便身行惡、口行惡、 <a class="t" id="t0834c27"></a>意行惡，彼若見沙門、婆羅門、諸長宿，彼見已 <a class="t" id="t0834c28"></a>無恭敬心亦不禮事，亦不與言論。彼若見供 <a class="t" id="t0834c29"></a>養者，見已便起嫉妬心，此是邪見、猶豫見所 <a class="t" id="t0835a01"></a>攝此便有邪見，無施亦無福亦無受者，亦無 <a class="t" id="t0835a02"></a>善惡行，亦無今世後世，無父無母，世無阿羅 <a class="t" id="t0835a03"></a>漢等修妙行者，疾得證通而娛樂中。彼以有 <a class="t" id="t0835a04"></a>此成就惡邪見，若命終時生三惡趣獄中，猶 <a class="t" id="t0835a05"></a>如彼人從講堂轉下至象項，從象至馬，從馬 <a class="t" id="t0835a06"></a>至大床，從大床至小床，從小床首足墮地，由 <a class="t" id="t0835a07"></a>是故我說彼人先妙後醜。如是，彼人先妙後 <a class="t" id="t0835a08"></a>醜。</p>
<p><a class="t-linehead" id="t-linehead0835a08"></a>「彼云何人先醜後醜？或有人生卑賤家，或 <a class="t" id="t0835a09"></a>旃陀羅家，或魁膾家，或工巧家，或剔鬚髮家， <a class="t" id="t0835a10"></a>及餘貧賤，無有飲食，雖復得食臭穢難嘗。生 <a class="t" id="t0835a11"></a>如此家，彼身行惡、口行惡、意行惡。彼已身行 <a class="t" id="t0835a12"></a>惡、口行惡、意行惡，若見沙門、婆羅門、諸尊長 <a class="t" id="t0835a13"></a>者，亦不恭敬亦不禮事，亦不與共言論，彼是 <a class="t" id="t0835a14"></a>邪見與猶豫見相應，彼便有是見，無施無福 <a class="t" id="t0835a15"></a>亦無受者，亦無善惡行報，亦無今世後世，無 <a class="t" id="t0835a16"></a>父無母，世無沙門婆羅門等行業者，無阿羅 <a class="t" id="t0835a17"></a>漢於今世後世疾得證通娛樂其中。彼與惡 <a class="t" id="t0835a18"></a>見相應，命終時生三趣入地獄中。譬如人從 <a class="t" id="t0835a19"></a>冥至冥，從暗至暗，由是故說此人先醜後醜。 <a class="t" id="t0835a20"></a>如是，彼人先醜後醜。</p>
<p><a class="t-linehead" id="t-linehead0835a20"></a>「彼云何人先妙後妙？若 <a class="t" id="t0835a21"></a>有人生豪尊家，生剎利大姓家，或婆羅門大 <a class="t" id="t0835a22"></a>姓家，或長者大姓家，或王家，或太子家，大臣 <a class="t" id="t0835a23"></a>家，極富饒財多寶，彼人極端正無比，色如桃 <a class="t" id="t0835a24"></a>華。彼身修善行、口修善行、意修善行。彼身已 <a class="t" id="t0835a25"></a>修善行，口已修善行，意已修善行，彼若見沙 <a class="t" id="t0835a26"></a>門、婆羅門、諸尊長者，若見便恭敬禮事供養 <a class="t" id="t0835a27"></a>供給，若見有人來供養承事禮敬，便發歡喜， <a class="t" id="t0835a28"></a>彼與等見相應無顛倒相。彼有是見，有施有 <a class="t" id="t0835a29"></a>福有受者，有善惡行，有今世後世，有父有母， <a class="t" id="t0835b01"></a>世有沙門、婆羅門等修梵行者，阿羅漢於今 <a class="t" id="t0835b02"></a>世後世疾得證通娛樂其中。彼已成就善見， <a class="t" id="t0835b03"></a>命終時生天上。譬如人從講堂至講堂，從觀至 <a class="t" id="t0835b04"></a>觀，遊一宮殿至一宮殿，由是故我說彼人先 <a class="t" id="t0835b05"></a>妙後妙。如是，彼人先妙後妙。如是，大王！有四 <a class="t" id="t0835b06"></a>人出現於世。」</p>
<p><a class="t-linehead" id="t-linehead0835b06"></a>爾時世尊便說偈言：</p>
<a class="t" id="t0835b07"></a>
<blockquote class="gatha">
<p>「大王人貧賤，　　得信好布施， <a class="t" id="t0835b08"></a><br>
　見沙門梵志，　　及諸乞求者， <a class="t" id="t0835b09"></a><br>
　承事禮恭敬，　　等修諸善業， <a class="t" id="t0835b10"></a><br>
　見施常歡喜，　　乞者亦惠施， <a class="t" id="t0835b11"></a><br>
　是施微妙業，　　更不受瑕穢。 <a class="t" id="t0835b12"></a><br>
　如是王此人，　　彼臨命終時， <a class="t" id="t0835b13"></a><br>
　生三十三天，　　先醜而後妙。 <a class="t" id="t0835b14"></a><br>
　大王人有財，　　無信懷嫉妬， <a class="t" id="t0835b15"></a><br>
　常欲行非行，　　邪見無有師， <a class="t" id="t0835b16"></a><br>
　見沙門梵志，　　及諸乞求者， <a class="t" id="t0835b17"></a><br>
　誹謗常罵詈，　　慳貪如無財， <a class="t" id="t0835b18"></a><br>
　見施往遏絕，　　乞者不惠施， <a class="t" id="t0835b19"></a><br>
　彼命非妙業，　　彼人受瑕穢。 <a class="t" id="t0835b20"></a><br>
　如是王此人，　　臨欲命終時， <a class="t" id="t0835b21"></a><br>
　必生入地獄，　　先妙而後醜。 <a class="t" id="t0835b22"></a><br>
　大王人貧賤，　　無信慳貪心， <a class="t" id="t0835b23"></a><br>
　常欲行非行，　　邪見無有師， <a class="t" id="t0835b24"></a><br>
　見沙門梵志，　　及諸乞求者， <a class="t" id="t0835b25"></a><br>
　誹謗常罵詈，　　慳貪言無財， <a class="t" id="t0835b26"></a><br>
　見施而遏絕，　　乞者不惠施， <a class="t" id="t0835b27"></a><br>
　彼命非妙業，　　彼人受瑕穢。 <a class="t" id="t0835b28"></a><br>
　如是王此人，　　臨欲命終時， <a class="t" id="t0835b29"></a><br>
　必生入地獄，　　先醜而後醜。 <a class="t" id="t0835c01"></a><br>
　大王人饒財，　　好信常布施， <a class="t" id="t0835c02"></a><br>
　見沙門梵志，　　及諸乞求者， <a class="t" id="t0835c03"></a><br>
　承事禮恭敬，　　等修諸善業， <a class="t" id="t0835c04"></a><br>
　見施常歡喜，　　乞者亦惠施， <a class="t" id="t0835c05"></a><br>
　是世微妙業，　　更不受瑕穢。 <a class="t" id="t0835c06"></a><br>
　如是王此人，　　臨欲命終時， <a class="t" id="t0835c07"></a><br>
　生三十三天，　　先妙而後妙。</p>
<a class="t" id="t0835c08"></a>
</blockquote>
<p><a class="t-linehead" id="t-linehead0835c08"></a>「是故，大王！當作是學。如是，大王！當作是學，先 <a class="t" id="t0835c09"></a>妙而後妙，莫學先醜而後醜。如是，大王！當作 <a class="t" id="t0835c10"></a>是學。」</p>
<a class="t" id="t0835c11"></a>
<p><a class="t-linehead" id="t-linehead0835c11"></a>爾時波斯匿王聞佛所說，歡喜奉行。</p>
<a class="t" id="t0835c12"></a>
<p class="endsutta"><span class="t-juanname">佛說四人出現世間經</span></p>
<a class="t" id="t0835c13"></a> <a class="t" id="t0835c14"></a> <a class="t" id="t0835c15"></a></article>
<aside id="metaarea">
<p>This is an independent sūtra, which in the Taishō canon is collected alongside the Ekottarikāgama collections.</p>
<p>It is Taishō vol. 2 sūtra no. 127. The text is from <a href="http://tripitaka.cbeta.org/T02" target="_blank">CBETA</a> .</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
