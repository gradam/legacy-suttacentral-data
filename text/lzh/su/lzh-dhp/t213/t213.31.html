<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t213.31">
<article>
<div class="hgroup">
<p class="division">法集要頌經</p>
<h1>法集要頌經護心品第三十一</h1>
</div>
<a class="t" id="t0795b06"></a>
<blockquote class="gatha">
<p><a class="verse-num-sc" id="verse-num-sc754"></a><a class="vagga-gatha-num-sc" id="vagga-gatha-num-sc31.1"></a>心輕難調伏，　　為欲所居懷，<a class="t" id="t0795b07"></a><br>
降心則為善，　　以降便輕安。<a class="t" id="t0795b08"></a></p>
<p><a class="verse-num-sc" id="verse-num-sc755"></a><a class="vagga-gatha-num-sc" id="vagga-gatha-num-sc31.2"></a>如魚在旱地，　　以離於深淵，<a class="t" id="t0795b09"></a><br>
心識極惶懼，　　魔眾而奔馳。<a class="t" id="t0795b10"></a></p>
<p><a class="verse-num-sc" id="verse-num-sc756"></a><a class="vagga-gatha-num-sc" id="vagga-gatha-num-sc31.3"></a>心走非一處，　　猶如日光明，<a class="t" id="t0795b11"></a><br>
智者所能制，　　如鉤止惡象。<a class="t" id="t0795b12"></a></p>
<p><a class="verse-num-sc" id="verse-num-sc757"></a><a class="vagga-gatha-num-sc" id="vagga-gatha-num-sc31.4"></a>今我論此心，　　無堅不可見，<a class="t" id="t0795b13"></a><br>
我今欲訓誨，　　慎莫生瑕隟。<a class="t" id="t0795b14"></a></p>
<p><a class="verse-num-sc" id="verse-num-sc758"></a><a class="vagga-gatha-num-sc" id="vagga-gatha-num-sc31.5"></a>汝心莫遊行，　　恣意而放逸，<a class="t" id="t0795b15"></a><br>
我今還攝汝，　　如御暴逸象。<a class="t" id="t0795b16"></a></p>
<p><a class="verse-num-sc" id="verse-num-sc759"></a><a class="vagga-gatha-num-sc" id="vagga-gatha-num-sc31.6"></a>生死無有量，　　往來無端緒，<a class="t" id="t0795b17"></a><br>
求於屋舍者，　　數數受胞胎。<a class="t" id="t0795b18"></a></p>
<p><a class="verse-num-sc" id="verse-num-sc760"></a><a class="vagga-gatha-num-sc" id="vagga-gatha-num-sc31.7"></a>以觀此居屋，　　更不造諸舍，<a class="t" id="t0795b19"></a><br>
梁棧看已壞，　　臺閣則摧折。<a class="t" id="t0795b20"></a></p>
<p><a class="verse-num-sc" id="verse-num-sc761"></a><a class="vagga-gatha-num-sc" id="vagga-gatha-num-sc31.8"></a>心已離諸行，　　中間是己心，<a class="t" id="t0795b21"></a><br>
心多為輕躁，　　難持難調護。<a class="t" id="t0795b22"></a></p>
<p><a class="verse-num-sc" id="verse-num-sc762"></a><a class="vagga-gatha-num-sc" id="vagga-gatha-num-sc31.9"></a>智者能自正，　　如匠搦箭直，<a class="t" id="t0795b23"></a><br>
有恚則知恚，　　有恚知有恚。<a class="t" id="t0795b24"></a></p>
<p><a class="verse-num-sc" id="verse-num-sc763"></a><a class="vagga-gatha-num-sc" id="vagga-gatha-num-sc31.10"></a>是意皆自造，　　非干父母為，<a class="t" id="t0795b25"></a><br>
除邪就正定，　　為福勿迴復。<a class="t" id="t0795b26"></a></p>
<p><a class="verse-num-sc" id="verse-num-sc764"></a><a class="vagga-gatha-num-sc" id="vagga-gatha-num-sc31.11"></a>蓋屋若不密，　　天雨則常漏，<a class="t" id="t0795b27"></a><br>
人不思惟行，　　恒歷婬怒癡。<a class="t" id="t0795b28"></a></p>
<p><a class="verse-num-sc" id="verse-num-sc765"></a><a class="vagga-gatha-num-sc" id="vagga-gatha-num-sc31.12"></a>蓋屋若不密，　　天雨則常漏，<a class="t" id="t0795b29"></a><br>
人自思惟行，　　永無婬怒癡。<a class="t" id="t0795c01"></a></p>
<p><a class="verse-num-sc" id="verse-num-sc766"></a><a class="vagga-gatha-num-sc" id="vagga-gatha-num-sc31.13"></a>心為諸法本，　　心尊是心使，<a class="t" id="t0795c02"></a><br>
心若念惡行，　　即言即惡行，<a class="t" id="t0795c03"></a><br>
罪苦自追隨，　　車轢終于轍。<a class="t" id="t0795c04"></a></p>
<p><a class="verse-num-sc" id="verse-num-sc767"></a><a class="vagga-gatha-num-sc" id="vagga-gatha-num-sc31.14"></a>心為諸法本，　　心尊是心使，<a class="t" id="t0795c05"></a><br>
心若念善行，　　即言即善行，<a class="t" id="t0795c06"></a><br>
福慶自追隨，　　如影隨其形。<a class="t" id="t0795c07"></a></p>
<p><a class="verse-num-sc" id="verse-num-sc768"></a><a class="vagga-gatha-num-sc" id="vagga-gatha-num-sc31.15"></a>不以不淨意，　　亦及瞋怒人，<a class="t" id="t0795c08"></a><br>
欲得知法者，　　正等覺所說。<a class="t" id="t0795c09"></a></p>
<p><a class="verse-num-sc" id="verse-num-sc769"></a><a class="vagga-gatha-num-sc" id="vagga-gatha-num-sc31.16"></a>諸有除貢高，　　心意極清淨，<a class="t" id="t0795c10"></a><br>
能捨傷害懷，　　乃得聞正法。<a class="t" id="t0795c11"></a></p>
<p><a class="verse-num-sc" id="verse-num-sc770"></a><a class="vagga-gatha-num-sc" id="vagga-gatha-num-sc31.17"></a>心不住止息，　　亦不知善法，<a class="t" id="t0795c12"></a><br>
迷於出世事，　　無有正知見。<a class="t" id="t0795c13"></a></p>
<p><a class="verse-num-sc" id="verse-num-sc771"></a><a class="vagga-gatha-num-sc" id="vagga-gatha-num-sc31.18"></a>三十六使流，　　并及心意漏，<a class="t" id="t0795c14"></a><br>
數數有邪見，　　依於欲想結。<a class="t" id="t0795c15"></a></p>
<p><a class="verse-num-sc" id="verse-num-sc772"></a><a class="vagga-gatha-num-sc" id="vagga-gatha-num-sc31.19"></a>捨意放其根，　　人隨意迴轉，<a class="t" id="t0795c16"></a><br>
為少滅名稱，　　如鳥捨空林。<a class="t" id="t0795c17"></a></p>
<p><a class="verse-num-sc" id="verse-num-sc773"></a><a class="vagga-gatha-num-sc" id="vagga-gatha-num-sc31.20"></a>在靜自修學，　　慎勿逐欲跡，<a class="t" id="t0795c18"></a><br>
莫吞熱鐵丸，　　嘷哭受其報。<a class="t" id="t0795c19"></a></p>
<p><a class="verse-num-sc" id="verse-num-sc774"></a><a class="vagga-gatha-num-sc" id="vagga-gatha-num-sc31.21"></a>應修而不修，　　恃力不精勤，<a class="t" id="t0795c20"></a><br>
自陷人形卑，　　懈怠不解慧。<a class="t" id="t0795c21"></a></p>
<p><a class="verse-num-sc" id="verse-num-sc775"></a><a class="vagga-gatha-num-sc" id="vagga-gatha-num-sc31.22"></a>亂觀及正觀，　　皆由意所生，<a class="t" id="t0795c22"></a><br>
能覺知心觀，　　愚心數數亂。<a class="t" id="t0795c23"></a></p>
<p><a class="verse-num-sc" id="verse-num-sc776"></a><a class="vagga-gatha-num-sc" id="vagga-gatha-num-sc31.23"></a>智者如是觀，　　念者專為行，<a class="t" id="t0795c24"></a><br>
咄嗟意無著，　　惟佛能滅此。<a class="t" id="t0795c25"></a></p>
<p><a class="verse-num-sc" id="verse-num-sc777"></a><a class="vagga-gatha-num-sc" id="vagga-gatha-num-sc31.24"></a>觀身如空瓶，　　安心如丘城，<a class="t" id="t0795c26"></a><br>
以慧與魔戰，　　守勝勿復失。<a class="t" id="t0795c27"></a></p>
<p><a class="verse-num-sc" id="verse-num-sc778"></a><a class="vagga-gatha-num-sc" id="vagga-gatha-num-sc31.25"></a>觀身如聚沫，　　如陽焰野馬，<a class="t" id="t0795c28"></a><br>
以慧與魔戰，　　守勝勿復失。<a class="t" id="t0795c29"></a></p>
<p><a class="verse-num-sc" id="verse-num-sc779"></a><a class="vagga-gatha-num-sc" id="vagga-gatha-num-sc31.26"></a>心念七覺意，　　等意不差違，<a class="t" id="t0796a01"></a><br>
當捨愚惑意，　　樂於不起忍。<a class="t" id="t0796a02"></a></p>
<p><a class="verse-num-sc" id="verse-num-sc780"></a><a class="vagga-gatha-num-sc" id="vagga-gatha-num-sc31.27"></a>盡漏無有漏，　　於世取滅度，<a class="t" id="t0796a03"></a><br>
當自護其意，　　若<span class="gaiji">犛<!--gaiji,犛,1[犛-未＋牙],2&#x246C6;,3--></span>牛護尾。<a class="t" id="t0796a04"></a></p>
<p><a class="verse-num-sc" id="verse-num-sc781"></a><a class="vagga-gatha-num-sc" id="vagga-gatha-num-sc31.28"></a>有施於一切，　　終不離其樂，<a class="t" id="t0796a05"></a><br>
一龍出眾龍，　　龍中六牙者。<a class="t" id="t0796a06"></a></p>
<p>心心自平等，　　獨樂於曠野，<a class="t" id="t0796a07"></a></p>
<p><a class="verse-num-sc" id="verse-num-sc782"></a><a class="vagga-gatha-num-sc" id="vagga-gatha-num-sc31.29"></a>不以能害心，　　盡為一切人，<a class="t" id="t0796a08"></a><br>
慈心為眾生，　　彼無有怨恨。<a class="t" id="t0796a09"></a></p>
<p><a class="verse-num-sc" id="verse-num-sc783"></a><a class="vagga-gatha-num-sc" id="vagga-gatha-num-sc31.30"></a>慈心為一人，　　便護諸善本，<a class="t" id="t0796a10"></a><br>
盡當為一切，　　賢聖福稱上。<a class="t" id="t0796a11"></a></p>
<p><a class="verse-num-sc" id="verse-num-sc784"></a><a class="vagga-gatha-num-sc" id="vagga-gatha-num-sc31.31"></a>普慈於一切，　　愍念眾生類，<a class="t" id="t0796a12"></a><br>
修行於慈心，　　後受無極樂。<a class="t" id="t0796a13"></a></p>
<p><a class="verse-num-sc" id="verse-num-sc785"></a><a class="vagga-gatha-num-sc" id="vagga-gatha-num-sc31.32"></a>若以踊躍意，　　歡喜不懈怠，<a class="t" id="t0796a14"></a><br>
修於諸善法，　　獲致安隱處。<a class="t" id="t0796a15"></a></p>
<p><a class="verse-num-sc" id="verse-num-sc786"></a><a class="vagga-gatha-num-sc" id="vagga-gatha-num-sc31.33"></a>自則致歡喜，　　身口意相應，<a class="t" id="t0796a16"></a><br>
以得等解脫，　　苾芻息意快，<a class="t" id="t0796a17"></a><br>
一切諸結盡，　　無復有塵勞。<a class="t" id="t0796a18"></a></p>
<p><a class="verse-num-sc" id="verse-num-sc787"></a><a class="vagga-gatha-num-sc" id="vagga-gatha-num-sc31.34"></a>正使五音樂，　　不能悅人意，<a class="t" id="t0796a19"></a><br>
不如一正心，　　向於平等法。<a class="t" id="t0796a20"></a></p>
<p><a class="verse-num-sc" id="verse-num-sc788"></a><a class="vagga-gatha-num-sc" id="vagga-gatha-num-sc31.35"></a>最勝得善眼，　　亦不計有我，<a class="t" id="t0796a21"></a><br>
諸有心樂禪，　　不樂於欲意。<a class="t" id="t0796a22"></a></p>
<p><a class="verse-num-sc" id="verse-num-sc789"></a><a class="vagga-gatha-num-sc" id="vagga-gatha-num-sc31.36"></a>最勝踊躍意，　　亦不見有我，<a class="t" id="t0796a23"></a><br>
諸有心樂禪，　　不樂於欲意。<a class="t" id="t0796a24"></a></p>
<p><a class="verse-num-sc" id="verse-num-sc790"></a><a class="vagga-gatha-num-sc" id="vagga-gatha-num-sc31.37"></a>諸結永已盡，　　如山不可動，<a class="t" id="t0796a25"></a><br>
於染無所染，　　於恚不起恚，<a class="t" id="t0796a26"></a><br>
諸有如此心，　　焉知苦蹤跡？<a class="t" id="t0796a27"></a></p>
<p><a class="verse-num-sc" id="verse-num-sc791"></a><a class="vagga-gatha-num-sc" id="vagga-gatha-num-sc31.38"></a>無害無所染，　　具足於戒律，<a class="t" id="t0796a28"></a><br>
於食知止足，　　及諸床臥具，<a class="t" id="t0796a29"></a><br>
修意求方便，　　是謂諸佛教。<a class="t" id="t0796b01"></a></p>
<p><a class="verse-num-sc" id="verse-num-sc792"></a><a class="vagga-gatha-num-sc" id="vagga-gatha-num-sc31.39"></a>行人觀心相，　　分別念待意，<a class="t" id="t0796b02"></a><br>
以得入禪定，　　便獲喜安樂。<a class="t" id="t0796b03"></a></p>
<p><a class="verse-num-sc" id="verse-num-sc793"></a><a class="vagga-gatha-num-sc" id="vagga-gatha-num-sc31.40"></a>護意自莊嚴，　　嫉彼而營己，<a class="t" id="t0796b04"></a><br>
遭憂不患苦，　　智者審諦住。<a class="t" id="t0796b05"></a></p>
<p><a class="verse-num-sc" id="verse-num-sc794"></a><a class="vagga-gatha-num-sc" id="vagga-gatha-num-sc31.41"></a>人不守護心，　　為邪見所害，<a class="t" id="t0796b06"></a><br>
兼懷掉戲意，　　斯等就死徑。<a class="t" id="t0796b07"></a></p>
<p><a class="verse-num-sc" id="verse-num-sc795"></a><a class="vagga-gatha-num-sc" id="vagga-gatha-num-sc31.42"></a>是故當護心，　　等修清淨行，<a class="t" id="t0796b08"></a><br>
正見恒在前，　　分別起滅法。<a class="t" id="t0796b09"></a></p>
<p><a class="verse-num-sc" id="verse-num-sc796"></a><a class="vagga-gatha-num-sc" id="vagga-gatha-num-sc31.43"></a>苾芻降睡眠，　　盡苦更不造，<a class="t" id="t0796b10"></a><br>
降心復於樂，　　護心勿復調。<a class="t" id="t0796b11"></a></p>
<p><a class="verse-num-sc" id="verse-num-sc797"></a><a class="vagga-gatha-num-sc" id="vagga-gatha-num-sc31.44"></a>有情心所誤，　　盡受地獄苦，<a class="t" id="t0796b12"></a><br>
降心則致樂，　　護心勿復調。<a class="t" id="t0796b13"></a></p>
<p><a class="verse-num-sc" id="verse-num-sc798"></a><a class="vagga-gatha-num-sc" id="vagga-gatha-num-sc31.45"></a>護心勿復調，　　心為眾妙門，<a class="t" id="t0796b14"></a><br>
護而不漏失，　　便在圓寂道。<a class="t" id="t0796b15"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0213 法集要頌經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 213. It is taken from <a href="http://tripitaka.cbeta.org/T04n0213" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T213">comparative edition.</a> However his corrected readings are not used, only punctuation and verse division is altered from the CBETA text.</p>
</aside>
</section>
</div>
</body>
</html>
