<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t213.32">
<article>
<div class="hgroup">
<p class="division">法集要頌經</p>
<h1>法集要頌經苾芻品第三十二</h1>
</div>
<a class="t" id="t0796b16"></a>
<blockquote class="gatha">
<p><a class="verse-num-sc" id="verse-num-sc799"></a><a class="vagga-gatha-num-sc" id="vagga-gatha-num-sc32.1"></a>苾芻若乞食，　　以得勿積聚，<a class="t" id="t0796b17"></a><br>
天人所歎譽，　　生淨無瑕穢。<a class="t" id="t0796b18"></a></p>
<p><a class="verse-num-sc" id="verse-num-sc800"></a><a class="vagga-gatha-num-sc" id="vagga-gatha-num-sc32.2"></a>苾芻為慈愍，　　愛敬於佛教，<a class="t" id="t0796b19"></a><br>
深入妙止觀，　　滅穢行乃安。<a class="t" id="t0796b20"></a></p>
<p><a class="verse-num-sc" id="verse-num-sc801"></a><a class="vagga-gatha-num-sc" id="vagga-gatha-num-sc32.3"></a>苾芻諸愛盡，　　捨愛去貢高，<a class="t" id="t0796b21"></a><br>
無我去吾我，　　此義孰不親。<a class="t" id="t0796b22"></a></p>
<p><a class="verse-num-sc" id="verse-num-sc802"></a><a class="vagga-gatha-num-sc" id="vagga-gatha-num-sc32.4"></a>當知是法行，　　身之出要徑，<a class="t" id="t0796b23"></a><br>
如象御強敵，　　苾芻恒習行。<a class="t" id="t0796b24"></a></p>
<p><a class="verse-num-sc" id="verse-num-sc803"></a><a class="vagga-gatha-num-sc" id="vagga-gatha-num-sc32.5"></a>人不壽劫盡，　　內與自心諍，<a class="t" id="t0796b25"></a><br>
護身念道諦，　　苾芻惟淨安。<a class="t" id="t0796b26"></a></p>
<p><a class="verse-num-sc" id="verse-num-sc804"></a><a class="vagga-gatha-num-sc" id="vagga-gatha-num-sc32.6"></a>念親同朋友，　　正命無雜糅，<a class="t" id="t0796b27"></a><br>
施知應所施，　　亦合威儀具。<a class="t" id="t0796b28"></a></p>
<p><a class="verse-num-sc" id="verse-num-sc805"></a><a class="vagga-gatha-num-sc" id="vagga-gatha-num-sc32.7"></a>苾芻備眾行，　　乃能盡苦際，<a class="t" id="t0796b29"></a><br>
樂法意欲法，　　思惟安隱法。<a class="t" id="t0796c01"></a></p>
<p><a class="verse-num-sc" id="verse-num-sc806"></a><a class="vagga-gatha-num-sc" id="vagga-gatha-num-sc32.8"></a>苾芻依法行，　　正而勿廢忘，<a class="t" id="t0796c02"></a><br>
當學入空定，　　苾芻常安靜。<a class="t" id="t0796c03"></a></p>
<p><a class="verse-num-sc" id="verse-num-sc807"></a><a class="vagga-gatha-num-sc" id="vagga-gatha-num-sc32.9"></a>愛樂非人處，　　觀察平等法，<a class="t" id="t0796c04"></a><br>
當制於五蘊，　　服意如水流，<a class="t" id="t0796c05"></a><br>
清淨恒和悅，　　為飲甘露味。<a class="t" id="t0796c06"></a></p>
<p><a class="verse-num-sc" id="verse-num-sc808"></a><a class="vagga-gatha-num-sc" id="vagga-gatha-num-sc32.10"></a>如彼極峻山，　　不為風所動，<a class="t" id="t0796c07"></a><br>
苾芻盡愚癡，　　所在不傾動。<a class="t" id="t0796c08"></a></p>
<p><a class="verse-num-sc" id="verse-num-sc809"></a><a class="vagga-gatha-num-sc" id="vagga-gatha-num-sc32.11"></a>一切諸名色，　　非有莫生惑，<a class="t" id="t0796c09"></a><br>
不近則不愛，　　乃名真苾芻。<a class="t" id="t0796c10"></a></p>
<p><a class="verse-num-sc" id="verse-num-sc810"></a><a class="vagga-gatha-num-sc" id="vagga-gatha-num-sc32.12"></a>苾芻非剃髮，　　慢誕無戒律，<a class="t" id="t0796c11"></a><br>
捨貪思惟道，　　乃應真苾芻。<a class="t" id="t0796c12"></a></p>
<p><a class="verse-num-sc" id="verse-num-sc811"></a><a class="vagga-gatha-num-sc" id="vagga-gatha-num-sc32.13"></a>息心非剃髮，　　放逸無志信，<a class="t" id="t0796c13"></a><br>
能滅眾苦惱，　　為勝大沙門。<a class="t" id="t0796c14"></a></p>
<p><a class="verse-num-sc" id="verse-num-sc812"></a><a class="vagga-gatha-num-sc" id="vagga-gatha-num-sc32.14"></a>苾芻得慈定，　　承受諸佛教，<a class="t" id="t0796c15"></a><br>
極得滅盡跡，　　無親慎莫覩。<a class="t" id="t0796c16"></a></p>
<p><a class="verse-num-sc" id="verse-num-sc813"></a><a class="vagga-gatha-num-sc" id="vagga-gatha-num-sc32.15"></a>心喜極歡悅，　　加以受念者，<a class="t" id="t0796c17"></a><br>
苾芻多熙怡，　　盡空無根源。<a class="t" id="t0796c18"></a></p>
<p><a class="verse-num-sc" id="verse-num-sc814"></a><a class="vagga-gatha-num-sc" id="vagga-gatha-num-sc32.16"></a>息身而息意，　　攝口亦乃善，<a class="t" id="t0796c19"></a><br>
捨世為苾芻，　　度苦無有礙。<a class="t" id="t0796c20"></a></p>
<p><a class="verse-num-sc" id="verse-num-sc815"></a><a class="vagga-gatha-num-sc" id="vagga-gatha-num-sc32.17"></a>無禪則無智，　　無智則無禪，<a class="t" id="t0796c21"></a><br>
道從禪智生，　　得近圓寂路。<a class="t" id="t0796c22"></a></p>
<p><a class="verse-num-sc" id="verse-num-sc816"></a><a class="vagga-gatha-num-sc" id="vagga-gatha-num-sc32.18"></a>禪行無放逸，　　莫為欲亂心，<a class="t" id="t0796c23"></a><br>
無吞洋銅汁，　　自惱燋形軀。<a class="t" id="t0796c24"></a></p>
<p><a class="verse-num-sc" id="verse-num-sc817"></a><a class="vagga-gatha-num-sc" id="vagga-gatha-num-sc32.19"></a>能自護身口，　　護意無有惡，<a class="t" id="t0796c25"></a><br>
後獲禁戒法，　　故號為苾芻。<a class="t" id="t0796c26"></a></p>
<p><a class="verse-num-sc" id="verse-num-sc818"></a><a class="vagga-gatha-num-sc" id="vagga-gatha-num-sc32.20"></a>諸有修善法，　　七覺意為本，<a class="t" id="t0796c27"></a><br>
此名為妙法，　　故名定苾芻。<a class="t" id="t0796c28"></a></p>
<p><a class="verse-num-sc" id="verse-num-sc819"></a><a class="vagga-gatha-num-sc" id="vagga-gatha-num-sc32.21"></a>如今現所說，　　自知苦盡源，<a class="t" id="t0796c29"></a><br>
此名為善本，　　是無漏苾芻。<a class="t" id="t0797a01"></a></p>
<p><a class="verse-num-sc" id="verse-num-sc820"></a><a class="vagga-gatha-num-sc" id="vagga-gatha-num-sc32.22"></a>不以持戒力，　　及以多聞義，<a class="t" id="t0797a02"></a><br>
正使得定意，　　不著於文飾，<a class="t" id="t0797a03"></a><br>
苾芻有所倚，　　盡於無漏行。<a class="t" id="t0797a04"></a></p>
<p><a class="verse-num-sc" id="verse-num-sc821"></a><a class="vagga-gatha-num-sc" id="vagga-gatha-num-sc32.23"></a>當觀正覺樂，　　勿近於凡夫，<a class="t" id="t0797a05"></a><br>
觀此現世事，　　分別於五蘊。<a class="t" id="t0797a06"></a></p>
<p><a class="verse-num-sc" id="verse-num-sc822"></a><a class="vagga-gatha-num-sc" id="vagga-gatha-num-sc32.24"></a>修行勿作惡，　　必強自制心，<a class="t" id="t0797a07"></a><br>
捨家而得解，　　意猶復染著。<a class="t" id="t0797a08"></a><br></p>
<p><a class="verse-num-sc" id="verse-num-sc823"></a><a class="vagga-gatha-num-sc" id="vagga-gatha-num-sc32.25"></a>習行懈緩者，　　勞意勿除之，<a class="t" id="t0797a09"></a><br>
非淨則梵行，　　焉致大財寶？<a class="t" id="t0797a10"></a></p>
<p><a class="verse-num-sc" id="verse-num-sc824"></a><a class="vagga-gatha-num-sc" id="vagga-gatha-num-sc32.26"></a>心得永休息，　　苾芻攝意行，<a class="t" id="t0797a11"></a><br>
以盡老病死，　　便脫魔羅縛。<a class="t" id="t0797a12"></a></p>
<p><a class="verse-num-sc" id="verse-num-sc825"></a><a class="vagga-gatha-num-sc" id="vagga-gatha-num-sc32.27"></a>心已得永寂，　　苾芻攝意行，<a class="t" id="t0797a13"></a><br>
以盡老病死，　　更不復受有。<a class="t" id="t0797a14"></a></p>
<p><a class="verse-num-sc" id="verse-num-sc826"></a><a class="vagga-gatha-num-sc" id="vagga-gatha-num-sc32.28"></a>以斷於愛相，　　苾芻攝意行，<a class="t" id="t0797a15"></a><br>
以盡老病死，　　更不復受有。<a class="t" id="t0797a16"></a></p>
<p><a class="verse-num-sc" id="verse-num-sc827"></a><a class="vagga-gatha-num-sc" id="vagga-gatha-num-sc32.29"></a>無有結使心，　　苾芻攝意行，<a class="t" id="t0797a17"></a><br>
以盡老病死，　　更不復受有。<a class="t" id="t0797a18"></a></p>
<p><a class="verse-num-sc" id="verse-num-sc828"></a><a class="vagga-gatha-num-sc" id="vagga-gatha-num-sc32.30"></a>不能斷有根，　　苾芻攝意行，<a class="t" id="t0797a19"></a><br>
以盡老病死，　　更不復受有。<a class="t" id="t0797a20"></a></p>
<p><a class="verse-num-sc" id="verse-num-sc829"></a><a class="vagga-gatha-num-sc" id="vagga-gatha-num-sc32.31"></a>能斷三毒根，　　苾芻攝意行，<a class="t" id="t0797a21"></a><br>
以盡老病死，　　更不復受有。<a class="t" id="t0797a22"></a></p>
<p><a class="verse-num-sc" id="verse-num-sc830"></a><a class="vagga-gatha-num-sc" id="vagga-gatha-num-sc32.32"></a>以脫於魔界。</p>
<p><a class="verse-num-sc" id="verse-num-sc831"></a><a class="vagga-gatha-num-sc" id="vagga-gatha-num-sc32.33"></a>以勝叢林刺，<a class="t" id="t0797a23"></a>　　及除罵詈者，<br>
猶憑妙高山，<a class="t" id="t0797a24"></a>　　苾芻不受苦。</p>
<p><a class="verse-num-sc" id="verse-num-sc832"></a><a class="vagga-gatha-num-sc" id="vagga-gatha-num-sc32.34"></a>不念今後世，<a class="t" id="t0797a25"></a>　　觀世如幻夢，<br>
苾芻勝彼此，<a class="t" id="t0797a26"></a>　　如蛇脫故皮。</p>
<p><a class="verse-num-sc" id="verse-num-sc833"></a><a class="vagga-gatha-num-sc" id="vagga-gatha-num-sc32.35"></a>能斷愛根本，<a class="t" id="t0797a27"></a>　　觀世如幻夢，<br>
苾芻勝彼此，<a class="t" id="t0797a28"></a>　　如蛇脫故皮。</p>
<p><a class="verse-num-sc" id="verse-num-sc834"></a><a class="vagga-gatha-num-sc" id="vagga-gatha-num-sc32.36"></a>能斷於五欲，<a class="t" id="t0797a29"></a>　　觀世如幻夢，<br>
苾芻勝彼此，<a class="t" id="t0797b01"></a>　　如蛇脫故皮。</p>
<p><a class="verse-num-sc" id="verse-num-sc835"></a><a class="vagga-gatha-num-sc" id="vagga-gatha-num-sc32.37"></a>能斷於五結，<a class="t" id="t0797b02"></a>　　觀世如幻夢，<br>
苾芻勝彼此，<a class="t" id="t0797b03"></a>　　如蛇脫故皮。</p>
<p><a class="verse-num-sc" id="verse-num-sc836"></a><a class="vagga-gatha-num-sc" id="vagga-gatha-num-sc32.38"></a>諸有無家業，<a class="t" id="t0797b04"></a>　　觀世如幻夢，<br>
苾芻勝彼此，<a class="t" id="t0797b05"></a>　　如蛇脫故皮。</p>
<p><a class="verse-num-sc" id="verse-num-sc837"></a><a class="vagga-gatha-num-sc" id="vagga-gatha-num-sc32.39"></a>諸有不熱惱，<a class="t" id="t0797b06"></a>　　觀世如幻夢，<br>
苾芻勝彼此，<a class="t" id="t0797b07"></a>　　如蛇脫故皮。</p>
<p><a class="verse-num-sc" id="verse-num-sc838"></a><a class="vagga-gatha-num-sc" id="vagga-gatha-num-sc32.40"></a>斷欲無遺餘，<a class="t" id="t0797b08"></a>　　觀世如幻夢，<br>
苾芻勝彼此，<a class="t" id="t0797b09"></a>　　如蛇脫故皮。</p>
<p><a class="verse-num-sc" id="verse-num-sc839"></a><a class="vagga-gatha-num-sc" id="vagga-gatha-num-sc32.41"></a>愛生如流溢，<a class="t" id="t0797b10"></a>　　觀世如幻夢，<br>
苾芻勝彼此，<a class="t" id="t0797b11"></a>　　如蛇脫故皮。</p>
<p><a class="verse-num-sc" id="verse-num-sc840"></a><a class="vagga-gatha-num-sc" id="vagga-gatha-num-sc32.42"></a>諸有斷相觀，<a class="t" id="t0797b12"></a>　　觀世如幻夢，<br>
苾芻勝彼此，<a class="t" id="t0797b13"></a>　　如蛇脫故皮。</p>
<p><a class="verse-num-sc" id="verse-num-sc841"></a><a class="vagga-gatha-num-sc" id="vagga-gatha-num-sc32.43"></a>貪根若斷盡，<a class="t" id="t0797b14"></a>　　觀世如幻夢，<br>
降伏魔羅軍，<a class="t" id="t0797b15"></a>　　得盡苦輪迴。</p>
<p><a class="verse-num-sc" id="verse-num-sc842"></a><a class="vagga-gatha-num-sc" id="vagga-gatha-num-sc32.44"></a>瞋根若斷盡，<a class="t" id="t0797b16"></a>　　觀世如幻夢，<br>
解脫諸煩惱，<a class="t" id="t0797b17"></a>　　得盡苦輪迴。</p>
<p><a class="verse-num-sc" id="verse-num-sc843"></a><a class="vagga-gatha-num-sc" id="vagga-gatha-num-sc32.45"></a>癡根若斷盡，<a class="t" id="t0797b18"></a>　　觀世如幻夢，<br>
遠離於纏縛，<a class="t" id="t0797b19"></a>　　得盡苦輪迴。</p>
<p><a class="verse-num-sc" id="verse-num-sc844"></a><a class="vagga-gatha-num-sc" id="vagga-gatha-num-sc32.46"></a>慢根若斷盡，<a class="t" id="t0797b20"></a>　　觀世如幻夢，<br>
能離於愛染，<a class="t" id="t0797b21"></a>　　得盡苦輪迴。</p>
<p><a class="verse-num-sc" id="verse-num-sc845"></a><a class="vagga-gatha-num-sc" id="vagga-gatha-num-sc32.47"></a>慳悋若斷盡，<a class="t" id="t0797b22"></a>　　觀世如幻夢，<br>
信樂於正覺，<a class="t" id="t0797b23"></a>　　得盡苦輪迴。</p>
<p><a class="verse-num-sc" id="verse-num-sc846"></a><a class="vagga-gatha-num-sc" id="vagga-gatha-num-sc32.48"></a>貪心聚落刺，<a class="t" id="t0797b24"></a>　　觀世如幻夢，<br>
若能遠離彼，<a class="t" id="t0797b25"></a>　　佛說真苾芻。</p>
<p><a class="verse-num-sc" id="verse-num-sc847"></a><a class="vagga-gatha-num-sc" id="vagga-gatha-num-sc32.49"></a>瞋心聚落刺，<a class="t" id="t0797b26"></a>　　觀世如幻夢，<br>
能離於瞋恚，<a class="t" id="t0797b27"></a>　　佛說真苾芻。</p>
<p><a class="verse-num-sc" id="verse-num-sc848"></a><a class="vagga-gatha-num-sc" id="vagga-gatha-num-sc32.50"></a>癡心聚落刺，<a class="t" id="t0797b28"></a>　　觀世如幻夢，<br>
若離於愚癡，<a class="t" id="t0797b29"></a>　　佛說真苾芻。</p>
<p><a class="verse-num-sc" id="verse-num-sc849"></a><a class="vagga-gatha-num-sc" id="vagga-gatha-num-sc32.51"></a>慢心聚落刺，<a class="t" id="t0797c01"></a>　　觀世如幻夢，<br>
若能離憍慢，<a class="t" id="t0797c02"></a>　　佛說真苾芻。</p>
<p><a class="verse-num-sc" id="verse-num-sc850"></a><a class="vagga-gatha-num-sc" id="vagga-gatha-num-sc32.52"></a>慳悋聚落刺，<a class="t" id="t0797c03"></a>　　觀世如幻夢，<br>
若能離慳悋，<a class="t" id="t0797c04"></a>　　佛說真苾芻。</p>
<p><a class="verse-num-sc" id="verse-num-sc851"></a><a class="vagga-gatha-num-sc" id="vagga-gatha-num-sc32.53"></a>調伏貪愛念，<a class="t" id="t0797c05"></a>　　觀世如幻夢，<br>
苾芻能破壞，<a class="t" id="t0797c06"></a>　　如蛇脫故皮。</p>
<p><a class="verse-num-sc" id="verse-num-sc852"></a><a class="vagga-gatha-num-sc" id="vagga-gatha-num-sc32.54"></a>調伏瞋恚念，<a class="t" id="t0797c07"></a>　　觀世如幻夢，<br>
苾芻能破壞，<a class="t" id="t0797c08"></a>　　如蛇脫故皮。</p>
<p><a class="verse-num-sc" id="verse-num-sc853"></a><a class="vagga-gatha-num-sc" id="vagga-gatha-num-sc32.55"></a>調伏愚癡念，<a class="t" id="t0797c09"></a>　　觀世如幻夢，<br>
苾芻能遠離，<a class="t" id="t0797c10"></a>　　如蛇脫故皮。</p>
<p><a class="verse-num-sc" id="verse-num-sc854"></a><a class="vagga-gatha-num-sc" id="vagga-gatha-num-sc32.56"></a>調伏憍慢念，<a class="t" id="t0797c11"></a>　　觀世如幻夢，<br>
苾芻能遠離，<a class="t" id="t0797c12"></a>　　如蛇脫故皮。</p>
<p><a class="verse-num-sc" id="verse-num-sc855"></a><a class="vagga-gatha-num-sc" id="vagga-gatha-num-sc32.57"></a>調伏慳悋念，<a class="t" id="t0797c13"></a>　　觀世如幻夢，<br>
苾芻能遠離，<a class="t" id="t0797c14"></a>　　如蛇脫故皮。</p>
<p><a class="verse-num-sc" id="verse-num-sc856"></a><a class="vagga-gatha-num-sc" id="vagga-gatha-num-sc32.58"></a>貪欲彼若發，<a class="t" id="t0797c15"></a>　　觀世如幻夢，<br>
煩惱如海深，<a class="t" id="t0797c16"></a>　　苾芻應精進。</p>
<p><a class="verse-num-sc" id="verse-num-sc857"></a><a class="vagga-gatha-num-sc" id="vagga-gatha-num-sc32.59"></a>瞋恚彼若發，<a class="t" id="t0797c17"></a>　　觀世如幻夢，<br>
煩惱深如海，<a class="t" id="t0797c18"></a>　　苾芻應精進。</p>
<p><a class="verse-num-sc" id="verse-num-sc858"></a><a class="vagga-gatha-num-sc" id="vagga-gatha-num-sc32.60"></a>愚癡彼若發，<a class="t" id="t0797c19"></a>　　觀世如幻夢，<br>
煩惱如海深，<a class="t" id="t0797c20"></a>　　苾芻應精進。</p>
<p><a class="verse-num-sc" id="verse-num-sc859"></a><a class="vagga-gatha-num-sc" id="vagga-gatha-num-sc32.61"></a>憍慢彼若發，<a class="t" id="t0797c21"></a>　　觀世如幻夢，<br>
煩惱深如海，<a class="t" id="t0797c22"></a>　　苾芻應精進。</p>
<p><a class="verse-num-sc" id="verse-num-sc860"></a><a class="vagga-gatha-num-sc" id="vagga-gatha-num-sc32.62"></a>慳悋彼若發，<a class="t" id="t0797c23"></a>　　觀世如幻夢，<br>
煩惱如海深，<a class="t" id="t0797c24"></a>　　苾芻應精進。</p>
<p><a class="verse-num-sc" id="verse-num-sc861"></a><a class="vagga-gatha-num-sc" id="vagga-gatha-num-sc32.63"></a>持戒謂苾芻，<a class="t" id="t0797c25"></a>　　觀世如幻夢，<br>
行空究其源，<a class="t" id="t0797c26"></a>　　無為最為樂。</p>
<p><a class="verse-num-sc" id="verse-num-sc862"></a><a class="vagga-gatha-num-sc" id="vagga-gatha-num-sc32.64"></a>苾芻忍所憂，<a class="t" id="t0797c27"></a>　　觀世如幻夢，<br>
當習無放逸，<a class="t" id="t0797c28"></a>　　斷有愛無餘。<a class="t" id="t0797c29"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0213 法集要頌經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 213. It is taken from <a href="http://tripitaka.cbeta.org/T04n0213" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T213">comparative edition.</a> However his corrected readings are not used, only punctuation and verse division is altered from the CBETA text.</p>
</aside>
</section>
</div>
</body>
</html>
