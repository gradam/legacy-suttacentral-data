<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t213.26">
<article>
<div class="hgroup">
<p class="division">法集要頌經</p>
<h1>法集要頌經圓寂品第二十六</h1>
</div>
<a class="t" id="t0790b16"></a>
<blockquote class="gatha">
<p><a class="verse-num-sc" id="verse-num-sc554"></a><a class="vagga-gatha-num-sc" id="vagga-gatha-num-sc26.1"></a>如龜藏其六，　　苾芻攝意想，<a class="t" id="t0790b17"></a><br>
無倚無害彼，　　圓寂無言說。<a class="t" id="t0790b18"></a></p>
<p><a class="verse-num-sc" id="verse-num-sc555"></a><a class="vagga-gatha-num-sc" id="vagga-gatha-num-sc26.2"></a>忍辱第一道，　　佛說圓寂最，<a class="t" id="t0790b19"></a><br>
不以懷煩熱，　　害彼為沙門。<a class="t" id="t0790b20"></a></p>
<p><a class="verse-num-sc" id="verse-num-sc556"></a><a class="vagga-gatha-num-sc" id="vagga-gatha-num-sc26.3"></a>言當莫麁獷，　　所說應辯才，<a class="t" id="t0790b21"></a><br>
少聞<span class="corr" title="[其&gt;共] cf.【麗】">共</span>論難，　　反受彼屈伏。<a class="t" id="t0790b22"></a></p>
<p><a class="verse-num-sc" id="verse-num-sc557"></a><a class="vagga-gatha-num-sc" id="vagga-gatha-num-sc26.4"></a>數自興煩惱，　　猶彼器敗壞，<a class="t" id="t0790b23"></a><br>
生死數流轉，　　長沒無出期。<a class="t" id="t0790b24"></a></p>
<p><a class="verse-num-sc" id="verse-num-sc558"></a><a class="vagga-gatha-num-sc" id="vagga-gatha-num-sc26.5"></a>若不自煩惱，　　猶器完牢具，<a class="t" id="t0790b25"></a><br>
如是至圓寂，　　永無諸塵翳。<a class="t" id="t0790b26"></a></p>
<p><a class="verse-num-sc" id="verse-num-sc559"></a><a class="vagga-gatha-num-sc" id="vagga-gatha-num-sc26.6"></a>無病第一利，　　知足第一富，<a class="t" id="t0790b27"></a><br>
知親第一友，　　圓寂第一樂。<a class="t" id="t0790b28"></a></p>
<p><a class="verse-num-sc" id="verse-num-sc560"></a><a class="vagga-gatha-num-sc" id="vagga-gatha-num-sc26.7"></a>飢為第一患，　　行為第一苦，<a class="t" id="t0790b29"></a><br>
如實知此者，　　圓寂第一樂。<a class="t" id="t0790c01"></a></p>
<p><a class="verse-num-sc" id="verse-num-sc561"></a><a class="vagga-gatha-num-sc" id="vagga-gatha-num-sc26.8"></a>最妙聖言教，　　流布無窮際，<a class="t" id="t0790c02"></a><br>
世共傳習者，　　實無有厭時。<a class="t" id="t0790c03"></a></p>
<p><a class="verse-num-sc" id="verse-num-sc562"></a><a class="vagga-gatha-num-sc" id="vagga-gatha-num-sc26.9"></a>如是無等倫，　　所說善言教，<a class="t" id="t0790c04"></a><br>
身苦所逼迫，　　何過飢患苦？<a class="t" id="t0790c05"></a></p>
<p><a class="verse-num-sc" id="verse-num-sc563"></a><a class="vagga-gatha-num-sc" id="vagga-gatha-num-sc26.10"></a>趣善之徒少，　　趣惡之徒多，<a class="t" id="t0790c06"></a><br>
如實知此者，　　速求於圓寂。<a class="t" id="t0790c07"></a></p>
<p><a class="verse-num-sc" id="verse-num-sc564"></a><a class="vagga-gatha-num-sc" id="vagga-gatha-num-sc26.11"></a>有緣生善處，　　有緣生惡趣，<a class="t" id="t0790c08"></a><br>
有緣般涅槃，　　如斯皆有緣。<a class="t" id="t0790c09"></a></p>
<p><a class="verse-num-sc" id="verse-num-sc565"></a><a class="vagga-gatha-num-sc" id="vagga-gatha-num-sc26.12"></a>鹿歸於田野，　　鳥歸於虛空，<a class="t" id="t0790c10"></a><br>
義歸於分別，　　真人歸寂滅。<a class="t" id="t0790c11"></a></p>
<p><a class="verse-num-sc" id="verse-num-sc566"></a><a class="vagga-gatha-num-sc" id="vagga-gatha-num-sc26.13"></a>不以懈怠意，　　怯弱有所至，<a class="t" id="t0790c12"></a><br>
欲求於圓寂，　　焚燒諸縛著。<a class="t" id="t0790c13"></a></p>
<p><a class="verse-num-sc" id="verse-num-sc567"></a><a class="vagga-gatha-num-sc" id="vagga-gatha-num-sc26.14"></a>苾芻速杼船，　　以杼便當輕，<a class="t" id="t0790c14"></a><br>
求斷貪欲情，　　然後至圓寂。<a class="t" id="t0790c15"></a></p>
<p><a class="verse-num-sc" id="verse-num-sc568"></a><a class="vagga-gatha-num-sc" id="vagga-gatha-num-sc26.15"></a>我有本以無，　　本有我今無，<a class="t" id="t0790c16"></a><br>
非無亦非有，　　如今不可獲。<a class="t" id="t0790c17"></a></p>
<p><a class="verse-num-sc" id="verse-num-sc569"></a><a class="vagga-gatha-num-sc" id="vagga-gatha-num-sc26.16"></a>難見諦不動，　　善觀而不動，<a class="t" id="t0790c18"></a><br>
當察愛盡源，　　是謂名業際。<a class="t" id="t0790c19"></a></p>
<p><a class="verse-num-sc" id="verse-num-sc570"></a><a class="vagga-gatha-num-sc" id="vagga-gatha-num-sc26.17"></a>斷愛除其欲，　　竭河無流兆，<a class="t" id="t0790c20"></a><br>
能明此愛本，　　是謂名苦際。<a class="t" id="t0790c21"></a></p>
<p><a class="verse-num-sc" id="verse-num-sc571"></a><a class="vagga-gatha-num-sc" id="vagga-gatha-num-sc26.18"></a>無身滅其想，　　諸痛得清涼，<a class="t" id="t0790c22"></a><br>
眾行永止息，　　識想不復興。<a class="t" id="t0790c23"></a></p>
<p><a class="verse-num-sc" id="verse-num-sc572"></a><a class="vagga-gatha-num-sc" id="vagga-gatha-num-sc26.19"></a>如實知此者，　　是謂名苦際，<a class="t" id="t0790c24"></a><br>
住動虛則靜，　　非近非有樂。<a class="t" id="t0790c25"></a></p>
<p><a class="verse-num-sc" id="verse-num-sc573"></a><a class="vagga-gatha-num-sc" id="vagga-gatha-num-sc26.20"></a>無動得輕安，　　靜乃獲圓寂，<a class="t" id="t0790c26"></a><br>
亦不由往來，　　往來絕生滅。<a class="t" id="t0790c27"></a></p>
<p><a class="verse-num-sc" id="verse-num-sc574"></a><a class="vagga-gatha-num-sc" id="vagga-gatha-num-sc26.21"></a>老死煩惱除，　　斷苦獲圓寂，<a class="t" id="t0790c28"></a><br>
吾已無往來，　　不去而不來，<a class="t" id="t0790c29"></a><br>
不沒不復生，　　此際名圓寂。<a class="t" id="t0791a01"></a></p>
<p><a class="verse-num-sc" id="verse-num-sc575"></a><a class="vagga-gatha-num-sc" id="vagga-gatha-num-sc26.22"></a>智生之本末，　　有為知無為，<a class="t" id="t0791a02"></a><br>
生死所纏縛，　　縛者而難制。<a class="t" id="t0791a03"></a></p>
<p><a class="verse-num-sc" id="verse-num-sc576"></a><a class="vagga-gatha-num-sc" id="vagga-gatha-num-sc26.23"></a>如是四大身，　　五蘊苦惱集，<a class="t" id="t0791a04"></a><br>
安住觀實苦，　　盡苦獲圓寂。<a class="t" id="t0791a05"></a></p>
<p><a class="verse-num-sc" id="verse-num-sc577"></a><a class="vagga-gatha-num-sc" id="vagga-gatha-num-sc26.24"></a>諸法無往來，　　往來恒生滅，<a class="t" id="t0791a06"></a><br>
老病死遷流，　　無漏獲圓寂。<a class="t" id="t0791a07"></a></p>
<p><a class="verse-num-sc" id="verse-num-sc578"></a><a class="vagga-gatha-num-sc" id="vagga-gatha-num-sc26.25"></a>苾芻有世生，　　有造無作行，<a class="t" id="t0791a08"></a><br>
有無生無有，　　無作無所行。<a class="t" id="t0791a09"></a></p>
<p><a class="verse-num-sc" id="verse-num-sc579"></a><a class="vagga-gatha-num-sc" id="vagga-gatha-num-sc26.26"></a>苾芻吾已知，　　無復諸地入，<a class="t" id="t0791a10"></a><br>
無有虛空入，　　無諸入用入。<a class="t" id="t0791a11"></a></p>
<p><a class="verse-num-sc" id="verse-num-sc580"></a><a class="vagga-gatha-num-sc" id="vagga-gatha-num-sc26.27"></a>無想非想入，　　無今世後世，<a class="t" id="t0791a12"></a><br>
亦無日月想，　　無往亦無來。<a class="t" id="t0791a13"></a></p>
<p><a class="verse-num-sc" id="verse-num-sc581"></a><a class="vagga-gatha-num-sc" id="vagga-gatha-num-sc26.28"></a>從食因緣有，　　從食致憂樂，<a class="t" id="t0791a14"></a><br>
而此要滅者，　　諸苦法已盡。<a class="t" id="t0791a15"></a></p>
<p><a class="verse-num-sc" id="verse-num-sc582"></a><a class="vagga-gatha-num-sc" id="vagga-gatha-num-sc26.29"></a>非食命不濟，　　孰能不搏食？<a class="t" id="t0791a16"></a><br>
夫立食為先，　　然後乃至道。<a class="t" id="t0791a17"></a></p>
<p><a class="verse-num-sc" id="verse-num-sc583"></a><a class="vagga-gatha-num-sc" id="vagga-gatha-num-sc26.30"></a>地種及水火，　　是時風無吹，<a class="t" id="t0791a18"></a><br>
光焰所不照，　　亦不見其實。<a class="t" id="t0791a19"></a></p>
<p><a class="verse-num-sc" id="verse-num-sc584"></a><a class="vagga-gatha-num-sc" id="vagga-gatha-num-sc26.31"></a>非月非有光，　　非日非有照，<a class="t" id="t0791a20"></a><br>
審諦觀此者，　　乃應真圓寂。<a class="t" id="t0791a21"></a></p>
<p><a class="verse-num-sc" id="verse-num-sc585"></a><a class="vagga-gatha-num-sc" id="vagga-gatha-num-sc26.32"></a>端正色縱容，　　得脫一切苦，<a class="t" id="t0791a22"></a><br>
非色非無色，　　得脫第一苦。<a class="t" id="t0791a23"></a></p>
<p><a class="verse-num-sc" id="verse-num-sc586"></a><a class="vagga-gatha-num-sc" id="vagga-gatha-num-sc26.33"></a>究竟不恐懼，　　越縛無狐疑，<a class="t" id="t0791a24"></a><br>
未斷有欲刺，　　豈知身為患？<a class="t" id="t0791a25"></a></p>
<p><a class="verse-num-sc" id="verse-num-sc587"></a><a class="vagga-gatha-num-sc" id="vagga-gatha-num-sc26.34"></a>所謂究竟者，　　圓寂為第一，<a class="t" id="t0791a26"></a><br>
盡斷諸想著，　　文句不錯謬。<a class="t" id="t0791a27"></a></p>
<p><a class="verse-num-sc" id="verse-num-sc588"></a><a class="vagga-gatha-num-sc" id="vagga-gatha-num-sc26.35"></a>知節不知節，　　最勝捨有行，<a class="t" id="t0791a28"></a><br>
內自思惟行，　　如卵壞其膜。<a class="t" id="t0791a29"></a></p>
<p><a class="verse-num-sc" id="verse-num-sc589"></a><a class="vagga-gatha-num-sc" id="vagga-gatha-num-sc26.36"></a>眾施法施勝，　　眾樂法樂上，<a class="t" id="t0791b01"></a><br>
眾力忍力最，　　愛盡圓寂樂。<a class="t" id="t0791b02"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0213 法集要頌經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 213. It is taken from <a href="http://tripitaka.cbeta.org/T04n0213" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>. The division of verses follows the arrangement used by Ken Su in his <a href="http://yifertwtw.blogspot.tw/search/label/T213">comparative edition.</a> However his corrected readings are not used, only punctuation and verse division is altered from the CBETA text.</p>
</aside>
</section>
</div>
</body>
</html>
