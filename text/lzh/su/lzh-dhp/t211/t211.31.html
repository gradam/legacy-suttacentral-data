<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.31">
<article>
<div class="hgroup">
<p class="division">法句譬喻經</p>
<h1>法句譬喻經象品第三十一</h1>
</div>
<p><a class="t" id="t0599c20"></a><a class="t-linehead" id="t-linehead0599c20"></a>昔者羅雲未得道時，心性麤獷言少誠信。<a class="t" id="t0599c21"></a>佛敕羅雲：「汝到賢提精舍中住，守口攝意<a class="t" id="t0599c22"></a>勤修經戒。」羅雲奉教作禮而去，住九十日，<a class="t" id="t0599c23"></a>慙愧自悔晝夜不息。佛往見之，羅雲歡喜<a class="t" id="t0599c24"></a>趣前禮佛，安施繩床攝受震越，佛踞繩床告<a class="t" id="t0599c25"></a>羅雲曰：「澡盤取水為吾洗足。」羅雲受教<a class="t" id="t0600a01"></a>為佛洗足。洗足已訖，佛語羅雲：「汝見澡<a class="t" id="t0600a02"></a>盤中洗足水不？」羅雲白佛：「唯然見之。」佛語<a class="t" id="t0600a03"></a>羅雲：「此水可用食飲盥漱以不？」羅雲白<a class="t" id="t0600a04"></a>言：「不可復用。所以者何？此水本實清淨，今<a class="t" id="t0600a05"></a>以洗足受於塵垢，是以之故不可復用。」佛<a class="t" id="t0600a06"></a>語羅雲：「汝亦如是，雖為吾子國王之孫，捨<a class="t" id="t0600a07"></a>世榮祿得為沙門，不念精進攝身守口，三毒<a class="t" id="t0600a08"></a>垢穢充滿胸懷，亦如此水不可復用。」佛語<a class="t" id="t0600a09"></a>羅雲：「棄澡盤中水。」羅雲即棄。佛語<a class="t" id="t0600a10"></a>羅雲：「澡盤雖空，可用盛飲食不耶？」白佛<a class="t" id="t0600a11"></a>言：「不可用。所以然者，用有澡盤之名，曾<a class="t" id="t0600a12"></a>受不淨故。」佛語羅雲：「汝亦如是，雖為沙門<a class="t" id="t0600a13"></a>口無誠信，心性剛強不念精進，曾受惡名，亦<a class="t" id="t0600a14"></a>如澡盤不中盛食。」佛以足指撥却澡盤，<a class="t" id="t0600a15"></a>澡盤應時輪轉而走，自跳自墮數返乃止。<a class="t" id="t0600a16"></a>佛語羅雲：「汝寧惜澡盤恐破不？」羅雲<a class="t" id="t0600a17"></a>白佛：「洗足之器賤價之物，意中雖惜不大慇<a class="t" id="t0600a18"></a>懃。」佛語羅雲：「汝亦如是。雖為沙門不攝身<a class="t" id="t0600a19"></a>口，麤言惡說多所中傷，眾所不愛智者不惜，<a class="t" id="t0600a20"></a>身死神去輪轉三塗，自生自死苦惱無量。諸<a class="t" id="t0600a21"></a>佛賢聖所不愛惜，亦如汝言不惜澡盤。」羅<a class="t" id="t0600a22"></a>雲聞之慚愧怖悸。佛告羅雲：「聽我說喻。昔<a class="t" id="t0600a23"></a>有國王有一大象，猛<span class="gaiji">黠<!--gaiji,黠,1[烈-列＋（里＊吉）],2,3--></span>能戰，計其力勢勝<a class="t" id="t0600a24"></a>五百小象。其王興軍欲伐逆國，被象鐵鎧象<a class="t" id="t0600a25"></a>士御之，以雙<span class="corr" title="[予&gt;矛] cf.【麗】">矛</span>戟繫象兩牙，復以二劍繫著<a class="t" id="t0600a26"></a>兩耳，以曲刃刀繫象四脚，復以鐵撾繫著象<a class="t" id="t0600a27"></a>尾，被象九兵皆使嚴利。象雖藏鼻護不用<a class="t" id="t0600a28"></a>鬪，象士歡喜知象護身。所以者何？象鼻<a class="t" id="t0600a29"></a>軟脆，中箭即死，是以不出鼻鬪耳。象鬪殊久<a class="t" id="t0600b01"></a>出鼻求劍，象士不與，念此猛象不惜身命，<a class="t" id="t0600b02"></a>出鼻求劍欲著鼻頭，王及羣臣惜此大象，不<a class="t" id="t0600b03"></a>復使鬪。」佛告羅雲：「人犯九惡，唯當護口，如<a class="t" id="t0600b04"></a>此大象護鼻不鬪。所以然者，畏中箭死。人亦<a class="t" id="t0600b05"></a>如是，所以護口，當畏三塗地獄苦痛。十惡盡<a class="t" id="t0600b06"></a>犯不護口者，如此大象分喪身命，不計中箭<a class="t" id="t0600b07"></a>出鼻鬪耳。人亦如是十惡盡犯，不惟三塗毒<a class="t" id="t0600b08"></a>痛辛苦。若行十善攝口身意，眾惡不犯，便<a class="t" id="t0600b09"></a>可得道長離三塗，無生死患。」</p>
<p><a class="t-linehead" id="t-linehead0600b09"></a>於是世尊即說<a class="t" id="t0600b10"></a>偈言：<a class="t" id="t0600b11"></a></p>
<blockquote class="gatha">
<p><a class="verse-num-sc" id="verse-num-sc210"></a><a class="vagga-gatha-num-sc" id="vagga-gatha-num-sc31.1"></a>「我如象鬪，　　不恐中箭，<br>
常以誠信，<a class="t" id="t0600b12"></a>　　度無戒人。</p>
<p><a class="verse-num-sc" id="verse-num-sc211"></a><a class="vagga-gatha-num-sc" id="vagga-gatha-num-sc31.2"></a>譬象調伏，　　可中王乘，<a class="t" id="t0600b13"></a><br>
調為尊人，　　乃受誠信。」<a class="t" id="t0600b14"></a></p>
</blockquote>
<p><a class="t-linehead" id="t-linehead0600b14"></a>羅雲聞佛懇惻之誨，感激自勵尅骨不忘，<a class="t" id="t0600b15"></a>精進和柔懷忍如地，識想寂靜得羅漢道。</p>
<p><a class="t" id="t0600b16"></a><a class="t-linehead" id="t-linehead0600b16"></a>昔佛在舍衛國祇樹精舍，為四部弟子、天龍<a class="t" id="t0600b17"></a>鬼神、帝王臣民敷演大法。時有長者居士，<a class="t" id="t0600b18"></a>名曰呵提曇，來詣佛所，為佛作禮，却坐一面、<a class="t" id="t0600b19"></a>叉手長跪白世尊曰：「久承洪化欽仰奉顏，<a class="t" id="t0600b20"></a>逼私不獲願垂慈恕。」世尊令坐，即問所從來<a class="t" id="t0600b21"></a>姓字為何？長跪答曰：「本居士種，字呵提曇，<a class="t" id="t0600b22"></a>乃先王時為王調象。」佛問居士：「調象之法有<a class="t" id="t0600b23"></a>幾事乎？」答曰：「常以三事用調大象。何謂為<a class="t" id="t0600b24"></a>三？一者剛鈎鈎口著其<span class="gaiji">羈<!--gaiji,羈,1[革＊奇],2&#x4A6D;,3--></span>靽，二者減食常令<a class="t" id="t0600b25"></a>飢瘦，三者捶杖加其楚痛。以此三事乃得調<a class="t" id="t0600b26"></a>良。」又問：「施此三事何所攝治也？」曰：「鐵鈎鈎口<a class="t" id="t0600b27"></a>以制強口，不與食飲以制身獷，加捶杖者，<a class="t" id="t0600b28"></a>以伏其心，正爾便調。」曰：「作此伏者，為何所施<a class="t" id="t0600b29"></a>用？」答曰：「如是伏已，可中王乘亦可令鬪，隨意<a class="t" id="t0600c01"></a>前却無有罣礙。」又問居士：「正有此法？復有其<a class="t" id="t0600c02"></a>異？」答曰：「調象之法正如此耳。」佛告居士：「但能<a class="t" id="t0600c03"></a>調象復能自調。」即<span class="corr" title="[日&gt;曰]">曰</span>：「不審自調其義云何？唯<a class="t" id="t0600c04"></a>願世尊彰演未聞。」佛告居士：「吾亦有三事，用<a class="t" id="t0600c05"></a>調一切人，亦以自調得至無為。一者至誠<a class="t" id="t0600c06"></a>制御口業，二以慈貞伏身剛強，三以智慧<a class="t" id="t0600c07"></a>滅意癡蓋。持是三事度脫一切，離三惡道自<a class="t" id="t0600c08"></a>致無為，不遭生死憂悲苦惱。」</p>
<p><a class="t-linehead" id="t-linehead0600c08"></a>於是世尊即說<a class="t" id="t0600c09"></a>偈言：<a class="t" id="t0600c10"></a></p>
<blockquote class="gatha">
<p><a class="verse-num-sc" id="verse-num-sc212"></a><a class="vagga-gatha-num-sc" id="vagga-gatha-num-sc31.3"></a>「如象名護財，　　猛害難禁制，<a class="t" id="t0600c11"></a><br>
繫靽不與食，　　而猶慕逸象。<a class="t" id="t0600c12"></a></p>
<p><a class="verse-num-sc" id="verse-num-sc213"></a><a class="vagga-gatha-num-sc" id="vagga-gatha-num-sc31.4"></a>本意為純行，　　及常行所安，<a class="t" id="t0600c13"></a><br>
悉捨降結使，　　如鈎制象調。<a class="t" id="t0600c14"></a></p>
樂道不放逸，　　能常自護心，<a class="t" id="t0600c15"></a><br>
是為拔身苦，　　如象出于陷。<a class="t" id="t0600c16"></a></p>
<p><a class="verse-num-sc" id="verse-num-sc214"></a><a class="vagga-gatha-num-sc" id="vagga-gatha-num-sc31.5"></a>「雖為常調，　　如彼新馳，<br>
亦最善象，<a class="t" id="t0600c17"></a>　　不如自調。</p>
<p><a class="verse-num-sc" id="verse-num-sc215"></a><a class="vagga-gatha-num-sc" id="vagga-gatha-num-sc31.6"></a>彼不能適，　　人所不至，<a class="t" id="t0600c18"></a><br>
唯自調者，　　能到調方。」<a class="t" id="t0600c19"></a></p>
</blockquote>
<p><a class="t-linehead" id="t-linehead0600c19"></a>居士聞偈喜慶難量，內情解釋即得法眼，聽<a class="t" id="t0600c20"></a>者無數皆得道迹。</p>
<a class="t" id="t0600c21"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
