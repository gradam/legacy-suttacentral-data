<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.3">
<article>
<div class="hgroup">
<p class="division">法句譬喻經</p>
<h1>法句譬喻經多聞品第三</h1>
</div>
<p><a class="t" id="t0578b06"></a><a class="t-linehead" id="t-linehead0578b06"></a>昔舍衛國有一貧家，夫婦慳惡不信道德，佛<a class="t" id="t0578b07"></a>愍其愚，現為貧凡沙門詣門分衛。時夫不在，<a class="t" id="t0578b08"></a>其婦罵詈無有道理。沙門語曰：「吾為道士乞<a class="t" id="t0578b09"></a>匃自居，不得罵詈，唯望一食耳。」主人婦曰：<a class="t" id="t0578b10"></a>「若汝立死食尚叵得，況今平健欲望我食？但<a class="t" id="t0578b11"></a>稽留時節，不如早去。」於是沙門住立其前，戴<a class="t" id="t0578b12"></a>眼抒氣便現死相，身體膖脹鼻口蟲出，腹<a class="t" id="t0578b13"></a>潰腸爛不淨流漫。其婦見此恐怖失聲，棄<a class="t" id="t0578b14"></a>而捨走。於是道人忽然捨去，去舍數里坐樹<a class="t" id="t0578b15"></a>下息。其夫來歸道中見婦，怪其驚怖。其婦語<a class="t" id="t0578b16"></a>夫：「有一沙門見怖如此。」夫大瞋怒，問為所<a class="t" id="t0578b17"></a>在？婦曰：「已去，想亦未遠。」夫即執弓帶刀，尋<a class="t" id="t0578b18"></a>迹往逐，張弓拔刀奔走直前欲斫道人。道人<a class="t" id="t0578b19"></a>即化作琉璃小城以自圍遶，其人繞城數匝<a class="t" id="t0578b20"></a>不能得入，即問道人：「何不開門？」道人曰：「欲使<a class="t" id="t0578b21"></a>開門，棄汝弓刀。」其人自念：「當隨其語，若當<a class="t" id="t0578b22"></a>得入手拳加之。」尋棄弓刀。門故不開，復語<a class="t" id="t0578b23"></a>道人：「已棄弓刀，門何不開？」道人曰：「吾使汝<a class="t" id="t0578b24"></a>棄心中惡意弓刀耳，非謂手中弓刀也。」於是<a class="t" id="t0578b25"></a>其人心驚體悸：「道人神聖乃知我心。」即便叩<a class="t" id="t0578b26"></a>頭悔過，稽首道人曰：「我有弊妻不識真人，<a class="t" id="t0578b27"></a>使我興惡，願小垂慈莫便見捨，今欲將來勸<a class="t" id="t0578b28"></a>令修道。」即起還歸。其妻問曰：「沙門所在？」其夫<a class="t" id="t0578b29"></a>具說神變之德，「今者在彼，卿自宜往改悔滅<a class="t" id="t0578c01"></a>罪。」於是夫妻至道人所，五體悔過願為弟子，<a class="t" id="t0578c02"></a>長跪問曰：「道人神變聖達乃爾，有琉璃城<a class="t" id="t0578c03"></a>堅固難踰，志明意定，永無憂患，行何道德致<a class="t" id="t0578c04"></a>此神妙？」道人答曰：「吾博學無厭奉法不懈，<a class="t" id="t0578c05"></a>精進持戒慧不放逸，緣是得道自致泥洹。」</p>
<p><a class="t" id="t0578c06"></a><a class="t-linehead" id="t-linehead0578c06"></a>於是道人因說偈言：<a class="t" id="t0578c07"></a></p>
<blockquote class="gatha">
<p><a class="verse-num-sc" id="verse-num-sc25"></a><a class="vagga-gatha-num-sc" id="vagga-gatha-num-sc3.1"></a>「多聞能持故，　　奉法為垣牆，<a class="t" id="t0578c08"></a><br>
精進難踰毀，　　從是戒慧成。<a class="t" id="t0578c09"></a></p>
<p><a class="verse-num-sc" id="verse-num-sc26"></a><a class="vagga-gatha-num-sc" id="vagga-gatha-num-sc3.2"></a>多聞令志明，　　已明智慧增，<a class="t" id="t0578c10"></a><br>
智則博解義，　　見義行法安。<a class="t" id="t0578c11"></a></p>
<p><a class="verse-num-sc" id="verse-num-sc27"></a><a class="vagga-gatha-num-sc" id="vagga-gatha-num-sc3.3"></a>多聞能除憂，　　能以定為歡，<a class="t" id="t0578c12"></a><br>
善說甘露法，　　自致得泥洹。<a class="t" id="t0578c13"></a></p>
<p><a class="verse-num-sc" id="verse-num-sc28"></a><a class="vagga-gatha-num-sc" id="vagga-gatha-num-sc3.4"></a>聞為知法律，　　解疑亦見正，<a class="t" id="t0578c14"></a><br>
從聞捨非法，　　行到不死處。」<a class="t" id="t0578c15"></a></p>
</blockquote>
<p><a class="t-linehead" id="t-linehead0578c15"></a>道人說偈已，現佛光相，洪暉赫奕照曜天地。<a class="t" id="t0578c16"></a>夫妻驚愕精神戰懼，改惡洗心頭腦打地，壞<a class="t" id="t0578c17"></a>二十億惡，得須陀洹道。</p>
<p><a class="t" id="t0578c18"></a><a class="t-linehead" id="t-linehead0578c18"></a>昔佛在拘睒尼國美音精舍，與諸四輩廣說<a class="t" id="t0578c19"></a>大法。有一梵志道士，智博通達眾經備舉無<a class="t" id="t0578c20"></a>事不貫，貢高自譽天下無比，求敵而行，無敢<a class="t" id="t0578c21"></a>應者。晝日執炬行城市中，人問之曰：「何以<a class="t" id="t0578c22"></a>晝日執炬而行？」梵志答曰：「世皆愚冥目無<a class="t" id="t0578c23"></a>所見，是以執炬以照之耳。觀察世間，無敢言<a class="t" id="t0578c24"></a>者。」佛知梵志宿福應度，而行貢高求勝名譽，<a class="t" id="t0578c25"></a>不計無常自恃憍恣，如是當墮太山地獄，無<a class="t" id="t0578c26"></a>央數劫求出甚難。佛即化作一賢者，居肆上<a class="t" id="t0578c27"></a>坐，即呼梵志：「何為作此？」梵志答曰：「以眾人<a class="t" id="t0578c28"></a>冥晝夜不見明，故執炬火而照之耳。」賢者重<a class="t" id="t0578c29"></a>問梵志：「經中有四明法，為知之不？」對曰：「不<a class="t" id="t0579a01"></a>審。何謂四明法？」「一者明於天文地理和調<a class="t" id="t0579a02"></a>四時，二者明於星宿分別五行，三者明於治<a class="t" id="t0579a03"></a>國綏化有方，四者明於將兵固而無失。卿為<a class="t" id="t0579a04"></a>梵志，有此四明法以不？」梵志慚愧，棄炬叉手<a class="t" id="t0579a05"></a>有不及心。佛知其意即還復身，光明炳然晃<a class="t" id="t0579a06"></a>照天地，便持梵聲為梵志說偈言：<a class="t" id="t0579a07"></a></p>
<blockquote class="gatha">
<p><a class="verse-num-sc" id="verse-num-sc29"></a><a class="vagga-gatha-num-sc" id="vagga-gatha-num-sc3.5"></a>「若多少有聞，　　自大以憍人，<a class="t" id="t0579a08"></a><br>
是如盲執燭，　　照彼不自明。」<a class="t" id="t0579a09"></a></p>
</blockquote>
<p><a class="t-linehead" id="t-linehead0579a09"></a>佛說偈已告梵志曰：「冥中之甚無過於汝，而<a class="t" id="t0579a10"></a>晝執炬行入大國，如卿所知何如一塵？」梵志<a class="t" id="t0579a11"></a>聞之有慚愧色，即便叩頭願為弟子。佛即受<a class="t" id="t0579a12"></a>之令作沙門，意解妄止即得應真。</p>
<p><a class="t" id="t0579a13"></a><a class="t-linehead" id="t-linehead0579a13"></a>昔舍衛國有大長者，名曰須達，得須陀洹。<a class="t" id="t0579a14"></a>有親友長者名曰好施，不信佛道及諸醫術，<a class="t" id="t0579a15"></a>時得重病痿頓著床。宗親知友皆就省問，勸<a class="t" id="t0579a16"></a>令治病，至死不肯。答眾人言：「吾事日月忠<a class="t" id="t0579a17"></a>孝君父，畢命於此終不改志。」須達語曰：「吾<a class="t" id="t0579a18"></a>所事師號曰為佛，神德廣被見者得福，可試<a class="t" id="t0579a19"></a>請來說經呪願，聽其所說言行進趣何如餘<a class="t" id="t0579a20"></a>道，事之與不隨卿所志。以卿病久不時除差，<a class="t" id="t0579a21"></a>勸卿請佛冀蒙其福。」好施<span class="corr" title="[日&gt;曰]">曰</span>：「佳。卿便為吾<a class="t" id="t0579a22"></a>請佛及眾弟子。」須達即便請佛及僧，往詣其<a class="t" id="t0579a23"></a>門。佛放光明內外通徹，長者見光欣然身輕。<a class="t" id="t0579a24"></a>佛前就坐，慰問長者：「所病何如？昔事何神？<a class="t" id="t0579a25"></a>作何療治？」長者白佛：「奉事日月君長先人，<a class="t" id="t0579a26"></a>恭敬齋戒祈請萬端，得病經時未蒙恩祐，醫<a class="t" id="t0579a27"></a>藥針<span class="corr" title="[炙&gt;灸] cf.【麗】">灸</span>居門所忌，經戒福德素所不知，先人<a class="t" id="t0579a28"></a>以來守死於此。」佛告長者：「人生世間，橫死有<a class="t" id="t0579a29"></a>三：有病不治為一橫死，治而不慎為二橫死，<a class="t" id="t0579b01"></a>憍恣自用不達逆順為三橫死。如此病者，非<a class="t" id="t0579b02"></a>日月天地先人君父所能除遣，當以明道隨<a class="t" id="t0579b03"></a>時安濟。一者四大寒熱當須醫藥，二者眾邪<a class="t" id="t0579b04"></a>惡鬼當須經戒，三者奉事賢聖矜濟窮厄。德<a class="t" id="t0579b05"></a>威神祇福祐群生，以大智慧消去陰蓋，奉行<a class="t" id="t0579b06"></a>如此現世安吉終無抂橫，戒慧清淨世世常<a class="t" id="t0579b07"></a>安。」</p>
<p><a class="t-linehead" id="t-linehead0579b07"></a>於是世尊即說偈言：<a class="t" id="t0579b08"></a></p>
<blockquote class="gatha">
<p><a class="verse-num-sc" id="verse-num-sc30"></a><a class="vagga-gatha-num-sc" id="vagga-gatha-num-sc3.6"></a>「事日為明故，　　事父為恩故，<a class="t" id="t0579b09"></a><br>
事君以力故，　　聞故事道人。<a class="t" id="t0579b10"></a></p>
<p><a class="verse-num-sc" id="verse-num-sc31"></a><a class="vagga-gatha-num-sc" id="vagga-gatha-num-sc3.7"></a>人為命事毉，　　欲勝依豪強，<a class="t" id="t0579b11"></a><br>
法在智慧處，　　福行世世明。<a class="t" id="t0579b12"></a></p>
<p><a class="verse-num-sc" id="verse-num-sc32"></a><a class="vagga-gatha-num-sc" id="vagga-gatha-num-sc3.8"></a>察友在為務，　　別伴在急時，<a class="t" id="t0579b13"></a><br>
觀妻在房樂，　　欲知智在說。<a class="t" id="t0579b14"></a></p>
<p><a class="verse-num-sc" id="verse-num-sc33"></a><a class="vagga-gatha-num-sc" id="vagga-gatha-num-sc3.9"></a>為能師見道，　　解疑令學明，<a class="t" id="t0579b15"></a><br>
亦與清淨本，　　能奉持法藏。<a class="t" id="t0579b16"></a></p>
<p><a class="verse-num-sc" id="verse-num-sc34"></a><a class="vagga-gatha-num-sc" id="vagga-gatha-num-sc3.10"></a>聞能今世利，　　妻子昆弟友，<a class="t" id="t0579b17"></a><br>
亦致後世福，　　積聞成聖智。<a class="t" id="t0579b18"></a></p>
<p><a class="verse-num-sc" id="verse-num-sc35"></a><a class="vagga-gatha-num-sc" id="vagga-gatha-num-sc3.11"></a>能攝為解義，　　解則戒不穿，<a class="t" id="t0579b19"></a><br>
受法猗法者，　　從是疾得安。<a class="t" id="t0579b20"></a></p>
<p><a class="verse-num-sc" id="verse-num-sc36"></a><a class="vagga-gatha-num-sc" id="vagga-gatha-num-sc3.12"></a>是能散憂恚，　　亦除不祥衰，<a class="t" id="t0579b21"></a><br>
欲得安隱吉，　　當事多聞者。」<a class="t" id="t0579b22"></a></p>
</blockquote>
<p><a class="t-linehead" id="t-linehead0579b22"></a>於是長者聞佛說法，心意疑結<span class="gaiji">［火＊霍］<!--gaiji,,1[火＊霍],2&#x3E0C;,3--></span>然雲除，<a class="t" id="t0579b23"></a>良毉進療委心道德，四大安靜眾患消除，如<a class="t" id="t0579b24"></a>飲甘露，中外怡懌身安心定，得須陀洹道，<a class="t" id="t0579b25"></a>宗室國人莫不敬奉。</p>
<p><a class="t" id="t0579b26"></a><a class="t-linehead" id="t-linehead0579b26"></a>昔羅閱祇國南有大山，去城二百里，南土諸<a class="t" id="t0579b27"></a>國路由此山。山道深邃，有五百賊依嶮劫人，<a class="t" id="t0579b28"></a>後遂縱橫所害狼藉，眾賈被毒王路不通，國<a class="t" id="t0579b29"></a>王追討不能擒獲。時佛在國哀愍群生，念<a class="t" id="t0579c01"></a>彼賊輩不知罪福，世有如來而目不覩，法鼓<a class="t" id="t0579c02"></a>日震而耳不聞。「吾不往度，如石沈淵。」化作<a class="t" id="t0579c03"></a>一人著好衣服，乘馬帶劍手執弓矢，鞍勒嚴<a class="t" id="t0579c04"></a>飾金銀莊校，以明月珠埀絡馬體，跨馬鳴<a class="t" id="t0579c05"></a>絃往入山中。群賊見之以為成事，作賊積年<a class="t" id="t0579c06"></a>未有此便，卵之投石與此何異？群賊齊頭住<a class="t" id="t0579c07"></a>前圍繞，挽弓拔刀諍欲剝脫。於是化人舉弓一<a class="t" id="t0579c08"></a>發，使五百賊各被一箭，以刀指擬各被一瘡，<a class="t" id="t0579c09"></a>瘡重箭深即皆顛倒。五百群賊宛轉臥地叩<a class="t" id="t0579c10"></a>頭歸降。「為是何神威力乃爾？乞蒙原赦以活<a class="t" id="t0579c11"></a>微命，願時拔箭使瘡除愈，今者瘡痛不可堪<a class="t" id="t0579c12"></a>忍。」化人答曰：「是瘡不痛、箭不為深，天下瘡重<a class="t" id="t0579c13"></a>莫過於憂，殘害之甚莫過於愚。汝懷貪得之<a class="t" id="t0579c14"></a>憂、殘殺之愚，刀瘡毒箭終不可愈。此二事<a class="t" id="t0579c15"></a>者，根本深固，勇力壯士所不能拔。唯有經戒<a class="t" id="t0579c16"></a>多聞慧義，以此明道療治心病，拔除憂愛愚<a class="t" id="t0579c17"></a>癡貢高，制伏剛強豪富貪欲，積德學慧乃可<a class="t" id="t0579c18"></a>得除，長獲安隱。」</p>
<p><a class="t-linehead" id="t-linehead0579c18"></a>於是化人即現佛身，相好挺<a class="t" id="t0579c19"></a>特金顏英妙，即說偈言：<a class="t" id="t0579c20"></a></p>
<blockquote class="gatha">
<p><a class="verse-num-sc" id="verse-num-sc37"></a><a class="vagga-gatha-num-sc" id="vagga-gatha-num-sc3.13"></a>「斫瘡無過憂，　　射箭無過愚，<a class="t" id="t0579c21"></a><br>
是壯莫能拔，　　唯從多聞除。<a class="t" id="t0579c22"></a></p>
<p><a class="verse-num-sc" id="verse-num-sc38"></a><a class="vagga-gatha-num-sc" id="vagga-gatha-num-sc3.14"></a>盲者從得眼，　　闇者從得燭，<a class="t" id="t0579c23"></a><br>
示導世間人，　　如目將無目。<a class="t" id="t0579c24"></a></p>
<p><a class="verse-num-sc" id="verse-num-sc39"></a><a class="vagga-gatha-num-sc" id="vagga-gatha-num-sc3.15"></a>是故可捨癡，　　離慢豪富樂，<a class="t" id="t0579c25"></a><br>
務學事聞者，　　是名積聚德。」<a class="t" id="t0579c26"></a></p>
</blockquote>
<p><a class="t-linehead" id="t-linehead0579c26"></a>於是五百人見佛光相，重聞此偈，叩頭歸命<a class="t" id="t0579c27"></a>剋心悔過，刀瘡毒箭自然除愈，歡喜心開即<a class="t" id="t0579c28"></a>受五戒，國界安寧莫不歡喜。</p>
<a class="t" id="t0579c29"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
