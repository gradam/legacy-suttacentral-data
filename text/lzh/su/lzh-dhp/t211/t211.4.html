<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.4">
<article>
<div class="hgroup">
<p class="division">法句譬喻經</p>
<h1>法句譬喻經篤信品第四</h1>
</div>
<p><a class="t" id="t0580a01"></a><a class="t-linehead" id="t-linehead0580a01"></a>昔者舍衛國東南有大江，水既深而廣，有五<a class="t" id="t0580a02"></a>百餘家居在岸邊，未聞道德度世之行，習於<a class="t" id="t0580a03"></a>剛強欺詐為務，貪利自恣快心極意。世尊常<a class="t" id="t0580a04"></a>念其應度者當往度之，知此諸家福應當度，<a class="t" id="t0580a05"></a>於是世尊往至水邊坐一樹下。村人見佛光<a class="t" id="t0580a06"></a>相奇異，莫不驚肅，皆往禮敬，或拜或揖問訊<a class="t" id="t0580a07"></a>起居。佛命令坐為說經法，眾人聞之而心不<a class="t" id="t0580a08"></a>信，習於欺怠不信真言。佛便化作一人從江<a class="t" id="t0580a09"></a>南來，足行水上正沒其踝，來至佛前稽首禮<a class="t" id="t0580a10"></a>佛。眾人見之莫不驚怪，問化人曰：「吾等先人<a class="t" id="t0580a11"></a>以來居此江邊，未曾聞人行水上者，卿是何<a class="t" id="t0580a12"></a>人？有何道術履水不沒？願聞其意。」化人答曰：<a class="t" id="t0580a13"></a>「吾是江南愚直之人，聞佛在此貪樂道德，至<a class="t" id="t0580a14"></a>南岸邊不時得度。問彼岸人水為深淺？彼人<a class="t" id="t0580a15"></a>見語：『水可齊踝，何不涉渡？』吾信其言，便爾來<a class="t" id="t0580a16"></a>過，無他異術。」佛時讚言：「善哉善哉！夫執信<a class="t" id="t0580a17"></a>誠諦可度生死之淵，數里之江何足為奇？」</p>
<p><a class="t-linehead" id="t-linehead0580a17"></a>於<a class="t" id="t0580a18"></a>是世尊即說偈言：<a class="t" id="t0580a19"></a></p>
<blockquote class="gatha">
<p><a class="verse-num-sc" id="verse-num-sc40"></a><a class="vagga-gatha-num-sc" id="vagga-gatha-num-sc4.1"></a>「信能渡淵，　　攝為船師，<br>
精進除苦，<a class="t" id="t0580a20"></a>　　慧到彼岸。</p>
<p><a class="verse-num-sc" id="verse-num-sc41"></a><a class="vagga-gatha-num-sc" id="vagga-gatha-num-sc4.2"></a>士有信行，　　為聖所譽，<a class="t" id="t0580a21"></a><br>
樂無為者，　　一切縛解。</p>
<p><a class="verse-num-sc" id="verse-num-sc42"></a><a class="vagga-gatha-num-sc" id="vagga-gatha-num-sc4.3"></a>信乃得道，<a class="t" id="t0580a22"></a>　　法致滅度，<br>
從聞得智，　　所到有明。<a class="t" id="t0580a23"></a></p>
<p><a class="verse-num-sc" id="verse-num-sc43"></a><a class="vagga-gatha-num-sc" id="vagga-gatha-num-sc4.4"></a>信之與戒，　　慧意能行，<br>
健夫度慧，<a class="t" id="t0580a24"></a>　　從是脫淵。」<a class="t" id="t0580a25"></a></p>
</blockquote>
<p><a class="t-linehead" id="t-linehead0580a25"></a>於是村人聞佛所說、見信之證，心開信堅，皆<a class="t" id="t0580a26"></a>受五戒為清信士，明信日修法教普聞。</p>
<p><a class="t" id="t0580a27"></a><a class="t-linehead" id="t-linehead0580a27"></a>昔佛在世，時有大長者名修陀羅，財富無<a class="t" id="t0580a28"></a>數信向道德，自誓常以臘月八日請佛及僧，<a class="t" id="t0580a29"></a>終身子孫奉行不廢。長者亡時囑兒勿廢。兒<a class="t" id="t0580b01"></a>名比羅陀，後日漸貧居無所有，臘月已至無<a class="t" id="t0580b02"></a>有供辦，愁慼不樂。佛遣目連往問比羅陀：「汝<a class="t" id="t0580b03"></a>父直月欲至，當設何計？」比羅陀答言：「亡父教<a class="t" id="t0580b04"></a>令不敢違之，唯願世尊勿見忽棄也。八日中<a class="t" id="t0580b05"></a>時廻光臨眄。」目連還白如是。比羅陀即將妻<a class="t" id="t0580b06"></a>子至外家質取百兩金，還舍供辦，一切具<a class="t" id="t0580b07"></a>足。佛與千二百五十眾僧，往詣其舍，坐畢行<a class="t" id="t0580b08"></a>水下食，澡竟還於精舍。比羅陀歡喜不敢悔<a class="t" id="t0580b09"></a>恨，其日夜半諸故藏中，自然寶物悉滿如故。<a class="t" id="t0580b10"></a>比羅陀夫婦明旦見之，喜而且懼，懼官見問<a class="t" id="t0580b11"></a>所從得此？夫妻共議當往問佛。尋到佛所具<a class="t" id="t0580b12"></a>白如此。佛告比羅陀：「安意快用勿有疑難，汝<a class="t" id="t0580b13"></a>之履信不違父教，持戒慚愧沒命不二，聞施<a class="t" id="t0580b14"></a>慧道七財滿具，福德所致非為災變。智者能<a class="t" id="t0580b15"></a>行，不問男女所生之處，福應自然。」</p>
<p><a class="t-linehead" id="t-linehead0580b15"></a>於是世尊，<a class="t" id="t0580b16"></a>即說偈言：<a class="t" id="t0580b17"></a></p>
<blockquote class="gatha">
<p><a class="verse-num-sc" id="verse-num-sc44"></a><a class="vagga-gatha-num-sc" id="vagga-gatha-num-sc4.5"></a>「信財戒財，　　慚愧亦財，<br>
聞財施財，<a class="t" id="t0580b18"></a>　　慧為七財。</p>
<p><a class="verse-num-sc" id="verse-num-sc45"></a><a class="vagga-gatha-num-sc" id="vagga-gatha-num-sc4.6"></a>從信守戒，　　常淨觀法，<a class="t" id="t0580b19"></a><br>
慧而履行，　　奉教不忘。</p>
<p><a class="verse-num-sc" id="verse-num-sc46"></a><a class="vagga-gatha-num-sc" id="vagga-gatha-num-sc4.7"></a>生有此財，<a class="t" id="t0580b20"></a>　　不問男女，<br>
終已不貧，　　賢者識真。」<a class="t" id="t0580b21"></a></p>
</blockquote>
<p><a class="t-linehead" id="t-linehead0580b21"></a>比羅陀聞佛所說益加篤信，稽首佛足歡喜還<a class="t" id="t0580b22"></a>家，具宣佛教誨其妻子，遂相承繼皆得道迹。</p>
<a class="t" id="t0580b23"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
