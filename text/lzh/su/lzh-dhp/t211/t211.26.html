<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.26">
<article>
<div class="hgroup">
<p class="division">法句譬喻經</p>
<h1>法句譬喻經塵垢品第二十六</h1>
</div>
<p><a class="t" id="t0596b23"></a><a class="t-linehead" id="t-linehead0596b23"></a>昔有一人無有兄弟，為小兒時父母憐愛，赤<a class="t" id="t0596b24"></a>心慺慺欲令成就，將詣師友勸之書學。其兒<a class="t" id="t0596b25"></a>憍蹇永不用心，朝受暮棄初不誦習，如是積<a class="t" id="t0596b26"></a>年無所知識。父母呼歸令治家業，其兒憍誕<a class="t" id="t0596b27"></a>不念勤力，家道遂窮眾事妨廢。其兒放縱無<a class="t" id="t0596b28"></a>所顧錄，糶賣家物快心恣意，亂頭徒跣衣<a class="t" id="t0596b29"></a>服不淨，慳貪搪揬不避恥辱，愚癡自用人所<a class="t" id="t0596c01"></a>惡賤，國人咸憎謂之凶惡，出入行步無與語<a class="t" id="t0596c02"></a>者。不自知惡反咎眾人，上怨父母次責師友，<a class="t" id="t0596c03"></a>先祖神靈不肯祐助，使我賴帶轗軻如此，<a class="t" id="t0596c04"></a>不如事佛可得其福。即到佛所為佛作禮，<a class="t" id="t0596c05"></a>前白佛言：「佛道寬弘無所不容，願為弟子<a class="t" id="t0596c06"></a>乞蒙聽許。」佛告此人：「夫欲求道當行清淨<a class="t" id="t0596c07"></a>行，汝齎俗垢入我道中，唐自去就何所長<a class="t" id="t0596c08"></a>益？不如歸家孝事父母，誦習師教沒命不<a class="t" id="t0596c09"></a>忘，勤修居業富樂無憂，以禮自將不犯非宜，<a class="t" id="t0596c10"></a>沐浴衣服慎於言行，執心守一所作事辦，敏<a class="t" id="t0596c11"></a>行精修人所歎慕，如此之行乃可為道耳。」</p>
<p><a class="t" id="t0596c12"></a><a class="t-linehead" id="t-linehead0596c12"></a>於是世尊即說偈言：<a class="t" id="t0596c13"></a></p>
<blockquote class="gatha">
<p><a class="verse-num-sc" id="verse-num-sc179"></a><a class="vagga-gatha-num-sc" id="vagga-gatha-num-sc26.1"></a>「不誦為言垢，　　不勤為家垢，<a class="t" id="t0596c14"></a><br>
不嚴為色垢，　　放逸為事垢。<a class="t" id="t0596c15"></a></p>
慳為惠施垢，　　不善為行垢，<a class="t" id="t0596c16"></a><br>
今世亦後世，　　惡法為常垢。<a class="t" id="t0596c17"></a></p>
<p><a class="verse-num-sc" id="verse-num-sc180"></a><a class="vagga-gatha-num-sc" id="vagga-gatha-num-sc26.2"></a>「垢中之垢，　　莫甚於癡，<br>
學當捨此，<a class="t" id="t0596c18"></a>　　比丘無垢。」<a class="t" id="t0596c19"></a></p>
</blockquote>
<p><a class="t-linehead" id="t-linehead0596c19"></a>其人聞偈自知憍癡，即承佛教歡喜還歸。思<a class="t" id="t0596c20"></a>惟偈義改悔自新，孝事父母尊敬師長，誦習<a class="t" id="t0596c21"></a>經道勤修居業，奉戒自攝非道不行，宗族稱<a class="t" id="t0596c22"></a>孝鄉黨稱悌，善名遐布國內稱賢。三年之後<a class="t" id="t0596c23"></a>還至佛所，五體作禮懇惻自陳：「尊<span class="corr" title="[敬&gt;教] cf.【麗】">教</span>至真得<a class="t" id="t0596c24"></a>全形骸，棄惡為善上下蒙慶，願垂大慈接度<a class="t" id="t0597a01"></a>為道。」佛言：「善哉！」鬚髮尋落即成沙門，內思<a class="t" id="t0597a02"></a>止觀四諦正道，精進日登得羅漢道。</p>
<a class="t" id="t0597a03"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
