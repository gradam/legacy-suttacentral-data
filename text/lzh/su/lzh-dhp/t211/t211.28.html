<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.28">
<article>
<div class="hgroup">
<p class="division">法句譬喻經</p>
<h1>法句譬喻經道行品第二十八</h1>
</div>
<p><a class="t" id="t0597b21"></a><a class="t-linehead" id="t-linehead0597b21"></a>昔有婆羅門，年少出家學道，至年六十不<a class="t" id="t0597b22"></a>能得道。婆羅門法六十不得道，然後歸家娶<a class="t" id="t0597b23"></a>婦為居，生得一男端正可愛，至年七歲書學聰<a class="t" id="t0597b24"></a>了，才辯出口有踰人之操，卒得重病一宿命<a class="t" id="t0597b25"></a>終。梵志憐惜不能自勝，伏其屍上氣絕復蘇，<a class="t" id="t0597b26"></a>親族諫喻強奪殯殮埋著城外。梵志自念：<a class="t" id="t0597b27"></a>「我今啼哭計無所益，不如往至閻羅王所乞<a class="t" id="t0597b28"></a>索兒命。」於是梵志沐浴齋戒，齎持華香發舍<a class="t" id="t0597b29"></a>而去，所在問人：「閻羅王所治處為在何許？」展<a class="t" id="t0597c01"></a>轉前行行數千里，至深山中見諸得道梵志，<a class="t" id="t0597c02"></a>復問如前。諸梵志問曰：「卿問閻羅王所治處，<a class="t" id="t0597c03"></a>欲求何等？」答言：「我有一子，辯慧過人，近日<a class="t" id="t0597c04"></a>卒亡，悲窮懊惱不能自解。欲至閻羅王所乞<a class="t" id="t0597c05"></a>索兒命，還將歸家養以備老。」諸梵志等愍<a class="t" id="t0597c06"></a>其愚癡，即告之曰：「閻羅王所治處，非是生<a class="t" id="t0597c07"></a>人可得到也，當視卿方宜，從此西行四百<a class="t" id="t0597c08"></a>餘里有大川，其中有城，此是諸天神案行世<a class="t" id="t0597c09"></a>間停宿之城，閻羅王常以月八日案行必過<a class="t" id="t0597c10"></a>此城，卿持齋戒往必見之。」梵志歡喜奉教而<a class="t" id="t0597c11"></a>去。到其川中見好城郭，宮殿屋宇如忉利<a class="t" id="t0597c12"></a>天。梵志詣門，燒香翹脚呪願求見閻羅王。王<a class="t" id="t0597c13"></a>敕門人問之，梵志啟言：「晚生一男欲以<a class="t" id="t0597c14"></a>備老，養育七歲近日命終，唯願大王垂恩布<a class="t" id="t0597c15"></a>施還我兒命。」閻羅王言：「大善！卿兒今在東園<a class="t" id="t0597c16"></a>中戲，自往將去。」梵志即往，見兒與諸小兒共<a class="t" id="t0597c17"></a>戲，即前抱之，向之啼泣曰：「我晝夜念汝食寐<a class="t" id="t0597c18"></a>不甘，汝寧念父母辛苦以不？」小兒驚喚逆呵<a class="t" id="t0597c19"></a>之曰：「癡騃老翁不達道理，寄住須臾名之<a class="t" id="t0597c20"></a>為子，勿妄多言不如早去，今我此間自有父<a class="t" id="t0597c21"></a>母，邂逅之間唐自抱乎？」梵志悵然悲泣而<a class="t" id="t0597c22"></a>去。即自念言：「我聞瞿曇沙門知人魂神變化<a class="t" id="t0597c23"></a>之道，當往問之。」於是梵志即還求至佛所。</p>
<p><a class="t" id="t0597c24"></a><a class="t-linehead" id="t-linehead0597c24"></a>時佛在舍衛祇洹為大眾說法，梵志見佛稽<a class="t" id="t0597c25"></a>首作禮，具以本末向佛陳之：「實是我兒不肯<a class="t" id="t0598a01"></a>見認，反謂我為癡騃老翁，寄住須臾認我<a class="t" id="t0598a02"></a>為子，永無父子之情。何緣乃爾？」佛告梵志：「汝<a class="t" id="t0598a03"></a>實愚癡！人死神去便更受形，父母妻子因緣<a class="t" id="t0598a04"></a>會居，譬如寄客起則離散，愚迷縛著計為己<a class="t" id="t0598a05"></a>有，憂悲苦惱不識根本，沈溺生死未央休<a class="t" id="t0598a06"></a>息。唯有慧者不貪恩愛，覺苦捨習勤修經<a class="t" id="t0598a07"></a>戒，滅除識想生死得盡。」</p>
<p><a class="t-linehead" id="t-linehead0598a07"></a>於是世尊即說偈<a class="t" id="t0598a08"></a>言：<a class="t" id="t0598a09"></a></p>
<blockquote class="gatha">
<p><a class="verse-num-sc" id="verse-num-sc195"></a><a class="vagga-gatha-num-sc" id="vagga-gatha-num-sc28.1"></a>「人榮妻子不觀病法，<a class="t" id="t0598a10"></a><br>
死命卒至如水湍驟。<a class="t" id="t0598a11"></a></p>
<p><a class="verse-num-sc" id="verse-num-sc196"></a><a class="vagga-gatha-num-sc" id="vagga-gatha-num-sc28.2"></a>父子不救餘親何望？<a class="t" id="t0598a12"></a><br>
命盡怙親如盲守錠。<a class="t" id="t0598a13"></a></p>
<p><a class="verse-num-sc" id="verse-num-sc197"></a><a class="vagga-gatha-num-sc" id="vagga-gatha-num-sc28.3"></a>慧解是意可修經戒，<a class="t" id="t0598a14"></a><br>
仂行度世一切除苦。<a class="t" id="t0598a15"></a></p>
<p><a class="verse-num-sc" id="verse-num-sc198"></a><a class="vagga-gatha-num-sc" id="vagga-gatha-num-sc28.4"></a>遠離諸淵如風却雲，<a class="t" id="t0598a16"></a><br>
已滅思想是為知見。<a class="t" id="t0598a17"></a></p>
<p><a class="verse-num-sc" id="verse-num-sc199"></a><a class="vagga-gatha-num-sc" id="vagga-gatha-num-sc28.5"></a>智為世長憺樂無為，<a class="t" id="t0598a18"></a><br>
如受正教生死得盡。」<a class="t" id="t0598a19"></a></p>
</blockquote>
<p><a class="t-linehead" id="t-linehead0598a19"></a>梵志聞偈<span class="gaiji">［火＊霍］<!--gaiji,,1[火＊霍],2&#x3E0C;,3--></span>然意解，知命無常妻子如客，稽<a class="t" id="t0598a20"></a>首委質願為沙門。佛言：「善哉！」鬚髮自落法衣<a class="t" id="t0598a21"></a>在身，即成比丘，思惟偈義滅愛斷想，即於座<a class="t" id="t0598a22"></a>上得阿羅漢道。</p>
<a class="t" id="t0598a23"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
