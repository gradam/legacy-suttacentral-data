<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.6">
<article>
<div class="hgroup">
<p class="division">法句譬喻經</p>
<h1>法句譬喻經惟念品第六</h1>
</div>
<p><a class="t" id="t0580c19"></a><a class="t-linehead" id="t-linehead0580c19"></a>昔佛在世時，弗加沙王與瓶沙王親友。弗加<a class="t" id="t0580c20"></a>沙王未知佛道，作七寶華以遺瓶沙，瓶沙王<a class="t" id="t0580c21"></a>得之轉奉上佛，白佛言：「弗加沙王與我為<a class="t" id="t0580c22"></a>友，遺我此華，今已上佛，願令彼王心開意解，<a class="t" id="t0580c23"></a>見佛聞法奉敬聖眾。當以何物以報所遺？」佛<a class="t" id="t0580c24"></a>告瓶沙：「寫十二因緣經，送持與之。彼王得<a class="t" id="t0580c25"></a>經心必信解。」即寫經卷，別書文曰：「卿以寶華<a class="t" id="t0580c26"></a>見遺，今以法華相上，詳思其義果報深美，<a class="t" id="t0580c27"></a>到便誦習以同道味。」弗加沙王得經讀之，尋<a class="t" id="t0580c28"></a>省反覆亘然信解，喟然嘆曰：「道化真妙精義<a class="t" id="t0580c29"></a>安神，國榮五欲憂惱之元，累劫習迷始今<a class="t" id="t0581a01"></a>乃寤，顧視流俗無可貪樂。」即召群臣國付太<a class="t" id="t0581a02"></a>子，便自剃頭行作沙門，法服持鉢詣羅閱祇<a class="t" id="t0581a03"></a>城外，在陶家窰中寄宿，明日當入城分衛，<a class="t" id="t0581a04"></a>食訖當至佛所奉受經戒。佛以神通知弗加<a class="t" id="t0581a05"></a>沙明日食時其命將終，故從遠來不得見佛，<a class="t" id="t0581a06"></a>又不聞經甚可憐愍，於是世尊化作沙門，往<a class="t" id="t0581a07"></a>至陶家欲求寄宿。陶家語曰：「向有一沙門<a class="t" id="t0581a08"></a>在彼窰中，可往共止宿也。」把草入窰坐於<a class="t" id="t0581a09"></a>一面，問弗加沙：「從何所來？師為是誰？以何因<a class="t" id="t0581a10"></a>緣行作沙門？為見佛未？」弗加沙言：「吾未見佛，<a class="t" id="t0581a11"></a>聞十二因緣便作沙門，明日入城乃分衛已，<a class="t" id="t0581a12"></a>當往見佛耳。」化沙門言：「人命危脆朝夕有變，<a class="t" id="t0581a13"></a>無常宿對卒至無期，但當觀身四大所由，合<a class="t" id="t0581a14"></a>成散滅各還其本。思惟覺意空淨無想，專念<a class="t" id="t0581a15"></a>三尊、布施戒德，能知無常見佛無異，方念明<a class="t" id="t0581a16"></a>日種無益想。」</p>
<p><a class="t-linehead" id="t-linehead0581a16"></a>時化沙門即說偈言：<a class="t" id="t0581a17"></a></p>
<blockquote class="gatha">
<p><a class="verse-num-sc" id="verse-num-sc50"></a><a class="vagga-gatha-num-sc" id="vagga-gatha-num-sc6.1"></a>「夫人得善利，　　乃來自歸佛，<a class="t" id="t0581a18"></a><br>
是故當晝夜，　　常念佛法眾。<a class="t" id="t0581a19"></a></p>
<p><a class="verse-num-sc" id="verse-num-sc51"></a><a class="vagga-gatha-num-sc" id="vagga-gatha-num-sc6.2"></a>己知自覺意，　　是為佛弟子，<a class="t" id="t0581a20"></a><br>
常當晝夜念，　　佛與法及眾。<a class="t" id="t0581a21"></a></p>
<p><a class="verse-num-sc" id="verse-num-sc52"></a><a class="vagga-gatha-num-sc" id="vagga-gatha-num-sc6.3"></a>念身念非常，　　念戒布施德，<a class="t" id="t0581a22"></a><br>
空不願無想，　　晝夜當念是。」<a class="t" id="t0581a23"></a></p>
</blockquote>
<p><a class="t-linehead" id="t-linehead0581a23"></a>時化沙門在於窰中，為弗加沙說非常之要，<a class="t" id="t0581a24"></a>弗加沙王思惟意定，即得阿那含道。佛知已<a class="t" id="t0581a25"></a>解，為現佛身光明相好。弗加沙王驚喜踊躍，<a class="t" id="t0581a26"></a>稽首作禮。佛重告之曰：「罪對無常，畢故莫恐。」<a class="t" id="t0581a27"></a>弗加沙王言：「敬奉尊教。」忽然別去。明日食時，<a class="t" id="t0581a28"></a>弗加沙王入城分衛，於城門中逢新產牸牛<a class="t" id="t0581a29"></a>護犢，觝殺弗加沙王潰腹命終，即生阿那含<a class="t" id="t0581b01"></a>天。佛遣諸弟子耶旬起塔，佛語諸弟子：「罪<a class="t" id="t0581b02"></a>對之根不可不慎。」</p>
<a class="t" id="t0581b03"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
