<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.13">
<article>
<div class="hgroup">
<p class="division">法句譬喻經</p>
<h1>法句譬喻經愚闇品第十三</h1>
</div>
<p><a class="t" id="t0586a18"></a><a class="t-linehead" id="t-linehead0586a18"></a>昔佛在舍衛國。時城中有婆羅門，年向八<a class="t" id="t0586a19"></a>十，財富無數，為人頑闇慳貪難化，不識道德<a class="t" id="t0586a20"></a>不計無常，更作好舍，前庌後堂涼臺煖室，<a class="t" id="t0586a21"></a>東西廂廡數十梁間，唯後堂前拒陽未訖。<a class="t" id="t0586a22"></a>時婆羅門恒自經營指授眾事，佛以道眼見<a class="t" id="t0586a23"></a>此老翁，命不終日當就後世，不能自知而方<a class="t" id="t0586a24"></a>怱怱，形瘦力竭精神無福，甚可憐愍。佛將阿<a class="t" id="t0586a25"></a>難往到其門，慰問老翁：「得無勞惓？今作此舍<a class="t" id="t0586a26"></a>皆何所安？」老翁答言：「前庌待客、後堂自<a class="t" id="t0586a27"></a>處，東西二廂當安兒息財物僕使，夏上涼臺、<a class="t" id="t0586a28"></a>冬入溫室。」佛語老翁：「久聞宿德思遲談講，偶<a class="t" id="t0586a29"></a>有要偈存亡有益，欲以相贈，不審可小廢事<a class="t" id="t0586b01"></a>共坐論不也？」老翁答言：「今正大懅不<a class="t" id="t0586b02"></a>容坐語，後日更來當共善敘；所云要偈便可<a class="t" id="t0586b03"></a>說之。」</p>
<p><a class="t-linehead" id="t-linehead0586b03"></a>於是世尊即說偈言：<a class="t" id="t0586b04"></a></p>
<blockquote class="gatha">
<p><a class="verse-num-sc" id="verse-num-sc99"></a><a class="vagga-gatha-num-sc" id="vagga-gatha-num-sc13.1"></a>「有子有財，　　愚惟汲汲，<br>
我且非我，<a class="t" id="t0586b05"></a>　　何憂子財？</p>
<p><a class="verse-num-sc" id="verse-num-sc100"></a><a class="vagga-gatha-num-sc" id="vagga-gatha-num-sc13.2"></a>暑當止此，　　寒當止此，<a class="t" id="t0586b06"></a><br>
愚多豫慮，　　莫知來變。</p>
<p><a class="verse-num-sc" id="verse-num-sc101"></a><a class="vagga-gatha-num-sc" id="vagga-gatha-num-sc13.3"></a>愚蒙愚極，<a class="t" id="t0586b07"></a>　　自謂我智，<br>
愚而勝智，　　是謂極愚。」<a class="t" id="t0586b08"></a></p>
</blockquote>
<p><a class="t-linehead" id="t-linehead0586b08"></a>婆羅門言：「善說此偈，今實太懅，後來更論<a class="t" id="t0586b09"></a>之。」於是世尊傷之而去。老翁於後自授屋<a class="t" id="t0586b10"></a>椽，椽墮打頭即時命過，室家啼哭驚動四<a class="t" id="t0586b11"></a>鄰。佛去未遠便有此變，佛到里頭逢諸梵志<a class="t" id="t0586b12"></a>有數十人，前問佛言：「從何所來？」佛言：「屢到<a class="t" id="t0586b13"></a>此死翁舍，為翁說法。不信佛語，不知無<a class="t" id="t0586b14"></a>常，今者忽然已就後世。」具為諸梵志更說前<a class="t" id="t0586b15"></a>偈義，聞之欣然即得道跡。</p>
<p><a class="t-linehead" id="t-linehead0586b15"></a>於是世尊，而說<a class="t" id="t0586b16"></a>偈言：<a class="t" id="t0586b17"></a></p>
<blockquote class="gatha">
<p><a class="verse-num-sc" id="verse-num-sc102"></a><a class="vagga-gatha-num-sc" id="vagga-gatha-num-sc13.4"></a>「愚闇近智，　　如瓢斟味，<br>
雖久狎習，<a class="t" id="t0586b18"></a>　　猶不知法。</p>
<p><a class="verse-num-sc" id="verse-num-sc103"></a><a class="vagga-gatha-num-sc" id="vagga-gatha-num-sc13.5"></a>開達近智，　　如舌甞味，<a class="t" id="t0586b19"></a><br>
雖須臾習，　　即解道要。</p>
<p><a class="verse-num-sc" id="verse-num-sc104"></a><a class="vagga-gatha-num-sc" id="vagga-gatha-num-sc13.6"></a>愚人施行，<a class="t" id="t0586b20"></a>　　為身招患，<br>
快心作惡，　　自致重殃。<a class="t" id="t0586b21"></a></p>
<p><a class="verse-num-sc" id="verse-num-sc105"></a><a class="vagga-gatha-num-sc" id="vagga-gatha-num-sc13.7"></a>行為不善，　　退見悔恡，<br>
致涕流面，<a class="t" id="t0586b22"></a>　　報由宿習。」<a class="t" id="t0586b23"></a></p>
</blockquote>
<p><a class="t-linehead" id="t-linehead0586b23"></a>時諸梵志重聞此偈，益懷篤信，為佛作禮，歡<a class="t" id="t0586b24"></a>喜奉行。</p>
<p><a class="t" id="t0586b25"></a><a class="t-linehead" id="t-linehead0586b25"></a>昔佛在舍衛國給孤獨精舍，為諸天人說<a class="t" id="t0586b26"></a>法。時波斯匿王有一寡女，名曰金剛，壯寡<a class="t" id="t0586b27"></a>未歸，父母哀愍，別為宮舍作好舍宅，給五<a class="t" id="t0586b28"></a>百妓女以娛樂之。眾中有一長老青衣，名曰<a class="t" id="t0586b29"></a>度勝，恒行市買脂粉香華。時見男女無數<a class="t" id="t0586c01"></a>大眾，各齎香華出城詣佛。即問行人：「欲何<a class="t" id="t0586c02"></a>所至？」眾人答言：「佛出於世三界之尊，度脫眾<a class="t" id="t0586c03"></a>生皆得泥洹。」度勝聞之心悅意喜，即自念<a class="t" id="t0586c04"></a>言：「會老見佛，宿世之福。」便分香直持買好<a class="t" id="t0586c05"></a>華，隨眾人輩往到佛所，作禮却立散華燒香。<a class="t" id="t0586c06"></a>一心聽法已，過市取香，因聽法功德宿行所<a class="t" id="t0586c07"></a>追，香氣熏聞斤兩倍前，嫌其遲晚而共詰<a class="t" id="t0586c08"></a>之。度勝奉道即如事言：「世有聖師三界之尊，<a class="t" id="t0586c09"></a>擊無上法鼓震動三千，往聽法者無央數人。<a class="t" id="t0586c10"></a>實隨聽法，是以稽遲。」金剛之徒聞說世尊法<a class="t" id="t0586c11"></a>義深妙非世所聞，悚然心歡而自歎曰：「吾<a class="t" id="t0586c12"></a>等何罪獨自不聞？」即報度勝：「試為我說之。」度<a class="t" id="t0586c13"></a>勝白曰：「身賤口穢不敢便宣。乞更諮受，如命<a class="t" id="t0586c14"></a>說之。」即便遣出，重告之曰：「具受儀式。」度勝未<a class="t" id="t0586c15"></a>還，金剛侍女側息中庭如子待母，佛告度<a class="t" id="t0586c16"></a>勝：「汝還說法多所度脫，說法之儀先施高座。」<a class="t" id="t0586c17"></a>度勝受勅具宣聖旨，皆大歡喜，各脫衣服一<a class="t" id="t0586c18"></a>領，積為高座。度勝洗浴，承佛威神如應說法，<a class="t" id="t0586c19"></a>金剛之等五百餘人，疑解破惡得須陀洹<a class="t" id="t0586c20"></a>道。說法甚美不覺失火，一時燒死即生天上。<a class="t" id="t0586c21"></a>王將人從來欲救火，見之已燃，收拾棺殮葬<a class="t" id="t0586c22"></a>送畢訖，往過佛所，為佛作禮却坐常位。佛問<a class="t" id="t0586c23"></a>王曰：「所從來也？」王叉手言：「女金剛不幸不<a class="t" id="t0586c24"></a>覺失火，大小燒盡，適棺殮還，不審何罪遇此<a class="t" id="t0586c25"></a>火害？唯願世尊彰告未聞。」佛告大王：「過去<a class="t" id="t0587a01"></a>世時有城名波羅奈，有長者婦將婇女五百<a class="t" id="t0587a02"></a>人，至城外大祠祀。其法難犯，他姓之人不<a class="t" id="t0587a03"></a>得到邊，不問親踈，其有來者擲著火中。時世<a class="t" id="t0587a04"></a>有一辟支佛名曰迦羅，處在山中，晨來分衛<a class="t" id="t0587a05"></a>暮輒還山。迦羅分衛來趣郊祠，長者婦見之<a class="t" id="t0587a06"></a>忿然瞋恚，共捉迦羅撲著火中，舉身燋爛便<a class="t" id="t0587a07"></a>現神足，飛昇虛空。眾女驚怖，泣淚悔過，長跪<a class="t" id="t0587a08"></a>舉頭而自陳曰：『女人憃愚不識至真，群愚荒<a class="t" id="t0587a09"></a>騃毀辱神靈，自惟過舋罪惡若山，願降尊德<a class="t" id="t0587a10"></a>以消重殃。』尋聲即下而般泥洹，諸女起塔<a class="t" id="t0587a11"></a>供養舍利。」</p>
<p><a class="t-linehead" id="t-linehead0587a11"></a>佛為大王而說偈言：<a class="t" id="t0587a12"></a></p>
<blockquote class="gatha">
<p><a class="verse-num-sc" id="verse-num-sc106"></a><a class="vagga-gatha-num-sc" id="vagga-gatha-num-sc13.8"></a>「愚憃作惡，　　不能自解，<br>
殃追自焚，<a class="t" id="t0587a13"></a>　　罪成熾然。</p>
<p><a class="verse-num-sc" id="verse-num-sc107"></a><a class="vagga-gatha-num-sc" id="vagga-gatha-num-sc13.9"></a>愚所望處，　　不謂適苦，<a class="t" id="t0587a14"></a><br>
臨墮厄地，　　乃知不善。」<a class="t" id="t0587a15"></a></p>
</blockquote>
<p><a class="t-linehead" id="t-linehead0587a15"></a>佛告大王：「爾時長者婦，今王女金剛是；五百<a class="t" id="t0587a16"></a>侍女，今度勝等五百伎女是。罪福追人久無<a class="t" id="t0587a17"></a>不彰，善惡隨人如影隨形。」</p>
<p><a class="t-linehead" id="t-linehead0587a17"></a>說是法時，國內<a class="t" id="t0587a18"></a>大小信伏歡喜，咸歸三尊皆受五戒，即得道<a class="t" id="t0587a19"></a>跡。</p>
<a class="t" id="t0587a20"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
