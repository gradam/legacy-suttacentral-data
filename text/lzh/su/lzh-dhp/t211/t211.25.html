<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.25">
<article>
<div class="hgroup">
<p class="division">法句譬喻經</p>
<h1>法句譬喻經忿怒品第二十五</h1>
</div>
<p><a class="t" id="t0596a05"></a><a class="t-linehead" id="t-linehead0596a05"></a>昔佛在羅閱祇耆闍崛山中。時調達與阿闍<a class="t" id="t0596a06"></a>貰王共議毀佛及諸弟子，王勅國人不得奉<a class="t" id="t0596a07"></a>佛，眾僧分衛不得施與。時舍利弗、目連、迦<a class="t" id="t0596a08"></a>葉、須菩提等，及波和提比丘尼等，各將弟子<a class="t" id="t0596a09"></a>去到他國，唯佛與五百羅漢住崛山中。調達<a class="t" id="t0596a10"></a>往至阿闍貰所與王議言：「佛諸弟子今已<a class="t" id="t0596a11"></a>迸散，尚有五百弟子在佛左右。願王明日請<a class="t" id="t0596a12"></a>佛入城，吾當飲五百大象令醉，佛來入城驅<a class="t" id="t0596a13"></a>使醉象令<span class="corr" title="[踏&gt;蹹] cf.【麗】">蹹</span>殺之盡斷其種，吾當作佛教化<a class="t" id="t0596a14"></a>世間。」阿闍貰王聞之歡喜，即到佛所稽首作<a class="t" id="t0596a15"></a>禮，白佛言：「明日設薄施，願屈世尊及諸弟子<a class="t" id="t0596a16"></a>於宮內食。」佛知其謀，答言：「大善！明旦當往。」王<a class="t" id="t0596a17"></a>退而去，還語調達：「佛已受請，當念前計，飲<a class="t" id="t0596a18"></a>象令醉伺候待之。」明日食時，佛與五百羅漢<a class="t" id="t0596a19"></a>共入城門，五百醉象鳴鼻而前，搪揬牆壁樹<a class="t" id="t0596a20"></a>木摧折，行人驚怖一城戰慄。五百羅漢飛在<a class="t" id="t0596a21"></a>空中，獨有阿難在佛邊住，醉象齊頭徑前趣<a class="t" id="t0596a22"></a>佛，佛因舉手，五指應時化為五百師子王，<a class="t" id="t0596a23"></a>同聲俱吼震動天地，於是醉象屈膝伏地不<a class="t" id="t0596a24"></a>敢舉頭，酒醉尋解垂淚悔過。王及臣民莫不<a class="t" id="t0596a25"></a>驚肅。世尊徐前至王殿上，與諸羅漢食訖<a class="t" id="t0596a26"></a>呪願。王白佛言：「稟性不明信彼讒言，興造逆<a class="t" id="t0596a27"></a>惡圖為不軌，願垂大慈恕我迷愚。」於是世尊<a class="t" id="t0596a28"></a>告阿闍貰及諸大眾：「世有八事興長誹謗，皆<a class="t" id="t0596a29"></a>由名譽，又貪利養，以致大罪累劫不息。何等<a class="t" id="t0596b01"></a>為八？利、衰、毀、譽、稱、譏、苦、樂。自古至今尠不為<a class="t" id="t0596b02"></a>惑。」</p>
<p><a class="t-linehead" id="t-linehead0596b02"></a>於是世尊即說偈言：<a class="t" id="t0596b03"></a></p>
<blockquote class="gatha">
<p><a class="verse-num-sc" id="verse-num-sc175"></a><a class="vagga-gatha-num-sc" id="vagga-gatha-num-sc25.1"></a>「人相謗毀，　　自古至今，<br>
既毀多言，<a class="t" id="t0596b04"></a>　　又毀訥忍，</p>
<p><a class="verse-num-sc" id="verse-num-sc176"></a><a class="vagga-gatha-num-sc" id="vagga-gatha-num-sc25.2"></a>亦毀中和，　　世無不毀，<a class="t" id="t0596b05"></a><br>
欲意非聖，　　不能折中，<br>
一毀一譽，<a class="t" id="t0596b06"></a>　　但為名利。</p>
<p><a class="verse-num-sc" id="verse-num-sc177"></a><a class="vagga-gatha-num-sc" id="vagga-gatha-num-sc25.3"></a>明智所譽，　　唯稱正賢，<a class="t" id="t0596b07"></a><br>
慧人守戒，　　無所譏謗。</p>
<p><a class="verse-num-sc" id="verse-num-sc178"></a><a class="vagga-gatha-num-sc" id="vagga-gatha-num-sc25.4"></a>如羅漢淨，<a class="t" id="t0596b08"></a>　　莫而誣謗，<br>
諸天咨嗟，　　梵釋所敬。」<a class="t" id="t0596b09"></a></p>
</blockquote>
<p><a class="t-linehead" id="t-linehead0596b09"></a>佛說偈已重告王曰：「昔有國王，喜食鴈肉，<a class="t" id="t0596b10"></a>常遣獵師張網捕鴈，日送一鴈以供王食。時<a class="t" id="t0596b11"></a>有鴈王，將五百鴈飛下求食，鴈王墮網為獵<a class="t" id="t0596b12"></a>師所得，餘鴈驚飛徘徊不去。時有一鴈連翻<a class="t" id="t0596b13"></a>追隨不避弓矢，悲鳴吐血晝夜不息。獵師見<a class="t" id="t0596b14"></a>之感憐其義，即放鴈王令相隨去，群鴈得王<a class="t" id="t0596b15"></a>歡喜迴繞。爾時獵師具以聞王，王感其義斷<a class="t" id="t0596b16"></a>不捕鴈。」佛告阿闍貰王：「爾時鴈王者，我身<a class="t" id="t0596b17"></a>是也；一鴈者，阿難是也；五百群鴈，今五百<a class="t" id="t0596b18"></a>羅漢是也；食鴈國王者，今大王是也；時獵<a class="t" id="t0596b19"></a>師者，今調達是也。前世已來恒欲害我，<a class="t" id="t0596b20"></a>我以大慈之力因而得濟，不念怨惡自致得<a class="t" id="t0596b21"></a>佛。」</p>
<p><a class="t-linehead" id="t-linehead0596b21"></a>佛說是時，王及群臣莫不開解。</p>
<a class="t" id="t0596b22"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
