<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.27">
<article>
<div class="hgroup">
<p class="division">法句譬喻經</p>
<h1>法句譬喻經奉持品第二十七</h1>
</div>
<p><a class="t" id="t0597a04"></a><a class="t-linehead" id="t-linehead0597a04"></a>昔有長老婆羅門，名薩遮尼犍，才明多智國<a class="t" id="t0597a05"></a>中第一。有五百弟子，貢高自大不顧天下，以<a class="t" id="t0597a06"></a>鐵鍱鍱腹，人問其故，答曰：「恐智溢出故也。」<a class="t" id="t0597a07"></a>聞佛出世道化明達，心懷妬嫉寤寐不安，<a class="t" id="t0597a08"></a>語諸弟子：「吾聞瞿曇沙門自稱為佛，今當往<a class="t" id="t0597a09"></a>問深妙之事，令其心悸不知所陳。」即與弟子<a class="t" id="t0597a10"></a>往到祇洹列住門外，遙見世尊威光赫奕如<a class="t" id="t0597a11"></a>日初出，五情騰踊喜懼交錯，於是徑前為<a class="t" id="t0597a12"></a>佛作禮，佛命就座。坐訖尼犍問佛言：「何謂為<a class="t" id="t0597a13"></a>道？何謂為智？何謂為長老？何謂為端正？何謂<a class="t" id="t0597a14"></a>為沙門？何謂為比丘？何謂為仁明？何謂為<a class="t" id="t0597a15"></a>有道？何謂為奉戒？若能解答願為弟子。」</p>
<p><a class="t-linehead" id="t-linehead0597a15"></a>於<a class="t" id="t0597a16"></a>是世尊觀其所應以偈答言：<a class="t" id="t0597a17"></a></p>
<blockquote class="gatha">
<p><a class="verse-num-sc" id="verse-num-sc181"></a><a class="vagga-gatha-num-sc" id="vagga-gatha-num-sc27.1"></a>「常愍好學正心以行，<a class="t" id="t0597a18"></a><br>
唯懷寶慧是謂為道。<a class="t" id="t0597a19"></a></p>
<p><a class="verse-num-sc" id="verse-num-sc182"></a><a class="vagga-gatha-num-sc" id="vagga-gatha-num-sc27.2"></a>所謂智者不必辯言，<a class="t" id="t0597a20"></a><br>
無恐無懼守善為智。<a class="t" id="t0597a21"></a></p>
<p><a class="verse-num-sc" id="verse-num-sc183"></a><a class="vagga-gatha-num-sc" id="vagga-gatha-num-sc27.3"></a>所謂老者不以年耆，<a class="t" id="t0597a22"></a><br>
形熟髮白憃愚而已。<a class="t" id="t0597a23"></a></p>
<p><a class="verse-num-sc" id="verse-num-sc184"></a><a class="vagga-gatha-num-sc" id="vagga-gatha-num-sc27.4"></a>謂懷諦法順調慈仁，<a class="t" id="t0597a24"></a><br>
明達清潔是為長老。<a class="t" id="t0597a25"></a></p>
<p><a class="verse-num-sc" id="verse-num-sc185"></a><a class="vagga-gatha-num-sc" id="vagga-gatha-num-sc27.5"></a>所謂端正非色如華，<a class="t" id="t0597a26"></a><br>
貪嫉虛飾言行有違。<a class="t" id="t0597a27"></a></p>
<p><a class="verse-num-sc" id="verse-num-sc186"></a><a class="vagga-gatha-num-sc" id="vagga-gatha-num-sc27.6"></a>謂能捨惡根原已斷，<a class="t" id="t0597a28"></a><br>
慧而無恚是謂端正。<a class="t" id="t0597a29"></a></p>
<p><a class="verse-num-sc" id="verse-num-sc187"></a><a class="vagga-gatha-num-sc" id="vagga-gatha-num-sc27.7"></a>所謂沙門不必除髮，<a class="t" id="t0597b01"></a><br>
妄語貪取有欲如凡。<a class="t" id="t0597b02"></a></p>
<p><a class="verse-num-sc" id="verse-num-sc188"></a><a class="vagga-gatha-num-sc" id="vagga-gatha-num-sc27.8"></a>謂能止惡恢廓弘道，<a class="t" id="t0597b03"></a><br>
息心滅意是謂沙門。<a class="t" id="t0597b04"></a></p>
<p><a class="verse-num-sc" id="verse-num-sc189"></a><a class="vagga-gatha-num-sc" id="vagga-gatha-num-sc27.9"></a>所謂比丘非持乞食，<a class="t" id="t0597b05"></a><br>
邪行望彼求名而已。<a class="t" id="t0597b06"></a></p>
<p><a class="verse-num-sc" id="verse-num-sc190"></a><a class="vagga-gatha-num-sc" id="vagga-gatha-num-sc27.10"></a>謂捨罪業淨修梵行，<a class="t" id="t0597b07"></a><br>
慧能破惡是為比丘。<a class="t" id="t0597b08"></a></p>
<p><a class="verse-num-sc" id="verse-num-sc191"></a><a class="vagga-gatha-num-sc" id="vagga-gatha-num-sc27.11"></a>所謂仁明非口所言，<a class="t" id="t0597b09"></a><br>
用心不精外順而已。<a class="t" id="t0597b10"></a></p>
<p><a class="verse-num-sc" id="verse-num-sc192"></a><a class="vagga-gatha-num-sc" id="vagga-gatha-num-sc27.12"></a>謂心無為內行清虛，<a class="t" id="t0597b11"></a><br>
此彼寂滅是為仁明。<a class="t" id="t0597b12"></a></p>
<p><a class="verse-num-sc" id="verse-num-sc193"></a><a class="vagga-gatha-num-sc" id="vagga-gatha-num-sc27.13"></a>所謂有道非救一物，<a class="t" id="t0597b13"></a><br>
普濟天下無害<span class="corr" title="[無&gt;為] cf.【麗】">為</span>道。<a class="t" id="t0597b14"></a></p>
<p><a class="verse-num-sc" id="verse-num-sc194"></a><a class="vagga-gatha-num-sc" id="vagga-gatha-num-sc27.14"></a>奉持法者不以多言，<a class="t" id="t0597b15"></a><br>
雖素少聞身依法行。<a class="t" id="t0597b16"></a></p>
<p>守道不忘是為奉法。」<a class="t" id="t0597b17"></a></p>
</blockquote>
<p><a class="t-linehead" id="t-linehead0597b17"></a>薩遮尼犍及五百弟子，聞佛此偈歡喜開解，<a class="t" id="t0597b18"></a>棄捐貢高皆作沙門，尼乾一人發菩薩心，<a class="t" id="t0597b19"></a>五百弟子皆得阿羅漢道。</p>
<a class="t" id="t0597b20"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
