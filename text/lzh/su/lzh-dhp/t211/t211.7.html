<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t211.7">
<article>
<div class="hgroup">
<p class="division">法句譬喻經</p>
<h1>法句譬喻經慈仁品第七</h1>
</div>
<p><a class="t" id="t0581b04"></a><a class="t-linehead" id="t-linehead0581b04"></a>昔佛在羅閱祇，去國五百里有山，山中有一<a class="t" id="t0581b05"></a>家，有百二十二人。生長山藪殺獵為業，衣<a class="t" id="t0581b06"></a>皮食肉初不田作，奉事鬼神不識三尊。佛以<a class="t" id="t0581b07"></a>聖智明其應度，往詣其家坐一樹下。男子行<a class="t" id="t0581b08"></a>獵，唯有婦女在，見佛光相明照天地，山中木<a class="t" id="t0581b09"></a>石皆變金色，大小驚喜，知佛神人，皆往禮拜<a class="t" id="t0581b10"></a>供施坐席。佛為諸母人說殺生之罪、行慈之<a class="t" id="t0581b11"></a>福，恩愛一時會有離別。諸母人聞經歡喜，前<a class="t" id="t0581b12"></a>白佛言：「山民貪害以肉為食，欲設微供，願當<a class="t" id="t0581b13"></a>納受。」佛告諸母人：「諸佛之法不以肉食，吾已<a class="t" id="t0581b14"></a>食來不須復辦。」因告之曰：「夫人生世所食無<a class="t" id="t0581b15"></a>數，何以不作有益之食，而殘害群生以自濟<a class="t" id="t0581b16"></a>活，死墮惡道損而無益？人食五穀，當愍眾生，<a class="t" id="t0581b17"></a>蠕動之類莫不貪生，殺彼活已殃罪不朽，慈<a class="t" id="t0581b18"></a>仁不殺世世無患。」</p>
<p><a class="t-linehead" id="t-linehead0581b18"></a>於是世尊即說偈言：<a class="t" id="t0581b19"></a></p>
<blockquote class="gatha">
<p><a class="verse-num-sc" id="verse-num-sc53"></a><a class="vagga-gatha-num-sc" id="vagga-gatha-num-sc7.1"></a>「為仁不殺，　　常能攝身，<br>
是處不死，<a class="t" id="t0581b20"></a>　　所適無患。</p>
<p><a class="verse-num-sc" id="verse-num-sc54"></a><a class="vagga-gatha-num-sc" id="vagga-gatha-num-sc7.2"></a>不殺為仁，　　慎言守心，<a class="t" id="t0581b21"></a><br>
是處不死，　　所適無患。</p>
<p><a class="verse-num-sc" id="verse-num-sc55"></a><a class="vagga-gatha-num-sc" id="vagga-gatha-num-sc7.3"></a>垂拱無為，<a class="t" id="t0581b22"></a>　　不害眾生，<br>
無所嬈惱，　　是應梵天。<a class="t" id="t0581b23"></a></p>
<p><a class="verse-num-sc" id="verse-num-sc56"></a><a class="vagga-gatha-num-sc" id="vagga-gatha-num-sc7.4"></a>常以慈哀，　　淨如佛教，<br>
知足知止，<a class="t" id="t0581b24"></a>　　是度生死。」<a class="t" id="t0581b25"></a></p>
</blockquote>
<p><a class="t-linehead" id="t-linehead0581b25"></a>佛說偈已男子獵還，諸婦聽經不復行迎。其<a class="t" id="t0581b26"></a>夫驚疑怪不如常，棄肉來歸謂有變故，至見<a class="t" id="t0581b27"></a>諸婦皆坐佛前叉手聽經，瞋恚聲張欲圖毀<a class="t" id="t0581b28"></a>佛。諸婦諫曰：「此是神人，勿興惡意也。」即各悔<a class="t" id="t0581b29"></a>過為佛作禮。佛重為說不殺之福、殘害之罪。<a class="t" id="t0581c01"></a>夫主意解長跪白佛：「吾等生長深山，以殺獵<a class="t" id="t0581c02"></a>自居，罪過累積，當行何法得免重殃？」</p>
<p><a class="t-linehead" id="t-linehead0581c02"></a>於是世<a class="t" id="t0581c03"></a>尊即說偈言：<a class="t" id="t0581c04"></a></p>
<blockquote class="gatha">
<p><a class="verse-num-sc" id="verse-num-sc57"></a><a class="vagga-gatha-num-sc" id="vagga-gatha-num-sc7.5"></a>「履仁行慈，　　博愛濟眾，<br>
有十一譽，<a class="t" id="t0581c05"></a>　　福常隨身。</p>
<p><a class="verse-num-sc" id="verse-num-sc58"></a><a class="vagga-gatha-num-sc" id="vagga-gatha-num-sc7.6"></a>臥安覺安，　　不見惡夢，<a class="t" id="t0581c06"></a><br>
天護仁愛，　　不毒不兵。</p>
<p><a class="verse-num-sc" id="verse-num-sc59"></a><a class="vagga-gatha-num-sc" id="vagga-gatha-num-sc7.7"></a>水火不喪，<a class="t" id="t0581c07"></a>　　所在得利，<br>
死昇梵天，　　是為十一。」<a class="t" id="t0581c08"></a></p>
</blockquote>
<p><a class="t-linehead" id="t-linehead0581c08"></a>佛說偈已，男女大小百二十二人，歡欣信受<a class="t" id="t0581c09"></a>皆奉持五戒。佛語瓶沙王：「給其田地賜與穀<a class="t" id="t0581c10"></a>食。」仁化廣普國界安寧。</p>
<p><a class="t" id="t0581c11"></a><a class="t-linehead" id="t-linehead0581c11"></a>昔有大國王名和默，處在邊境未覩三尊聖妙<a class="t" id="t0581c12"></a>之化，奉事梵志外道妖蠱，舉國奉邪，殺生祭<a class="t" id="t0581c13"></a>祀以此為常。時王母病痿頓著床，使諸醫師<a class="t" id="t0581c14"></a>不蒙湯藥，遣諸毉女所在請求，經年歷歲<a class="t" id="t0581c15"></a>未得除差。更召國內諸婆羅門得二百人，<a class="t" id="t0581c16"></a>請入令坐供設飲食而告之曰：「吾大夫人病<a class="t" id="t0581c17"></a>困經久，不知何故乃使如此？卿等多智，明識<a class="t" id="t0581c18"></a>相法天地星宿，有何不可具見告示？」諸婆羅<a class="t" id="t0581c19"></a>門言：「星宿倒錯陰陽不調故使爾耳。」王曰：「作<a class="t" id="t0581c20"></a>何方宜使得除愈？」婆羅門言：「當於城外平治<a class="t" id="t0581c21"></a>淨處，郊祠四山日月星宿，當得百頭畜生，種<a class="t" id="t0581c22"></a>種各異類，及一<span class="corr" title="[少&gt;小] cf.【麗】">小</span>兒，殺以祠天。王自躬身將<a class="t" id="t0581c23"></a>母至彼，跪拜請命，然後乃差。」王即供辦如其<a class="t" id="t0581c24"></a>所言，驅人象馬牛羊百頭，隨道悲鳴震動<a class="t" id="t0581c25"></a>天地，從東門出當就祭壇殺以祠天。世尊大<a class="t" id="t0581c26"></a>慈普濟眾生，愍是國王頑愚之甚，云何興惡<a class="t" id="t0581c27"></a>殺眾生命，欲救一人？於是世尊將從大眾往<a class="t" id="t0581c28"></a>到其國，在城東門道路逢王及婆羅門輩，所<a class="t" id="t0581c29"></a>驅畜生悲鳴而來。王遙見佛，如日初出如月盛<a class="t" id="t0582a01"></a>滿，光相炳然照曜天地，人民見者莫不愛敬，<a class="t" id="t0582a02"></a>所驅畜生祭餟之具，皆願求脫。王即前進下<a class="t" id="t0582a03"></a>車却蓋，為佛作禮，叉手長跪問訊世尊。佛命<a class="t" id="t0582a04"></a>令坐問欲所至？拱手答言：「國大夫人得病<a class="t" id="t0582a05"></a>經久，良醫神祇無不周遍，今始欲行解謝星<a class="t" id="t0582a06"></a>宿四山五嶽，為母請命冀蒙得差。」佛告大王：<a class="t" id="t0582a07"></a>「善聽一言。欲得穀食當行耕種，欲得大富當<a class="t" id="t0582a08"></a>行布施，欲得長命當行大慈，欲得智慧當行<a class="t" id="t0582a09"></a>學問；行此四事，隨其所種還得其果。夫富貴<a class="t" id="t0582a10"></a>之家，不貪貧賤之食，諸天以七寶為宮殿，衣<a class="t" id="t0582a11"></a>食自然，豈當捨甘露之飡來食麤穢也？祠祀<a class="t" id="t0582a12"></a>婬亂以邪為正，殺生求生去生道遠，殺害眾<a class="t" id="t0582a13"></a>命欲救一人，安得如此？」</p>
<p><a class="t-linehead" id="t-linehead0582a13"></a>於是世尊即說偈言：<a class="t" id="t0582a14"></a></p>
<blockquote class="gatha">
<p><a class="verse-num-sc" id="verse-num-sc60"></a><a class="vagga-gatha-num-sc" id="vagga-gatha-num-sc7.8"></a>「若人壽百歲，　　勤事天下神，<a class="t" id="t0582a15"></a><br>
象馬用祭祀，　　不如行一慈。」<a class="t" id="t0582a16"></a></p>
</blockquote>
<p><a class="t-linehead" id="t-linehead0582a16"></a>佛說偈時即放光明烈照天地，三塗八難莫<a class="t" id="t0582a17"></a>不歡喜，各得其所。國王和默聞說妙法，又覩<a class="t" id="t0582a18"></a>光明甚大歡喜，即得道迹；病母聞法，五情悅<a class="t" id="t0582a19"></a>豫所患消除。二百梵志覩佛光相，重聞其言，<a class="t" id="t0582a20"></a>慚愧悔過，願為弟子。佛盡受之，皆作沙門<a class="t" id="t0582a21"></a>各得如願。王及大臣請佛供養一月乃去，以<a class="t" id="t0582a22"></a>法治正國遂興隆。</p>
<a class="t" id="t0582a23"></a></article>
<aside id="metaarea">
<p>【經文資訊】大正藏第 04 冊 No. 0211 法句譬喻經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 211. It is taken from <a href="http://tripitaka.cbeta.org/T04n0211" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
