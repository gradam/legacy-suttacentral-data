<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.13">
<article>
<div class="hgroup">
<p class="division">出曜經</p>
<h1>出曜經道品第十三</h1>
</div>
<blockquote class="gatha">
<p><a class="verse-num-sc" id="verse-num-sc368"></a> <a class="vagga-gatha-num-sc" id="vagga-gatha-num-sc13.1"></a><a class="t" id="t0681b25"></a>八直最正道，　　四諦為法迹，<a class="t" id="t0681b26"></a><br>
是道名無為，　　以錠滅愛冥。<a class="t" id="t0681b27"></a></p>
</blockquote>
<p><a class="t-linehead" id="t-linehead0681b27"></a>八直最正道者，云何名為正直？四諦為義處<a class="t" id="t0681b28"></a>為四、為緣果為四，以聚故為四，若義故為四<a class="t" id="t0681b29"></a>者是謂三也，記苦則無習、記習則無苦，是<a class="t" id="t0681c01"></a>謂一盡二道三苦；緣果為四者是謂五。由苦<a class="t" id="t0681c02"></a>有緣亦緣有果，道亦如是盡諦為五。若以聚<a class="t" id="t0681c03"></a>為四者是謂八，先從欲界斷苦，後色界無色<a class="t" id="t0681c04"></a>界為二，乃至道亦如是。立此義已復有說者，<a class="t" id="t0681c05"></a>從緣果義名為五。苦者亦由緣亦由果，盡名<a class="t" id="t0681c06"></a>苦迹有迹貪迹慳迹也。有難者道亦有緣<a class="t" id="t0681c07"></a>有果，盡名苦迹，亦名有迹亦名慳迹。何以故？<a class="t" id="t0681c08"></a>此中不立二諦。答曰：「制彼論故亦有因緣也，<a class="t" id="t0681c09"></a>於彼苦習興二論，亦無苦亦無習，欲制此<a class="t" id="t0681c10"></a>二論，故有苦有習。道者有緣有果，則生一<a class="t" id="t0681c11"></a>論言無道也，欲制此一論故有道，是故說有<a class="t" id="t0681c12"></a>四諦非五諦。」更有說者，以聚故立此論言有<a class="t" id="t0681c13"></a>八。答曰：「以聚義一相，欲界苦色無色界苦盡<a class="t" id="t0681c14"></a>集聚已，欲界行緣色，無色行緣盡，集已興出<a class="t" id="t0681c15"></a>生相，欲界行盡，色無色行盡，盡集已名休息<a class="t" id="t0681c16"></a>相，欲界行對色，無色行對盡，集已名出要相。」<a class="t" id="t0681c17"></a>是故說，名為四諦。如慧所觀者，知有累無累<a class="t" id="t0681c18"></a>念知出要，是故說，四諦為法迹。是道名無為<a class="t" id="t0681c19"></a>者，安隱泥洹滅盡無為盡捨諸苦，是故說，是<a class="t" id="t0681c20"></a>道名無為。以錠滅愛冥者，愛有亦有三，欲<a class="t" id="t0681c21"></a>有、色有、無色有，彼牢固愛縛著愛，主生亂想<a class="t" id="t0681c22"></a>多諸苦惱，由何而斷？答曰：「賢聖八道永斷不<a class="t" id="t0681c23"></a>生。」是故說，以錠滅愛冥。<a class="t" id="t0681c24"></a></p>
<blockquote class="gatha">
<p><a class="verse-num-sc" id="verse-num-sc369"></a> <a class="vagga-gatha-num-sc" id="vagga-gatha-num-sc13.2"></a>慧離諸淵，　　如風却雲，<br>
已滅思想，<a class="t" id="t0681c25"></a>　　是為慧見。<a class="t" id="t0681c26"></a></p>
</blockquote>
<p><a class="t-linehead" id="t-linehead0681c26"></a>慧離諸淵者，非圖一類淵有若干，或言風塵<a class="t" id="t0681c27"></a>或言深水，塵者污人身體老少不別，令人目<a class="t" id="t0681c28"></a>視不明衣裳垢坋，上弊日月使無精光，妨<a class="t" id="t0681c29"></a>人遠視真偽不別。時，龍王慈愍愍世愚惑，欲<a class="t" id="t0682a01"></a>使離此諸難，便降涼風細雨，掩塵滅霧曤<a class="t" id="t0682a02"></a>然大明。是故說，慧離諸淵，如風却雲也。彼執<a class="t" id="t0682a03"></a>行人專精一意滅內塵想。想者有三：欲想、恚<a class="t" id="t0682a04"></a>想、癡想。此三想者亦不為塵主生亂念，敗壞<a class="t" id="t0682a05"></a>智慧不至究竟，遮智慧目不覩四諦，垢染法<a class="t" id="t0682a06"></a>身使不清明；能制此意不興諸想，是故說，<a class="t" id="t0682a07"></a>已滅思想，是為慧見。<a class="t" id="t0682a08"></a></p>
<blockquote class="gatha">
<p><a class="verse-num-sc" id="verse-num-sc370"></a> <a class="vagga-gatha-num-sc" id="vagga-gatha-num-sc13.3"></a>智為世長，　　惔樂無為，<br>
智受正教，<a class="t" id="t0682a09"></a>　　生老死盡。<a class="t" id="t0682a10"></a></p>
</blockquote>
<p><a class="t-linehead" id="t-linehead0682a10"></a>智為世長者，為最為上為微為妙，亦名三義。<a class="t" id="t0682a11"></a>云何為三？一為事義，二為見義，三為緣義。亦<a class="t" id="t0682a12"></a>名眼義、首義、道義、覺義、賢聖出要義。以此普<a class="t" id="t0682a13"></a>照諸法，猶如外物有所照明。外物者，日月星<a class="t" id="t0682a14"></a>宿衣服宮殿，名入一界、入一入、入一陰、入一<a class="t" id="t0682a15"></a>道。入一界，色界也；入一入，色入也；入一陰者，<a class="t" id="t0682a16"></a>色陰也；入一道者，現在道也。以此智慧光明，<a class="t" id="t0682a17"></a>照十八界十二入五陰，當來過去現在世以<a class="t" id="t0682a18"></a>智慧普有所照，多所饒益多所成就。是故說，<a class="t" id="t0682a19"></a>智為世長也。惔樂無為者，乘此智慧遠離生<a class="t" id="t0682a20"></a>死，善能分別不懷猶豫，亦復分別四諦不懷<a class="t" id="t0682a21"></a>狐疑，是故說，惔樂無為也。知受正教，生老死<a class="t" id="t0682a22"></a>盡者，所以受苦者由其有生，若無生者何有<a class="t" id="t0682a23"></a>苦哉？猶如培的眾箭競射，是身如是眾苦<a class="t" id="t0682a24"></a>染著，是故說，智受正教，生老死盡也。<a class="t" id="t0682a25"></a></p>
<blockquote class="gatha">
<p><a class="verse-num-sc" id="verse-num-sc371"></a> <a class="vagga-gatha-num-sc" id="vagga-gatha-num-sc13.4"></a>道為八直妙，　　聖諦四句上，<a class="t" id="t0682a26"></a><br>
無欲法之最，　　明眼二足尊。<a class="t" id="t0682a27"></a></p>
</blockquote>
<p><a class="t-linehead" id="t-linehead0682a27"></a>道為八直妙者，外道異學意欲習道，斷穀絕<a class="t" id="t0682a28"></a>糧以為淨行，或臥灰糞不著文<span class="corr" title="[餙&gt;飾]">飾</span>，或露形<a class="t" id="t0682a29"></a>倮跣形體不覆，或臥棘刺枕石漱流，或<a class="t" id="t0682b01"></a>編髮為衣，或觀樹葉習算呪術，或事水火<a class="t" id="t0682b02"></a>日月星辰，或投高山或入深水，謂為成道。世<a class="t" id="t0682b03"></a>尊說曰：「此非真道非至要處，非善知識所習；<a class="t" id="t0682b04"></a>此道非妙，非賢聖所習。如此眾道，賢聖八品<a class="t" id="t0682b05"></a>道為最為上。」是故說，道為八直妙也。聖諦四<a class="t" id="t0682b06"></a>句上者，猶眾多外道異學皆修妄諦，在閑靜<a class="t" id="t0682b07"></a>處日夜苦行，或事山鳥禿梟鵄鵂，或事獐<a class="t" id="t0682b08"></a>鹿鷄狗蛇蚖，謂為真實得至滅度無為無作，<a class="t" id="t0682b09"></a>得至泥洹至解脫門永離憂惱。世尊說曰：「此<a class="t" id="t0682b10"></a>非真道非至要處，真實諦者四諦是也，得至<a class="t" id="t0682b11"></a>無為滅盡之處。」是故說，聖諦四句上也。無欲<a class="t" id="t0682b12"></a>法之最者，如契經所說，三事最第一也，一為<a class="t" id="t0682b13"></a>佛二為法三為眾。所謂法者，有為法無為法，<a class="t" id="t0682b14"></a>愛盡無欲滅盡泥洹，真實法者最尊最上無<a class="t" id="t0682b15"></a>能過者，是故說，無欲法之最也。明眼二足尊<a class="t" id="t0682b16"></a>者，諸有眾生，無足二足四足及眾多足，有色<a class="t" id="t0682b17"></a>無色有想無想，乃至非想非無想，如來於中<a class="t" id="t0682b18"></a>最尊最上無能過者，是故說，明眼二足尊也。<a class="t" id="t0682b19"></a></p>
<blockquote class="gatha">
<p><a class="verse-num-sc" id="verse-num-sc372"></a> <a class="vagga-gatha-num-sc" id="vagga-gatha-num-sc13.5"></a>一切行無常，　　如慧所觀見，<a class="t" id="t0682b20"></a><br>
若能覺此苦，　　行道淨其迹。<a class="t" id="t0682b21"></a></p>
</blockquote>
<p><a class="t-linehead" id="t-linehead0682b21"></a>一切行無常者，變易不停不可恃怙，猶電過<a class="t" id="t0682b22"></a>目琢石見火焰現已滅，是故說，一切行無<a class="t" id="t0682b23"></a>常也。如慧所觀見者，知之穢漏非真非實，<a class="t" id="t0682b24"></a>為磨滅法皆歸滅盡，是故說，如慧所觀見者。<a class="t" id="t0682b25"></a>若能覺此苦者，厭患此苦意不願樂，念求解<a class="t" id="t0682b26"></a>脫永欲捨離，是故說，若能覺此苦也。行道淨<a class="t" id="t0682b27"></a>其迹者，常念修持無上正道，見諦所斷能淨<a class="t" id="t0682b28"></a>其迹，是故說，行道淨其迹也。<a class="t" id="t0682b29"></a></p>
<blockquote class="gatha">
<p><a class="verse-num-sc" id="verse-num-sc373"></a> <a class="vagga-gatha-num-sc" id="vagga-gatha-num-sc13.6"></a>一切眾行苦，　　如慧之所見，<a class="t" id="t0682c01"></a><br>
若能覺此苦，　　行道淨其迹。<a class="t" id="t0682c02"></a></p>
</blockquote>
<p><a class="t-linehead" id="t-linehead0682c02"></a>一切眾行苦者，從欲界上至有頂，斯是苦際，<a class="t" id="t0682c03"></a>若在欲界求離苦難，若在色界數變易苦，若<a class="t" id="t0682c04"></a>在無色界受行為苦。是故世尊說：「生死熾然<a class="t" id="t0682c05"></a>一切為苦，流轉五趣不免其苦，誰當樂此眾<a class="t" id="t0682c06"></a>苦之中？」是故說，一切眾行苦也。如慧之所見<a class="t" id="t0682c07"></a>者，夫博學之士探古知今，三世通達如掌觀<a class="t" id="t0682c08"></a>珠皆悉分明，是故說，如慧之所見。若能覺<a class="t" id="t0682c09"></a>此苦者，以知此苦欲得遠離，意常厭患不與<a class="t" id="t0682c10"></a>同處，是故說，若能覺此苦也。行道淨其迹者，<a class="t" id="t0682c11"></a>唯有賢聖道能淨苦迹，是故說，行道淨其迹<a class="t" id="t0682c12"></a>也。<a class="t" id="t0682c13"></a></p>
<blockquote class="gatha">
<p><a class="verse-num-sc" id="verse-num-sc374"></a> <a class="vagga-gatha-num-sc" id="vagga-gatha-num-sc13.7"></a>一切眾行空，　　如慧之所見，<a class="t" id="t0682c14"></a><br>
若能覺此苦，　　行道淨其迹。<a class="t" id="t0682c15"></a></p>
</blockquote>
<p><a class="t-linehead" id="t-linehead0682c15"></a>一切眾行空者，眾行轉變，不可恃怙亦不常<a class="t" id="t0682c16"></a>住，生生即滅流逝不停，苦空無我，空性自爾<a class="t" id="t0682c17"></a>亦非不爾，是故說，一切眾行空也。如慧之所<a class="t" id="t0682c18"></a>見者，猶如大士觀彼淨水，自見其形皆悉分<a class="t" id="t0682c19"></a>明。彼修行人亦復如是，觀諸眾行，起者滅者<a class="t" id="t0682c20"></a>無所罣礙，是故說，如慧之所見也。若能覺此<a class="t" id="t0682c21"></a>苦者，從初積行乃至成道，其間涉苦不自覺<a class="t" id="t0682c22"></a>知，為苦所惑不至究竟。如吾今日成得人身，<a class="t" id="t0682c23"></a>遭遇佛世賢聖相值，長夜染著五盛陰身，今<a class="t" id="t0682c24"></a>乃自覺知為非真，如我今日觀此五盛陰眾<a class="t" id="t0682c25"></a>苦集湊，是故說，若能覺此苦也。行道淨其迹<a class="t" id="t0682c26"></a>者，以苦未知智而滅其跡，至竟清淨而無<a class="t" id="t0682c27"></a>瑕穢，盡苦原本令得清淨，是故說，行道淨<a class="t" id="t0682c28"></a>其迹也。<a class="t" id="t0682c29"></a></p>
<blockquote class="gatha">
<p><a class="verse-num-sc" id="verse-num-sc375"></a> <a class="vagga-gatha-num-sc" id="vagga-gatha-num-sc13.8"></a>一切行無我，　　如慧之所見，<a class="t" id="t0683a01"></a><br>
若能覺此苦，　　行道淨其迹。<a class="t" id="t0683a02"></a></p>
</blockquote>
<p><a class="t-linehead" id="t-linehead0683a02"></a>一切行無我者，無欲無作故一切法無我，以<a class="t" id="t0683a03"></a>不堅固故一切法無我，不自由故一切法無<a class="t" id="t0683a04"></a>我，是故說，一切行無我。如慧之所見者，慧<a class="t" id="t0683a05"></a>之所鑒照察，三十七道品之法，猶如有人照<a class="t" id="t0683a06"></a>於明鏡，悉自見形無所罣礙。此亦如是，以慧<a class="t" id="t0683a07"></a>觀察皆悉分明，是故說，如慧之所見也。若能<a class="t" id="t0683a08"></a>覺此苦者，彼修行人長夜之中，為此五盛陰<a class="t" id="t0683a09"></a>身所見侵欺，計是我有、我是彼所；以實觀之，<a class="t" id="t0683a10"></a>便生厭患能離解脫。是故說，若能覺此苦也。<a class="t" id="t0683a11"></a>行道淨其迹者，住十五心以見諦道斷無常<a class="t" id="t0683a12"></a>苦空無我永盡無餘，以其四行由苦而生，苦<a class="t" id="t0683a13"></a>諦所錄，苦未知智斷，是故說，行道淨其迹。<a class="t" id="t0683a14"></a></p>
<blockquote class="gatha">
<p><a class="verse-num-sc" id="verse-num-sc376"></a> <a class="vagga-gatha-num-sc" id="vagga-gatha-num-sc13.9"></a>吾已說道，　　愛箭為射，<br>
宜以自勗，<a class="t" id="t0683a15"></a>　　受如來言。<a class="t" id="t0683a16"></a></p>
</blockquote>
<p><a class="t-linehead" id="t-linehead0683a16"></a>吾已說道者，或有眾生懈怠慢惰，自相謂言：<a class="t" id="t0683a17"></a>「若使如來神力自在者，何能不使我等早成<a class="t" id="t0683a18"></a>道果？又復不能躬自執道內我形中。」猶如契<a class="t" id="t0683a19"></a>經所說，有異梵志來至世尊所，而問斯義說<a class="t" id="t0683a20"></a>偈曰：<a class="t" id="t0683a21"></a></p>
<blockquote class="gatha">
<p><a class="verse-num-sc" id="verse-num-sc377"></a> <a class="vagga-gatha-num-sc" id="vagga-gatha-num-sc13.10"></a>「我觀天世人，　　梵志行清淨，<a class="t" id="t0683a22"></a><br>
今我重自歸，　　解我狐疑滯。」<a class="t" id="t0683a23"></a></p>
</blockquote>
<p><a class="t-linehead" id="t-linehead0683a23"></a>此為何義？說曰，彼梵志者受性頑鈍懈怠慢<a class="t" id="t0683a24"></a>惰，欲使瞿曇沙門與我說道早成其果，使我<a class="t" id="t0683a25"></a>體中結使速得滅盡。世尊說偈報曰：<a class="t" id="t0683a26"></a></p>
<blockquote class="gatha">
<p><a class="verse-num-sc" id="verse-num-sc378"></a> <a class="vagga-gatha-num-sc" id="vagga-gatha-num-sc13.11"></a>「吾不解脫卿，　　淨行世梵志，<a class="t" id="t0683a27"></a><br>
欲求極妙道，　　如是得度流。」<a class="t" id="t0683a28"></a></p>
</blockquote>
<p><a class="t-linehead" id="t-linehead0683a28"></a>此為何義？報曰，梵志已欲求道不假他得，若<a class="t" id="t0683a29"></a>假他得者，我坐樹王下，則能滅一切眾生心<a class="t" id="t0683b01"></a>意結使，亦以大慈加被眾生。梵志當知，不究<a class="t" id="t0683b02"></a>病根錯投其藥，欲蒙祐者其義不然也。此亦<a class="t" id="t0683b03"></a>如是，<span class="corr" title="[已&gt;己]">己</span>不修道，望彼果報除己結使，此義不<a class="t" id="t0683b04"></a>然。猶如梵志，良師達鑑審病根原，隨病所生<a class="t" id="t0683b05"></a>而投其藥，便得瘳愈終無錯謬。此亦如是，<a class="t" id="t0683b06"></a>以賢聖道觀病根原而投其藥，身中結使永<a class="t" id="t0683b07"></a>得除盡。或有比丘內自思惟：「如來出現於世，<a class="t" id="t0683b08"></a>大慈大悲廣被眾生，何須勞苦躬自行道，為<a class="t" id="t0683b09"></a>結使所逼不能得度？若使如來普慈一切，自<a class="t" id="t0683b10"></a>當為我演說道教，何故不獨與我除去結使？」<a class="t" id="t0683b11"></a>爾時世尊知彼心中所念，是故說，吾已說道<a class="t" id="t0683b12"></a>也。愛箭為射者，我先覺知，後與人說。猶如<a class="t" id="t0683b13"></a>醫師，先學方略審病根原，毫釐不失然後投<a class="t" id="t0683b14"></a>藥。此亦如是，先成道果，知己結使永盡無餘，<a class="t" id="t0683b15"></a>然後與人說結使病一一分別，乃投道藥永<a class="t" id="t0683b16"></a>無塵曀，以無上利箭射彼結使。是故說，愛箭<a class="t" id="t0683b17"></a>為射也。宜以自勗者，演道之人為人說道，直<a class="t" id="t0683b18"></a>趣一向不隨邪曲者，成道則易得受果證。如<a class="t" id="t0683b19"></a>來世尊亦復如是，與人說道，<span class="corr" title="[&gt;道] cf.【麗】">道</span>者無形無為無<a class="t" id="t0683b20"></a>作安隱滅盡泥洹。出言如教亦無虛妄，猶<a class="t" id="t0683b21"></a>如父愛子，隨時瞻養推燥去濕，復以甘饌飲<a class="t" id="t0683b22"></a>食食彼諸子；諸子放逸不從父教，貪著五欲<a class="t" id="t0683b23"></a>不從正教。如來世尊亦復如是，廣與眾生演<a class="t" id="t0683b24"></a>甘露法，復以善權方便重說微妙法；眾生不<a class="t" id="t0683b25"></a>肯承受。是故說，宜以自勗，受如來言也。<a class="t" id="t0683b26"></a></p>
<p><span class="t-juanname">◎出曜經卷第十三</span></p>
<div class="suttainfo" id="juan14">
<p><span class="t-juanname">出曜經卷第十四</span>　<a class="t" id="t0683c01"></a><a class="t" id="t0683c02"></a><a class="t" id="t0683c03"></a><a class="t" id="t0683c04"></a><a class="t" id="t0683c05"></a><a class="t" id="t0683c06"></a><br>
<span class="t-byline">姚秦涼州沙門竺佛念譯</span><a class="t" id="t0683c07"></a>◎道品之二<a class="t" id="t0683c08"></a></p>
</div>
<blockquote class="gatha">
<p><a class="verse-num-sc" id="verse-num-sc379"></a> <a class="vagga-gatha-num-sc" id="vagga-gatha-num-sc13.12"></a>吾已說道，　　除愛固刺，<br>
宜以自勗，<a class="t" id="t0683c09"></a>　　受如來言。<a class="t" id="t0683c10"></a></p>
</blockquote>
<p><a class="t-linehead" id="t-linehead0683c10"></a>夫如來言教終不復重，出言成教更不重演，<a class="t" id="t0683c11"></a>所說安詳終不卒暴，所暢法本與義相從，<a class="t" id="t0683c12"></a>觀前受化應問何法輒往度之，已說當說<a class="t" id="t0683c13"></a>隨時布現。是故說，吾已說道。除愛固刺者，愛<a class="t" id="t0683c14"></a>之為病墜人惡趣不可恃怙，於中自拔御以<a class="t" id="t0683c15"></a>止觀不興愛心，猶如毒箭入人胸掖不可得<a class="t" id="t0683c16"></a>拔，此愛箭亦復如是，入人心識不可得拔，是<a class="t" id="t0683c17"></a>故說，除毒固刺也。宜以自勗者，常念精勤<a class="t" id="t0683c18"></a>求其巧便，志趣無上終不中悔亦不退轉，是<a class="t" id="t0683c19"></a>故說，宜以自勗也。受如來言者，如來出世所<a class="t" id="t0683c20"></a>演言教，上中下善義理深邃，眾德具足得修<a class="t" id="t0683c21"></a>梵行，是故說，受如來言也。<a class="t" id="t0683c22"></a></p>
<blockquote class="gatha">
<p><a class="verse-num-sc" id="verse-num-sc380"></a> <a class="vagga-gatha-num-sc" id="vagga-gatha-num-sc13.13"></a>是道無有餘，　　見諦之所淨，<a class="t" id="t0683c23"></a><br>
趣向滅眾苦，　　此能壞魔兵。<a class="t" id="t0683c24"></a></p>
</blockquote>
<p><a class="t-linehead" id="t-linehead0683c24"></a>是道無有餘者，長阿鋡契經，說七佛如來<a class="t" id="t0683c25"></a>等正覺，亦說七世父母種族姓號，壽命長短<a class="t" id="t0683c26"></a>翼從多少，神足智慧遺腹兒息，毘婆尸如來、<a class="t" id="t0683c27"></a>至真、等正覺出現於世，人壽八萬歲，生婆羅<a class="t" id="t0683c28"></a>門種；取要言之，侍者名無憂，集說戒時，忍<a class="t" id="t0683c29"></a>辱為第一，廣說如契經。式棄如來、至真、等<a class="t" id="t0684a01"></a>正覺出現世時，生婆羅門種，人壽七萬歲；略<a class="t" id="t0684a02"></a>說其要，侍者名吉祥行，集說戒時，眼莫視非<a class="t" id="t0684a03"></a>邪，廣說如契經。毘舍婆如來、至真、等正覺出<a class="t" id="t0684a04"></a>現世時人壽六萬歲，生剎利種；略說其要，<a class="t" id="t0684a05"></a>侍者名休息，集說戒時不害亦不殺，廣說如<a class="t" id="t0684a06"></a>契經。拘留孫如來、至真、等正覺出現世時，人<a class="t" id="t0684a07"></a>壽五萬歲，生婆羅門種，侍者名佛堤，集說<a class="t" id="t0684a08"></a>戒時，譬如蜂採華，廣說如契經。拘那含牟尼<a class="t" id="t0684a09"></a>如來、至真、等正覺出現世時，人壽四萬歲，生<a class="t" id="t0684a10"></a>剎利種；略說其要，侍者名吉祥，集說戒時，<a class="t" id="t0684a11"></a>亦不觸嬈彼，廣說如契經。迦葉如來、至真、等<a class="t" id="t0684a12"></a>正覺出現世時，人壽二萬歲，生婆羅門種；略<a class="t" id="t0684a13"></a>說其要，侍者名等覩，集說戒時，諸惡莫作，<a class="t" id="t0684a14"></a>廣說如契經。如我今日釋迦文佛，如來、至真、<a class="t" id="t0684a15"></a>等正覺，出現世時，人壽百歲，生剎利種；略<a class="t" id="t0684a16"></a>說其要，侍者名阿難，集說戒時，護口為第<a class="t" id="t0684a17"></a>一，廣說如契經。</p>
<p><a class="t-linehead" id="t-linehead0684a17"></a>爾時世尊說七佛根原、七<a class="t" id="t0684a18"></a>世父母、名號姓字、翼從多少，說戒本末。時諸<a class="t" id="t0684a19"></a>比丘聞佛所說，各生此念：「過去諸佛姓族名<a class="t" id="t0684a20"></a>號各各不同，翼從弟子亦有多少，所行道禁<a class="t" id="t0684a21"></a>亦有差別，道以不同法亦當異。」如來世尊<a class="t" id="t0684a22"></a>知比丘心中所念，即於大眾而說斯偈：<a class="t" id="t0684a23"></a></p>
<blockquote class="gatha">
<p><a class="verse-num-sc" id="verse-num-sc381"></a> <a class="vagga-gatha-num-sc" id="vagga-gatha-num-sc13.14"></a>「是道無有餘，　　見諦之所淨，<a class="t" id="t0684a24"></a><br>
趣向滅眾苦，　　此能壞魔兵。」<a class="t" id="t0684a25"></a></p>
</blockquote>
<p><a class="t-linehead" id="t-linehead0684a25"></a>過去恒沙諸佛，亦以此道而自覺寤，將諸<a class="t" id="t0684a26"></a>翼從壞破結聚，竪解脫幢擊大法鼓，生死已<a class="t" id="t0684a27"></a>盡，梵行已立，所作已辦，更不受有，如實知<a class="t" id="t0684a28"></a>之。已入無憂之境，無復生老病死，寂然泥洹，<a class="t" id="t0684a29"></a>亦無起滅無復往還。是故說，是道無有餘，見<a class="t" id="t0684b01"></a>諦之所淨也。趣向滅眾苦者，向斯陀含得<a class="t" id="t0684b02"></a>斯陀含、向阿那含得阿那含，直行成就、覺行<a class="t" id="t0684b03"></a>成就、等業成就，志不顛倒漸至於道。是故<a class="t" id="t0684b04"></a>說，趣向滅眾苦也。此能壞魔兵者，魔有諸<a class="t" id="t0684b05"></a>縛何者是？欲界行結染著人者，於中求便永<a class="t" id="t0684b06"></a>斷無餘，滅重滅，壞重壞，盡重盡，打重打，剝<a class="t" id="t0684b07"></a>重剝，越魔局界入色無色界，是故說，此能<a class="t" id="t0684b08"></a>壞魔兵也。<a class="t" id="t0684b09"></a></p>
<blockquote class="gatha">
<p><a class="verse-num-sc" id="verse-num-sc382"></a> <a class="vagga-gatha-num-sc" id="vagga-gatha-num-sc13.15"></a>唯是更無過，　　壹趣如淵流，<a class="t" id="t0684b10"></a><br>
如能仁入定，　　在眾數演道。<a class="t" id="t0684b11"></a></p>
</blockquote>
<p><a class="t-linehead" id="t-linehead0684b11"></a>唯是更無過者，直至無為徑趣泥洹，越過生<a class="t" id="t0684b12"></a>死中不退還，住生死岸顧瞻眾生，欲與同<a class="t" id="t0684b13"></a>歸，已得至彼更不還轉，是故說，唯是更無過<a class="t" id="t0684b14"></a>也。壹趣如淵流者，猶如澄靜泉深且清徹，億<a class="t" id="t0684b15"></a>百千眾生懷飢渴者皆能充足，亦無飢渴之<a class="t" id="t0684b16"></a>想，以法味潤之，除去結使。此亦如是，依賢聖<a class="t" id="t0684b17"></a>道，億百千眾生飢渴於道，以甘露法味充飽<a class="t" id="t0684b18"></a>一切，永無飢渴想，兼除結使終無熱惱，去不<a class="t" id="t0684b19"></a>善行更不復生。是故說，一趣如淵流。如能<a class="t" id="t0684b20"></a>仁入定者，釋迦文佛，如來，至真，等正覺，係意<a class="t" id="t0684b21"></a>入定有四事因緣。云何為四？一者於現在法<a class="t" id="t0684b22"></a>而自娛樂，二者遊戲法供，三者扶危救羸定<a class="t" id="t0684b23"></a>意不亂，四者勸進必至究竟。是故說，如能仁<a class="t" id="t0684b24"></a>入定也。在眾數演道者，欲使弟子不錯其眾，<a class="t" id="t0684b25"></a>救拔生死安處無為，沐浴清淨不染塵垢，永<a class="t" id="t0684b26"></a>離輪轉不興八法，亦復不造四百四病，是故<a class="t" id="t0684b27"></a>說，在眾數演道也。<a class="t" id="t0684b28"></a></p>
<blockquote class="gatha">
<p><a class="verse-num-sc" id="verse-num-sc383"></a> <a class="vagga-gatha-num-sc" id="vagga-gatha-num-sc13.16"></a>一入見生死，　　道為得祐助，<a class="t" id="t0684b29"></a><br>
此道度當度，　　截流至彼岸。<a class="t" id="t0684c01"></a></p>
</blockquote>
<p><a class="t-linehead" id="t-linehead0684c01"></a>一入見生死者，誰能覺知生死原本？維衛<a class="t" id="t0684c02"></a>世尊本履菩薩行，乃能覺知生死原本，後與<a class="t" id="t0684c03"></a>弟子演說微妙法。誰能分別滓濁法？唯有一<a class="t" id="t0684c04"></a>入道乃能覺知。是故說，一入見生死也。道為<a class="t" id="t0684c05"></a>得祐助者，菩薩處眾起大慈悲，愍一切眾生<a class="t" id="t0684c06"></a>如母愛子，演甚深道令得解脫，是故說，道為<a class="t" id="t0684c07"></a>得祐助也。此道度當度者，於過去世佛辟支<a class="t" id="t0684c08"></a>佛聲聞，盡以此道度愛欲海，是故說，道為得<a class="t" id="t0684c09"></a>祐助也。此道度當度者，當來諸佛世尊，如<a class="t" id="t0684c10"></a>彌勒比，度不可計阿僧祇眾生，是故說，此道<a class="t" id="t0684c11"></a>度當度也。截流至彼岸者，現在釋迦文佛，如<a class="t" id="t0684c12"></a>來、至真、等正覺，度不可計阿僧祇眾生，是故<a class="t" id="t0684c13"></a>說，截流至彼岸也。<a class="t" id="t0684c14"></a></p>
<blockquote class="gatha">
<p><a class="verse-num-sc" id="verse-num-sc384"></a> <a class="vagga-gatha-num-sc" id="vagga-gatha-num-sc13.17"></a>究竟道清淨，　　以盡生死本，<a class="t" id="t0684c15"></a><br>
辯才無數界，　　佛說是得道。<a class="t" id="t0684c16"></a></p>
</blockquote>
<p><a class="t-linehead" id="t-linehead0684c16"></a>究竟道清淨者，究竟有二義：一名事究竟，<a class="t" id="t0684c17"></a>二名定究竟。事究竟者，所作事辦必然不疑。<a class="t" id="t0684c18"></a>定究竟者，遊戲諸定，從一定起復入一定，<a class="t" id="t0684c19"></a>如是經歷數千萬定，意欲有所感動隨意成<a class="t" id="t0684c20"></a>辦，是謂定究竟。以此正行，蠲除心所念法，斷<a class="t" id="t0684c21"></a>諸結使令得清淨，猶如塵垢衣浣令清淨。<a class="t" id="t0684c22"></a>此亦如是，以八解脫清淨水，洗浴心垢永無<a class="t" id="t0684c23"></a>塵曀。是故說，究竟道清淨也。以盡生死本<a class="t" id="t0684c24"></a>者，人有生分必當有老死，亦由生眾生流<a class="t" id="t0684c25"></a>轉迴趣五道，亦由神識遷轉不停，是故說，以<a class="t" id="t0684c26"></a>盡生死本也。辯才無數界者，如來神德適化<a class="t" id="t0684c27"></a>無方，以辯才慧遊於無量無數剎土，觀察眾<a class="t" id="t0684c28"></a>生，有利根鈍根，有虛有實，有修正真行者不<a class="t" id="t0684c29"></a>修正真行者，如來皆悉知之。是故說，辯才<a class="t" id="t0685a01"></a>無數剎也。佛說是得道者，夫言世界，皆有三<a class="t" id="t0685a02"></a>義：一者陰世，二者器世，三者眾生世。陰世<a class="t" id="t0685a03"></a>者，所謂五盛陰是；器世者，三千大千剎土<a class="t" id="t0685a04"></a>是；眾生世者，謂有形之類乃至四生，皆名<a class="t" id="t0685a05"></a>眾生世。誰能分別了知此生？答曰：「唯有如<a class="t" id="t0685a06"></a>來至真乃能知耳。」猶如有目之士掌中觀阿<a class="t" id="t0685a07"></a>摩勒果，斤兩大小悉能了知。如來等覺亦復<a class="t" id="t0685a08"></a>如是，觀眾生類心意根本，悉能分別。是故說，<a class="t" id="t0685a09"></a>佛說是得道也。<a class="t" id="t0685a10"></a></p>
<blockquote class="gatha">
<p><a class="verse-num-sc" id="verse-num-sc385"></a> <a class="vagga-gatha-num-sc" id="vagga-gatha-num-sc13.18"></a>駛流澍于海，　　翻水<span class="corr" title="[羡&gt;羨]">羨</span>疾滿，<a class="t" id="t0685a11"></a><br>
故為智道說，　　可趣服甘露。<a class="t" id="t0685a12"></a></p>
</blockquote>
<p><a class="t-linehead" id="t-linehead0685a12"></a>駛流澍于海者，有大河名曰恒伽，從阿耨<a class="t" id="t0685a13"></a>大泉出，從牛口流；新頭大河者，亦從阿耨<a class="t" id="t0685a14"></a>泉，從師子口出；婆叉大河，亦由阿耨大泉，<a class="t" id="t0685a15"></a>從馬口出；私陀大河者，亦從阿耨達泉，從<a class="t" id="t0685a16"></a>象口出。恒伽河者，梵志所事以為師範，外<a class="t" id="t0685a17"></a>道異學自相謂言：「若有學人去恒伽河百由<a class="t" id="t0685a18"></a>旬外，遙三稱揚恒伽名者，恒伽恒伽恒伽<a class="t" id="t0685a19"></a>者，雖住百由旬外，一切眾惡盡，如蛇脫故皮，<a class="t" id="t0685a20"></a>恒伽水者悉歸于海澄淨無眾穢。」是故說曰，<a class="t" id="t0685a21"></a>駛流澍于海也。翻水<span class="corr" title="[羡&gt;羨]">羨</span>疾滿者，以至于海<a class="t" id="t0685a22"></a>晝夜不息，從海復至入焦炭山，從焦炭山復<a class="t" id="t0685a23"></a>至雪根本山，如是漸漸還至本原，晝夜流<a class="t" id="t0685a24"></a>逝周而復始，海亦不滿流亦不停，是故說，翻<a class="t" id="t0685a25"></a>水<span class="corr" title="[羡&gt;羨]">羨</span>疾滿也。故為智說道者，諸佛世尊皆名<a class="t" id="t0685a26"></a>善逝，至泥洹滅盡處，已得至彼，無有生老病<a class="t" id="t0685a27"></a>死愁憂苦惱，亦復無有飢寒勤苦，盡離此苦，<a class="t" id="t0685a28"></a>故曰善逝。是故說，故為智說道也。可趣服甘<a class="t" id="t0685a29"></a>露者，可趣至泥洹境涉求甘露，猶如江河駛<a class="t" id="t0685b01"></a>流皆名海，具成辦海業。此賢聖法律亦復<a class="t" id="t0685b02"></a>如是，漸漸得至泥洹境界，是故說，可趣服甘<a class="t" id="t0685b03"></a>露也。<a class="t" id="t0685b04"></a></p>
<blockquote class="gatha">
<p><a class="verse-num-sc" id="verse-num-sc386"></a> <a class="vagga-gatha-num-sc" id="vagga-gatha-num-sc13.19"></a>前未聞法輪，　　轉為哀眾生，<a class="t" id="t0685b05"></a><br>
於是奉事者，　　禮之度三有。<a class="t" id="t0685b06"></a></p>
</blockquote>
<p><a class="t-linehead" id="t-linehead0685b06"></a>昔佛在婆羅<span class="gaiji">［木＊奈］<!--gaiji,,1[木＊奈],2&#x3B88;,3--></span>國仙人鹿野苑中，河名婆<a class="t" id="t0685b07"></a>犁，因彼名故故名婆羅<span class="gaiji">［木＊奈］<!--gaiji,,1[木＊奈],2&#x3B88;,3--></span>國。仙人鹿野苑<a class="t" id="t0685b08"></a>者，諸有神仙得道五通學者，皆遊學彼國，<a class="t" id="t0685b09"></a>純善之人非凡夫所住。時，彼國王出野遊獵，<a class="t" id="t0685b10"></a>值群鹿千頭悉入網<span class="corr" title="[裹&gt;裏]">裏</span>，王布步兵圍繞一匝，<a class="t" id="t0685b11"></a>群鹿驚懼有失聲唐突於弶，或有伏地自<a class="t" id="t0685b12"></a>隱形者。釋迦文佛昔為菩薩時，生彼群鹿中<a class="t" id="t0685b13"></a>為眾導首，告諸群鹿：「汝等安意，勿懷恐懼，<a class="t" id="t0685b14"></a>吾設方便向王求哀，必得濟命各令無他。」時<a class="t" id="t0685b15"></a>鹿王即向人王下膝求哀，王遙見之勅諸左<a class="t" id="t0685b16"></a>右，各勿舉手傷害此鹿。鹿復舉聲跪向王曰：<a class="t" id="t0685b17"></a>「今觀王意欲殺千鹿一日供厨，今且盛熱肉<a class="t" id="t0685b18"></a>叵久停，願王哀愍，日殺一鹿以供厨宰，不煩<a class="t" id="t0685b19"></a>王使，鹿自當往詣厨受死，肉供不斷鹿得增<a class="t" id="t0685b20"></a>多。」王問鹿曰：「汝在群鹿中最為長大耶？」答<a class="t" id="t0685b21"></a>曰：「如是。最為長大。」王復問鹿：「汝審實不？」答<a class="t" id="t0685b22"></a>曰：「審實。」王即捨鹿攝陣入城。時，菩薩將鹿<a class="t" id="t0685b23"></a>五百，調達亦將鹿五百，日差一鹿詣王供厨。<a class="t" id="t0685b24"></a>時次調達遣鹿詣王，值一鹿母懷妊數月，次<a class="t" id="t0685b25"></a>應供厨。鹿母向王自陳哀苦：「次應供厨誠不<a class="t" id="t0685b26"></a>敢辭，今垂欲產與子分身，我次應至，子次<a class="t" id="t0685b27"></a>未至，願見差次小聽在後。」調達恚曰：「何不<a class="t" id="t0685b28"></a>速往？誰能代汝先死？」鹿母哀泣悲鳴喚呼，輒<a class="t" id="t0685b29"></a>就菩薩自陳啟曰：「懷妊日滿產日垂至，願王<a class="t" id="t0685c01"></a>開恕聽在後次，分身適訖，自當詣厨。」菩<a class="t" id="t0685c02"></a>薩問鹿：「汝主聽汝自陳不？」答曰：「主不見聽。」<a class="t" id="t0685c03"></a>菩薩聞已八九歎息，慰勞彼鹿：「汝且自安勿<a class="t" id="t0685c04"></a>懷恐懼，吾今代汝以供厨宰。」菩薩鹿王即召<a class="t" id="t0685c05"></a>千鹿懇切誡勅：「汝等各各勿懷懈慢，亦莫侵<a class="t" id="t0685c06"></a>王秋苗穀食。」調達聞已瞋彼鹿母：「汝死應至，<a class="t" id="t0685c07"></a>何為辭<span class="corr" title="[訢&gt;訴] cf.【麗】">訴</span>不時就死？」時菩薩尋語調達：「止<a class="t" id="t0685c08"></a>止勿陳此言！鹿母誠應次死，但為愍彼胎子<a class="t" id="t0685c09"></a>未應死耳。吾今當代，濟彼胎命。」菩薩所念，<a class="t" id="t0685c10"></a>群鹿跪向菩薩各各自陳：「吾等願欲代王受<a class="t" id="t0685c11"></a>死，王在我存得食水草，隨意自遊無所畏忌。」<a class="t" id="t0685c12"></a>王遂意盛捨而詣厨，群鹿追逐隨到王宮。鹿<a class="t" id="t0685c13"></a>王就厨自求供宰，厨士見鹿王分明識知，<a class="t" id="t0685c14"></a>即往白王：「鹿王入厨次應供宰，不審大王為<a class="t" id="t0685c15"></a>可殺不？」王聞斯語自投床下，諸臣水灑扶令<a class="t" id="t0685c16"></a>還坐，王勅諸臣：「速將鹿王來，吾欲見之。」尋<a class="t" id="t0685c17"></a>將至王所，王問鹿曰：「千鹿盡耶？汝何為來？」<a class="t" id="t0685c18"></a>鹿白王言：「千鹿孚乳遂成大群，日有增多<a class="t" id="t0685c19"></a>無有減少。」復向人王說鹿根原。王自墾責自<a class="t" id="t0685c20"></a>怨不及：「吾為人王，不別真偽抂殺生類，乃<a class="t" id="t0685c21"></a>至於斯。」王告大臣：「普令國界，其有遊獵殺害<a class="t" id="t0685c22"></a>鹿者，當取誅戮。」即遣鹿王將諸群鹿還山自<a class="t" id="t0685c23"></a>安，復令國內不得食鹿肉，其有食鹿肉者當<a class="t" id="t0685c24"></a>梟其首。因是立名鹿野苑也。爾時世尊在鹿<a class="t" id="t0685c25"></a>野苑中而轉法輪，是故說，前未聞法輪也。轉<a class="t" id="t0685c26"></a>為哀眾生者，最初與五人說法，及與八萬天<a class="t" id="t0685c27"></a>人，反覆說四諦真如法，本所未聞本所未見，<a class="t" id="t0685c28"></a>亦非沙門婆羅門、釋梵諸天、魔若魔天所能轉<a class="t" id="t0685c29"></a>者，是故說，轉為哀眾生也。於是奉事者，諸天<a class="t" id="t0686a01"></a>世人所見恭敬，處閻浮利地流化教授，從六<a class="t" id="t0686a02"></a>天已下皆蒙濟度。問曰：「何以故但與天人說<a class="t" id="t0686a03"></a>法，不與餘處說耶？」答曰：「諸天及人得成道<a class="t" id="t0686a04"></a>果，越次取證，眾知自在。除就八關齋法，除鬼<a class="t" id="t0686a05"></a>神三自歸。猶如畜獸佉頻闍羅鳥勤精梵行。<a class="t" id="t0686a06"></a>昔有三獸處在深山，一者象，二者獼猴，三者<a class="t" id="t0686a07"></a>佉頻闍羅鳥。象語二獸：『我等三獸不相敬待，<a class="t" id="t0686a08"></a>各無禮節，今當推讓，誰應耆舊推為上首？』<a class="t" id="t0686a09"></a>時有大樹高而且廣，蔭五百車，獼猴自陳：<a class="t" id="t0686a10"></a>『吾昔食其栽。』象言：『吾食其樹。』獼猴言：『應<a class="t" id="t0686a11"></a>推我為年耆。』象即舉獼猴負於脊上，佉頻闍<a class="t" id="t0686a12"></a>羅鳥復自陳曰：『吾昔遊雪山北食甘美果，於<a class="t" id="t0686a13"></a>此大便處即生此樹，吾應宿舊，應在上首。』獼<a class="t" id="t0686a14"></a>猴復負脊上，從國至國，從村至村，齋戒自守<a class="t" id="t0686a15"></a>共相敬待，設得飲食推讓老者。城郭村落人<a class="t" id="t0686a16"></a>民見者怪未曾有，四面雲集，問其原由。三<a class="t" id="t0686a17"></a>獸自陳昔所經歷，象雖形大年幼處小，敬上<a class="t" id="t0686a18"></a>二獸如子事父。人民感獸各生善心：『鳥獸猶<a class="t" id="t0686a19"></a>然，況我人乎？』共相勸勵上下相事，舉國人<a class="t" id="t0686a20"></a>民孝敬者眾，自可有此孝順之義，但不能越<a class="t" id="t0686a21"></a>次取證成其道果，唯有天人最可奉敬。」是故<a class="t" id="t0686a22"></a>說，於是奉事者也。禮之度三有者，興敬眾生，<a class="t" id="t0686a23"></a>在在處處見如來形，承事禮敬却行久久乃<a class="t" id="t0686a24"></a>迴心不離佛。三有者，欲有、色有、無色有。誰能<a class="t" id="t0686a25"></a>度此三有？唯有佛世尊乃得度耳。次有聲聞<a class="t" id="t0686a26"></a>弟子，承佛威神得度三有。是故說，禮之度<a class="t" id="t0686a27"></a>三有也。<a class="t" id="t0686a28"></a></p>
<blockquote class="gatha">
<p><a class="verse-num-sc" id="verse-num-sc387"></a> <a class="vagga-gatha-num-sc" id="vagga-gatha-num-sc13.20"></a>三念可念善，　　三念當離惡，<a class="t" id="t0686a29"></a><br>
從念而有行，　　滅之為正斷。<a class="t" id="t0686b01"></a></p>
</blockquote>
<p><a class="t-linehead" id="t-linehead0686b01"></a>三念可念善者，隨時興念食息不廢，常當念<a class="t" id="t0686b02"></a>善具眾德本，漸得越次受諸果證盡生死原，<a class="t" id="t0686b03"></a>盡有漏成無漏，是故說，三念可念善也。三念<a class="t" id="t0686b04"></a>當離惡者，已離惡念，獲何功德？答曰：「不為<a class="t" id="t0686b05"></a>心垢所染污，除諸結使染著，亦不為彼結使<a class="t" id="t0686b06"></a>所使。」是故說，三念當離惡也。從念而有行者，<a class="t" id="t0686b07"></a>有覺有觀遊戲初禪，乃至第四禪，除弊惡心<a class="t" id="t0686b08"></a>諸不善法，日進其行終不退轉，是故說，從念<a class="t" id="t0686b09"></a>而有行也。滅之為正斷者，以斷智慧智以此<a class="t" id="t0686b10"></a>滅之。云何為滅？或為亂想抑制善心，不隨行<a class="t" id="t0686b11"></a>三十七品，覆蔽諸道果不得露現。猶如風塵<a class="t" id="t0686b12"></a>卒起，覆蔽日月不覩光明，龍降甘雨隨時掩<a class="t" id="t0686b13"></a>塵，便覩日月精光。此亦如是，以賢聖甘露<a class="t" id="t0686b14"></a>滅心塵垢，曤然大悟無復微曀，賢聖道果<a class="t" id="t0686b15"></a>皆悉露現。是故說，滅之為正斷也。<a class="t" id="t0686b16"></a></p>
<blockquote class="gatha">
<p><a class="verse-num-sc" id="verse-num-sc388"></a> <a class="vagga-gatha-num-sc" id="vagga-gatha-num-sc13.21"></a>三觀為轉念，　　逮獲無上道，<a class="t" id="t0686b17"></a><br>
得三除三窟，　　無量修念持。<a class="t" id="t0686b18"></a></p>
</blockquote>
<p><a class="t-linehead" id="t-linehead0686b18"></a>三觀為轉念者，昔佛在舍衛國祇樹給孤獨<a class="t" id="t0686b19"></a>園。爾時世尊告諸比丘：「昔我未成佛道時，<a class="t" id="t0686b20"></a>興三不善念，欲念、恚念、害念。」問曰：「爾時菩<a class="t" id="t0686b21"></a>薩云何生欲念恚念害念耶？」答曰：「菩薩苦行<a class="t" id="t0686b22"></a>六年勤勞，從苦起退，自還念昔日所更，追<a class="t" id="t0686b23"></a>憶本時歌笑伎樂作倡，由是便生欲想。復聞<a class="t" id="t0686b24"></a>調達竊自興意，欲奪宮人婇女，爾時便生<a class="t" id="t0686b25"></a>恚想。二垢和同，於中便生害想。復次菩薩從<a class="t" id="t0686b26"></a>苦行起，難陀、難陀波羅二女，以蘇麻油塗菩<a class="t" id="t0686b27"></a>薩身，諸女天身極自柔軟狀如天女，於彼便<a class="t" id="t0686b28"></a>生欲想愛想。時菩薩便作是念：『設彼五人給<a class="t" id="t0686b29"></a>使我，不捨吾去者，何由使此女以油塗吾身？』<a class="t" id="t0686c01"></a>爾時菩薩便興恚想亦興害想，二垢和同於<a class="t" id="t0686c02"></a>中便生害想。爾時菩薩復生是念：『我今已生<a class="t" id="t0686c03"></a>欲想，自損亦損他人，二事俱損。自損者，諸<a class="t" id="t0686c04"></a>善功德盡捨而去，是謂自損。云何損他人？若<a class="t" id="t0686c05"></a>食他信施，衣被飯食<span class="corr" title="[狀&gt;床] cf.【麗】">床</span>臥具病瘦醫藥，不能<a class="t" id="t0686c06"></a>消化，遂增塵勞不獲果實眾德有闕，是謂損<a class="t" id="t0686c07"></a>他也。取要言之，二垢和同者便生害想。是<a class="t" id="t0686c08"></a>時，菩薩厭患二事，求滅不善想，以忍之力降<a class="t" id="t0686c09"></a>魔勞怨，永棄亂想不生惡念，速成道果。』」是故<a class="t" id="t0686c10"></a>說，三觀為轉念也。逮獲無上道者，云何為無<a class="t" id="t0686c11"></a>上道？所謂無上道者，答曰：「志求出要，無欲<a class="t" id="t0686c12"></a>想無恚想。」是故說，三觀為轉念也。逮獲無上<a class="t" id="t0686c13"></a>道者，菩薩坐樹王下，棄三十四意，成無上<a class="t" id="t0686c14"></a>道。所謂無上道者，出過世間天人上，三千大<a class="t" id="t0686c15"></a>千剎土蜎飛蠕動之類，於中最上無有過者。<a class="t" id="t0686c16"></a>如彼契經所說，七微為一忽，所謂微者，不<a class="t" id="t0686c17"></a>長不短，不圓不方，不高不下，無形不可覩，<a class="t" id="t0686c18"></a>非眼識所攝。所以然者，以其微細不可見故，<a class="t" id="t0686c19"></a>唯有轉輪聖王、補處菩薩、賢聖天眼通者，乃<a class="t" id="t0686c20"></a>能見耳。正使有法過此極微細者，如來通<a class="t" id="t0686c21"></a>達即覺即知。是故說，逮獲無上道也。得三除<a class="t" id="t0686c22"></a>三窟者，住于四禪入清淨定，不興想著結使<a class="t" id="t0686c23"></a>疾滅，係意不忘進修不懈，遊志三四專一除<a class="t" id="t0686c24"></a>結，是故說，得三除三窟也。無量修念持者，<a class="t" id="t0686c25"></a>住初禪地思惟念持，或於四禪，攝內外法<a class="t" id="t0686c26"></a>亦有念持。初禪內有不定想，有覺有觀熾<a class="t" id="t0686c27"></a>燃似火焚燒法體，外有不定想為火所燒。二<a class="t" id="t0686c28"></a>禪內有不定想意愛似水，外有不定想為水<a class="t" id="t0686c29"></a>所漬。第三禪內有不定想猶風有出入息，<a class="t" id="t0687a01"></a>外有不定想便為風所動。第四禪中內無不<a class="t" id="t0687a02"></a>定想，不為外法所攝。已得念護，除內不定想<a class="t" id="t0687a03"></a>無量者，於諸初禪地無量地種所係，入此三<a class="t" id="t0687a04"></a>昧定者亦復如茲，無量無限不可稱計阿僧<a class="t" id="t0687a05"></a>祇人成就眾行，是故說，無量修念持也。<a class="t" id="t0687a06"></a></p>
<blockquote class="gatha">
<p><a class="verse-num-sc" id="verse-num-sc389"></a> <a class="vagga-gatha-num-sc" id="vagga-gatha-num-sc13.22"></a>能除三有垢，　　攝定用縛意，<a class="t" id="t0687a07"></a><br>
智慧禪定力，　　<span class="corr" title="[已&gt;己]">己</span>定攝外亂。<a class="t" id="t0687a08"></a></p>
</blockquote>
<p><a class="t-linehead" id="t-linehead0687a08"></a>能除三有垢者，從欲界至色界無色界，名曰<a class="t" id="t0687a09"></a>眾垢之室，眾生所居處也。能求巧便離三有<a class="t" id="t0687a10"></a>者，是謂上尊道出過三界，是故說，能除三有<a class="t" id="t0687a11"></a>垢也。攝定用縛意者，不使麁心遊逸在外，<a class="t" id="t0687a12"></a>恒專心意不令外色得便，由其三昧難沮壞<a class="t" id="t0687a13"></a>故，是故說，攝定用縛意也。智慧禪定力者，<a class="t" id="t0687a14"></a>以智慧利戟無所不任，斷諸結使盡其源本，<a class="t" id="t0687a15"></a>是故說，智慧禪定力也。<span class="corr" title="[已&gt;己]">己</span>定攝外亂者，己身<a class="t" id="t0687a16"></a>入定能攝外人，是故說，己定攝外亂也。<a class="t" id="t0687a17"></a></p>
<blockquote class="gatha">
<p><a class="verse-num-sc" id="verse-num-sc390"></a> <a class="vagga-gatha-num-sc" id="vagga-gatha-num-sc13.23"></a>積善得善行，　　處處得名譽，<a class="t" id="t0687a18"></a><br>
逮賢聖八品，　　修道甘露果。<a class="t" id="t0687a19"></a></p>
</blockquote>
<p><a class="t-linehead" id="t-linehead0687a19"></a>積善得善行者，夫欲學道當用漸漸，如初禪<a class="t" id="t0687a20"></a>所行二禪所行三禪為妙，三禪所行四禪為<a class="t" id="t0687a21"></a>妙，是故說、積善得善行也。處處得名譽者，如<a class="t" id="t0687a22"></a>彼晝度樹。契經所說，忉利諸天遙觀世間，某<a class="t" id="t0687a23"></a>村某落某甲弟子以信堅固，出家學道剃除<a class="t" id="t0687a24"></a>鬚髮著三法衣，生死已盡，所作已辦，梵行<a class="t" id="t0687a25"></a>已立，更不受胎，如實知之。是故說。處處得<a class="t" id="t0687a26"></a>名譽也。逮賢聖八品者，如彼學人一趣賢聖<a class="t" id="t0687a27"></a>八品道，滅盡泥洹無為無作，是故說，逮賢聖<a class="t" id="t0687a28"></a>八品也。修道甘露果者，彼修行人躬自行<a class="t" id="t0687a29"></a>道，欲至無上安隱之處，服食甘露無終無始。<a class="t" id="t0687b01"></a>所謂甘露者，滅盡泥洹是。若有學人得至彼<a class="t" id="t0687b02"></a>者，不生不老不病不死，是故說，修道甘露<a class="t" id="t0687b03"></a>果也。◎<a class="t" id="t0687b04"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
