<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.2">
<article>
<div class="hgroup">
<p class="division">出曜經</p>
<h1>欲品第二</h1>
</div>
<div class="suttainfo" id="juan4"><a class="t" id="t0626c27"></a>
<p><span class="t-juanname">出曜經卷第四</span>　<a class="t" id="t0626c21"></a><a class="t" id="t0626c22"></a><a class="t" id="t0626c23"></a><a class="t" id="t0626c24"></a><a class="t" id="t0626c25"></a><br>
<span class="t-byline">姚秦涼州沙門竺佛念譯</span><a class="t" id="t0626c26"></a></p>
</div>
<blockquote class="gatha">
<p><a class="verse-num-sc" id="verse-num-sc101"></a> <a class="vagga-gatha-num-sc" id="vagga-gatha-num-sc2.1"></a><a class="t" id="t0626c27"></a>欲我知汝本，　　意以思想生；<a class="t" id="t0626c28"></a><br>
我不思想汝，　　則汝而不有。<a class="t" id="t0626c29"></a></p>
</blockquote>
<p><a class="t-linehead" id="t-linehead0626c29"></a>昔佛在舍衛國祇樹給孤獨園。爾時世尊并<a class="t" id="t0627a01"></a><span class="corr" title="[&gt;將] cf.【麗】">將</span>侍者阿難，著衣持鉢入舍衛城中，乞食已周<a class="t" id="t0627a02"></a>還出城外。有一婦人抱兒持瓶詣井汲水，有<a class="t" id="t0627a03"></a>一男子顏貌端正，座井右邊彈瑟自娛。時彼<a class="t" id="t0627a04"></a>女人欲意偏多躭著彼人，彼人亦復欲意熾<a class="t" id="t0627a05"></a>盛躭著女人，女人欲意迷荒，以索繫小兒頸<a class="t" id="t0627a06"></a>懸於井中，尋還挽出小兒即死，愁憂傷結呼<a class="t" id="t0627a07"></a>天墮淚，而說頌曰：<a class="t" id="t0627a08"></a></p>
<blockquote class="gatha">
<p><a class="verse-num-sc" id="verse-num-sc102"></a> <a class="vagga-gatha-num-sc" id="vagga-gatha-num-sc2.2"></a>「欲我知汝本，　　意以思想生；<a class="t" id="t0627a09"></a><br>
我不思想汝，　　則汝而不有。」<a class="t" id="t0627a10"></a></p>
</blockquote>
<p><a class="t-linehead" id="t-linehead0627a10"></a>爾時世尊告阿難曰：「向所聞偈，過去恒沙諸<a class="t" id="t0627a11"></a>佛所說，汝善誦習。日晡集眾，在眾人中宣暢<a class="t" id="t0627a12"></a>此偈。」爾時世尊食後收攝三衣，即集大眾詣<a class="t" id="t0627a13"></a>普會講堂，在眾人中坐。爾時世尊告諸比丘：<a class="t" id="t0627a14"></a>「我向清旦將阿難入城乞食，已復周遍還出<a class="t" id="t0627a15"></a>城外，見有婦人抱兒持瓶詣井汲水，去井不<a class="t" id="t0627a16"></a>遠復有一人彈瑟自娛。二人相見各興欲意，<a class="t" id="t0627a17"></a>熟視相看目不移轉，錯繫兒頸懸於井中，尋<a class="t" id="t0627a18"></a>還挽出兒已命終。愁憂號悲，尋說頌曰：<a class="t" id="t0627a19"></a></p>
<blockquote class="gatha">
<p><a class="verse-num-sc" id="verse-num-sc103"></a> <a class="vagga-gatha-num-sc" id="vagga-gatha-num-sc2.3"></a>「『欲我知汝本，　　意以思想生；<a class="t" id="t0627a20"></a><br>
我不思想汝，　　則汝而不有。』」<a class="t" id="t0627a21"></a></p>
</blockquote>
<p><a class="t-linehead" id="t-linehead0627a21"></a>佛告比丘：「婬火熾盛，便能燔燒諸善之本，<a class="t" id="t0627a22"></a>婬荒之士不識善惡，亦復不別清白之行，不<a class="t" id="t0627a23"></a>知縛解出要之道。如斯輩人遂無慚愧，寧喪<a class="t" id="t0627a24"></a>親族分受形辱，不闕婬性以違其志。或因婬<a class="t" id="t0627a25"></a>欲，殺害父母兄弟姊妹，斯受其殃。或因婬逸<a class="t" id="t0627a26"></a>罪及五逆，王者所戮死受惡報，猶野火行傍<a class="t" id="t0627a27"></a>樹為燋，既罪自深復及宗親。人由婬欲違佛<a class="t" id="t0627a28"></a>慢法、謗毀聖眾，為諸聖賢之所嗤笑。我今<a class="t" id="t0627a29"></a>當說犯婬之本，汝等善聽！昔有一人姦婬不<a class="t" id="t0627b01"></a>止，父母所生唯此一子，夜非人時天陰雷電，<a class="t" id="t0627b02"></a>帶刀持箭至他婬女村中。時母覺知，即捉曉<a class="t" id="t0627b03"></a>諭：『今夜冥<span class="corr" title="[喑&gt;闇] cf.【麗】">闇</span>陰曀雷電，設不果者便為人所<a class="t" id="t0627b04"></a>害，吾宿尠德唯有一子，會遇惡者吾無所恃。』<a class="t" id="t0627b05"></a>子報母曰：『子要當去，不得復住。』母知意正<a class="t" id="t0627b06"></a>便向兒拜。『今暮且住，須明日乃往。』兒語母曰：<a class="t" id="t0627b07"></a>『速放我去，若違我情當取母殺。』母報兒言：『寧<a class="t" id="t0627b08"></a>取我殺，不忍見汝為他所害。』兒復語母：『可時<a class="t" id="t0627b09"></a>放我，及闇至彼，若不見聽正爾殺母。』母語兒<a class="t" id="t0627b10"></a>曰：『死死不放汝。』兒即拔刀取母刺殺，不慮後<a class="t" id="t0627b11"></a>世殃罪深重，即至彼家打門微喚，女人應曰：<a class="t" id="t0627b12"></a>『汝是何人？』其人以頌報曰：<a class="t" id="t0627b13"></a></p>
<blockquote class="gatha">
<p><a class="verse-num-sc" id="verse-num-sc104"></a> <a class="vagga-gatha-num-sc" id="vagga-gatha-num-sc2.4"></a>「『婬恚諸根羸，　　為想所謬誤，<a class="t" id="t0627b14"></a><br>
不慮眾事業，　　為愚闇覆蓋。<a class="t" id="t0627b15"></a></p>
<p><a class="verse-num-sc" id="verse-num-sc105"></a> <a class="vagga-gatha-num-sc" id="vagga-gatha-num-sc2.5"></a>念汝取母害，　　折伏猶汝奴，<a class="t" id="t0627b16"></a><br>
翹立在門外，　　如客附使役。』<a class="t" id="t0627b17"></a></p>
</blockquote>
<p><a class="t-linehead" id="t-linehead0627b17"></a>「爾時女人復遙見問曰：『審殺母耶？』報曰：『審<a class="t" id="t0627b18"></a>殺。』女人問曰：『何故殺母？』男子報曰：『母不見放<a class="t" id="t0627b19"></a>來至此間。』女人報曰：『不須入家裏。』是時，女人<a class="t" id="t0627b20"></a>以頌報曰：<a class="t" id="t0627b21"></a></p>
<blockquote class="gatha">
<p><a class="verse-num-sc" id="verse-num-sc106"></a> <a class="vagga-gatha-num-sc" id="vagga-gatha-num-sc2.6"></a>「『咄嗟背恩養，　　害母種罪災，<a class="t" id="t0627b22"></a><br>
何忍見汝顏？　　宜速遠吾家。<a class="t" id="t0627b23"></a></p>
<p><a class="verse-num-sc" id="verse-num-sc107"></a> <a class="vagga-gatha-num-sc" id="vagga-gatha-num-sc2.7"></a>父母抱育養，　　為子歷眾苦，<a class="t" id="t0627b24"></a><br>
害母行地上，　　地不陷汝殺。<a class="t" id="t0627b25"></a></p>
<p><a class="verse-num-sc" id="verse-num-sc108"></a> <a class="vagga-gatha-num-sc" id="vagga-gatha-num-sc2.8"></a>立身無慈仁，　　加害諸親族，<a class="t" id="t0627b26"></a><br>
我是外種類，　　豈能恩德將？』<a class="t" id="t0627b27"></a></p>
</blockquote>
<p><a class="t-linehead" id="t-linehead0627b27"></a>「爾時彼男子復報曰：『由汝害母造無邊罪，小<a class="t" id="t0627b28"></a>見寬恕見為開門，暫得言談便復還家。』女人<a class="t" id="t0627b29"></a>報曰：『聽我偈言：<a class="t" id="t0627c01"></a></p>
<blockquote class="gatha">
<p><a class="verse-num-sc" id="verse-num-sc109"></a> <a class="vagga-gatha-num-sc" id="vagga-gatha-num-sc2.9"></a>「『「寧入投炭鑪，　　從山投幽谷，<a class="t" id="t0627c02"></a><br>
生把七步蛇，　　不與愚從事。」』<a class="t" id="t0627c03"></a></p>
</blockquote>
<p><a class="t-linehead" id="t-linehead0627c03"></a>「是時，二人各各共相別離。男子還家，道逢惡<a class="t" id="t0627c04"></a>寇為賊所害，死入阿鼻地獄，受罪無數劫。婬<a class="t" id="t0627c05"></a>之為病受殃無量，以微積大漸致燒身，自陷<a class="t" id="t0627c06"></a>於道亦及他人，不至究竟，猶自飲毒復飲他<a class="t" id="t0627c07"></a>人。是故說曰，婬不可從。」<a class="t" id="t0627c08"></a></p>
<blockquote class="gatha">
<p><a class="verse-num-sc" id="verse-num-sc110"></a> <a class="vagga-gatha-num-sc" id="vagga-gatha-num-sc2.10"></a>愛欲生憂，　　愛欲生畏，<br>
無所愛欲，<a class="t" id="t0627c09"></a>　　何憂何畏？<a class="t" id="t0627c10"></a></p>
</blockquote>
<p><a class="t-linehead" id="t-linehead0627c10"></a>愛欲生憂，或遭婦喪為人所奪，或抱久患，夫<a class="t" id="t0627c11"></a>或遠行積久不歸，是故說曰，愛欲生憂。愛欲<a class="t" id="t0627c12"></a>生畏者，為豪貴見奪其婦，或抱久患命在旦<a class="t" id="t0627c13"></a>夕，或適他方。是故說曰，愛欲生畏。無所愛欲<a class="t" id="t0627c14"></a>者，云何無所愛欲？阿那含、阿羅漢者，別二人<a class="t" id="t0627c15"></a>者無憂無畏。何以故？已離諸憂無所畏難。有<a class="t" id="t0627c16"></a>憂畏者，欲界色界，阿那含者欲界憂畏盡，阿<a class="t" id="t0627c17"></a>羅漢者三界結使盡，於中不生憂畏想，是故<a class="t" id="t0627c18"></a>說曰，無所愛欲，何憂何畏？<a class="t" id="t0627c19"></a></p>
<blockquote class="gatha">
<p><a class="verse-num-sc" id="verse-num-sc111"></a> <a class="vagga-gatha-num-sc" id="vagga-gatha-num-sc2.11"></a>好樂生憂，　　好樂生畏，<br>
無所好樂，<a class="t" id="t0627c20"></a>　　何憂何畏？<a class="t" id="t0627c21"></a></p>
</blockquote>
<p><a class="t-linehead" id="t-linehead0627c21"></a>好樂生憂者，作倡伎樂五欲自娛，為王所嫌，<a class="t" id="t0627c22"></a>欲奪樂器，緣此起憂。或為王所使遠適他方，<a class="t" id="t0627c23"></a>於中生憂。或抱久病，纏綿著褥於中失明，恐<a class="t" id="t0627c24"></a>喪命根便生畏懼，緣此樂器以致喪身。或有<a class="t" id="t0627c25"></a>王者種亡國失位，事不由己，憶本豪貴所遊<a class="t" id="t0627c26"></a>戲處，便生愁憂遂致篤疾。或為宿讐欲害其<a class="t" id="t0627c27"></a>命，晝夜伺捕，復於其中生憂惱想，是故說曰，<a class="t" id="t0627c28"></a>好樂生憂，好樂生畏也。云何無所好樂者？阿<a class="t" id="t0627c29"></a>那含、阿羅漢捨諸五樂，以法樂自娛。猶如難<a class="t" id="t0628a01"></a>陀前白佛言：「不覩我孫陀利，意終不樂。」世尊<a class="t" id="t0628a02"></a>告難陀曰：<a class="t" id="t0628a03"></a></p>
<blockquote class="gatha">
<p><a class="verse-num-sc" id="verse-num-sc112"></a> <a class="vagga-gatha-num-sc" id="vagga-gatha-num-sc2.12"></a>「無厭有何足？　　不足有何樂？<a class="t" id="t0628a04"></a><br>
無樂有何愛？　　無愛有何樂？<a class="t" id="t0628a05"></a></p>
<p><a class="verse-num-sc" id="verse-num-sc113"></a> <a class="vagga-gatha-num-sc" id="vagga-gatha-num-sc2.13"></a>汝今放意，　　無有厭足，<br>
志常熾盛，<a class="t" id="t0628a06"></a>　　何時當息？<a class="t" id="t0628a07"></a></p>
</blockquote>
<p><a class="t-linehead" id="t-linehead0628a07"></a>「是故汝今思惟內觀不淨之想，便當自悟意<a class="t" id="t0628a08"></a>中得解。汝今所以不得解者，斯由不思惟想<a class="t" id="t0628a09"></a>故。」以不思惟婬怒癡熾盛，是故難陀忍精懃<a class="t" id="t0628a10"></a>一意，思惟惡露不淨。何以故？求人身難，與賢<a class="t" id="t0628a11"></a>聖相值亦復難，得諸根不缺亦復難，遇諸佛<a class="t" id="t0628a12"></a>興出亦不可遇。如優曇鉢華時時乃現，欲聞<a class="t" id="t0628a13"></a>正法亦不可值。休息無為常樂安寧，皆由正<a class="t" id="t0628a14"></a>法得至彼岸。是故難陀念自謹慎，思惟正法<a class="t" id="t0628a15"></a>興不淨想，便當得至處無為境。是故說曰，好<a class="t" id="t0628a16"></a>樂生憂，好樂生畏，無所好樂，何憂何畏？佛復<a class="t" id="t0628a17"></a>頌曰：<a class="t" id="t0628a18"></a></p>
<blockquote class="gatha">
<p><a class="verse-num-sc" id="verse-num-sc114"></a> <a class="vagga-gatha-num-sc" id="vagga-gatha-num-sc2.14"></a>「菓先甜後苦，　　婬怒亦如斯，<a class="t" id="t0628a19"></a><br>
後受苦痛報，　　經歷無數劫。<a class="t" id="t0628a20"></a></p>
<p><a class="verse-num-sc" id="verse-num-sc115"></a> <a class="vagga-gatha-num-sc" id="vagga-gatha-num-sc2.15"></a>愚者受燒煮，　　恒在盛火焰，<a class="t" id="t0628a21"></a><br>
為獄伺所執，　　如鉤制伏象。」<a class="t" id="t0628a22"></a></p>
</blockquote>
<p><a class="t-linehead" id="t-linehead0628a22"></a>昔佛與諸弟子說苦陰。契經云：「著欲之人自<a class="t" id="t0628a23"></a>共歎說：『沙門瞿曇婆羅門，恒自談說豫防<a class="t" id="t0628a24"></a>未然，慮將來欲穢污不淨。不如我等意染妙<a class="t" id="t0628a25"></a>色，五欲自娛細滑更樂，有何可失？』若有眾生<a class="t" id="t0628a26"></a>固猗此法造不善行，身壞命終入地獄中，<a class="t" id="t0628a27"></a>已生地獄方自覺悟共相悔責：『我等為人不<a class="t" id="t0628a28"></a>信沙門婆羅門語，云欲穢污不淨之行。由此<a class="t" id="t0628a29"></a>婬穢，受無量苦求出無期，己身自造向誰怨<a class="t" id="t0628b01"></a>訴？』」是故說曰，菓先甜後苦，猶如有菓入口甘<a class="t" id="t0628b02"></a>美，當時悅意後必患生。即說譬喻悅解智者，<a class="t" id="t0628b03"></a>或有智人由勸勵成就，或有智人呵制禁止，<a class="t" id="t0628b04"></a>或有智人觀其志趣而得受化，或有智人漸<a class="t" id="t0628b05"></a>誘勸進而得度者，或有智人遠遊觀俗意自<a class="t" id="t0628b06"></a>悟者。世尊觀察隨意所染，以何療治，即投其<a class="t" id="t0628b07"></a>藥，眾生漸漸意得開悟。承如來教羞意<span class="gaiji">愆<!--gaiji,愆,1[億-音＋（夫＊夫）],2&#x2039D;,3--></span><a class="t" id="t0628b08"></a>負，漸盡諸結，有漏心得解脫，然後乃知婬欲<a class="t" id="t0628b09"></a>之為病，先甘而後苦也。<a class="t" id="t0628b10"></a></p>
<blockquote class="gatha">
<p><a class="verse-num-sc" id="verse-num-sc116"></a> <a class="vagga-gatha-num-sc" id="vagga-gatha-num-sc2.16"></a>堅材鐵銅錫，　　此牢不為固，<a class="t" id="t0628b11"></a><br>
好染著彼色，　　此牢最為固。<a class="t" id="t0628b12"></a></p>
</blockquote>
<p><a class="t-linehead" id="t-linehead0628b12"></a>昔有人遇事閉在鐵牢，竊作方宜以自免罪，<a class="t" id="t0628b13"></a>或依豪強、或用財貨、或依姓族，用免其愆。欲<a class="t" id="t0628b14"></a>愛牢縛，非凡夫所能解，唯有諸佛出世，以智<a class="t" id="t0628b15"></a>慧之赫焰，燒燔山野之結藂，以刃利劍割斷<a class="t" id="t0628b16"></a>七使原本，然後乃得解脫。昔有一人遇事被<a class="t" id="t0628b17"></a>繫，會遇眾僧在講說法，罪人求吏暫詣講聽<a class="t" id="t0628b18"></a>法，值一比丘夜半寂靜誦經：「為老所縛、為生<a class="t" id="t0628b19"></a>所縛、為病所縛、為死所縛，今世後世所縛。」時<a class="t" id="t0628b20"></a>人宗族求王脫過，即得免罪。時諸五親知識<a class="t" id="t0628b21"></a>朋友，至罪人家共相慶賀：「聞汝得出甚用慶賀。」<a class="t" id="t0628b22"></a>其人報曰：「汝等何為見誑？如我昨暮聞比丘<a class="t" id="t0628b23"></a>誦經，我所被繫甚過王者。」眾人問曰：「汝雖得<a class="t" id="t0628b24"></a>出，故復荒錯耶？」其人報曰：「我不荒錯，但諸君<a class="t" id="t0628b25"></a>自誤耳，我所被縛非王者所解也。汝等諸親<a class="t" id="t0628b26"></a>設見愛我者，願聽出家得在道次。」諸親勸諫<a class="t" id="t0628b27"></a>為說留難：「父母宗親男女成就，何由捐捨苟<a class="t" id="t0628b28"></a>貪為道？」其人報曰：「我先誓願要出家學。」諸親<a class="t" id="t0628b29"></a>重求且停住止。復經七日並解疲勞還服氣<a class="t" id="t0628c01"></a>力，其人出門復遇道人靜寂誦習，而說斯偈：<a class="t" id="t0628c02"></a></p>
<blockquote class="gatha">
<p><a class="verse-num-sc" id="verse-num-sc117"></a> <a class="vagga-gatha-num-sc" id="vagga-gatha-num-sc2.17"></a>「堅材鐵銅錫，　　此牢不為固，<a class="t" id="t0628c03"></a><br>
好染著彼色，　　此牢最為固。」<a class="t" id="t0628c04"></a></p>
</blockquote>
<p><a class="t-linehead" id="t-linehead0628c04"></a>復還入屋語諸五親：「我意志趣不樂在家，願<a class="t" id="t0628c05"></a>聽出學修無上梵行。」時諸五親即聽出學。進<a class="t" id="t0628c06"></a>修其行晝夜不息，得阿羅漢果，永離縛著不<a class="t" id="t0628c07"></a>復流轉生死。<a class="t" id="t0628c08"></a></p>
<blockquote class="gatha">
<p><a class="verse-num-sc" id="verse-num-sc118"></a> <a class="vagga-gatha-num-sc" id="vagga-gatha-num-sc2.18"></a>縛中牢固者，　　流室緩難解，<a class="t" id="t0628c09"></a><br>
能斷此為要，　　不觀斷欲愛。<a class="t" id="t0628c10"></a></p>
</blockquote>
<p><a class="t-linehead" id="t-linehead0628c10"></a>縛中牢固者，恩愛戀著皆是縛著，唯有諸佛<a class="t" id="t0628c11"></a>興，出執金剛心，牢固難沮壞，眾德自纓絡，捐<a class="t" id="t0628c12"></a>棄諸惡不興罪緣能斷諸惡，是故名曰縛中<a class="t" id="t0628c13"></a>牢固。流室緩難解者，流者流在界中有中生<a class="t" id="t0628c14"></a>中趣中，今當與汝說譬，智者以譬喻自解。<a class="t" id="t0628c15"></a>昔有國王，恩惠普潤大赦天下，諸在牢獄重<a class="t" id="t0628c16"></a>繫者皆悉放出。其中生類，厭患縛著不堪牢<a class="t" id="t0628c17"></a>獄，志常遠離速出離獄，心不願住。復有生類<a class="t" id="t0628c18"></a>樂在獄中，心意戀慕，樂聞苦惱之音，即住獄<a class="t" id="t0628c19"></a>中不肯去離，是故說曰，流室緩難解。所以緩<a class="t" id="t0628c20"></a>者，遭赦被恩而不肯離。昔所積善作諸功德<a class="t" id="t0628c21"></a>乃能斷之，故言能斷此為要。不顧慕兄弟<a class="t" id="t0628c22"></a>家業宗親，不觀斷欲愛，欲愛已斷永無遺<a class="t" id="t0628c23"></a>餘。度世八事以二盟誓。何謂為二？一者智<a class="t" id="t0628c24"></a>誓，二為盡誓。以此二誓，誓度眾生。<a class="t" id="t0628c25"></a></p>
<blockquote class="gatha">
<p><a class="verse-num-sc" id="verse-num-sc119"></a> <a class="vagga-gatha-num-sc" id="vagga-gatha-num-sc2.19"></a>世容眾妙色，　　此不名為欲，<a class="t" id="t0628c26"></a><br>
世欲久存世，　　唯賢能覺知。<a class="t" id="t0628c27"></a></p>
</blockquote>
<p><a class="t-linehead" id="t-linehead0628c27"></a>昔佛在世，諸比丘自相謂言：「我等宜可捨眾<a class="t" id="t0628c28"></a>僧食，在人間乞求。所以然者，諸乞求比丘者<a class="t" id="t0628c29"></a>遊觀人間，便得覩見極妙之色，耳聞極妙之<a class="t" id="t0629a01"></a>音，鼻嗅極妙之香，身近極妙細滑。」爾時世尊<a class="t" id="t0629a02"></a>以天耳清淨寂寞無塵垢，聞諸比丘自相謂<a class="t" id="t0629a03"></a>言，各生戀慕染著世榮。爾時世尊即遣信喚<a class="t" id="t0629a04"></a>集普會講堂，諸比丘即集講堂。佛告諸比丘：<a class="t" id="t0629a05"></a>「云何比丘！我曾與汝說諸乞食，比丘遊在人<a class="t" id="t0629a06"></a>間便得覩極妙之色，耳聞極妙之音，鼻嗅極<a class="t" id="t0629a07"></a>妙之香，身近極妙細滑？云何比丘！心為輕飄？<a class="t" id="t0629a08"></a>汝等方念色聲香味細滑之法，猶如熾火焰<a class="t" id="t0629a09"></a>極隆盛，復以脂酥而益之倍復增益，汝等倍<a class="t" id="t0629a10"></a>益色聲香味細滑之法。諸有比丘能自禁制，<a class="t" id="t0629a11"></a>在外乞求心恒懷懼：『受他信施為可易不？令<a class="t" id="t0629a12"></a>諸檀越奔趣四方，勞情役思乃得財貨，信有<a class="t" id="t0629a13"></a>後世減割布施；我今尠德恐不消化。』觀彼檀<a class="t" id="t0629a14"></a>越當施之時，意欲受信施如不欲受想，自觀<a class="t" id="t0629a15"></a>己身如抱重病想，施物如藥想，念空閑處如<a class="t" id="t0629a16"></a>遭死亡想，意常繫念修諸善本，觀諸婦女如<a class="t" id="t0629a17"></a>塜墓想，如是比類人間乞求。諸有貪著色聲<a class="t" id="t0629a18"></a>香味細滑法，依猗道者是謂大賊。」時尊者舍<a class="t" id="t0629a19"></a>利弗問摩訶拘絺羅曰：「云何拘絺羅！眼為色<a class="t" id="t0629a20"></a>相色為眼相，耳鼻舌身細滑法，法為意相意<a class="t" id="t0629a21"></a>為法相？」時摩訶拘絺羅報舍利弗曰：「眼非色<a class="t" id="t0629a22"></a>相色非眼相，耳鼻舌身意，意非法相法非意<a class="t" id="t0629a23"></a>相。所謂相者，貪欲自用是謂與相。」復引喻自<a class="t" id="t0629a24"></a>解：「猶如白牛黑牛同繫一處，或同一軛與縛<a class="t" id="t0629a25"></a>繫相應。云何舍利弗？頗有人說白牛繫黑牛、<a class="t" id="t0629a26"></a>黑牛繫白牛，為平等繫不？」對曰：「非也。」「舍利<a class="t" id="t0629a27"></a>弗！非白牛繫黑牛、非黑牛繫白牛，所謂縛者，<a class="t" id="t0629a28"></a>或索或靷或軛，是謂縛也。如是舍利弗！眼非<a class="t" id="t0629a29"></a>色相色非眼相，耳鼻舌身意，意非法相法非<a class="t" id="t0629b01"></a>意相，於中生貪欲自用者，是謂為相。」是故說<a class="t" id="t0629b02"></a>曰，世容眾妙色，此不名為欲也。<a class="t" id="t0629b03"></a></p>
<blockquote class="gatha">
<p><a class="verse-num-sc" id="verse-num-sc120"></a> <a class="vagga-gatha-num-sc" id="vagga-gatha-num-sc2.20"></a>人間欲無常，　　內欲縛是常，<a class="t" id="t0629b04"></a><br>
此滅不受有，　　餘趣不受生。<a class="t" id="t0629b05"></a></p>
</blockquote>
<p><a class="t-linehead" id="t-linehead0629b05"></a>人間欲無常者，欲是無常為衰耗法，變易不<a class="t" id="t0629b06"></a>停不可恃怙，人間欲者不久停住，或亡或失、<a class="t" id="t0629b07"></a>或為人所奪，是故非常不可久保。內欲深固<a class="t" id="t0629b08"></a>與神相染，心為禍首殃及身口，是故說曰，內<a class="t" id="t0629b09"></a>欲縛是常。或為豪強伺命所害，如是欲者難<a class="t" id="t0629b10"></a>制難禁，不可以己力留住不更趣諸有，亦不<a class="t" id="t0629b11"></a>願生世後世，是故說曰，世欲久存世，唯賢能<a class="t" id="t0629b12"></a>覺知。<a class="t" id="t0629b13"></a></p>
<blockquote class="gatha">
<p><a class="verse-num-sc" id="verse-num-sc121"></a> <a class="vagga-gatha-num-sc" id="vagga-gatha-num-sc2.21"></a>欲生無漏行，　　意願常充滿，<a class="t" id="t0629b14"></a><br>
於欲心不縛，　　上流一究竟。<a class="t" id="t0629b15"></a></p>
</blockquote>
<p><a class="t-linehead" id="t-linehead0629b15"></a>欲生無漏行者，欲亦是善亦是不善，欲善<a class="t" id="t0629b16"></a>者或是有漏、或是無漏。無漏欲者滅一切愛，<a class="t" id="t0629b17"></a>此中不說有漏。意願常充滿者，一切諸善之<a class="t" id="t0629b18"></a>法，普充滿體中。於欲心不縛者，心於彼心不<a class="t" id="t0629b19"></a>染著亦無所污，是故說曰，於欲心不縛。上流<a class="t" id="t0629b20"></a>一究竟者，即阿那含是。所以然者，因說阿那<a class="t" id="t0629b21"></a>含果，因說五下分結，因說斷欲愛，此亦復說<a class="t" id="t0629b22"></a>上流一究竟。<a class="t" id="t0629b23"></a></p>
<blockquote class="gatha">
<p><a class="verse-num-sc" id="verse-num-sc122"></a> <a class="vagga-gatha-num-sc" id="vagga-gatha-num-sc2.22"></a>智者不越次，　　漸漸以微微，<a class="t" id="t0629b24"></a><br>
巧匠漸刈垢，　　淨除諸穢污。<a class="t" id="t0629b25"></a></p>
</blockquote>
<p><a class="t-linehead" id="t-linehead0629b25"></a>智者不越次者，博古明今分別是非，於慧無<a class="t" id="t0629b26"></a>減損，受性不懈怠，是故說曰，智者不越次<a class="t" id="t0629b27"></a>也。漸漸以微者，漸漸日進勿懷中息，猶如<a class="t" id="t0629b28"></a>巧匠除刈重垢積日乃成。人去心垢亦復如<a class="t" id="t0629b29"></a>是，為諸天、阿須倫、真陀羅、摩休勒等，所見稱<a class="t" id="t0629c01"></a>譽。<a class="t" id="t0629c02"></a></p>
<blockquote class="gatha">
<p><a class="verse-num-sc" id="verse-num-sc123"></a> <a class="vagga-gatha-num-sc" id="vagga-gatha-num-sc2.23"></a>猶如車巧匠，　　善能修治樸，<a class="t" id="t0629c03"></a><br>
隨欲能滅欲，　　後必受永康。<a class="t" id="t0629c04"></a></p>
</blockquote>
<p><a class="t-linehead" id="t-linehead0629c04"></a>猶如彼巧匠者，觀彼朽車嚴治修飾，遠致重<a class="t" id="t0629c05"></a>載無所缺損，便成二義。云何為二？一為名譽<a class="t" id="t0629c06"></a>遠布，二為得其財貨。彼巧比丘亦復如是，唯<a class="t" id="t0629c07"></a>捨於欲便得二稱，名聲遠布、諸天所譽，於現<a class="t" id="t0629c08"></a>法中受無量樂。是故說曰：<a class="t" id="t0629c09"></a></p>
<blockquote class="gatha">
<p><a class="verse-num-sc" id="verse-num-sc124"></a> <a class="vagga-gatha-num-sc" id="vagga-gatha-num-sc2.24"></a>「猶如車巧匠，　　善能修治樸，<a class="t" id="t0629c10"></a><br>
隨欲能滅欲，　　後必受永康。」<a class="t" id="t0629c11"></a></p>
</blockquote>
<p><a class="t-linehead" id="t-linehead0629c11"></a>時諸眾會聞佛所說，歡喜而去。<a class="t" id="t0629c12"></a></p>
<blockquote class="gatha">
<p><a class="verse-num-sc" id="verse-num-sc125"></a> <a class="vagga-gatha-num-sc" id="vagga-gatha-num-sc2.25"></a>欲受一切樂，　　當捨諸愛欲，<a class="t" id="t0629c13"></a><br>
已捨諸愛欲，　　永受無窮樂。<a class="t" id="t0629c14"></a></p>
</blockquote>
<p><a class="t-linehead" id="t-linehead0629c14"></a>若有眾生欲受一切樂者，當念四支五支禪<a class="t" id="t0629c15"></a>樂、行神通樂、道出要樂，彼人當念捨一切欲，<a class="t" id="t0629c16"></a>已捨諸欲倍獲功德受樂無窮，得遊戲樂，遇<a class="t" id="t0629c17"></a>諸福業樂，於現法中俗財無乏。昔外道異學<a class="t" id="t0629c18"></a>各作是說，二二合會者，彼即清淨尋得解脫<a class="t" id="t0629c19"></a>亦得出要。復有說者，欲妙欲淨，當與欲共相<a class="t" id="t0629c20"></a>娛樂，欲無厭足，欲除彼狐疑故，是故說曰，隨<a class="t" id="t0629c21"></a>欲能滅欲，後必受永康。<a class="t" id="t0629c22"></a></p>
<blockquote class="gatha">
<p><a class="verse-num-sc" id="verse-num-sc126"></a> <a class="vagga-gatha-num-sc" id="vagga-gatha-num-sc2.26"></a>不念欲有厭，　　豈能修禪定？<a class="t" id="t0629c23"></a><br>
變悔尋行本，　　智慧療乃止。<a class="t" id="t0629c24"></a></p>
</blockquote>
<p><a class="t-linehead" id="t-linehead0629c24"></a>若有眾生，念欲不去，心懷遂生塵垢，猶如有<a class="t" id="t0629c25"></a>人近大火坑，遂近遂熱，欲避其熱，當求巧便<a class="t" id="t0629c26"></a>求滅彼火。人亦如是，遂不念欲欲自然滅，猶<a class="t" id="t0629c27"></a>如毒藥，顏色成就香美且甘，若人遇病而服此<a class="t" id="t0629c28"></a>藥，咽喉通利，入腹未久即喪命根。貪欲亦如<a class="t" id="t0629c29"></a>是，當時悅意非法行欲，身壞命終入地獄中。<a class="t" id="t0630a01"></a>今當引喻，智者以譬喻自解。昔閻浮利地，<a class="t" id="t0630a02"></a>有頂生王出現於世，壽十四億。時頂生王四<a class="t" id="t0630a03"></a>方遊觀，至忉利天，三十六釋取命終故住彼<a class="t" id="t0630a04"></a>天宮。時彼人王經歷久遠心作是念：「我今壽<a class="t" id="t0630a05"></a>命過於天壽，躬自眼見三十六釋盡取命終，<a class="t" id="t0630a06"></a>我今宜可殺釋提桓因，即於此治遙王四天<a class="t" id="t0630a07"></a>下，領人天王，豈不樂也？」以生此念便失神足，<a class="t" id="t0630a08"></a>還墮世間住閻浮利，患身疼痛受諸苦惱。時<a class="t" id="t0630a09"></a>王大臣問訊王曰：「王今患重或就後世，若有<a class="t" id="t0630a10"></a>人民來見問者，頂生王臨欲終時有何言教？」<a class="t" id="t0630a11"></a>時頂生王告諸大臣：「若有人民來問卿等，當<a class="t" id="t0630a12"></a>以此語報：『頂生王者，貪著五欲七寶無厭足；<a class="t" id="t0630a13"></a>頂生王者，生千子無厭足；頂生王者，領四天<a class="t" id="t0630a14"></a>下無厭足，而取命終；頂生王者，七日七夜於<a class="t" id="t0630a15"></a>宮殿上雨七寶而無厭足，而取命終；頂生王<a class="t" id="t0630a16"></a>者，遊觀至忉利天宮，興意欲害釋提桓因，而<a class="t" id="t0630a17"></a>取命終。』是故說曰：<a class="t" id="t0630a18"></a></p>
<blockquote class="gatha">
<p><a class="verse-num-sc" id="verse-num-sc127"></a> <a class="vagga-gatha-num-sc" id="vagga-gatha-num-sc2.27"></a>「不念欲有厭，　　豈能修禪定？<a class="t" id="t0630a19"></a><br>
變悔尋行本，　　智慧療乃止。」<a class="t" id="t0630a20"></a></p>
</blockquote>
<p><a class="t-linehead" id="t-linehead0630a20"></a>爾時諸來會者，皆離愛欲無貪著心，皆發無<a class="t" id="t0630a21"></a>上正真道意。<a class="t" id="t0630a22"></a></p>
<blockquote class="gatha">
<p><a class="verse-num-sc" id="verse-num-sc128"></a> <a class="vagga-gatha-num-sc" id="vagga-gatha-num-sc2.28"></a>智慧厭足者，　　不復觀欲愛，<a class="t" id="t0630a23"></a><br>
人以智慧厭，　　不隨愛蹤跡。<a class="t" id="t0630a24"></a></p>
</blockquote>
<p><a class="t-linehead" id="t-linehead0630a24"></a>智慧厭足者，何以故言智慧厭足者？與諸世<a class="t" id="t0630a25"></a>尊共同法室，與真人羅漢觀不淨行起厭患<a class="t" id="t0630a26"></a>心，除諸患苦知苦原本。諸佛世尊思惟智<a class="t" id="t0630a27"></a>慧，是故說曰：「智慧厭足者，不復觀欲愛，欲<a class="t" id="t0630a28"></a>者知其體，實而不親近。曾所愛著，今已遠離，<a class="t" id="t0630a29"></a>智者謹慎，不染著欲。」是時眾會聞說此欲興<a class="t" id="t0630b01"></a>不淨想，即於坐上逮得摠持。<a class="t" id="t0630b02"></a></p>
<blockquote class="gatha">
<p><a class="verse-num-sc" id="verse-num-sc129"></a> <a class="vagga-gatha-num-sc" id="vagga-gatha-num-sc2.29"></a>人貪著愛欲，　　習於非法行，<a class="t" id="t0630b03"></a><br>
不觀死命至，　　謂命為久長。<a class="t" id="t0630b04"></a></p>
</blockquote>
<p><a class="t-linehead" id="t-linehead0630b04"></a>昔佛在舍衛國祇樹給孤獨園。有一男子居<a class="t" id="t0630b05"></a>業貧匱多乏財貨，躬自困苦勞功役力，周遍<a class="t" id="t0630b06"></a>四方而乃獲寶。所獲無量從遠歸家，與父母<a class="t" id="t0630b07"></a>五親共相娛樂，在大眾中而自誇說：「吾今獲<a class="t" id="t0630b08"></a>寶價直數億，今當娉娶豪族女，人中盛壯不<a class="t" id="t0630b09"></a>肥不瘦不白不黑，婦女姿態一以備悉。」既自<a class="t" id="t0630b10"></a>端正面如桃華色，復以香華脂粉莊嚴其身，<a class="t" id="t0630b11"></a>日共娛樂不能捨離，餚饌飲食日日不同，殺<a class="t" id="t0630b12"></a>害眾生不可稱計，縱情放恣獨勝無匹，會復<a class="t" id="t0630b13"></a>遇疾即便命終。見婦去世心迷意亂，遂致狂<a class="t" id="t0630b14"></a>顛遊諸街巷，稱怨而行。「一何酷毒？殺鬼無道<a class="t" id="t0630b15"></a>害我婦命，亦是諸人宗族五親懷嫉妬心，各<a class="t" id="t0630b16"></a>興斯意欲奪我婦，恐事彰露竊共陰謀中陷<a class="t" id="t0630b17"></a>我婦。」如是怨訴日日不止。爾時世尊以天眼<a class="t" id="t0630b18"></a>觀清淨無瑕穢，見此男子怨訴街巷，心意迷<a class="t" id="t0630b19"></a>惑不識正真。爾時世尊欲現其義尋究本末，<a class="t" id="t0630b20"></a>為後世眾生示現大明，亦使正法久存於世，<a class="t" id="t0630b21"></a>過去如來神口印封而印封之，在大眾中，而<a class="t" id="t0630b22"></a>說頌曰：<a class="t" id="t0630b23"></a></p>
<blockquote class="gatha">
<p><a class="verse-num-sc" id="verse-num-sc130"></a> <a class="vagga-gatha-num-sc" id="vagga-gatha-num-sc2.30"></a>「人貪著愛欲，　　習於非法行，<a class="t" id="t0630b24"></a><br>
不觀死命至，　　謂命為久長。」<a class="t" id="t0630b25"></a></p>
</blockquote>
<p><a class="t-linehead" id="t-linehead0630b25"></a>爾時眾會聞說此偈，諸塵垢盡得法眼淨。<a class="t" id="t0630b26"></a></p>
<blockquote class="gatha">
<p><a class="verse-num-sc" id="verse-num-sc131"></a> <a class="vagga-gatha-num-sc" id="vagga-gatha-num-sc2.31"></a>愚以貪自縛，　　不求度彼岸，<a class="t" id="t0630b27"></a><br>
貪為財愛故，　　害人亦自害。<a class="t" id="t0630b28"></a></p>
</blockquote>
<p><a class="t-linehead" id="t-linehead0630b28"></a>昔佛在舍衛國祇樹給孤獨園。時有長者名<a class="t" id="t0630b29"></a>曰難陀，饒財多寶金銀珍寶，車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙珊瑚<a class="t" id="t0630c01"></a>虎珀，象馬車乘奴婢僕使，服飾田業不可限<a class="t" id="t0630c02"></a>量，居一國之富無有過者。雖處榮富無有信<a class="t" id="t0630c03"></a>心，慳貪妬嫉，門閤七重立守門人，有人來者<a class="t" id="t0630c04"></a>不妄得入於中庭，虛空上安鐵籠疏，恐有飛<a class="t" id="t0630c05"></a>鳥食噉穀米，四壁牆下以白噤泥，恐鼠穿<a class="t" id="t0630c06"></a>穴傷缺財物。然彼長者無常對至，唯有一<a class="t" id="t0630c07"></a>子名栴檀香，即喚子前勅告子曰：「吾今患苦<a class="t" id="t0630c08"></a>必不濟度，設我無常後所有財寶七珍之具<a class="t" id="t0630c09"></a>勿妄費耗，亦莫施與沙門婆羅門，有乞匃<a class="t" id="t0630c10"></a>者莫持一錢施與，此諸財寶足七世父母食<a class="t" id="t0630c11"></a>噉。」作此教勅已即取命終，即生舍衛城中處<a class="t" id="t0630c12"></a>盲栴陀婦腹中，經八九月出生在外，生盲無<a class="t" id="t0630c13"></a>目。左右人問：「為生男女耶？」母報：「生男。」自念：「若<a class="t" id="t0630c14"></a>生男者，吾今目冥須兒扶侍供養。」左右報<a class="t" id="t0630c15"></a>曰：「雖遇此兒，生無兩目。」母聞此已，倍增愁憂<a class="t" id="t0630c16"></a>悲泣說曰：<a class="t" id="t0630c17"></a></p>
<blockquote class="gatha">
<p><a class="verse-num-sc" id="verse-num-sc132"></a> <a class="vagga-gatha-num-sc" id="vagga-gatha-num-sc2.32"></a>「子盲吾亦盲，　　二俱無兩目，<a class="t" id="t0630c18"></a><br>
遇此衰耗物，　　益我愁憂苦。」<a class="t" id="t0630c19"></a></p>
</blockquote>
<p><a class="t-linehead" id="t-linehead0630c19"></a>爾時世尊將侍者阿難，在祇洹精舍門外經<a class="t" id="t0630c20"></a>行，奮手而說曰：「禍災禍災！」是時，阿難叉手長<a class="t" id="t0630c21"></a>跪白佛言：「向者世尊稱言禍災，有何因緣？願<a class="t" id="t0630c22"></a>聞其意？」佛告阿難：「汝頗聞舍衛城中有長<a class="t" id="t0630c23"></a>者難陀不耶？」阿難白佛：「舍衛城裏曾有長<a class="t" id="t0630c24"></a>者，久以命終。」世尊告曰：「此長者神還處舍衛<a class="t" id="t0630c25"></a>城裏，為盲旃陀婦作子，生無兩目。昔所居業<a class="t" id="t0630c26"></a>豪富無量，今故觀者斯為所在？象馬七珍不<a class="t" id="t0630c27"></a>可稱計，然復慳貪妬嫉禁忌，是故說曰禍災。」<a class="t" id="t0630c28"></a>阿難白佛而說頌曰：<a class="t" id="t0630c29"></a></p>
<blockquote class="gatha">
<p><a class="verse-num-sc" id="verse-num-sc133"></a> <a class="vagga-gatha-num-sc" id="vagga-gatha-num-sc2.33"></a>「生死有畏懼，　　幻化非有真，<a class="t" id="t0631a01"></a><br>
有成必有敗，　　智者誰可樂？」<a class="t" id="t0631a02"></a></p>
</blockquote>
<p><a class="t-linehead" id="t-linehead0631a02"></a>是時，盲母養兒年八九歲堪能行來，母以杖<a class="t" id="t0631a03"></a>一枚、食器一具而告子曰：「吾今養汝堪能行<a class="t" id="t0631a04"></a>來，宜求自活不須住此；吾亦無目，復當乞求<a class="t" id="t0631a05"></a>以濟餘命。」此盲小兒家家乞求，漸至栴檀香<a class="t" id="t0631a06"></a>長者家，在門外立而自說曰：<a class="t" id="t0631a07"></a></p>
<blockquote class="gatha">
<p><a class="verse-num-sc" id="verse-num-sc134"></a> <a class="vagga-gatha-num-sc" id="vagga-gatha-num-sc2.34"></a>「飢餓切已困，　　兼復無兩目，<a class="t" id="t0631a08"></a><br>
眾苦無端緒，　　誰當愍而施？」<a class="t" id="t0631a09"></a></p>
</blockquote>
<p><a class="t-linehead" id="t-linehead0631a09"></a>時守門人聞此語已，瞋恚熾盛，即前捉手遠<a class="t" id="t0631a10"></a>擲深坑，尋傷左臂復打頭破，所乞飯食盡捐<a class="t" id="t0631a11"></a>在地。其中有人臨坑見者，甚憐愍傷，往語盲<a class="t" id="t0631a12"></a>母：「汝子為守門人所打，甚見困苦，傷臂破頭<a class="t" id="t0631a13"></a>痛不可堪。」時母聞已，匍匐拄杖到盲兒所抱<a class="t" id="t0631a14"></a>著膝上，而說頌曰：<a class="t" id="t0631a15"></a></p>
<blockquote class="gatha">
<p><a class="verse-num-sc" id="verse-num-sc135"></a> <a class="vagga-gatha-num-sc" id="vagga-gatha-num-sc2.35"></a>「汝今有何愆？　　子今速說之，<a class="t" id="t0631a16"></a><br>
與誰誰與子？　　遭此苦戹難。」<a class="t" id="t0631a17"></a></p>
</blockquote>
<p><a class="t-linehead" id="t-linehead0631a17"></a>子報母曰：<a class="t" id="t0631a18"></a></p>
<blockquote class="gatha">
<p><a class="verse-num-sc" id="verse-num-sc136"></a> <a class="vagga-gatha-num-sc" id="vagga-gatha-num-sc2.36"></a>「母我向者乞，　　至此栴檀家，<a class="t" id="t0631a19"></a><br>
暫立此門外，　　便遇惡人手。」<a class="t" id="t0631a20"></a></p>
</blockquote>
<p><a class="t-linehead" id="t-linehead0631a20"></a>爾時世尊慈育眾生如母如父，興大慈悲欲<a class="t" id="t0631a21"></a>有所濟，過食後著衣端嚴，比丘僧前後圍繞，<a class="t" id="t0631a22"></a>入舍衛城至栴檀長者門外。爾時城裏長者<a class="t" id="t0631a23"></a>人民，見如來非時入城，必當有緣，或能演<a class="t" id="t0631a24"></a>說過去當來現在事，盡共翼從隨如來後，普<a class="t" id="t0631a25"></a>共至栴檀門外，至盲小兒所。栴檀香聞如來<a class="t" id="t0631a26"></a>至，尋出門外，頭面禮足在一面立。爾時世尊<a class="t" id="t0631a27"></a>觀大眾已集，復見栴檀長者集在門外，復欲<a class="t" id="t0631a28"></a>演說慳貪妬嫉受罪無量，加說惠施受報無<a class="t" id="t0631a29"></a>量，欲使離有不著三界，指授泥洹趣無為道。<a class="t" id="t0631b01"></a>爾時世尊告小兒曰：「汝是難陀非也？」小兒報<a class="t" id="t0631b02"></a>曰：「實是難陀。」佛復重問：「是難陀耶？」即報佛言：<a class="t" id="t0631b03"></a>「實是難陀。」其城中人民聞佛小兒相問字，皆<a class="t" id="t0631b04"></a>共愕然。「云何難陀長者乃受此形？」爾時世尊，<a class="t" id="t0631b05"></a>欲與栴檀長者拔地獄苦，除慳貪心安立福<a class="t" id="t0631b06"></a>田，佛告栴檀香而說偈言：<a class="t" id="t0631b07"></a></p>
<blockquote class="gatha">
<p><a class="verse-num-sc" id="verse-num-sc137"></a> <a class="vagga-gatha-num-sc" id="vagga-gatha-num-sc2.37"></a>「昔父今難陀，　　慳貪意纏裹，<a class="t" id="t0631b08"></a><br>
本不造善行，　　遭此眾苦惱。<a class="t" id="t0631b09"></a></p>
<p><a class="verse-num-sc" id="verse-num-sc138"></a> <a class="vagga-gatha-num-sc" id="vagga-gatha-num-sc2.38"></a>設當從此終，　　當入無擇獄，<a class="t" id="t0631b10"></a><br>
成惡眾生室，　　繫以宿緣強。」<a class="t" id="t0631b11"></a></p>
</blockquote>
<p><a class="t-linehead" id="t-linehead0631b11"></a>爾時栴檀長者，悲泣墮淚不能自止，頭面禮<a class="t" id="t0631b12"></a>足前白佛言：「唯願世尊慈愍見憐拔濟罪根，<a class="t" id="t0631b13"></a>於如來所得蒙遺福，唯願世尊！今請佛及比<a class="t" id="t0631b14"></a>丘僧。」爾時世尊為彼長者默然受請。時世尊<a class="t" id="t0631b15"></a>明清旦著衣持鉢，比丘僧前後圍繞，至彼長<a class="t" id="t0631b16"></a>者家，各次第坐。長者躬自行水清淨飯食，供<a class="t" id="t0631b17"></a>養飲食已訖，行清淨水取一小床，在如來前<a class="t" id="t0631b18"></a>坐欲得聞法。爾時世尊以權方便，漸與長者<a class="t" id="t0631b19"></a>說微妙法，論講如來深奧之藏，所謂論者，施<a class="t" id="t0631b20"></a>論戒論生天之論，欲不淨行，婬為穢濁，如是<a class="t" id="t0631b21"></a>說法不可思議。爾時長者即於座上，諸塵垢<a class="t" id="t0631b22"></a>盡得法眼淨。長者自察得法見法，分別諸法，<a class="t" id="t0631b23"></a>得無所畏，即從坐起禮世尊足。「我今於如<a class="t" id="t0631b24"></a>來受三自歸，歸命佛法僧，自今已後聽為<a class="t" id="t0631b25"></a>優婆塞，盡形壽不復殺生。」爾時世尊欲呵<a class="t" id="t0631b26"></a>難陀長者，而說此偈：<a class="t" id="t0631b27"></a></p>
<blockquote class="gatha">
<p><a class="verse-num-sc" id="verse-num-sc139"></a> <a class="vagga-gatha-num-sc" id="vagga-gatha-num-sc2.39"></a>「愚者喪財貨，　　亦非自為己，<a class="t" id="t0631b28"></a><br>
愚者貪財貨，　　自沒溝為獄。<a class="t" id="t0631b29"></a></p>
<p><a class="verse-num-sc" id="verse-num-sc140"></a> <a class="vagga-gatha-num-sc" id="vagga-gatha-num-sc2.40"></a>如是貪無利，　　當知從癡生，<a class="t" id="t0631c01"></a><br>
愚為此害賢，　　首領分于地。」<a class="t" id="t0631c02"></a></p>
</blockquote>
<p><a class="t-linehead" id="t-linehead0631c02"></a>愚者喪財貨者，所謂喪者已盡已滅更無有<a class="t" id="t0631c03"></a>餘，是故說曰，喪財貨也。愚者無智無所覺了，<a class="t" id="t0631c04"></a>或貯聚財產，不能自食，復不施人，愚中之愚<a class="t" id="t0631c05"></a>不過此人。人有財貨，一者施與，二者自食。<a class="t" id="t0631c06"></a>然彼長者自既不食，又不施人。自不為己者，<a class="t" id="t0631c07"></a>慳嫉是也，纏裹心本，不能自解不能自為，愚<a class="t" id="t0631c08"></a>者貪財貨，愛心染著不能捨離，是故智者去<a class="t" id="t0631c09"></a>欲而守靜，是故說曰：<a class="t" id="t0631c10"></a></p>
<blockquote class="gatha">
<p><a class="verse-num-sc" id="verse-num-sc141"></a> <a class="vagga-gatha-num-sc" id="vagga-gatha-num-sc2.41"></a>「如是貪無利，　　當知從癡生，<a class="t" id="t0631c11"></a><br>
愚為此害賢，　　首領分于地。」<a class="t" id="t0631c12"></a></p>
</blockquote>
<p><a class="t-linehead" id="t-linehead0631c12"></a>時諸大會聞佛所說，歡喜而去。<a class="t" id="t0631c13"></a></p>
<blockquote class="gatha">
<p><a class="verse-num-sc" id="verse-num-sc142"></a> <a class="vagga-gatha-num-sc" id="vagga-gatha-num-sc2.42"></a>天雨七寶，　　猶欲無厭，<br>
樂少苦多，<a class="t" id="t0631c14"></a>　　覺之為賢。<a class="t" id="t0631c15"></a></p>
</blockquote>
<p><a class="t-linehead" id="t-linehead0631c15"></a>昔佛與頂生王而說此偈。是時，頂生王宮天<a class="t" id="t0631c16"></a>雨七寶七日七夜，時王臨見心無厭足，貪欲<a class="t" id="t0631c17"></a>者苦多樂少。是時，彼王遊在天上，受天五樂，<a class="t" id="t0631c18"></a>遊四方域快樂無窮，臨知欲命終受無量苦，<a class="t" id="t0631c19"></a>智者觀察恒防未然，是故說曰，覺者為賢也。<a class="t" id="t0631c20"></a></p>
<blockquote class="gatha">
<p><a class="verse-num-sc" id="verse-num-sc143"></a> <a class="vagga-gatha-num-sc" id="vagga-gatha-num-sc2.43"></a>雖有天欲，　　惠捨不貪，<br>
樂離恩愛，<a class="t" id="t0631c21"></a>　　三佛弟子。<a class="t" id="t0631c22"></a></p>
</blockquote>
<p><a class="t-linehead" id="t-linehead0631c22"></a>昔佛在摩頭羅國尼拘類園中。爾時有一比<a class="t" id="t0631c23"></a>丘，靜室坐禪形不移動，復有毒蛇床下蟠臥，<a class="t" id="t0631c24"></a>比丘為睡所屈，或低或仰。毒蛇自念：「此人見<a class="t" id="t0631c25"></a>恐必欲害我。」毒蛇即舉身投擲螫坐禪比丘。<a class="t" id="t0631c26"></a>比丘命終即生忉利天上，諸天玉女各來衛<a class="t" id="t0631c27"></a>侍，天子告曰：「汝等諸妹莫近我身，設當近者<a class="t" id="t0631c28"></a>必犯於戒。」諸女自念：「此天前身，必是沙門，故<a class="t" id="t0631c29"></a>生此間受天之福。」時諸天女，各執鏡前照，天<a class="t" id="t0632a01"></a>子見鏡，衣天之服頭串天冠，天自念言：「咄嗟<a class="t" id="t0632a02"></a>形變！云何吾身捨人形今來生天？」即自悲泣<a class="t" id="t0632a03"></a>從坐而起，行諸天闕，見諸衛從，有端正者<a class="t" id="t0632a04"></a>有醜陋者，漸從行至園坐一樹下，端坐思惟<a class="t" id="t0632a05"></a>求定三昧。池水之中有異類奇鳥，相對悲鳴<a class="t" id="t0632a06"></a>聲哀響響，鳥形若干形色不同，欲求成道不<a class="t" id="t0632a07"></a>能得辦。是時，天子盡其天壽，從三十三天<a class="t" id="t0632a08"></a>至閻浮利，到世尊所，頭面禮足叉手向佛，以<a class="t" id="t0632a09"></a>偈問義：<a class="t" id="t0632a10"></a></p>
<blockquote class="gatha">
<p><a class="verse-num-sc" id="verse-num-sc144"></a> <a class="vagga-gatha-num-sc" id="vagga-gatha-num-sc2.44"></a>「天女無數眾，　　侍衛有醜陋，<a class="t" id="t0632a11"></a><br>
後園名迷惑，　　何由而拔濟？<a class="t" id="t0632a12"></a></p>
</blockquote>
<p><a class="t-linehead" id="t-linehead0632a12"></a>「然我，世尊！竟不見諦而取命終，雖生為天受<a class="t" id="t0632a13"></a>天之福，福盡還入泰山地獄，如是流轉無有<a class="t" id="t0632a14"></a>窮已。如今處窮所向無趣，唯憑如來當見愍<a class="t" id="t0632a15"></a>念。」是時，世尊以偈報曰：<a class="t" id="t0632a16"></a></p>
<blockquote class="gatha">
<p><a class="verse-num-sc" id="verse-num-sc145"></a> <a class="vagga-gatha-num-sc" id="vagga-gatha-num-sc2.45"></a>「道名直一向，　　彼方名無畏，<a class="t" id="t0632a17"></a><br>
車名無曲戾，　　觀法所成就。」<a class="t" id="t0632a18"></a></p>
</blockquote>
<p><a class="t-linehead" id="t-linehead0632a18"></a>爾時天子聞佛所說，即於坐上諸塵垢盡得<a class="t" id="t0632a19"></a>法眼淨。爾時天子歡喜踊躍不能自勝，繞佛<a class="t" id="t0632a20"></a>七匝作禮而去。爾時世尊觀察此義尋究本<a class="t" id="t0632a21"></a>末，示現大明，亦使正法久存於世，在大眾中<a class="t" id="t0632a22"></a>而說此偈：<a class="t" id="t0632a23"></a></p>
<blockquote class="gatha">
<p><a class="verse-num-sc" id="verse-num-sc146"></a> <a class="vagga-gatha-num-sc" id="vagga-gatha-num-sc2.46"></a>「雖有天欲，　　惠捨不貪，<br>
樂離恩愛，<a class="t" id="t0632a24"></a>　　三佛弟子。」<a class="t" id="t0632a25"></a></p>
</blockquote>
<p><a class="t-linehead" id="t-linehead0632a25"></a>爾時眾會聞佛所說，歡喜而去。<a class="t" id="t0632a26"></a></p>
<blockquote class="gatha">
<p><a class="verse-num-sc" id="verse-num-sc147"></a> <a class="vagga-gatha-num-sc" id="vagga-gatha-num-sc2.47"></a>眾山盡為金，　　猶如鐵圍山，<a class="t" id="t0632a27"></a><br>
此猶無厭足，　　唯聖能覺知。<a class="t" id="t0632a28"></a></p>
</blockquote>
<p><a class="t-linehead" id="t-linehead0632a28"></a>爾時世尊亦與頂生而說此偈。未斷欲之人，<a class="t" id="t0632a29"></a>意所規郭境界方域，得一復念一，意貪無厭<a class="t" id="t0632b01"></a>足。彼頂生王由貪著故，山中大者莫過此鐵<a class="t" id="t0632b02"></a>圍，盡化為金彌滿世界，猶無厭足也。<a class="t" id="t0632b03"></a></p>
<blockquote class="gatha">
<p><a class="verse-num-sc" id="verse-num-sc148"></a> <a class="vagga-gatha-num-sc" id="vagga-gatha-num-sc2.48"></a>不觀苦原本，　　愛生焉能別？<a class="t" id="t0632b04"></a><br>
解知世愛刺，　　進意修學戒。<a class="t" id="t0632b05"></a></p>
</blockquote>
<p><a class="t-linehead" id="t-linehead0632b05"></a>不觀苦原本者，諸有眾生奔趣四方經歷嶮<a class="t" id="t0632b06"></a>難，或遇虎狼盜賊、毒虺惡鬼、荊棘深林無人<a class="t" id="t0632b07"></a>蹤跡，或遇刀劍所見屠割，復入大海遭諸眾<a class="t" id="t0632b08"></a>難，或遇暴風迴波曲折傷壞大船，或遇黑山<a class="t" id="t0632b09"></a>鬼魅墮羅剎界。由此因緣，是故說曰，不觀苦<a class="t" id="t0632b10"></a>原本也。愛生焉能別者，皆由貪欲展轉相<a class="t" id="t0632b11"></a>生也。解知世愛刺者，結使亦名為刺，四大<a class="t" id="t0632b12"></a>亦名為刺，人有此二刺，不離生死受諸苦惱。<a class="t" id="t0632b13"></a>刺者亦名愛刺，亦名見刺。進意修學戒者，進<a class="t" id="t0632b14"></a>名為智，演說幽奧，捨非就是，智慧成就。<a class="t" id="t0632b15"></a></p>
<p><span class="t-juanname">◎出曜經卷第四</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
