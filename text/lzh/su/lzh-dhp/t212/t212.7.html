<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.7">
<article>
<div class="hgroup">
<p class="division">出曜經</p>
<h1>◎戒品第七</h1>
</div>
<div class="suttainfo" id="juan9"><a class="t" id="t0654c18"></a>
<p><span class="t-juanname">出曜經卷第九</span>　<a class="t" id="t0654c13"></a><a class="t" id="t0654c14"></a><a class="t" id="t0654c15"></a><a class="t" id="t0654c16"></a><br>
<span class="t-byline">姚秦涼州沙門竺佛念譯</span><a class="t" id="t0654c17"></a></p>
</div>
<blockquote class="gatha">
<p><a class="verse-num-sc" id="verse-num-sc241"></a> <a class="vagga-gatha-num-sc" id="vagga-gatha-num-sc7.1"></a><a class="t" id="t0654c18"></a>慧人護戒，　　福致三寶，<br>
名聞得利，<a class="t" id="t0654c19"></a>　　後上天樂。<a class="t" id="t0654c20"></a></p>
</blockquote>
<p><a class="t-linehead" id="t-linehead0654c20"></a>昔佛在舍衛國祇樹給孤獨園。爾時世尊告<a class="t" id="t0654c21"></a>諸比丘：「慧人欲求三法者，常當護於禁戒。云<a class="t" id="t0654c22"></a>何為三法？一謂善者稱之慎以法律。二者設<a class="t" id="t0654c23"></a>得利養無能遏絕。三者身壞命終上生天上。<a class="t" id="t0654c24"></a>是謂持戒之人行此三法，終受其福。」爾時世<a class="t" id="t0654c25"></a>尊在大眾中而說此偈：<a class="t" id="t0654c26"></a></p>
<blockquote class="gatha">
<p><a class="verse-num-sc" id="verse-num-sc242"></a> <a class="vagga-gatha-num-sc" id="vagga-gatha-num-sc7.2"></a>「慧人護戒，　　福致三寶，<br>
名聞得利，<a class="t" id="t0654c27"></a>　　後上天樂。</p>
<p><a class="verse-num-sc" id="verse-num-sc243"></a> <a class="vagga-gatha-num-sc" id="vagga-gatha-num-sc7.3"></a>常見法處，　　護戒為明，<a class="t" id="t0654c28"></a><br>
得成真見，　　輩中吉祥。　</p>
<p><a class="verse-num-sc" id="verse-num-sc244"></a> <a class="vagga-gatha-num-sc" id="vagga-gatha-num-sc7.4"></a>持戒者安，<a class="t" id="t0654c29"></a>　　令身無惱，<br>
夜臥恬惔，　　寤則常歡。」<a class="t" id="t0655a01"></a></p>
</blockquote>
<p><a class="t-linehead" id="t-linehead0655a01"></a>爾時眾會聞佛所說，歡喜奉行。<a class="t" id="t0655a02"></a></p>
<blockquote class="gatha">
<p><a class="verse-num-sc" id="verse-num-sc245"></a> <a class="vagga-gatha-num-sc" id="vagga-gatha-num-sc7.5"></a>戒終老安，　　戒善安止，<br>
慧為人寶，<a class="t" id="t0655a03"></a>　　福盜不取。<a class="t" id="t0655a04"></a></p>
</blockquote>
<p><a class="t-linehead" id="t-linehead0655a04"></a>戒終老安者，持戒之人雖復年耆老朽，天龍<a class="t" id="t0655a05"></a>神祇常隨護助，阿須倫、迦留羅、真陀羅、摩休<a class="t" id="t0655a06"></a>勒、人與非人，鳩槃荼、匹奢遮、羅殺鬼，如此等<a class="t" id="t0655a07"></a>類常護長老持戒之人，晝夜禁衛如影隨形，<a class="t" id="t0655a08"></a>是故說曰，戒終老安也。戒善安止者，若有眾<a class="t" id="t0655a09"></a>生信向如來信根成就，信有二業：一無狐<a class="t" id="t0655a10"></a>疑信，二有根本信。在諸眾中，若沙門梵志<a class="t" id="t0655a11"></a>婆羅門眾、梵眾魔眾，不能使持戒之人迴心<a class="t" id="t0655a12"></a>就惡，為天人所供養，是故說曰，戒善安止也。<a class="t" id="t0655a13"></a>慧為人寶者，慧者，亦名為光，亦名為明，亦名<a class="t" id="t0655a14"></a>為炬，亦名為錠，亦名為眼，亦名為日，亦名<a class="t" id="t0655a15"></a>為月，亦名為大火聚，亦名諸法之暉曜，猶如<a class="t" id="t0655a16"></a>世人多財珍寶乃得居里，慧人寶者亦復如<a class="t" id="t0655a17"></a>是，功德慧明二事具者乃名為人寶，是故說<a class="t" id="t0655a18"></a>曰，慧為人寶也。福盜不取，猶如《雜阿含》契經<a class="t" id="t0655a19"></a>說：「有天至如來所而問斯義：『何物火不燒？何<a class="t" id="t0655a20"></a>物風不飄？何物風不動？何物水不漬？何物地<a class="t" id="t0655a21"></a>不敗？何物王盜賊暴雷所不損？何物在庫藏<a class="t" id="t0655a22"></a>不守不耗損？』爾時世尊告彼天曰：『福火不燒，<a class="t" id="t0655a23"></a>福風不動，福水不漬，福地不敗，福王賊不劫，<a class="t" id="t0655a24"></a>暴雷無所害，福致諸庫藏，不守亦不損。』」爾時<a class="t" id="t0655a25"></a>諸天聞佛所說歡喜踊躍，復以此偈讚頌如<a class="t" id="t0655a26"></a>來：<a class="t" id="t0655a27"></a></p>
<blockquote class="gatha">
<p><a class="verse-num-sc" id="verse-num-sc246"></a> <a class="vagga-gatha-num-sc" id="vagga-gatha-num-sc7.6"></a>「善哉世最勝，　　為現世光明，<a class="t" id="t0655a28"></a><br>
我等修善行，　　得受諸天福。」<a class="t" id="t0655a29"></a></p>
</blockquote>
<p><a class="t-linehead" id="t-linehead0655a29"></a>是時，諸天復重以頌問曰：<a class="t" id="t0655b01"></a></p>
<blockquote class="gatha">
<p><a class="verse-num-sc" id="verse-num-sc247"></a> <a class="vagga-gatha-num-sc" id="vagga-gatha-num-sc7.7"></a>「何終為善？　　何善安止？<br>
何為人寶？<a class="t" id="t0655b02"></a>　　何盜不取？」<a class="t" id="t0655b03"></a></p>
</blockquote>
<p><a class="t-linehead" id="t-linehead0655b03"></a>世尊以頌報曰：<a class="t" id="t0655b04"></a></p>
<blockquote class="gatha">
<p><a class="verse-num-sc" id="verse-num-sc248"></a> <a class="vagga-gatha-num-sc" id="vagga-gatha-num-sc7.8"></a>「戒終老安，　　戒善安止，<br>
慧為人寶，<a class="t" id="t0655b05"></a>　　福盜不取。」<a class="t" id="t0655b06"></a></p>
</blockquote>
<p><a class="t-linehead" id="t-linehead0655b06"></a>時彼天人聞佛所說，戢在心懷，即從坐起繞<a class="t" id="t0655b07"></a>佛三匝，忽然不現還於天上。<a class="t" id="t0655b08"></a></p>
<blockquote class="gatha">
<p><a class="verse-num-sc" id="verse-num-sc249"></a> <a class="vagga-gatha-num-sc" id="vagga-gatha-num-sc7.9"></a>修戒布施，　　作福為福，<br>
從是適彼，<a class="t" id="t0655b09"></a>　　常到安處。<a class="t" id="t0655b10"></a></p>
</blockquote>
<p><a class="t-linehead" id="t-linehead0655b10"></a>修戒布施者，施有二事，若持戒牢固兼行布<a class="t" id="t0655b11"></a>施，於天世間自然受善報，若施持戒之人多<a class="t" id="t0655b12"></a>獲果報。是故說曰，持戒布施也。作福為福者，<a class="t" id="t0655b13"></a>或復有人持戒完具，不廣多聞，所獲功德蓋<a class="t" id="t0655b14"></a>不足言；若復有人持戒完，具加復大智多聞<a class="t" id="t0655b15"></a>惠施，彼者獲福無量。是故說曰，作福為福也。<a class="t" id="t0655b16"></a>從是適彼者，從今世至後世，心常歡悅心無<a class="t" id="t0655b17"></a>悔悋，是故說曰，從是適彼。常到安處者，冀望<a class="t" id="t0655b18"></a>具足，自然歡樂心意悅豫，自知戒具布施清<a class="t" id="t0655b19"></a>淨，必受功報不墮邪部，晝夜歡喜不懷熱惱，<a class="t" id="t0655b20"></a>施持戒人及多聞者亦復如是，是故說曰，常<a class="t" id="t0655b21"></a>到安處。<a class="t" id="t0655b22"></a></p>
<blockquote class="gatha">
<p><a class="verse-num-sc" id="verse-num-sc250"></a> <a class="vagga-gatha-num-sc" id="vagga-gatha-num-sc7.10"></a>比丘立戒，　　守攝諸根，<br>
食知自節，<a class="t" id="t0655b23"></a>　　寤意令應。<a class="t" id="t0655b24"></a></p>
</blockquote>
<p><a class="t-linehead" id="t-linehead0655b24"></a>比丘立戒者，執志堅固不可沮壞，不為色聲<a class="t" id="t0655b25"></a>香味細滑法所牽，是故說曰，比丘立戒也。守<a class="t" id="t0655b26"></a>攝諸根者，具足眼根耳鼻舌身根意根，皆悉<a class="t" id="t0655b27"></a>具足無所缺漏，意不錯亂亦無他念，盡隨諸<a class="t" id="t0655b28"></a>根修其妙行，是故說曰，守攝諸根也。食知自<a class="t" id="t0655b29"></a>節者，量腹而食，亦不畜積亦不貪餮。尊者曇<a class="t" id="t0655c01"></a>摩難提說曰：「多食致患苦，少食氣力衰，處中<a class="t" id="t0655c02"></a>而食者，如稱無高下。」尊者僧迦羅剎造立《修<a class="t" id="t0655c03"></a>行經》亦作是說：「猶如多捕眾鳥藏在大器，隨<a class="t" id="t0655c04"></a>時瞻視養食以時，毛尾既長隨時剪落，選其<a class="t" id="t0655c05"></a>肥者日用供厨。中有一鳥內自思惟：『若我食<a class="t" id="t0655c06"></a>多肥則致死，若餓不食復致喪身。宜自料量，<a class="t" id="t0655c07"></a>少食損膚衣毛悅澤，當從籠出。』如其所念即<a class="t" id="t0655c08"></a>便少食，衣毛悅澤便從其願。」彼修行人亦復<a class="t" id="t0655c09"></a>如是，內自校計，如我多食便自瞢瞢不得修<a class="t" id="t0655c10"></a>道，不獲思惟善法，諸惡法日夜滋甚，貪欲瞋<a class="t" id="t0655c11"></a>恚愚癡皆由多食，不獲至竟。佛契經說多食<a class="t" id="t0655c12"></a>之人有五苦患。云何為五？一者大便數，二者<a class="t" id="t0655c13"></a>小便數，三者饒睡眠，四者身重不堪修業，五<a class="t" id="t0655c14"></a>者多患食不消化。多食之人有此五苦，自墜<a class="t" id="t0655c15"></a>苦際不至究竟，是故佛說食知自節也。悟意<a class="t" id="t0655c16"></a>令應者，晝夜警悟係意在禪，若睡欲至，時當<a class="t" id="t0655c17"></a>舒一脚垂於床下，若睡纏綿不解，當垂兩脚<a class="t" id="t0655c18"></a>到於床下，若睡重當經行，經行睡重者以水<a class="t" id="t0655c19"></a>灑面，若復不解，仰觀星宿以寤其志，初夜中<a class="t" id="t0655c20"></a>夜後夜令無懈怠。是故說曰，寤意令應。<a class="t" id="t0655c21"></a></p>
<blockquote class="gatha">
<p><a class="verse-num-sc" id="verse-num-sc251"></a> <a class="vagga-gatha-num-sc" id="vagga-gatha-num-sc7.11"></a>意常覺悟，　　晝夜力學，<br>
漏盡意解，<a class="t" id="t0655c22"></a>　　可致泥洹。<a class="t" id="t0655c23"></a></p>
</blockquote>
<p><a class="t-linehead" id="t-linehead0655c23"></a>意常覺寤者，身口意常得覺寤，婬怒癡至<a class="t" id="t0655c24"></a>尋能除斷，不遇煩惱所遊安隱，是故說曰，意<a class="t" id="t0655c25"></a>常覺寤。晝夜力學，晝習夜亦爾，夜習晝亦<a class="t" id="t0655c26"></a>爾，初夜中夜後夜亦復如是，持心專一無他<a class="t" id="t0655c27"></a>異念，唯從於道思惟心所念法，是故說曰，晝<a class="t" id="t0655c28"></a>夜力學。漏盡意解者，意勇剛強乃能盡漏，持<a class="t" id="t0655c29"></a>心懈慢者，不能盡漏、不能精勤於行，是故退<a class="t" id="t0656a01"></a>轉墮於凡夫部。然彼行人晝夜精勤如救頭<a class="t" id="t0656a02"></a>然，持心勇捍不慮嶮難，志崇斷結滅漏為<a class="t" id="t0656a03"></a>先，是故說曰，漏盡意解也。可致泥洹者，眾行<a class="t" id="t0656a04"></a>已辦，世患諸惱永不復生，求入泥洹大化諸<a class="t" id="t0656a05"></a>結，縛著染污人者隱而不起，趣泥洹境無有<a class="t" id="t0656a06"></a>罣礙，捨現在業入泥洹境，是故說曰，可致泥<a class="t" id="t0656a07"></a>洹也。<a class="t" id="t0656a08"></a></p>
<blockquote class="gatha">
<p><a class="verse-num-sc" id="verse-num-sc252"></a> <a class="vagga-gatha-num-sc" id="vagga-gatha-num-sc7.12"></a>慧者立禁戒，　　專心習其智，<a class="t" id="t0656a09"></a><br>
比丘無熱惱，　　可果盡苦際。<a class="t" id="t0656a10"></a></p>
</blockquote>
<p><a class="t-linehead" id="t-linehead0656a10"></a>慧者立禁戒者，戒不移動，善住牢固亦不可<a class="t" id="t0656a11"></a>移，慧者除去愚闇，終不處在愚惑之中，猶如<a class="t" id="t0656a12"></a>猛將身被重鎧，手無劍者則不能剋定強敵，<a class="t" id="t0656a13"></a>有劍無鎧者亦復不能降彼強敵。若使猛將<a class="t" id="t0656a14"></a>身被重鎧手執利劍，前後固嶮與賊共戰，必<a class="t" id="t0656a15"></a>有所辦則無狐疑。修行之人亦復如是，身被<a class="t" id="t0656a16"></a>戒鎧心無慧劍者，則不能壞結使原首，正使<a class="t" id="t0656a17"></a>有慧身無戒鎧，則不能壞其結使。若彼猛將<a class="t" id="t0656a18"></a>身被戒鎧心執慧劍，前後固嶮與結使共戰，<a class="t" id="t0656a19"></a>必能果辦。是故說曰，慧者立禁戒也。專心習<a class="t" id="t0656a20"></a>智者，以慧鍊心尋究諸垢，猶如鑛鐵數入百<a class="t" id="t0656a21"></a>鍊之爐，柔可為剛偽可為真，猶如大海日夜<a class="t" id="t0656a22"></a>沸動，濁滓下沈變成寶珍。人亦如是，晝夜役<a class="t" id="t0656a23"></a>心不止便獲果證。是故說曰，專心習智也。<a class="t" id="t0656a24"></a>比丘無熱惱者，雖復天地融爛，形處其中終<a class="t" id="t0656a25"></a>不熱惱無所傷損。何以故？比丘立根得力，志<a class="t" id="t0656a26"></a>不退還所願必果。比丘者，壞諸結使永盡無<a class="t" id="t0656a27"></a>餘，身被袈裟手執應器，到時詣家正慚愧顏，<a class="t" id="t0656a28"></a>獲施無麤細，願及滅度，故曰比丘。是故說曰，<a class="t" id="t0656a29"></a>比丘無熱惱也。可果盡苦際者，盡其苦原永<a class="t" id="t0656b01"></a>滅無餘，更不復涉歷苦難，從是苦滅功福日<a class="t" id="t0656b02"></a>滋，是故說曰，可果盡苦際。<a class="t" id="t0656b03"></a></p>
<blockquote class="gatha">
<p><a class="verse-num-sc" id="verse-num-sc253"></a> <a class="vagga-gatha-num-sc" id="vagga-gatha-num-sc7.13"></a>以戒降心，　　守意正定，<br>
內學止觀，<a class="t" id="t0656b04"></a>　　無忘正智。<a class="t" id="t0656b05"></a></p>
</blockquote>
<p><a class="t-linehead" id="t-linehead0656b05"></a>以戒降心者，常係心不失，亦不遊蕩縱逸，是<a class="t" id="t0656b06"></a>故說曰，以戒降心也。守意正定者，定有三<a class="t" id="t0656b07"></a>品，或善不善無記，護善定者，不使不善定得<a class="t" id="t0656b08"></a>伺其便，恒念思惟：「吾今已獲正定，要究竟<a class="t" id="t0656b09"></a>原本，何緣使不善定錯亂其間？」是故說曰，<a class="t" id="t0656b10"></a>守護正定也。內學止觀者，常念係心念明，除<a class="t" id="t0656b11"></a>去闇冥為示炬錠，觀察愛根推尋癡本，止而<a class="t" id="t0656b12"></a>不生，是故說曰，內學止觀。無忘正智者，智之<a class="t" id="t0656b13"></a>所照無往不在，心念智隨，如兩牛共一軛，猶<a class="t" id="t0656b14"></a>如漏盡通役形輕重，以身持心以心持身，身<a class="t" id="t0656b15"></a>心已應所適無礙石壁皆過，斯為鍊心入微<a class="t" id="t0656b16"></a>鍊微入身，心念形隨無所觸礙。是故說曰，無<a class="t" id="t0656b17"></a>忘正智也。<a class="t" id="t0656b18"></a></p>
<blockquote class="gatha">
<p><a class="verse-num-sc" id="verse-num-sc254"></a> <a class="vagga-gatha-num-sc" id="vagga-gatha-num-sc7.14"></a>蠲除諸垢，　　盡慢勿生，<br>
終身求法，<a class="t" id="t0656b19"></a>　　勿暫離聖。<a class="t" id="t0656b20"></a></p>
</blockquote>
<p><a class="t-linehead" id="t-linehead0656b20"></a>蠲除諸垢者，意中諸垢縛使縛著，諸受陰入<a class="t" id="t0656b21"></a>已盡已滅，無復莖節枝葉，是故說曰，蠲除諸<a class="t" id="t0656b22"></a>垢。盡慢勿生者，憍慢增上慢執意持心，制慢<a class="t" id="t0656b23"></a>使滅，陰種結種二迹俱滅，是故說曰，盡慢勿<a class="t" id="t0656b24"></a>生也。終身求法者，夫言身者，皆是形器之數，<a class="t" id="t0656b25"></a>結亦名身，陰身聚身養生之業，亦名為身，象<a class="t" id="t0656b26"></a>馬車步四色兵眾，亦名為身。身中甚者莫過<a class="t" id="t0656b27"></a>結身，能壞結身求正法者是謂離縛，不處有<a class="t" id="t0656b28"></a>為不念七處三觀，真佛弟子與堅信堅法相應，<a class="t" id="t0656b29"></a>能壞結聚，是故說曰，終身求法也。勿暫離聖<a class="t" id="t0656c01"></a>者，常念從賢聖紹繼宗徒，心所喜樂。賢聖所<a class="t" id="t0656c02"></a>居，其事有三智：諸結使盡一智也，有餘泥洹<a class="t" id="t0656c03"></a>界二智也，無餘泥洹界三智也。是故說曰，勿<a class="t" id="t0656c04"></a>暫離聖也。<a class="t" id="t0656c05"></a></p>
<blockquote class="gatha">
<p><a class="verse-num-sc" id="verse-num-sc255"></a> <a class="vagga-gatha-num-sc" id="vagga-gatha-num-sc7.15"></a>戒定慧解，　　是當善惟，<br>
都已離垢，<a class="t" id="t0656c06"></a>　　無禍除有。<a class="t" id="t0656c07"></a></p>
</blockquote>
<p><a class="t-linehead" id="t-linehead0656c07"></a>戒定慧解者，彼修行人，戒品定品慧品三業<a class="t" id="t0656c08"></a>具足以自纓絡，摧結使聚何往不壞。猶如國<a class="t" id="t0656c09"></a>王財富人盛才技過人，便能安恤國民，外寇<a class="t" id="t0656c10"></a>不加。今此行人亦復如是，三業<span class="corr" title="[貝&gt;具]">具</span>足，壞結使<a class="t" id="t0656c11"></a>寇亦無疑難，戒為立志，定撿亂心，慧斷結使，<a class="t" id="t0656c12"></a>是故說曰，戒定慧解也。是當善惟者，思惟三<a class="t" id="t0656c13"></a>品晝夜履行初不遠離，是故說曰，是當善惟<a class="t" id="t0656c14"></a>也。都已離垢者，所弘究竟，知生死苦，於中拔<a class="t" id="t0656c15"></a>濟，極淨無瑕亦無諸垢，是故說曰，都已離垢<a class="t" id="t0656c16"></a>也。無禍除有者，已離苦惱鼎沸之患，盡諸三<a class="t" id="t0656c17"></a>有更不受胎，如實知之，是故說曰，無禍除有<a class="t" id="t0656c18"></a>也。<a class="t" id="t0656c19"></a></p>
<blockquote class="gatha">
<p><a class="verse-num-sc" id="verse-num-sc256"></a> <a class="vagga-gatha-num-sc" id="vagga-gatha-num-sc7.16"></a>著解則度，　　餘不復生，<br>
越諸魔界，<a class="t" id="t0656c20"></a>　　如日清明。<a class="t" id="t0656c21"></a></p>
</blockquote>
<p><a class="t-linehead" id="t-linehead0656c21"></a>著解則度者，行有六品，欲界色界無色界結<a class="t" id="t0656c22"></a>聚縛垢，欲界所出癡慢愚惑以自纏絡，是故<a class="t" id="t0656c23"></a>說曰，著解則度也。餘不復生者，彼修行人思<a class="t" id="t0656c24"></a>惟觀察如實知之，即求方便求滅彼結，生死<a class="t" id="t0656c25"></a>已盡更不受胎，梵行已立所作已辦，是故說<a class="t" id="t0656c26"></a>曰，餘不復生也。越諸魔界者，六天以下皆<a class="t" id="t0656c27"></a>是魔界，多諸苦惱閉塞道心，不令人至無為<a class="t" id="t0656c28"></a>之處。閻浮利內有異類眾生，名曰摩佉，晝則<a class="t" id="t0656c29"></a>隱藏處在生熟藏間墮魔部界，是謂欲界為<a class="t" id="t0657a01"></a>魔所害多諸患禍。賢聖之人越於邪境，是故<a class="t" id="t0657a02"></a>說曰，越諸魔界。如日清明者，猶如日明無有<a class="t" id="t0657a03"></a>五蔽。云何為五蔽？一者雲，二者烟，三者塵，<a class="t" id="t0657a04"></a>四者霧，五者阿須倫手。無此五患者即日月<a class="t" id="t0657a05"></a>清明。修行比丘亦復如是，離五陰蓋。云何為<a class="t" id="t0657a06"></a>五蓋？一者貪欲蓋，二者瞋恚蓋，三者睡眠<a class="t" id="t0657a07"></a>蓋，四者調戲蓋，五者疑蓋。修行比丘離此<a class="t" id="t0657a08"></a>五蓋者，即得清明內外通達如紫磨金，是故<a class="t" id="t0657a09"></a>說曰，如日清明。<a class="t" id="t0657a10"></a></p>
<blockquote class="gatha">
<p><a class="verse-num-sc" id="verse-num-sc257"></a> <a class="vagga-gatha-num-sc" id="vagga-gatha-num-sc7.17"></a>狂惑自恣，　　比丘外避，<br>
戒定慧行，<a class="t" id="t0657a11"></a>　　求滿勿離。<a class="t" id="t0657a12"></a></p>
</blockquote>
<p><a class="t-linehead" id="t-linehead0657a12"></a>狂惑自恣者，愚惑凡夫所行卒暴，猶如猨猴<a class="t" id="t0657a13"></a>捨一取一，心如疾風馳念萬端，是故說曰，狂<a class="t" id="t0657a14"></a>惑自恣也。比丘外避者，持行如水、忍恕如<a class="t" id="t0657a15"></a>地，所謂比丘不猗豪族能，自制情閉塞六<a class="t" id="t0657a16"></a>門，乃謂比丘，是故說曰，比丘外避。戒定慧<a class="t" id="t0657a17"></a>行者，戒品定品慧品晝夜精勤不興放逸，欲<a class="t" id="t0657a18"></a>度巨海當乘大舫，欲趣滅度當須戒定慧行，<a class="t" id="t0657a19"></a>損不善法增益善法，違此正教不順法律者，<a class="t" id="t0657a20"></a>則於佛法聖眾便有相累。是故說曰，戒定慧<a class="t" id="t0657a21"></a>行，求滿勿離也。<a class="t" id="t0657a22"></a></p>
<blockquote class="gatha">
<p><a class="verse-num-sc" id="verse-num-sc258"></a> <a class="vagga-gatha-num-sc" id="vagga-gatha-num-sc7.18"></a>既不自恣，　　又不想念，<br>
是故捨慢，<a class="t" id="t0657a23"></a>　　如是不生。<a class="t" id="t0657a24"></a></p>
</blockquote>
<p><a class="t-linehead" id="t-linehead0657a24"></a>既不自恣者，不馳於色聲香味細滑法，是故<a class="t" id="t0657a25"></a>說曰，既不自恣也。又不想念者，心所念法於<a class="t" id="t0657a26"></a>其中間唯修定意，亦不想念色聲香味細滑<a class="t" id="t0657a27"></a>法，是故說曰，又不想念也。是故捨慢者，內思<a class="t" id="t0657a28"></a>止觀制去意亂，恒入定意，不得布現憍慢色<a class="t" id="t0657a29"></a>聲香味細滑法，是故說曰捨慢也。如是不生<a class="t" id="t0657b01"></a>者，猶如彼不在色聲香味細滑法，心所念法<a class="t" id="t0657b02"></a>亦復如是，心之所念猶如天雨、如車翻棄穀，<a class="t" id="t0657b03"></a>心所念惡復多於彼，是故說曰，如是不生也。<a class="t" id="t0657b04"></a></p>
<blockquote class="gatha">
<p><a class="verse-num-sc" id="verse-num-sc259"></a> <a class="vagga-gatha-num-sc" id="vagga-gatha-num-sc7.19"></a>智者學牢固，　　於諸禁戒律，<a class="t" id="t0657b05"></a><br>
直趣泥洹路，　　速得至滅度。<a class="t" id="t0657b06"></a></p>
</blockquote>
<p><a class="t-linehead" id="t-linehead0657b06"></a>智者學牢固者，承佛教誡，受師訓誨去邪就<a class="t" id="t0657b07"></a>正，心常堅固不為弊心沮壞，是故說曰，智<a class="t" id="t0657b08"></a>者學牢固也。於諸禁戒律者，隨時行道守護<a class="t" id="t0657b09"></a>禁戒，智者所修非愚者所行，是故說曰，於諸<a class="t" id="t0657b10"></a>禁戒律也。直趣泥洹路者，永息無為亦無終<a class="t" id="t0657b11"></a>始寂滅無生，是故說曰，直趣泥洹路也。速得<a class="t" id="t0657b12"></a>至滅度者，中間無礙，猶河暴溢盡趣於海，是<a class="t" id="t0657b13"></a>故說曰，速得至滅度。<a class="t" id="t0657b14"></a></p>
<blockquote class="gatha">
<p><a class="verse-num-sc" id="verse-num-sc260"></a> <a class="vagga-gatha-num-sc" id="vagga-gatha-num-sc7.20"></a>華香不逆風，　　芙蓉栴檀香，<a class="t" id="t0657b15"></a><br>
德香逆風熏，　　德人遍聞香。<a class="t" id="t0657b16"></a></p>
</blockquote>
<p><a class="t-linehead" id="t-linehead0657b16"></a>昔佛在羅閱祇迦蘭陀竹園所。爾時尊者大<a class="t" id="t0657b17"></a>迦葉在耆闍崛山中，然大迦葉生長豪族，身<a class="t" id="t0657b18"></a>體柔軟食則甘細不曾麤<span class="gaiji">［麩-夫＋廣］<!--gaiji,,1[麩-夫＋廣],2&#x2A37F;,3--></span>，意所開化多愍<a class="t" id="t0657b19"></a>貧窮，至貧家乞得食麤惡，食便生疾，內風變<a class="t" id="t0657b20"></a>動遂成暴下。是時世尊告大目連：「汝今隨我<a class="t" id="t0657b21"></a>問諸疾人。」對曰：「如是。」世尊即將目連詣耆闍<a class="t" id="t0657b22"></a>崛山，時大迦葉獨坐閑房，無有瞻病之人，如<a class="t" id="t0657b23"></a>來即往詣大迦葉窟。迦葉見佛欲從坐起，爾<a class="t" id="t0657b24"></a>時世尊告大迦葉曰：「汝今抱患但坐勿起，吾<a class="t" id="t0657b25"></a>自有坐具自隨。」爾時世尊知而問迦葉曰：「汝<a class="t" id="t0657b26"></a>今獨空房無有瞻視病者，云何能樂此空山<a class="t" id="t0657b27"></a>中？」時釋提桓因在迦葉後立，時大迦葉白世<a class="t" id="t0657b28"></a>尊曰，而說此偈：<a class="t" id="t0657b29"></a></p>
<blockquote class="gatha">
<p><a class="verse-num-sc" id="verse-num-sc261"></a> <a class="vagga-gatha-num-sc" id="vagga-gatha-num-sc7.21"></a>「捨天王位，　　為德不惓，<br>
心懷歡喜，<a class="t" id="t0657c01"></a>　　<span class="corr" title="[枸&gt;拘] cf.【麗】">拘</span>翼瞻視。」<a class="t" id="t0657c02"></a></p>
</blockquote>
<p><a class="t-linehead" id="t-linehead0657c02"></a>爾時世尊告釋提桓因而說此偈：<a class="t" id="t0657c03"></a></p>
<blockquote class="gatha">
<p><a class="verse-num-sc" id="verse-num-sc262"></a> <a class="vagga-gatha-num-sc" id="vagga-gatha-num-sc7.22"></a>「天身性清淨，　　香熏以自塗，<a class="t" id="t0657c04"></a><br>
云何降神意，　　瞻視臭穢身？」<a class="t" id="t0657c05"></a></p>
</blockquote>
<p><a class="t-linehead" id="t-linehead0657c05"></a>爾時釋提桓因叉手合掌而白佛言，重說此<a class="t" id="t0657c06"></a>偈：<a class="t" id="t0657c07"></a></p>
<blockquote class="gatha">
<p><a class="verse-num-sc" id="verse-num-sc263"></a> <a class="vagga-gatha-num-sc" id="vagga-gatha-num-sc7.23"></a>「最勝今當知，　　戒香無等倫，<a class="t" id="t0657c08"></a><br>
我今嗅功德，　　不計醜陋形。<a class="t" id="t0657c09"></a></p>
</blockquote>
<p><a class="t-linehead" id="t-linehead0657c09"></a>「然今世尊！天上諸香增熾結本長益塵勞，賢<a class="t" id="t0657c10"></a>聖戒香斷諸結使，閉塞禍門不漏諸欲。然今<a class="t" id="t0657c11"></a>世尊！如此凡香流轉生死涉歷劫數，不能令<a class="t" id="t0657c12"></a>人永入寂靜，賢聖戒香億千百劫時時乃有。」<a class="t" id="t0657c13"></a>爾時世尊微察釋提桓因而說此偈：<a class="t" id="t0657c14"></a></p>
<blockquote class="gatha">
<p><a class="verse-num-sc" id="verse-num-sc264"></a> <a class="vagga-gatha-num-sc" id="vagga-gatha-num-sc7.24"></a>「善哉天帝因，　　今意甚希有，<a class="t" id="t0657c15"></a><br>
能於放逸中，　　攝意修德本。」<a class="t" id="t0657c16"></a></p>
</blockquote>
<p><a class="t-linehead" id="t-linehead0657c16"></a>爾時世尊因此法本，處在大眾而說此頌：<a class="t" id="t0657c17"></a></p>
<blockquote class="gatha">
<p><a class="verse-num-sc" id="verse-num-sc265"></a> <a class="vagga-gatha-num-sc" id="vagga-gatha-num-sc7.25"></a>「華香不逆風，　　芙蓉旃檀香，<a class="t" id="t0657c18"></a><br>
德香逆風熏，　　德人遍聞香。」<a class="t" id="t0657c19"></a></p>
</blockquote>
<p><a class="t-linehead" id="t-linehead0657c19"></a>夫世間諸華香，盡順風香不逆風香；戒德之<a class="t" id="t0657c20"></a>香亦逆風香亦順風香。世間華香齊熏欲界<a class="t" id="t0657c21"></a>不熏色界，或直熏一方不熏三方；持戒之香<a class="t" id="t0657c22"></a>香徹十方。華香逼近乃別；持戒之香上徹一<a class="t" id="t0657c23"></a>究竟天。是故說曰，華香不逆風，德人遍聞香。<a class="t" id="t0657c24"></a></p>
<blockquote class="gatha">
<p><a class="verse-num-sc" id="verse-num-sc266"></a> <a class="vagga-gatha-num-sc" id="vagga-gatha-num-sc7.26"></a>旃檀多香，　　青蓮芳華，<br>
雖謂是真，<a class="t" id="t0657c25"></a>　　不如戒香。<a class="t" id="t0657c26"></a></p>
</blockquote>
<p><a class="t-linehead" id="t-linehead0657c26"></a>旃檀多香者，諸世所說，沈水、木榓、旃檀、都良，<a class="t" id="t0657c27"></a>此是根香。華香者，青蓮、芙蓉、瞻蔔、須乾提末、<a class="t" id="t0657c28"></a>須乾提華，至解脫華、純日精華、分陀利華，如<a class="t" id="t0657c29"></a>是眾華數十百種，於持戒香，百倍千倍萬倍巨<a class="t" id="t0658a01"></a>億萬倍不可以譬喻為比，非心所思非意所<a class="t" id="t0658a02"></a>度。今此眾香隨人一世現身娛樂，不能隨人<a class="t" id="t0658a03"></a>至於後世；持戒之香現世蒙祐，於百千劫未<a class="t" id="t0658a04"></a>曾唐捐。是故說曰，雖謂是真，不如戒香也。<a class="t" id="t0658a05"></a></p>
<blockquote class="gatha">
<p><a class="verse-num-sc" id="verse-num-sc267"></a> <a class="vagga-gatha-num-sc" id="vagga-gatha-num-sc7.27"></a>華香氣微，　　不可謂真，<br>
持戒之香，<a class="t" id="t0658a06"></a>　　到天殊勝。<a class="t" id="t0658a07"></a></p>
</blockquote>
<p><a class="t-linehead" id="t-linehead0658a07"></a>華香氣微者，旃檀木榓中國所貴邊土所無；<a class="t" id="t0658a08"></a>戒德之香，上熏過諸天，下徹十方，彌滿世界<a class="t" id="t0658a09"></a>無不聞者。是故說曰，華香氣微，不可謂真。持<a class="t" id="t0658a10"></a>戒之香，到天殊勝者，忉利諸天縱情放意所<a class="t" id="t0658a11"></a>念自由，猶尚歎譽持戒之人，修善得福為惡<a class="t" id="t0658a12"></a>墮罪，諸在戒品定品慧品解脫見慧品度知<a class="t" id="t0658a13"></a>見品，可敬可貴為無上道。何以故？如此之人，<a class="t" id="t0658a14"></a>為人導師牽示正路，開人愚冥令見慧明。是<a class="t" id="t0658a15"></a>故說曰，持戒之香，到天殊勝。<a class="t" id="t0658a16"></a></p>
<blockquote class="gatha">
<p><a class="verse-num-sc" id="verse-num-sc268"></a> <a class="vagga-gatha-num-sc" id="vagga-gatha-num-sc7.28"></a>戒具成就，　　定意度脫，<br>
魔迷失道，<a class="t" id="t0658a17"></a>　　魔不知道。<a class="t" id="t0658a18"></a></p>
</blockquote>
<p><a class="t-linehead" id="t-linehead0658a18"></a>戒具成就者，四部之眾，比丘比丘尼優婆塞<a class="t" id="t0658a19"></a>優婆夷，斯戒具清淨無有毫釐缺漏，魔王雖<a class="t" id="t0658a20"></a>有豪勢，統領欲界於中獨尊，然不能知四部<a class="t" id="t0658a21"></a>之眾所獲果證，亦復不知從何道果得盡漏<a class="t" id="t0658a22"></a>結。是時弊魔口與心語：「此諸黑服之士，剃髮<a class="t" id="t0658a23"></a>露<span class="corr" title="[譬&gt;臂] cf.【麗】">臂</span>偏袒右肩，修禪習定，或有進至離我<a class="t" id="t0658a24"></a>濁境，或有往還不由我教，或有永滅不知神<a class="t" id="t0658a25"></a>識所處，或有捨壽知識所趣。」是故說曰，魔迷<a class="t" id="t0658a26"></a>於道，魔不知道。<a class="t" id="t0658a27"></a></p>
<blockquote class="gatha">
<p><a class="verse-num-sc" id="verse-num-sc269"></a> <a class="vagga-gatha-num-sc" id="vagga-gatha-num-sc7.29"></a>此道為究竟，　　此道無有上，<a class="t" id="t0658a28"></a><br>
向得能究原，　　禪定是縛魔。<a class="t" id="t0658a29"></a></p>
</blockquote>
<p><a class="t-linehead" id="t-linehead0658a29"></a>此道為究竟者，安隱無為快樂無窮，趣向一<a class="t" id="t0658b01"></a>道至泥洹門，是故說曰，此道為究竟也。此道<a class="t" id="t0658b02"></a>無有上者，於此道更無有上，諸天龍鬼敬心<a class="t" id="t0658b03"></a>承事興致供養。尊者舍利弗有一沙彌，名曰<a class="t" id="t0658b04"></a>純頭，長年八歲得六神通，飛騰虛空至阿耨<a class="t" id="t0658b05"></a>泉。有五通梵志名曰須拔，亦至彼泉。時彼耨<a class="t" id="t0658b06"></a>泉守泉青衣鬼，驅逐五通梵志，瓦石打擲不<a class="t" id="t0658b07"></a>使逼近神泉，純頭沙彌乘虛空至，彼青衣神<a class="t" id="t0658b08"></a>鬼數百之眾皆前迎逆，或前收攝衣者，或持<a class="t" id="t0658b09"></a>淨水洗手足者，或以淨巾拂拭首面者，或以<a class="t" id="t0658b10"></a>香湯沐浴身體者。須拔梵志放聲說曰：「我今<a class="t" id="t0658b11"></a>以得五通神德無量，力能移山住流迴轉，天<a class="t" id="t0658b12"></a>地猶掌迴珠，自學道以來百二十餘年，勞形<a class="t" id="t0658b13"></a>苦體形神疲極。或事五明，四處然火日光上<a class="t" id="t0658b14"></a>照，或臥灰糞，或臥荊棘，嶮難之中無道不學。<a class="t" id="t0658b15"></a>然更驅逐不得至泉。然此黑衣小兒，年在七<a class="t" id="t0658b16"></a>八未離乳哺，身體穢臭故存，然更待敬過重<a class="t" id="t0658b17"></a>迎逆承事。用何等故？」時青衣鬼語梵志曰：「今<a class="t" id="t0658b18"></a>此學士形年雖小，行過三界，得賢聖八品道；<a class="t" id="t0658b19"></a>汝今無是，故不興敬。」有一婆羅門名曰閱叉，<a class="t" id="t0658b20"></a>興立一寺亦名閱叉，恒供給酥油供寺然燈。<a class="t" id="t0658b21"></a>時有遠方婆羅門來至閱叉寺中，又聞閱叉<a class="t" id="t0658b22"></a>梵志高才明德，偏信佛法建立神廟，與共相<a class="t" id="t0658b23"></a>見共相問訊。時有一沙彌復來迎，取油酥供<a class="t" id="t0658b24"></a>寺然燈，眾多梵志語閱叉婆羅門曰：「汝審向<a class="t" id="t0658b25"></a>色衣人禮耶？」言語未訖沙彌已至，即復禮<a class="t" id="t0658b26"></a>之。眾多梵志語此梵志曰：「汝出四姓才藝過<a class="t" id="t0658b27"></a>人，天文地理無不觀練，神呪感靈無事不<a class="t" id="t0658b28"></a>剋。今此色衣之人，出眾多姓種非真正，何為<a class="t" id="t0658b29"></a>違本法而向恭禮？又卿梵志執行清淨自修，<a class="t" id="t0658c01"></a>內藏圖讖<span class="corr" title="[祕&gt;秘] cf.【麗】">秘</span>記，行道成福何願不剋，文字章<a class="t" id="t0658c02"></a>印無不周悉，佛行寡鮮有何可貴？捨本取末<a class="t" id="t0658c03"></a>是我所疾。蓋聞沙門寒賤巧詐繁滋，幻惑世<a class="t" id="t0658c04"></a>人所行短促，齊榮一身不能延致梵福，正使<a class="t" id="t0658c05"></a>相見正可擎拳而已，何為五體投地恭敬作<a class="t" id="t0658c06"></a>禮耶？我等親見甚怪所以，況先學大人豈能<a class="t" id="t0658c07"></a>恕卿此罪耶？」閱叉報眾多婆羅門曰：「諸人靜<a class="t" id="t0658c08"></a>默，聽我所說妙偈之頌：<a class="t" id="t0658c09"></a></p>
<blockquote class="gatha">
<p><a class="verse-num-sc" id="verse-num-sc270"></a> <a class="vagga-gatha-num-sc" id="vagga-gatha-num-sc7.30"></a>「『賢聖德難量，　　八直無上道，<a class="t" id="t0658c10"></a><br>
是為沙門梵，　　如來口所宣。<a class="t" id="t0658c11"></a></p>
<p><a class="verse-num-sc" id="verse-num-sc271"></a> <a class="vagga-gatha-num-sc" id="vagga-gatha-num-sc7.31"></a>覩此形雖小，　　以果賢聖道，<a class="t" id="t0658c12"></a><br>
是故今自歸，　　梵志何為嗤？』」<a class="t" id="t0658c13"></a></p>
</blockquote>
<p><a class="t-linehead" id="t-linehead0658c13"></a>是故說曰，此道無有上也。向得能究原者，<a class="t" id="t0658c14"></a>須陀洹、斯陀含能斷欲界縛諸纏陰入，是故<a class="t" id="t0658c15"></a>說曰：「向得能盡原也。」禪定是縛魔者，入定<a class="t" id="t0658c16"></a>坐禪之人，樂處閑靜志崇一意，計出入息執<a class="t" id="t0658c17"></a>意牢固，能斷魔縛反縛於魔，入定之人能使<a class="t" id="t0658c18"></a>役鬼神如意即至。佛契經亦說：「我於天上人<a class="t" id="t0658c19"></a>間遍觀察之，縛中牢者不過魔縛，然為漏盡<a class="t" id="t0658c20"></a>羅漢所見摧辱，於當來變更不受生。是故比<a class="t" id="t0658c21"></a>丘當作是學，當求方便斷魔牢縛。」◎<a class="t" id="t0658c22"></a></p>
<blockquote class="gatha">
<p><a class="verse-num-sc" id="verse-num-sc272"></a> <a class="vagga-gatha-num-sc" id="vagga-gatha-num-sc7.32"></a>◎說法雖微少，　　一意專聽受，<a class="t" id="t0658c23"></a><br>
此名護法人，　　除去婬怒癡，<a class="t" id="t0658c24"></a><br>
眾結永盡者，　　故名為沙門。<a class="t" id="t0658c25"></a></p>
</blockquote>
<p><a class="t-linehead" id="t-linehead0658c25"></a>說法雖微少者，少而有要，義味相應。昔有二<a class="t" id="t0658c26"></a>比丘在深山中學，一人多聞，一人寡淺。時少<a class="t" id="t0658c27"></a>聞者持戒完具，所誦經文唯有一句，日日諷<a class="t" id="t0658c28"></a>誦更不求受。時虛空神及山林神日日稱善，<a class="t" id="t0658c29"></a>「願樂欲聞道人所說。」時彼多聞比丘，以已所<a class="t" id="t0659a01"></a>知眾妙之義甚深經句高聲諷誦，山林諸神<a class="t" id="t0659a02"></a>默然不對，亦不唱善。時多聞比丘，尋懷恚怒<a class="t" id="t0659a03"></a>語彼山神：「今此晚學比丘，所學淺薄唯誦一<a class="t" id="t0659a04"></a>句，天便稱善哉！我今多聞義理甚深，<span class="corr" title="[釆&gt;採] cf.【麗】">採</span>拾眾<a class="t" id="t0659a05"></a>經言詞妙語，與汝誦習，然諸天神亦不應對<a class="t" id="t0659a06"></a>亦不稱善。」天神報曰：「比丘不自責，方復責<a class="t" id="t0659a07"></a>我。此少聞比丘言與行相應，汝今比丘雖誦<a class="t" id="t0659a08"></a>三藏，行與經違。佛所演《出曜》，亦有此偈：<a class="t" id="t0659a09"></a></p>
<blockquote class="gatha">
<p><a class="verse-num-sc" id="verse-num-sc273"></a> <a class="vagga-gatha-num-sc" id="vagga-gatha-num-sc7.33"></a>「『說法雖微少，　　一意專聽受，<a class="t" id="t0659a10"></a><br>
此名護法人，　　除去婬怒癡。』<a class="t" id="t0659a11"></a></p>
</blockquote>
<p><a class="t-linehead" id="t-linehead0659a11"></a>「此比丘與法相應，雖未盡婬怒癡方便令盡。<a class="t" id="t0659a12"></a>汝雖多聞，晝夜習婬怒癡貪，著色聲香味細<a class="t" id="t0659a13"></a>滑法。此少聞比丘晝夜禪思念不分散，是故<a class="t" id="t0659a14"></a>恒與稱善。汝雖多聞意不專一，是故不稱善。」<a class="t" id="t0659a15"></a>時彼比丘聞諸天語，即懷慚愧自恥所作。「山<a class="t" id="t0659a16"></a>神由尚見我穢行，況神通得道而不觀見耶？<a class="t" id="t0659a17"></a>我今自改思惟妙智，不復興念著婬怒癡。」如<a class="t" id="t0659a18"></a>其所行言行相應，諸天日日稱善無量。夫人<a class="t" id="t0659a19"></a>履行隨朋友誘，於善法得具足成就。爾時比<a class="t" id="t0659a20"></a>丘執行精勤，得世俗妙法，不淨、安般，念四意<a class="t" id="t0659a21"></a>止，煖法、頂法、忍法、世間第一法，以次得證須<a class="t" id="t0659a22"></a>陀洹果、斯陀含果、阿那含果、阿羅漢果。比丘<a class="t" id="t0659a23"></a>得道已報謝諸天：「遭蒙勸誘拔濯清淵，我今<a class="t" id="t0659a24"></a>得道盡蒙神祇之力，多所饒益多所成就。」復<a class="t" id="t0659a25"></a>重與諸天說法，心開意解得法眼淨。是故說<a class="t" id="t0659a26"></a>曰，說法雖微少。<a class="t" id="t0659a27"></a></p>
<blockquote class="gatha">
<p><a class="verse-num-sc" id="verse-num-sc274"></a> <a class="vagga-gatha-num-sc" id="vagga-gatha-num-sc7.34"></a>不放而得稱，　　放逸致毀謗，<a class="t" id="t0659a28"></a><br>
不逸摩竭人，　　緣淨得生天。<a class="t" id="t0659a29"></a></p>
</blockquote>
<p><a class="t-linehead" id="t-linehead0659a29"></a>過去久遠無數世時，有佛出世名曰迦葉至<a class="t" id="t0659b01"></a>真等正覺，在世教化，所度有緣眾生已訖，於<a class="t" id="t0659b02"></a>無餘泥洹界而般泥洹。爾時眾生四部之眾<a class="t" id="t0659b03"></a>耶旬，舍利起七寶塔興敬供養。復經數世，塔<a class="t" id="t0659b04"></a>遂凋壞無補治者。是時義合邑眾九萬二千<a class="t" id="t0659b05"></a>人，時瓶沙王最為上首，瓶沙王告諸大眾：「汝<a class="t" id="t0659b06"></a>等各自勸勵共造福德，佛世難遇人身難得，<a class="t" id="t0659b07"></a>雖得為人，或墮邊地生邪見家，我等何為貪<a class="t" id="t0659b08"></a>著世俗歡樂？不如開意修治朽故塔寺。」諸人<a class="t" id="t0659b09"></a>靡從受王教令，即共修治朽故塔寺，復共發<a class="t" id="t0659b10"></a>願：「我等諸人心齊意同共治此寺，設有毫釐<a class="t" id="t0659b11"></a>福德者，不墮三塗八難之中，便生天上人中<a class="t" id="t0659b12"></a>同處不異。復聞將來有佛出現名釋迦文，彼<a class="t" id="t0659b13"></a>初說法，使我大眾最初得度，以王為首。」是時<a class="t" id="t0659b14"></a>九萬二千人，隨其世壽各各命終，盡生天上<a class="t" id="t0659b15"></a>處忉利天宮。復經數世，閻浮利內有佛出世，<a class="t" id="t0659b16"></a>名釋迦文至真等正覺，十號具足，三十二相、<a class="t" id="t0659b17"></a>八十種好，紫磨金色圓光七尺，語聲八種如<a class="t" id="t0659b18"></a>羯毘鳥音。是時九萬二千天，受天福已各各<a class="t" id="t0659b19"></a>命終生摩竭國界。瓶沙王長年八歲，係嗣<a class="t" id="t0659b20"></a>王後，以法治化無有阿曲，修治正法，恩慈下<a class="t" id="t0659b21"></a>及不害生命，分檀布施周窮濟戹，遠行經過<a class="t" id="t0659b22"></a>暫停息者盡供給之。是時儒童菩薩，捨八萬<a class="t" id="t0659b23"></a>婇女捐王重位，夜非人時捨國求道，自剃頭<a class="t" id="t0659b24"></a>髮復脫寶衣，所乘白馬盡付車匿還國白王：<a class="t" id="t0659b25"></a>「生死苦惱憂勞無數，子今學道要求果證，若<a class="t" id="t0659b26"></a>成所願還當度王。」是時，菩薩轉復前進，道逢<a class="t" id="t0659b27"></a>獵師著其法服狀如沙門，菩薩問獵者：「所著<a class="t" id="t0659b28"></a>法服名為何等？」獵師報曰：「此名袈裟，被著遊<a class="t" id="t0659b29"></a>獵，群鹿見已謂為學道之人，皆來敬附各無<a class="t" id="t0659c01"></a>恐懼，我等以次取殺用自存命。」菩薩聞此倍<a class="t" id="t0659c02"></a>興悲慈：<a class="t" id="t0659c03"></a></p>
<blockquote class="gatha">
<p><a class="verse-num-sc" id="verse-num-sc275"></a> <a class="vagga-gatha-num-sc" id="vagga-gatha-num-sc7.35"></a>「夫人依四等，　　拔濟眾生類，<a class="t" id="t0659c04"></a><br>
袈裟如來服，　　除穢而造穢。<a class="t" id="t0659c05"></a></p>
</blockquote>
<p><a class="t-linehead" id="t-linehead0659c05"></a>「我今有此著身天衣極細軟好，可共博貿。」獵<a class="t" id="t0659c06"></a>師報曰：「王子生長深宮，身體軟細，不更寒苦，<a class="t" id="t0659c07"></a>恐壞王子身。」菩薩報曰：「但貿無苦，此是古聖<a class="t" id="t0659c08"></a>賢人幖式。」獵師報曰：「王子寶衣價直無數，<a class="t" id="t0659c09"></a>今此袈裟無所任施，何為苟欲博貿？」菩薩報<a class="t" id="t0659c10"></a>曰：「意欲所須不計貴賤。」獵師報曰：「此衣垢穢<a class="t" id="t0659c11"></a>膿血臭處不敢博貿。」菩薩報曰：「臭之與香開<a class="t" id="t0659c12"></a>意見與，自當浣濯。」獵師即脫衣貿菩薩寶衣。<a class="t" id="t0659c13"></a>是時，菩薩著法衣，手執藕華葉，入羅閱城乞<a class="t" id="t0659c14"></a>食。爾時數千萬眾普集一處，逢見菩薩舉手<a class="t" id="t0659c15"></a>讚歎，或言：「善來！」或言：「日月。」或有叉手自歸<a class="t" id="t0659c16"></a>命者，或相問訊，為是天耶？梵耶？釋提桓因<a class="t" id="t0659c17"></a>耶？眾人所圍不容乞求，尋執華葉還至城外<a class="t" id="t0659c18"></a>徑至東山，人眾追逐前後相次。時瓶沙王在<a class="t" id="t0659c19"></a>高樓上，遙見人眾追逐菩薩，即問左右：「此諸<a class="t" id="t0659c20"></a>人眾皆奔趣山，為有何故？」有一大臣審識菩<a class="t" id="t0659c21"></a>薩，即白王曰：「此是釋種子，辭家出學遊蕩在<a class="t" id="t0659c22"></a>外，或能謀圖國事，當往誅殺。」瓶沙聞已告彼<a class="t" id="t0659c23"></a>臣曰：「護卿種族勿吐此言，正使釋子紹王位<a class="t" id="t0659c24"></a>者作轉輪聖王，我等便為臣佐，若使出家學<a class="t" id="t0659c25"></a>道自致佛者，我等願為上首弟子。」最初說法<a class="t" id="t0659c26"></a>先在其例，是瓶沙王車載飲食種種甘饌，往<a class="t" id="t0659c27"></a>就山中與菩薩相見，尋前禮足，自稱姓字：「摩<a class="t" id="t0659c28"></a>竭國界瓶沙王者我身是也。」菩薩報曰：「我先<a class="t" id="t0659c29"></a>識矣，何須致敬？」瓶沙王啟曰：「今獻微貢，供食<a class="t" id="t0660a01"></a>之餘願見納受，以示微心。」菩薩默然受食。食<a class="t" id="t0660a02"></a>訖行清淨水，王前白言：「若使王子成無上道<a class="t" id="t0660a03"></a>者，當見先度永離世苦。」時瓶沙王禮足取別，<a class="t" id="t0660a04"></a>菩薩進路到阿蘭所。阿蘭諸弟子等，遙見菩<a class="t" id="t0660a05"></a>薩來即白其師：「今有一人端正殊特徑趣師<a class="t" id="t0660a06"></a>門，必求為弟子也。」時阿蘭即告弟子而說此<a class="t" id="t0660a07"></a>頌。<a class="t" id="t0660a08"></a></p>
<p><span class="t-juanname">出曜經卷第九</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
