<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.18">
<article>
<div class="hgroup">
<p class="division">出曜經</p>
<h1>出曜經水品第十八</h1>
</div>
<blockquote class="gatha">
<p><a class="verse-num-sc" id="verse-num-sc488"></a> <a class="vagga-gatha-num-sc" id="vagga-gatha-num-sc18.1"></a><a class="t" id="t0706c07"></a>心淨得念，　　無所貪樂，<br>
已度癡淵，<a class="t" id="t0706c08"></a>　　如鴈棄池。<a class="t" id="t0706c09"></a></p>
</blockquote>
<p><a class="t-linehead" id="t-linehead0706c09"></a>心淨得念，無所貪樂者，係心於淨，恒求巧便<a class="t" id="t0706c10"></a>欲得出要，觀此生死如幻如化，常懷恐懼心<a class="t" id="t0706c11"></a>如熾火，是故說，心淨得念，無所貪樂也。如鴈<a class="t" id="t0706c12"></a>棄池者，知彼池水多諸畏懼，又為獵者數來<a class="t" id="t0706c13"></a>驚怖，鳥即棄池高翔避此眾難，是故說，如鴈<a class="t" id="t0706c14"></a>棄池也。已度癡淵者，癡淵所蔽入骨徹髓，<a class="t" id="t0706c15"></a>便求方便永滅無餘，是故說，已度癡淵也。</p>
<p><a class="t-linehead" id="t-linehead0706c15"></a>譬<a class="t" id="t0706c16"></a>如鴈鳥，從空暫下，求出惡道，至無為處。譬如<a class="t" id="t0706c17"></a>鴈鳥者，畏諸眾鳥飛在虛空，避此諸難自求<a class="t" id="t0706c18"></a>無為，是故說，譬如鴈鳥也。從空暫下者，身<a class="t" id="t0706c19"></a>能飛行遠近無礙，去危就安，是故說，從空暫<a class="t" id="t0706c20"></a>下也。求出惡道，到無為處也。賢聖弟子如來<a class="t" id="t0706c21"></a>等正覺，為人除惡求出惡道，修於善業離<a class="t" id="t0706c22"></a>一切結，是故說，求離惡道，至無為處也。亦名<a class="t" id="t0706c23"></a>滅盡泥洹，無生滅著斷，恒不變易亦不磨滅，<a class="t" id="t0706c24"></a>彼得定修行人，為老病所逼，四百四病恒切<a class="t" id="t0706c25"></a>己身，厭患四大身，捨五陰形，入無為處。<a class="t" id="t0706c26"></a></p>
<blockquote class="gatha">
<p><a class="verse-num-sc" id="verse-num-sc489"></a> <a class="vagga-gatha-num-sc" id="vagga-gatha-num-sc18.2"></a>不修梵行，　　少不積財，<br>
愚者睡眠，<a class="t" id="t0706c27"></a>　　守故不造。<a class="t" id="t0706c28"></a></p>
</blockquote>
<p><a class="t-linehead" id="t-linehead0706c28"></a>昔佛在舍衛國祇樹給孤獨園。爾時世尊到<a class="t" id="t0706c29"></a>時著衣持鉢，將侍者阿難，見閻浮界二人耆<a class="t" id="t0707a01"></a>老，形變色衰僂步而行，見已世尊便笑。爾時<a class="t" id="t0707a02"></a>阿難更整衣服，右膝著地長跪叉手白佛言：<a class="t" id="t0707a03"></a>「佛不妄笑，笑必有以，願說其意。」爾時世尊告<a class="t" id="t0707a04"></a>阿難曰：「汝頗見此二耆舊長老不？形變色衰。<a class="t" id="t0707a05"></a>若此二人，於此舍衛國從少積財者，於舍衛<a class="t" id="t0707a06"></a>國第一豪富；若當捨妻子棄捐居業，出家學<a class="t" id="t0707a07"></a>道，即成阿羅漢。若小積財至足今日，於此<a class="t" id="t0707a08"></a>舍衛城里，復在第二家；若出家學道，得阿<a class="t" id="t0707a09"></a>那含果。此二人若在中年，積財至今日足，在<a class="t" id="t0707a10"></a>第三家；若出家學道者，得斯陀含果。愍此<a class="t" id="t0707a11"></a>二人違前所願，捨本隨末，飢寒勤苦萬患并<a class="t" id="t0707a12"></a>至。」爾時世尊觀察此義，為後眾生敷演大明，<a class="t" id="t0707a13"></a>在於大眾而說斯偈。<a class="t" id="t0707a14"></a></p>
<blockquote class="gatha">
<p><a class="verse-num-sc" id="verse-num-sc490"></a> <a class="vagga-gatha-num-sc" id="vagga-gatha-num-sc18.3"></a>不修梵行，　　少不積財，<br>
如鶴在池，<a class="t" id="t0707a15"></a>　　守故何益？<a class="t" id="t0707a16"></a></p>
</blockquote>
<p><a class="t-linehead" id="t-linehead0707a16"></a>猶如老鶴伺立池邊，望魚上岸乃取食之，終<a class="t" id="t0707a17"></a>日役思不果其願，用意不息自致亡軀。老有<a class="t" id="t0707a18"></a>老法壯有壯力，鶴以老法行於壯力終日不<a class="t" id="t0707a19"></a>果，但念少壯捕魚，不覺耆年已至。今此耆<a class="t" id="t0707a20"></a>年長老亦復如是，自念力壯，歌舞戲笑博弈<a class="t" id="t0707a21"></a>戲樂，不慮今日，年邁耆艾抱膝蹲踞。憶彼所<a class="t" id="t0707a22"></a>更不行老法，但念少壯欺詐萬端，是故說，如<a class="t" id="t0707a23"></a>鶴在池，守故何益。<a class="t" id="t0707a24"></a></p>
<blockquote class="gatha">
<p><a class="verse-num-sc" id="verse-num-sc491"></a> <a class="vagga-gatha-num-sc" id="vagga-gatha-num-sc18.4"></a>莫輕小惡，　　以為無殃，<br>
水渧雖微，<a class="t" id="t0707a25"></a>　　漸盈大器，<br>
凡罪充滿，　　從小積成。<a class="t" id="t0707a26"></a></p>
</blockquote>
<p><a class="t-linehead" id="t-linehead0707a26"></a>莫輕小惡，以為無殃者，人為惡行雖小不可<a class="t" id="t0707a27"></a>輕，蚖虵雖小螫嚙人身，毒遍其身以喪命<a class="t" id="t0707a28"></a>根，毒藥雖微人來得食見毒便死。此亦如<a class="t" id="t0707a29"></a>是，為惡雖小妨人正行，不至究竟不慮於後<a class="t" id="t0707b01"></a>當受其報，日復一日不肯改更，不念遠離惡<a class="t" id="t0707b02"></a>遂滋長，是故說，莫輕小惡，以為無殃也。水渧<a class="t" id="t0707b03"></a>雖微，漸盈大器者，猶如大器仰承水漏，渧渧<a class="t" id="t0707b04"></a>相尋溢滿其器，是故說，水渧雖微，漸盈大器<a class="t" id="t0707b05"></a>也。凡罪充滿，從小積成者，愚人習行從小<a class="t" id="t0707b06"></a>至大，日日翫習不覺殃至，是故說，凡罪充滿，<a class="t" id="t0707b07"></a>從小積成。<a class="t" id="t0707b08"></a></p>
<blockquote class="gatha">
<p><a class="verse-num-sc" id="verse-num-sc492"></a> <a class="vagga-gatha-num-sc" id="vagga-gatha-num-sc18.5"></a>莫輕小善，　　以為無福，<br>
水渧雖微，<a class="t" id="t0707b09"></a>　　漸盈大器，<br>
凡福充滿，　　從纖纖積。<a class="t" id="t0707b10"></a></p>
</blockquote>
<p><a class="t-linehead" id="t-linehead0707b10"></a>莫輕小善，以為無福者，如有善人詣彼塔寺<a class="t" id="t0707b11"></a>禮拜求福，或上明燃燈燒香掃灑，作倡伎<a class="t" id="t0707b12"></a>樂懸繒幡蓋，從一錢始，復勸前人使發施心，<a class="t" id="t0707b13"></a>一摶已上供養聖眾，或以楊枝淨水供給清<a class="t" id="t0707b14"></a>淨，或脂燈續明。如此小小亦不可輕，依彼<a class="t" id="t0707b15"></a>心識獲報無量，如然一燈除舍闇冥，不知冥<a class="t" id="t0707b16"></a>之蹤跡，如燒極微妙香，盡除臭穢不知所在，<a class="t" id="t0707b17"></a>利劍雖小能斷毒樹。此亦如是，善行雖微能<a class="t" id="t0707b18"></a>除重罪，往來人天不更苦惱，從此適彼受福<a class="t" id="t0707b19"></a>無量現在可知，渧渧不絕遂滿大器，勇者<a class="t" id="t0707b20"></a>行福漸漸成就。是故說，凡福充滿，從纖纖積。<a class="t" id="t0707b21"></a></p>
<blockquote class="gatha">
<p><a class="verse-num-sc" id="verse-num-sc493"></a> <a class="vagga-gatha-num-sc" id="vagga-gatha-num-sc18.6"></a>猶如人渡河，　　縛筏而牢固，<a class="t" id="t0707b22"></a><br>
彼謂渡不渡，　　聰叡乃謂渡。<a class="t" id="t0707b23"></a></p>
</blockquote>
<p><a class="t-linehead" id="t-linehead0707b23"></a>縛筏而牢固者，猶彼眾生欲渡深淵，或筏<a class="t" id="t0707b24"></a>而渡或腰船而渡，或浮瓠或載小船，或草<a class="t" id="t0707b25"></a>木為筏，皆得至岸而無罣礙。是故說，猶如<a class="t" id="t0707b26"></a>人渡河，縛筏而牢固也。彼謂渡不渡者，謂<a class="t" id="t0707b27"></a>愛淵猶如深淵流出成河，彌滿世界流向三<a class="t" id="t0707b28"></a>界，趣四生遍五道，復流至色聲香味細滑法，<a class="t" id="t0707b29"></a>是故說，彼謂渡不渡也。聰叡乃謂渡者，所謂<a class="t" id="t0707c01"></a>聰叡者佛辟支佛是，雖渡世淵不足為奇。何<a class="t" id="t0707c02"></a>以故？世淵無盡，渡愛欲淵者，乃謂為奇。是故<a class="t" id="t0707c03"></a>說，聰叡乃謂渡也。<a class="t" id="t0707c04"></a></p>
<p><a class="t-linehead" id="t-linehead0707c04"></a>佛世尊已渡，梵志渡彼岸，比丘入淵浴，聲<a class="t" id="t0707c05"></a>聞縛牢筏。昔有兩師大梵志，造立波羅利弗<a class="t" id="t0707c06"></a>多羅大城，功夫已舉莊飾成辦，便請佛及眾<a class="t" id="t0707c07"></a>僧入城供養。未與諸門立號，梵志內心作<a class="t" id="t0707c08"></a>是念：「若沙門瞿曇從所門出，當名為瞿曇門，<a class="t" id="t0707c09"></a>若復如來渡恒伽水，當名彼渡為瞿曇渡。」爾<a class="t" id="t0707c10"></a>時梵志復生是念：「不審如來為欲載筏渡，腰<a class="t" id="t0707c11"></a>船浮瓠小船為載河渡？」爾時世尊知彼梵志<a class="t" id="t0707c12"></a>心中所念，即以神力及比丘僧忽然而渡，在<a class="t" id="t0707c13"></a>彼岸立。爾時世尊在大眾中，而說此偈：<a class="t" id="t0707c14"></a></p>
<blockquote class="gatha">
<p><a class="verse-num-sc" id="verse-num-sc494"></a> <a class="vagga-gatha-num-sc" id="vagga-gatha-num-sc18.7"></a>「佛世尊已渡，　　梵志渡彼岸，<a class="t" id="t0707c15"></a><br>
比丘入淵浴，　　聲聞縛牢筏。」<a class="t" id="t0707c16"></a></p>
</blockquote>
<p><a class="t-linehead" id="t-linehead0707c16"></a>說此偈已各還精舍。梵志聞佛所說，歡喜奉<a class="t" id="t0707c17"></a>行。<a class="t" id="t0707c18"></a></p>
<blockquote class="gatha">
<p><a class="verse-num-sc" id="verse-num-sc495"></a> <a class="vagga-gatha-num-sc" id="vagga-gatha-num-sc18.8"></a>是泉何用？　　水恒停滿，<br>
拔愛根本，<a class="t" id="t0707c19"></a>　　復欲何望？<a class="t" id="t0707c20"></a></p>
</blockquote>
<p><a class="t-linehead" id="t-linehead0707c20"></a>是泉何用，水恒停滿者，三有者假謂為泉，愛<a class="t" id="t0707c21"></a>亦名為泉，水恒停滿，一切諸結皆集愛泉，<a class="t" id="t0707c22"></a>是故說，是泉何用，水恒停滿也。拔愛根本，復<a class="t" id="t0707c23"></a>欲何望者，行人以能拔愛根本無復生死，猶<a class="t" id="t0707c24"></a>如毒樹究盡其根，無復出生亦無枝葉，愛亦<a class="t" id="t0707c25"></a>如是，無復枝葉拔其根本，復欲何望者？更<a class="t" id="t0707c26"></a>不受有更不復生，是故說，復欲何望也。<a class="t" id="t0707c27"></a></p>
<blockquote class="gatha">
<p><a class="verse-num-sc" id="verse-num-sc496"></a> <a class="vagga-gatha-num-sc" id="vagga-gatha-num-sc18.9"></a>水人調船，　　弓師調角，<br>
巧匠調木，<a class="t" id="t0707c28"></a>　　智人調身。<a class="t" id="t0707c29"></a></p>
</blockquote>
<p><a class="t-linehead" id="t-linehead0707c29"></a>水人調船者，治牢固<span class="gaiji">［牚＊支］<!--gaiji,,1[牚＊支],2,3--></span>，治諸孔不使漏水，<a class="t" id="t0708a01"></a>使眾生類從此岸得至彼岸；弓匠修治筋角<a class="t" id="t0708a02"></a>調和得所，火炙筋被用不知折。是故說，水人<a class="t" id="t0708a03"></a>調船，弓師調角也。巧匠調木者，墨縷拼直<a class="t" id="t0708a04"></a>高下齊平，意欲造立宮室成就，是故說，巧匠<a class="t" id="t0708a05"></a>調木。智者調身者，恒以正教不毀法律，搜<a class="t" id="t0708a06"></a>求義味，求上人法，是故說，智者調身也。<a class="t" id="t0708a07"></a></p>
<blockquote class="gatha">
<p><a class="verse-num-sc" id="verse-num-sc497"></a> <a class="vagga-gatha-num-sc" id="vagga-gatha-num-sc18.10"></a>猶如深泉，　　表裏清徹，<br>
聞法如是，<a class="t" id="t0708a08"></a>　　智者歡喜。<a class="t" id="t0708a09"></a></p>
</blockquote>
<p><a class="t-linehead" id="t-linehead0708a09"></a>猶如深泉，表裏清徹者，所以說偈，智者以譬<a class="t" id="t0708a10"></a>喻自解。或有深泉不清恒濁，或復有泉深而<a class="t" id="t0708a11"></a>且清，於彼自照面像悉現，是故說，猶如深泉，<a class="t" id="t0708a12"></a>表裏清徹也。聞法如是，智者歡喜者，昔有國<a class="t" id="t0708a13"></a>王，厭患世典疲倦俗業，往至塔寺欲聽正法。<a class="t" id="t0708a14"></a>時象力比丘得阿羅漢道，當次說法。時彼國<a class="t" id="t0708a15"></a>王以巾覆頭，脚著履屣入眾聽法。羅漢比丘<a class="t" id="t0708a16"></a>告彼王曰：「昔佛有制，不得為著屣者說法。」<a class="t" id="t0708a17"></a>王內恚隆盛即脫履屣。羅漢比丘復告王曰：<a class="t" id="t0708a18"></a>「昔佛如來亦說此限，不得與覆頭者說法。」王<a class="t" id="t0708a19"></a>聞是語遂興瞋恚，內自思惟：「咄今為此比丘<a class="t" id="t0708a20"></a>所辱，此比丘故當見我頭白禿，故欲辱我耳；<a class="t" id="t0708a21"></a>若此比丘說法不入我耳者，當取斫頭。」爾時<a class="t" id="t0708a22"></a>國王即却頭覆，「沙門速為我說法。」比丘報曰：<a class="t" id="t0708a23"></a>「如來、至真、等正覺亦說此教，不得為瞋恚者<a class="t" id="t0708a24"></a>說法。王今瞋恚，何由得說法？王當正意聽說<a class="t" id="t0708a25"></a>譬喻。猶如濁泉涌沸不停，王今如是，心意<a class="t" id="t0708a26"></a>倒錯何由聞法？」爾時國王內自慚愧，即興<a class="t" id="t0708a27"></a>敬心：「此比丘必是聖人，乃能玄鑒通達人心。」<a class="t" id="t0708a28"></a>即從坐起右膝著地頭面禮足，白比丘言：「唯<a class="t" id="t0708a29"></a>願聖尊與我說法，使此穢形永蒙蔭覆。」王即<a class="t" id="t0708b01"></a>就坐欲得聞法。爾時比丘便以此偈，向王說<a class="t" id="t0708b02"></a>曰：<a class="t" id="t0708b03"></a></p>
<blockquote class="gatha">
<p><a class="verse-num-sc" id="verse-num-sc498"></a> <a class="vagga-gatha-num-sc" id="vagga-gatha-num-sc18.11"></a>「猶如深泉，　　表裏清徹，<br>
聞法如是，<a class="t" id="t0708b04"></a>　　智者歡喜。」<a class="t" id="t0708b05"></a></p>
</blockquote>
<p><a class="t-linehead" id="t-linehead0708b05"></a>爾時比丘重與王說法，令彼王心歡喜踊躍，<a class="t" id="t0708b06"></a>道根信心而不傾動。是故說，聞法如是，智者<a class="t" id="t0708b07"></a>歡喜也。<a class="t" id="t0708b08"></a></p>
<blockquote class="gatha">
<p><a class="verse-num-sc" id="verse-num-sc499"></a> <a class="vagga-gatha-num-sc" id="vagga-gatha-num-sc18.12"></a>忍心如地，　　不動如安明，<a class="t" id="t0708b09"></a><br>
澄如清泉，　　智者無亂。<a class="t" id="t0708b10"></a></p>
</blockquote>
<p><a class="t-linehead" id="t-linehead0708b10"></a>忍心如地者，猶如此地亦受於淨亦受不淨，<a class="t" id="t0708b11"></a>地亦不作是念：「我當捨是受是。」智者執行亦<a class="t" id="t0708b12"></a>復如是，若人嘆譽不以為歡，有毀辱者不懷<a class="t" id="t0708b13"></a>憂慼，見善不喜聞惡不怒。是故說，忍心如地<a class="t" id="t0708b14"></a>也。不動如安明者，猶如安明獨處眾山，不為<a class="t" id="t0708b15"></a>暴風所傾動。賢聖之人亦復如是，不為闕四<a class="t" id="t0708b16"></a>事心有增減，是故說，不動如安明也。澄靜如<a class="t" id="t0708b17"></a>清泉，智者無亂者，猶如澄靜泉表裏清徹，<a class="t" id="t0708b18"></a>不為小流所嬈濁，智者如是，內既無非外姦<a class="t" id="t0708b19"></a>不入，心如金剛不可沮壞，是故說，猶如澄泉，<a class="t" id="t0708b20"></a>智者不亂也<span class="t-note">（水品第十八竟）</span>。<a class="t" id="t0708b21"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
