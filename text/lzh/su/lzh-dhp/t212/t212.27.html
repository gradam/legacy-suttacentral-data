<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.27">
<article>
<div class="hgroup">
<p class="division">出曜經</p>
<h1>泥洹品第二十七</h1>
</div>
<div class="suttainfo" id="juan23"><a class="t" id="t0730c06"></a>
<p><span class="t-juanname">出曜經卷第二十三</span>　<a class="t" id="t0730c01"></a><a class="t" id="t0730c02"></a><a class="t" id="t0730c03"></a><a class="t" id="t0730c04"></a><br>
<span class="t-byline">姚秦涼州沙門竺佛念譯</span><a class="t" id="t0730c05"></a></p>
</div>
<blockquote class="gatha">
<p><a class="verse-num-sc" id="verse-num-sc628"></a> <a class="vagga-gatha-num-sc" id="vagga-gatha-num-sc27.1"></a><a class="t" id="t0730c06"></a>如龜藏其六，　　比丘攝意想，<a class="t" id="t0730c07"></a><br>
無猗無害彼，　　滅度無言說。<a class="t" id="t0730c08"></a></p>
</blockquote>
<p><a class="t-linehead" id="t-linehead0730c08"></a>如龜藏其六，比丘攝意想者，猶彼神龜畏喪<a class="t" id="t0730c09"></a>身命，設見怨讎藏六甲裏，內自思惟：「若我不<a class="t" id="t0730c10"></a>藏六者，便為獵者所擒，或梟其首，或傷前<a class="t" id="t0730c11"></a>左右足，或斷後左右脚，或毀我尾，今不防<a class="t" id="t0730c12"></a>慮定死無疑。」比丘習行亦復如是，畏惡生死<a class="t" id="t0730c13"></a>攝意亂想，恒自思惟：「雖得為人寄生無幾，<a class="t" id="t0730c14"></a>今不自攝者，便為弊魔波旬及欲塵魔自在<a class="t" id="t0730c15"></a>天子，使得我便。」是故說曰，如龜藏其六，比<a class="t" id="t0730c16"></a>丘攝意想也。無猗無害彼，滅度無言說者，<a class="t" id="t0730c17"></a>不得猗於眾結縛著邪業顛倒，欲有所猗<a class="t" id="t0730c18"></a>者唯依於聖諦，欲有所至安隱達彼，喻如<a class="t" id="t0730c19"></a>久病羸瘦著床，臥大小便不能動搖，或老羸<a class="t" id="t0730c20"></a>極不能起居，要須健夫扶持兩腋，意欲所至<a class="t" id="t0730c21"></a>安隱至彼。眾生之類其譬亦爾，諸根闇鈍於<a class="t" id="t0730c22"></a>諸深義不大慇懃，設遇良友憑仰有處，漸漸<a class="t" id="t0730c23"></a>得免生死之處，是以世尊演教後生，無猗<a class="t" id="t0730c24"></a>生死起謀害心，無猗無所害乃成道跡。是<a class="t" id="t0730c25"></a>故說曰，無猗無害彼也。滅度無言說者，猶<a class="t" id="t0730c26"></a>如熾火光焰赫赫，焚燒山野樹木枝葉無有<a class="t" id="t0730c27"></a>遺餘，火滅之後更無赫焰之兆；凡夫之士亦<a class="t" id="t0730c28"></a>復如是，以貪熾火瞋恚熾火愚癡熾火，焚燒<a class="t" id="t0730c29"></a>功德善根永盡無餘，既自喪福復使他人不<a class="t" id="t0731a01"></a>至究竟。若得羅漢諸塵垢盡，婬怒癡火永不<a class="t" id="t0731a02"></a>復見，己身得道復能度人。是故說曰，滅度<a class="t" id="t0731a03"></a>無言說也。<a class="t" id="t0731a04"></a></p>
<blockquote class="gatha">
<p><a class="verse-num-sc" id="verse-num-sc629"></a> <a class="vagga-gatha-num-sc" id="vagga-gatha-num-sc27.2"></a>忍辱為第一，　　佛說泥洹最，<a class="t" id="t0731a05"></a><br>
不以懷煩熱，　　害彼為沙門。<a class="t" id="t0731a06"></a></p>
</blockquote>
<p><a class="t-linehead" id="t-linehead0731a06"></a>釋迦文佛昔為菩薩時，處在深山無人處，勞<a class="t" id="t0731a07"></a>神苦體修行忍辱，內自繫意眾相不起。時有<a class="t" id="t0731a08"></a>迦藍浮王出行遊戲，將諸宮人婇女五樂自<a class="t" id="t0731a09"></a>娛，彈琴鼓瑟作倡伎樂恣意自由，聞樂疲厭<a class="t" id="t0731a10"></a>即便睡眠。宮人婇女各各馳散採拾妙花，遙<a class="t" id="t0731a11"></a>見菩薩在樹下坐，顏貌端正如桃華色，其有<a class="t" id="t0731a12"></a>覩者莫不喜踊，如日初出靡不普照，如月在<a class="t" id="t0731a13"></a>空眾星嶽峙。諸婇女見奔趣向跪各一面立。<a class="t" id="t0731a14"></a>是時，菩薩徐開目視威儀庠序，漸漸導引與<a class="t" id="t0731a15"></a>說妙法。「欲不淨行，漏為大患，夫人貪欲染污<a class="t" id="t0731a16"></a>形者，後墮鳥獸鴿雀之中，臭穢不淨墮入惡<a class="t" id="t0731a17"></a>趣，非是賢聖真人所學。諸妹當知！夫婬欲<a class="t" id="t0731a18"></a>者，當受火車爐炭之報。」如是菩薩無數方便<a class="t" id="t0731a19"></a>說欲穢污。時迦藍浮王從睡而覺，左右顧視<a class="t" id="t0731a20"></a>不見諸婇女眾，即拔利劍，輕乘疾馬馳奔求<a class="t" id="t0731a21"></a>覓良久乃見，遙覩菩薩顏色縱容婇女圍繞，<a class="t" id="t0731a22"></a>王意自念：「此人端正世之希有，必與我婇女<a class="t" id="t0731a23"></a>欲情交通。」內興恚怒憎疾之心，瞋恚赫熾<a class="t" id="t0731a24"></a>不顧其理，直前問曰：「卿為仙士在此習術，<a class="t" id="t0731a25"></a>卿為得第一禪耶？」對曰：「不也。大王！」復重問：<a class="t" id="t0731a26"></a>「頗得第二、第三、第四禪、空處、識處、不用處、有想<a class="t" id="t0731a27"></a>無想處耶？」對曰：「不也。大王！」王告之曰：「卿今<a class="t" id="t0731a28"></a>在此學於道術，於此諸德不獲其一，何為在<a class="t" id="t0731a29"></a>此喪其日月？」菩薩報曰：「吾所以捐棄家業在<a class="t" id="t0731b01"></a>此學者，欲修忍辱之定。」王復自念：「此人在<a class="t" id="t0731b02"></a>此學來積久，向瞻我色知我瞋盛，是以報我<a class="t" id="t0731b03"></a>修行忍辱，吾今試之為審爾不？夫試忍之法，<a class="t" id="t0731b04"></a>不可飲食餚饌作倡伎樂乃得知之，要用威<a class="t" id="t0731b05"></a>怒切痛傷肌之惱乃知現驗。」王語仙士：「設卿<a class="t" id="t0731b06"></a>行忍辱者，速舒右手，吾欲試之。」是時，菩薩歡<a class="t" id="t0731b07"></a>悅舒之，時王恚盛不顧後世，尋拔利劍斫右<a class="t" id="t0731b08"></a>手斷次斫左手，復斫右脚次斫左脚，截耳截<a class="t" id="t0731b09"></a>鼻，王問仙士：「汝今何所志求？」仙士報曰：「吾今<a class="t" id="t0731b10"></a>行忍辱不捨斯須，正使王今取我身體碎如<a class="t" id="t0731b11"></a>芥子，終不退轉失慈忍辱。夫人瞋恚污染之<a class="t" id="t0731b12"></a>心，形毀之後漏血無量，我今得忍加被毀形，<a class="t" id="t0731b13"></a>諸瘡孔中悉出乳汁，以此為驗故行忍辱。」<a class="t" id="t0731b14"></a>去彼不遠復有仙士數百之眾在彼學道，聞<a class="t" id="t0731b15"></a>此菩薩為王所毀，皆來奔趣圍繞問訊：「不審<a class="t" id="t0731b16"></a>仙士疼痛不至劇耶？」對曰：「非也。」諸賢諸仙復<a class="t" id="t0731b17"></a>問曰：「汝今形體分為七分，豈得復言無疼痛<a class="t" id="t0731b18"></a>耶？」菩薩報曰：「心痛形不痛者，便墮地獄餓鬼<a class="t" id="t0731b19"></a>畜生，形痛心不痛者，便成無上為最正覺。」爾<a class="t" id="t0731b20"></a>時諸仙士各各歎曰：「善哉善哉！神仙忍之為<a class="t" id="t0731b21"></a>妙無有過者，<span class="corr" title="[揵&gt;捷] cf.【麗】">捷</span>疾利根長養其福，必果其願<a class="t" id="t0731b22"></a>將至不久。」是故說曰，忍辱為第一也。佛說<a class="t" id="t0731b23"></a>泥洹最者，法中之微妙者莫過泥洹，夫泥洹<a class="t" id="t0731b24"></a>者不生不老不病不死，澹然無為無起滅想，<a class="t" id="t0731b25"></a>法中之上無復過者。是故說曰，佛說泥洹最<a class="t" id="t0731b26"></a>也。不以懷煩熱者，所以捨家捐棄妻子，除<a class="t" id="t0731b27"></a>去五欲捨世八業，不顧俗榮出家修道，何為<a class="t" id="t0731b28"></a>於中惱熱眾生？是故說曰，不以懷煩熱也。<a class="t" id="t0731b29"></a>害他為沙門者，夫為沙門應第一義，隨沙門<a class="t" id="t0731c01"></a>法不越次序，無有憎嫉詐誑於人，護彼如視<a class="t" id="t0731c02"></a>己，不從教，令進學。是故說曰，害他為沙門<a class="t" id="t0731c03"></a>也。<a class="t" id="t0731c04"></a></p>
<blockquote class="gatha">
<p><a class="verse-num-sc" id="verse-num-sc630"></a> <a class="vagga-gatha-num-sc" id="vagga-gatha-num-sc27.3"></a>言當莫麤獷，　　所說應辯才，<a class="t" id="t0731c05"></a><br>
少聞共論難，　　反受彼屈伏。<a class="t" id="t0731c06"></a></p>
</blockquote>
<p><a class="t-linehead" id="t-linehead0731c06"></a>言當莫麤獷者，佛在世與大目揵連說法：<a class="t" id="t0731c07"></a>「卿今日目連！夫為說法當如法說。其間不容<a class="t" id="t0731c08"></a>雜糅之義，說正法時心意端正，不得左右顧<a class="t" id="t0731c09"></a>視，豈當浮說不急之事。何以故爾？夫麤言<a class="t" id="t0731c10"></a>者多諸瑕隙，後更受形一身百頭，如彼迦比<a class="t" id="t0731c11"></a>羅比丘不異。」是故說曰，言當莫麤獷也。所<a class="t" id="t0731c12"></a>說應辯才者，知天文地理星宿變異災怪所<a class="t" id="t0731c13"></a>出，六藝通達博練典籍，造作無端便為智者<a class="t" id="t0731c14"></a>所見嫌疑，若喚責數倍增恚怒，如斯之徒不<a class="t" id="t0731c15"></a>可親近，是故說曰，所說應辯才也。少聞共<a class="t" id="t0731c16"></a>論難，反受彼屈伏者，人相是非此來久矣，我<a class="t" id="t0731c17"></a>所說是汝所說非，互相高下遂生忿怒，猶如<a class="t" id="t0731c18"></a>二人謗毀於佛，一人有受教不審。一人無<a class="t" id="t0731c19"></a>信諸根闇鈍。如斯二人受地獄餓鬼畜生根<a class="t" id="t0731c20"></a>栽，若生為人，六情不具言語謇吃。是故說<a class="t" id="t0731c21"></a>曰，少聞共論難，反受彼屈伏也。<a class="t" id="t0731c22"></a></p>
<blockquote class="gatha">
<p><a class="verse-num-sc" id="verse-num-sc631"></a> <a class="vagga-gatha-num-sc" id="vagga-gatha-num-sc27.4"></a>數自興煩惱，　　猶彼器敗壞，<a class="t" id="t0731c23"></a><br>
生死數流轉，　　長沒無出期。<a class="t" id="t0731c24"></a></p>
</blockquote>
<p><a class="t-linehead" id="t-linehead0731c24"></a>數自興煩惱，猶彼器敗壞者，如人執愚至死<a class="t" id="t0731c25"></a>不改，結使縛著顛倒亂想，邪見貿誡而自<a class="t" id="t0731c26"></a>纏絡，猶若破器漏出所盛無所復中，塵土垢<a class="t" id="t0731c27"></a>坌而自污染，是故說曰，數自興煩惱，猶彼器<a class="t" id="t0731c28"></a>敗壞也。生死數流轉，長沒無出期者，人不豫<a class="t" id="t0731c29"></a>慮必受其殃，猶若陶輪輪轉不停，久處生死<a class="t" id="t0732a01"></a>求出難剋無以為喻，是故說曰，生死數流<a class="t" id="t0732a02"></a>轉，長沒無出期也。<a class="t" id="t0732a03"></a></p>
<blockquote class="gatha">
<p><a class="verse-num-sc" id="verse-num-sc632"></a> <a class="vagga-gatha-num-sc" id="vagga-gatha-num-sc27.5"></a>若不自煩惱，　　猶器完牢具，<a class="t" id="t0732a04"></a><br>
如是至泥洹，　　永無塵垢翳。<a class="t" id="t0732a05"></a></p>
</blockquote>
<p><a class="t-linehead" id="t-linehead0732a05"></a>若不自煩惱，猶器完牢具者，若能自專不興<a class="t" id="t0732a06"></a>諸著去諸縛結，便當獲致無漏慧根，四意止、<a class="t" id="t0732a07"></a>四意斷、四神足、五根、五力、七覺意、賢聖八品<a class="t" id="t0732a08"></a>道，猶如完器堪任受盛，眾人見者莫不愛樂，<a class="t" id="t0732a09"></a>是故說曰，若不自煩惱，猶器完牢具也。如是<a class="t" id="t0732a10"></a>至泥洹，永無塵垢翳者，人無此瑕滓，得至滅<a class="t" id="t0732a11"></a>盡泥洹之處，永寂永息無所起滅，是故說曰，<a class="t" id="t0732a12"></a>如是至泥洹，永無塵垢翳也。<a class="t" id="t0732a13"></a></p>
<blockquote class="gatha">
<p><a class="verse-num-sc" id="verse-num-sc633"></a> <a class="vagga-gatha-num-sc" id="vagga-gatha-num-sc27.6"></a>無病第一利，　　知足第一富，<a class="t" id="t0732a14"></a><br>
知親第一友，　　泥洹第一樂。<a class="t" id="t0732a15"></a></p>
</blockquote>
<p><a class="t-linehead" id="t-linehead0732a15"></a>無病第一利者，世多有人宿少疹患，皆由前<a class="t" id="t0732a16"></a>世報應之果。昔有二商客冒涉危嶮他國治<a class="t" id="t0732a17"></a>生，未經幾日積財無數。一人緣至卒遇重患，<a class="t" id="t0732a18"></a>所有財貨療患亦盡，窮困頓篤不蒙瘳除；<a class="t" id="t0732a19"></a>一人無病不費財貨，雖獲大利猶懷怨訴：「我<a class="t" id="t0732a20"></a>今所得蓋不足言。」安隱歸家無所損失，晝<a class="t" id="t0732a21"></a>夜怨訴不獲財利，親族勸諫語商人曰：「卿今<a class="t" id="t0732a22"></a>無病安隱至家，何為<span class="gaiji">［口＊睪］<!--gaiji,,1[口＊睪],2&#x3601;,3--></span>呌言不獲利？有身<a class="t" id="t0732a23"></a>全命寶中之上。」是故說曰，無病第一利也。<a class="t" id="t0732a24"></a>知足第一富者，如佛律藏所說，世有二人難<a class="t" id="t0732a25"></a>可厭足。云何為二？一得財而費耗，二者<a class="t" id="t0732a26"></a>得財而深藏。若使閻浮地內，天降七寶滿<a class="t" id="t0732a27"></a>此世界，與此二人者猶不知足。未斷欲之人<a class="t" id="t0732a28"></a>貪著財貨，得而復求不知厭足，唯有履道之<a class="t" id="t0732a29"></a>人，明知非常解釋非真不顧其珍，解知幻化<a class="t" id="t0732b01"></a>不得久停。猶若琢石見火電之過歷目，如斯<a class="t" id="t0732b02"></a>之變遷轉不住。是故說曰，知足第一富也。<a class="t" id="t0732b03"></a>知親第一友者，人共知親以欵到為本，先<a class="t" id="t0732b04"></a>信後義乃可同處。猶昔有一人情愛至深，但<a class="t" id="t0732b05"></a>與朋友從事，不與兄弟言談，官遣禁防來召<a class="t" id="t0732b06"></a>此人，其人醉酒殺官來使，尋走奔向歸趣朋<a class="t" id="t0732b07"></a>友，以己情實具向彼說：「我今危厄投足無地，<a class="t" id="t0732b08"></a>唯見容受得免其困。」朋友聞之皆共愕然：「咄<a class="t" id="t0732b09"></a>卿大事難可藏匿，直可時還勿復停此，設<a class="t" id="t0732b10"></a>事顯露罪我不少，卿有兄弟宗族昌熾，何為<a class="t" id="t0732b11"></a>向我叛於骨肉？」其人聞之尋還歸家，投歸兄<a class="t" id="t0732b12"></a>弟五體歸命，以實自陳所作愆咎。宗族聞之<a class="t" id="t0732b13"></a>皆共慰勞：「勿為懼怖，當設權計使免此難。」<a class="t" id="t0732b14"></a>五親雲集嚴駕行調，各各進路適他國界，更<a class="t" id="t0732b15"></a>立屋宅共相敬待倍勝本國，財寶日熾僕從<a class="t" id="t0732b16"></a>無數。是故說曰，知親第一友也。泥洹第一<a class="t" id="t0732b17"></a>樂者，泥洹之中終無患苦，塵勞眾結永無復<a class="t" id="t0732b18"></a>有休息滅盡，是故說曰，泥洹第一樂。<a class="t" id="t0732b19"></a></p>
<blockquote class="gatha">
<p><a class="verse-num-sc" id="verse-num-sc634"></a> <a class="vagga-gatha-num-sc" id="vagga-gatha-num-sc27.7"></a>飢為第一患，　　行為第一苦，<a class="t" id="t0732b20"></a><br>
如實知此者，　　泥洹第一樂。<a class="t" id="t0732b21"></a></p>
</blockquote>
<p><a class="t-linehead" id="t-linehead0732b21"></a>飢為第一患者，昔蓱沙王為兒阿闍世閉在<a class="t" id="t0732b22"></a>深牢，人信斷絕糧餉不通，在彼飢困告訴無<a class="t" id="t0732b23"></a>所。王<span class="corr" title="[歘&gt;欻] cf.【麗】">欻</span>思惟念佛在心憶本所說，尋於獄中<a class="t" id="t0732b24"></a>而說斯偈：<a class="t" id="t0732b25"></a></p>
<blockquote class="gatha">
<p><a class="verse-num-sc" id="verse-num-sc635"></a> <a class="vagga-gatha-num-sc" id="vagga-gatha-num-sc27.8"></a>「最勝言教，　　流布無際，<br>
世共傳習，<a class="t" id="t0732b26"></a>　　實無有厭。</p>
<p><a class="verse-num-sc" id="verse-num-sc636"></a> <a class="vagga-gatha-num-sc" id="vagga-gatha-num-sc27.9"></a>如無等倫，　　所說善教，<a class="t" id="t0732b27"></a><br>
身苦所逼，　　何過飢患？」<a class="t" id="t0732b28"></a></p>
</blockquote>
<p><a class="t-linehead" id="t-linehead0732b28"></a>患中之苦者莫過於飢，是故說曰，飢為第一<a class="t" id="t0732b29"></a>患也。行為第一苦者，夫人處世志趣不同所<a class="t" id="t0732c01"></a>習各別，飢寒勤苦切身之酷，若人受形當有<a class="t" id="t0732c02"></a>處胎冥室之患，設復降形有折體之惱，諸<a class="t" id="t0732c03"></a>情具足當有衰喪老病所困，形受神從便<a class="t" id="t0732c04"></a>當受彼善惡之報，斯由造行之所致也。是故<a class="t" id="t0732c05"></a>說曰，行為第一苦也。如實知此者，泥洹第一<a class="t" id="t0732c06"></a>樂，人之修行求於永寂永離眾患，安處無為<a class="t" id="t0732c07"></a>無復眾惱苦痛之患，是故說曰，如實知此者，<a class="t" id="t0732c08"></a>泥洹第一樂也。<a class="t" id="t0732c09"></a></p>
<blockquote class="gatha">
<p><a class="verse-num-sc" id="verse-num-sc637"></a> <a class="vagga-gatha-num-sc" id="vagga-gatha-num-sc27.10"></a>趣善之法少，　　趣惡之法多，<a class="t" id="t0732c10"></a><br>
如實知此者，　　速求於泥洹。<a class="t" id="t0732c11"></a></p>
</blockquote>
<p><a class="t-linehead" id="t-linehead0732c11"></a>人在世間修善者少，雖復行善願不從意，設<a class="t" id="t0732c12"></a>當眾行具足，是時諸天唯人為善處，人以天<a class="t" id="t0732c13"></a>為福堂。猶如雜契經所說，佛告比丘：「諸天<a class="t" id="t0732c14"></a>自知五瑞應至皆共雲集。」語彼天子曰：「汝從<a class="t" id="t0732c15"></a>此沒願生善處，至彼至是快得善利，以得<a class="t" id="t0732c16"></a>善利安處無為。」爾時比丘前白佛言：「云何世<a class="t" id="t0732c17"></a>尊，諸天善處，快得善利，安處無為。此三句義<a class="t" id="t0732c18"></a>何者是也？」佛告比丘：「道根具足，於正法中<a class="t" id="t0732c19"></a>剃除鬚髮著三法衣，不樂家屬出家學道，是<a class="t" id="t0732c20"></a>謂比丘！諸天之善處。云何安處無為？」佛告比<a class="t" id="t0732c21"></a>丘：「得四聖諦思惟分別，是謂比丘！諸天安處<a class="t" id="t0732c22"></a>無為。」在世行道修善者少，趣善之徒少也，趣<a class="t" id="t0732c23"></a>惡之徒多者，所以然者？眾生之類修惡者多，<a class="t" id="t0732c24"></a>不識佛不識法不識比丘僧，亦復不分別善<a class="t" id="t0732c25"></a>惡好之與醜，但種地獄餓鬼畜生之根栽，從<a class="t" id="t0732c26"></a>冥入冥無復出期，猶盲執燭照彼不自明。是<a class="t" id="t0732c27"></a>故說曰，趣惡之徒多也。如實知此者，速求於<a class="t" id="t0732c28"></a>泥洹者，人有利疾俱寤不同，或有聞而自<a class="t" id="t0732c29"></a>寤，或有覩形而解者，是以聖人布教若干，<a class="t" id="t0733a01"></a>應病適前投藥不虛，其中利根之徒，觀世萬<a class="t" id="t0733a02"></a>變難可同處，上求無為如救頭然，所以者何？<a class="t" id="t0733a03"></a>彼處虛寂閑靜安樂，永合虛表澄神不動。<a class="t" id="t0733a04"></a>是故說曰，如實知此者，速求於泥洹也。<a class="t" id="t0733a05"></a></p>
<blockquote class="gatha">
<p><a class="verse-num-sc" id="verse-num-sc638"></a> <a class="vagga-gatha-num-sc" id="vagga-gatha-num-sc27.11"></a>有因生善處，　　有緣生惡趣，<a class="t" id="t0733a06"></a><br>
有緣般泥洹，　　如斯皆有緣。<a class="t" id="t0733a07"></a></p>
</blockquote>
<p><a class="t-linehead" id="t-linehead0733a07"></a>有因生善處者，云何為緣？所謂緣者，施戒聞<a class="t" id="t0733a08"></a>慧思惟，清信士威儀，出家威儀，大道人威<a class="t" id="t0733a09"></a>儀，捨善行跡，是謂因緣趣道之基，是故說<a class="t" id="t0733a10"></a>曰，有因生善處也。有緣生惡趣者，有何因緣？<a class="t" id="t0733a11"></a>喻如有人內懷憎嫉施心不開，犯戒殺生不<a class="t" id="t0733a12"></a>與取，如此十惡之行不能改更，遂致墜墮趣<a class="t" id="t0733a13"></a>於三塗，是故說曰，有緣生惡趣也。有緣般泥<a class="t" id="t0733a14"></a>洹者，所說泥洹皆用賢聖真道，斷諸結使前<a class="t" id="t0733a15"></a>趣無為，離此聖品則不可獲，猶如外道梵志<a class="t" id="t0733a16"></a>自相謂言：「世無因緣亦無本末，有者自然而<a class="t" id="t0733a17"></a>有，無者自然而無。何以知其然？猶若曠野<a class="t" id="t0733a18"></a>荊棘生其棘鍼，豈有巧匠削利鍼乎？如鹿百<a class="t" id="t0733a19"></a>獸群鳥樹拪，衣毛雜色形像不同，豈復有人<a class="t" id="t0733a20"></a>彩畫其體乎？論其品類受性不同，地性素耎<a class="t" id="t0733a21"></a>石性素堅，豈復有人造堅耎耶？斯皆無因<a class="t" id="t0733a22"></a>緣而自然生。」如此之類執迷來久，共相教授<a class="t" id="t0733a23"></a>至今不絕，是故世尊說曰：「其事有緣，不唐苦<a class="t" id="t0733a24"></a>爾。復何因緣？眾生修行十善，眾生所處其地<a class="t" id="t0733a25"></a>平正，爾時坑坎高岸荊棘逆草自然平整；其<a class="t" id="t0733a26"></a>有眾生修行惡者，是時普地盡生荊棘高岸<a class="t" id="t0733a27"></a>絕坑，蚖蛇毒蟲孚乳滋多，皆由先身積惡所<a class="t" id="t0733a28"></a>致。」是故說曰，如斯皆有緣也。<a class="t" id="t0733a29"></a></p>
<blockquote class="gatha">
<p><a class="verse-num-sc" id="verse-num-sc639"></a> <a class="vagga-gatha-num-sc" id="vagga-gatha-num-sc27.12"></a>鹿歸於野，　　鳥歸虛空，<br>
義歸分別，<a class="t" id="t0733b01"></a>　　真人歸滅。<a class="t" id="t0733b02"></a></p>
</blockquote>
<p><a class="t-linehead" id="t-linehead0733b02"></a>昔者世尊在摩竭界甘果園側因帝石室。<a class="t" id="t0733b03"></a>爾時世尊以天眼清淨寂然無塵垢，見有眾<a class="t" id="t0733b04"></a>群鹿遇彼獵師，懷驚愕馳奔嶮岨之中。爾<a class="t" id="t0733b05"></a>時世尊復以天眼，見有群鳥避羅高翔馳趣<a class="t" id="t0733b06"></a>虛空，如來天眼復見比丘言辯義趣柔和暢<a class="t" id="t0733b07"></a>達，尋即其夜思惟十二因緣，反覆究悉逆順<a class="t" id="t0733b08"></a>本末，如來天眼亦復覩之，復見異比丘，通<a class="t" id="t0733b09"></a>夜之中反覆思惟，入解脫禪定，夜將欲曉闇<a class="t" id="t0733b10"></a>復欲盡，於無餘泥洹界，而般泥洹，復是如<a class="t" id="t0733b11"></a>來神眼所監。爾時世尊觀此義因緣所起，欲<a class="t" id="t0733b12"></a>使弟子演布其教，復使正法久住於世，使後<a class="t" id="t0733b13"></a>群生覩其大明，爾時世尊便說此偈：<a class="t" id="t0733b14"></a></p>
<blockquote class="gatha">
<p><a class="verse-num-sc" id="verse-num-sc640"></a> <a class="vagga-gatha-num-sc" id="vagga-gatha-num-sc27.13"></a>「鹿歸於野，　　鳥歸虛空，<br>
義歸分別，<a class="t" id="t0733b15"></a>　　真人歸滅。<a class="t" id="t0733b16"></a></p>
<p><a class="verse-num-sc" id="verse-num-sc641"></a> <a class="vagga-gatha-num-sc" id="vagga-gatha-num-sc27.14"></a>「不以懈怠意，　　怯弱有所至，<a class="t" id="t0733b17"></a><br>
欲求至泥洹，　　焚燒諸縛著。」<a class="t" id="t0733b18"></a></p>
</blockquote>
<p><a class="t-linehead" id="t-linehead0733b18"></a>不以懈怠意，怯弱有所至者，如佛契經《中阿<a class="t" id="t0733b19"></a>鋡》所說，佛告比丘：「此法精進者所修非懈<a class="t" id="t0733b20"></a>怠者所修，然性懈怠不能自進，焉能巧便得<a class="t" id="t0733b21"></a>至泥洹？猶如有人素性怯弱素無兩目，豈能<a class="t" id="t0733b22"></a>設意露宿曠野？多諸盜寇路難得越，欲求度<a class="t" id="t0733b23"></a>彼嶮難處者，以有健夫勇猛之士，乃得自濟，<a class="t" id="t0733b24"></a>安身無為；懷愚性邪意信倒見，終不得越嶮<a class="t" id="t0733b25"></a>難之處。要有智慧之目賢聖之術，然後能到<a class="t" id="t0733b26"></a>無為之場。」是故說曰，不以懈怠意，怯弱有所<a class="t" id="t0733b27"></a>至，欲求至泥洹，焚燒諸縛著也。<a class="t" id="t0733b28"></a></p>
<blockquote class="gatha">
<p><a class="verse-num-sc" id="verse-num-sc642"></a> <a class="vagga-gatha-num-sc" id="vagga-gatha-num-sc27.15"></a>比丘速抒船，　　以抒便當輕，<a class="t" id="t0733b29"></a><br>
永斷貪欲情，　　然後至泥洹。<a class="t" id="t0733c01"></a></p>
</blockquote>
<p><a class="t-linehead" id="t-linehead0733c01"></a>昔有比丘欲渡江河，值有弊船朽故不治，是<a class="t" id="t0733c02"></a>時船師報比丘曰：「道士欲有所之，可以己功<a class="t" id="t0733c03"></a>抒此儲水，船輕身全何往不剋。」爾時比丘<a class="t" id="t0733c04"></a>盡其乳哺之力，抒其船水窮，乃得越至彼水<a class="t" id="t0733c05"></a>岸。收攝衣服整頓威儀，漸漸往至親近世尊，<a class="t" id="t0733c06"></a>到已頭面禮足在一面坐。如來知彼應得濟<a class="t" id="t0733c07"></a>渡，是以顧眄熟視而已，非是辟支羅漢之所<a class="t" id="t0733c08"></a>及也。爾時世尊便說此偈：<a class="t" id="t0733c09"></a></p>
<blockquote class="gatha">
<p><a class="verse-num-sc" id="verse-num-sc643"></a> <a class="vagga-gatha-num-sc" id="vagga-gatha-num-sc27.16"></a>「比丘速抒船，　　以抒便當輕，<a class="t" id="t0733c10"></a><br>
永斷貪欲情，　　然後至泥洹。」<a class="t" id="t0733c11"></a></p>
</blockquote>
<p><a class="t-linehead" id="t-linehead0733c11"></a>爾時世尊告諸比丘：「汝今乃慮目前之難，乃<a class="t" id="t0733c12"></a>更反懼後世之忌。船者危嶮世之常法，權渡<a class="t" id="t0733c13"></a>群生不以為惓，形如真器純盛不淨，何不遺<a class="t" id="t0733c14"></a>棄，抒穢漏病斷婬怒癡，乘賢聖船得至泥洹<a class="t" id="t0733c15"></a>者也。」<a class="t" id="t0733c16"></a></p>
<blockquote class="gatha">
<p><a class="verse-num-sc" id="verse-num-sc644"></a> <a class="vagga-gatha-num-sc" id="vagga-gatha-num-sc27.17"></a>我有本以無，　　本有我今無，<a class="t" id="t0733c17"></a><br>
非無亦非有，　　如今不可獲。<a class="t" id="t0733c18"></a></p>
</blockquote>
<p><a class="t-linehead" id="t-linehead0733c18"></a>我有本以無，本有我今無者，外道異學所見<a class="t" id="t0733c19"></a>不同各自為正，我本姓某字某雖有而無，雖<a class="t" id="t0733c20"></a>無而有，無有而自生，是故說曰，我有本以<a class="t" id="t0733c21"></a>無，本有我今無也。非無亦非有者，非無者過<a class="t" id="t0733c22"></a>去也，亦非有者當來也，如今不可獲者現在<a class="t" id="t0733c23"></a>也。執愚之士豈離沙門梵志，行此邪徑不自<a class="t" id="t0733c24"></a>改更。所以爾者？不解第一之義泥洹之道，信<a class="t" id="t0733c25"></a>於邪見不信泥洹。是故說曰，我有本以無，本<a class="t" id="t0733c26"></a>有我今無，非無亦非有，如今不可獲也。<a class="t" id="t0733c27"></a></p>
<blockquote class="gatha">
<p><a class="verse-num-sc" id="verse-num-sc645"></a> <a class="vagga-gatha-num-sc" id="vagga-gatha-num-sc27.18"></a>難見諦不動，　　善觀而分別，<a class="t" id="t0733c28"></a><br>
當察愛盡原，　　是謂名苦際。<a class="t" id="t0733c29"></a></p>
</blockquote>
<p><a class="t-linehead" id="t-linehead0733c29"></a>難見諦不動，善觀而分別者，滅盡泥洹極為<a class="t" id="t0734a01"></a>微妙，無形而不可見，有為之法動轉不停，<a class="t" id="t0734a02"></a>無形法者不可移轉，唯有如來、辟支佛及聲<a class="t" id="t0734a03"></a>聞等，以智慧眼善觀而分別一一決了，是故<a class="t" id="t0734a04"></a>說曰，難見諦不動，善觀而分別者也。當察愛<a class="t" id="t0734a05"></a>盡原，是謂名苦際者，知愛根本興病若干，於<a class="t" id="t0734a06"></a>中自拔永斷無餘，是故說曰，當察愛盡原，是<a class="t" id="t0734a07"></a>謂名苦際也。<a class="t" id="t0734a08"></a></p>
<blockquote class="gatha">
<p><a class="verse-num-sc" id="verse-num-sc646"></a> <a class="vagga-gatha-num-sc" id="vagga-gatha-num-sc27.19"></a>斷愛除其欲，　　竭河無流兆，<a class="t" id="t0734a09"></a><br>
能明此愛本，　　是謂名苦際。<a class="t" id="t0734a10"></a></p>
</blockquote>
<p><a class="t-linehead" id="t-linehead0734a10"></a>斷愛除其欲者，愛之為病眾患之本，以拔愛<a class="t" id="t0734a11"></a>本枝葉不滋，於中自拔永斷無餘，欲本自滅<a class="t" id="t0734a12"></a>更不復生，由愛生欲流，猶如駛河漂溺生類，<a class="t" id="t0734a13"></a>億千萬眾喪其命根不得全濟，河竭之後眾<a class="t" id="t0734a14"></a>生往來無形傷害，是故說曰，斷愛除其欲，竭<a class="t" id="t0734a15"></a>河無流兆也。能明此愛本，是謂名苦際者，<a class="t" id="t0734a16"></a>愛為形質、欲為枝葉、癡為潤津，若彼學人思<a class="t" id="t0734a17"></a>惟妙觀，能斷此者超越苦際，是故說曰，能明<a class="t" id="t0734a18"></a>此愛本，是謂名苦際也。<a class="t" id="t0734a19"></a></p>
<blockquote class="gatha">
<p><a class="verse-num-sc" id="verse-num-sc647"></a> <a class="vagga-gatha-num-sc" id="vagga-gatha-num-sc27.20"></a>見而實而見，　　聞而實而聞，<a class="t" id="t0734a20"></a><br>
知而實而知，　　是謂名苦際。<a class="t" id="t0734a21"></a></p>
</blockquote>
<p><a class="t-linehead" id="t-linehead0734a21"></a>何以故說見而實而見？何以故非見實而<a class="t" id="t0734a22"></a>非見？如復有人，若眼見色分別色本，思惟識<a class="t" id="t0734a23"></a>緣不起想著。非見實而非見者，如彼愚惑之<a class="t" id="t0734a24"></a>人，眼見色而生眼識，此雖見不如非見。何<a class="t" id="t0734a25"></a>以故？由其眼見而興眼識故也。是故說曰，<a class="t" id="t0734a26"></a>見而實而見也。聞而實而聞者，若人聞微妙<a class="t" id="t0734a27"></a>之聲，不興識著，是故說曰，聞而實而聞者也。<a class="t" id="t0734a28"></a>知而實而知者，如復有人分別識身，採取善<a class="t" id="t0734a29"></a>根捨棄不善根，諸垢永盡更不造新，是故說<a class="t" id="t0734b01"></a>曰，知而實而知，是謂名苦際也。<a class="t" id="t0734b02"></a></p>
<blockquote class="gatha">
<p><a class="verse-num-sc" id="verse-num-sc648"></a> <a class="vagga-gatha-num-sc" id="vagga-gatha-num-sc27.21"></a>伊寧彌泥，　　陀俾陀羅俾，<a class="t" id="t0734b03"></a><br>
摩屑姤屑，　　一切毘羅梨，<a class="t" id="t0734b04"></a><br>
是謂名苦際。<a class="t" id="t0734b05"></a></p>
</blockquote>
<p><a class="t-linehead" id="t-linehead0734b05"></a>昔佛世尊與四天王說法，二人解中國之語，<a class="t" id="t0734b06"></a>二人不解；二人不解者與說曇密羅國語，<a class="t" id="t0734b07"></a>宣暢四諦；雖說曇密羅國語，一人解一人<a class="t" id="t0734b08"></a>不解，所不解者，復與說彌梨車語，摩屑姤<a class="t" id="t0734b09"></a>屑一切毘利羅。時，四天王皆達四諦，尋於坐<a class="t" id="t0734b10"></a>上得柔順法忍。<a class="t" id="t0734b11"></a></p>
<blockquote class="gatha">
<p><a class="verse-num-sc" id="verse-num-sc649"></a> <a class="vagga-gatha-num-sc" id="vagga-gatha-num-sc27.22"></a>無身滅其想，　　諸痛得清涼，<a class="t" id="t0734b12"></a><br>
眾行永休息，　　識想不復興，<a class="t" id="t0734b13"></a><br>
是謂名苦際。<a class="t" id="t0734b14"></a></p>
</blockquote>
<p><a class="t-linehead" id="t-linehead0734b14"></a>無身滅其想者，是身無牢為磨滅法，是身不<a class="t" id="t0734b15"></a>堅必當離散，唯有五分法身乃謂牢固，意從<a class="t" id="t0734b16"></a>想生想興萬病，能滅其想乃應道真，是故說<a class="t" id="t0734b17"></a>曰，無身滅其想也。諸痛得清涼者，此眾生類<a class="t" id="t0734b18"></a>流轉生死之海，江湖四瀆投之無厭，斯由痛<a class="t" id="t0734b19"></a>本以受其困，眾生相殘共相殺害，皆由於痛<a class="t" id="t0734b20"></a>而致此患，唯有智者不造其痛，是故說曰，諸<a class="t" id="t0734b21"></a>痛得清涼也。眾行永休息者，人之受識由行<a class="t" id="t0734b22"></a>而生，行以滋長以成萬病，善行趣善惡行趣<a class="t" id="t0734b23"></a>惡，智人習行不造行本，是故說，眾行永休息<a class="t" id="t0734b24"></a>也。識想不復興者，識想流馳興病萬端，是以<a class="t" id="t0734b25"></a>聖人攝識不散，人之興識多起癡根，以三百<a class="t" id="t0734b26"></a>藥滅百識，晨用百藥，中用百藥，暮用百藥，而<a class="t" id="t0734b27"></a>滅識想；復以無漏聖行頂忍之法而滅識想，<a class="t" id="t0734b28"></a>是故說曰，識想不復興也。有依便有動，有動<a class="t" id="t0734b29"></a>便無滅，已無滅則知無厭，以知無滅則不見<a class="t" id="t0734c01"></a>去來今，以無去來今則無生死，以無生死愁<a class="t" id="t0734c02"></a>憂苦惱，由此苦陰生諸眾病，斯由習興眾結，<a class="t" id="t0734c03"></a>纏裹。人之修行必有所依，所謂依者，山河石<a class="t" id="t0734c04"></a>壁有形之類，目所覩者皆謂依也，能滅此者<a class="t" id="t0734c05"></a>乃應第一義，於第一義不見來往周旋，以<a class="t" id="t0734c06"></a>無來往周旋則無生死；不解此者則興塵勞，<a class="t" id="t0734c07"></a>生老病死日日滋長，從是生憂愁惱萬端，<a class="t" id="t0734c08"></a>尋之不見其緒，展轉相生成其五陰苦形，能<a class="t" id="t0734c09"></a>滅此者唯有泥洹之道也。或有比丘有生有<a class="t" id="t0734c10"></a>實有為，或有比丘無生無實無為，比丘不為<a class="t" id="t0734c11"></a>無為者亦不有生，設不有生不有實不有為<a class="t" id="t0734c12"></a>者，則因生因實因有為而說無為也。設當眾<a class="t" id="t0734c13"></a>生無此患者，如來終不說滅盡泥洹之樂。<a class="t" id="t0734c14"></a></p>
<blockquote class="gatha">
<p><a class="verse-num-sc" id="verse-num-sc650"></a> <a class="vagga-gatha-num-sc" id="vagga-gatha-num-sc27.23"></a>知生之本末，　　有為知無為，<a class="t" id="t0734c15"></a><br>
生老所纏裹，　　衰者甚難制。<a class="t" id="t0734c16"></a></p>
</blockquote>
<p><a class="t-linehead" id="t-linehead0734c16"></a>知生之本末者，如彼契經《中阿鋡》所說，大<a class="t" id="t0734c17"></a>愛之本末所說，佛告阿難：「若生無有生者，<a class="t" id="t0734c18"></a>則不告人說生之法，下至群徒魚水之類，<a class="t" id="t0734c19"></a>設龍有龍性鬼有鬼性，天有天性人有人性。<a class="t" id="t0734c20"></a>如是阿難！我知有生故說生矣。」是故說曰，知<a class="t" id="t0734c21"></a>生之本末也。有為知無為者，無形無像不可<a class="t" id="t0734c22"></a>覩察於變易法，是故說曰，於有為知無為也。<a class="t" id="t0734c23"></a>生老所纏裹者，人之處世衰老則知死，二事<a class="t" id="t0734c24"></a>見逼不免其患，是故說曰，生老所纏裹也。衰<a class="t" id="t0734c25"></a>者甚難制者，斯由眾行婬欲瞋恚愚癡憍慢<a class="t" id="t0734c26"></a>嫉妬恚癡，為老病所使，由此而起，是故說<a class="t" id="t0734c27"></a>曰，衰者甚難制也。<a class="t" id="t0734c28"></a></p>
<blockquote class="gatha">
<p><a class="verse-num-sc" id="verse-num-sc651"></a> <a class="vagga-gatha-num-sc" id="vagga-gatha-num-sc27.24"></a>非食命不濟，　　孰能不揣食？<a class="t" id="t0734c29"></a><br>
夫立食為先，　　然後乃至道。<a class="t" id="t0735a01"></a></p>
</blockquote>
<p><a class="t-linehead" id="t-linehead0735a01"></a>眾生之類悠悠在世，皆由於食，人不得食無<a class="t" id="t0735a02"></a>以行道，是故說曰，非食命不濟也。孰能不揣<a class="t" id="t0735a03"></a>食者，覺此非常知食所出審諦無疑，受者施<a class="t" id="t0735a04"></a>行非有狐疑，是故說曰，孰能不揣食也。食<a class="t" id="t0735a05"></a>之為物生死滓濁之法，有形則累其食，是故<a class="t" id="t0735a06"></a>說曰，夫立食為先也。佛告諸比丘：「我知諸入<a class="t" id="t0735a07"></a>非地非水非火非風，所以非識非空非不用<a class="t" id="t0735a08"></a>非識非有想無想，非今世後世，非及日月所<a class="t" id="t0735a09"></a>照處，如斯之類非緣所及。其中倒見之人求<a class="t" id="t0735a10"></a>日解脫，尼揵子等自相教訓求解脫者，要<a class="t" id="t0735a11"></a>當入六十肘百由延，其入此室者便得解脫。」<a class="t" id="t0735a12"></a>佛觀此義已欲斷生死狐疑，欲遮尼揵子顛<a class="t" id="t0735a13"></a>倒之想故說此事，欲斷後世狐疑故故說<a class="t" id="t0735a14"></a>斯事。「日月不俱明，邪正不競興，此事明矣。<a class="t" id="t0735a15"></a>是故比丘！我亦不說周旋往來生死起滅，此<a class="t" id="t0735a16"></a>謂苦際之本也。」<a class="t" id="t0735a17"></a></p>
<blockquote class="gatha">
<p><a class="verse-num-sc" id="verse-num-sc652"></a> <a class="vagga-gatha-num-sc" id="vagga-gatha-num-sc27.25"></a>地種及水火，　　是時風無吹，<a class="t" id="t0735a18"></a><br>
光焰所不照，　　亦不見其實。<a class="t" id="t0735a19"></a></p>
</blockquote>
<p><a class="t-linehead" id="t-linehead0735a19"></a>應化之人或憑所豪，或因有所濟，應豪貴度<a class="t" id="t0735a20"></a>者不加言聲，所憑度者豁然自寤不須師<a class="t" id="t0735a21"></a>匠，謙恭卑下者自然得寤，是故說曰，光焰所<a class="t" id="t0735a22"></a>不照，亦不見其實也。<a class="t" id="t0735a23"></a></p>
<blockquote class="gatha">
<p><a class="verse-num-sc" id="verse-num-sc653"></a> <a class="vagga-gatha-num-sc" id="vagga-gatha-num-sc27.26"></a>非月非有光，　　非日非有明，<a class="t" id="t0735a24"></a><br>
審諦觀此者，　　乃應梵志行。<a class="t" id="t0735a25"></a></p>
</blockquote>
<p><a class="t-linehead" id="t-linehead0735a25"></a>非月非有光，非日非有明者，猶如日月之光<a class="t" id="t0735a26"></a>眾塵自蔽，不能廣布宣其教命，猶若忉利天<a class="t" id="t0735a27"></a>上及一究竟天，光光自照無有日月光明，皆<a class="t" id="t0735a28"></a>由曩昔積行所致，是故說曰，非月非有光，非<a class="t" id="t0735a29"></a>日非有明也。審諦觀此者，乃應梵志行者，所<a class="t" id="t0735b01"></a>謂梵志者，越過三界行充德滿故曰梵志，是<a class="t" id="t0735b02"></a>故說曰，審諦觀此者，乃應梵志行也。<a class="t" id="t0735b03"></a></p>
<blockquote class="gatha">
<p><a class="verse-num-sc" id="verse-num-sc654"></a> <a class="vagga-gatha-num-sc" id="vagga-gatha-num-sc27.27"></a>端正色縱容，　　得脫一切苦，<a class="t" id="t0735b04"></a><br>
非色非不色，　　得脫一切苦。<a class="t" id="t0735b05"></a></p>
</blockquote>
<p><a class="t-linehead" id="t-linehead0735b05"></a>有色無色生於苦本，能脫此苦者，諸苦中得<a class="t" id="t0735b06"></a>脫，是故說曰，端正色縱容，得脫一切苦。<a class="t" id="t0735b07"></a></p>
<blockquote class="gatha">
<p><a class="verse-num-sc" id="verse-num-sc655"></a> <a class="vagga-gatha-num-sc" id="vagga-gatha-num-sc27.28"></a>究竟不恐懼，　　越縛無狐疑，<a class="t" id="t0735b08"></a><br>
未斷有欲刺，　　豈知身為患？<a class="t" id="t0735b09"></a></p>
</blockquote>
<p><a class="t-linehead" id="t-linehead0735b09"></a>究竟不恐懼者，究竟有二事：一者用意究<a class="t" id="t0735b10"></a>竟，二者自然究竟。心正而不畏其曲，是故<a class="t" id="t0735b11"></a>說曰，究竟不恐懼也。越縛無狐疑者，斷諸結<a class="t" id="t0735b12"></a>縛永盡無餘，生死久長輪轉五道輪轉無際，<a class="t" id="t0735b13"></a>不知慚愧恥辱之法，是故說曰，越縛無狐疑<a class="t" id="t0735b14"></a>也。未斷有欲刺，豈知身為患者，夫人處世行<a class="t" id="t0735b15"></a>法不同，未得斷有欲者，其事有三：一者欲<a class="t" id="t0735b16"></a>有，二者色有，三者無色有。所謂欲刺者邪<a class="t" id="t0735b17"></a>徑之刺，打捶而重捶損而重，是故說曰，未<a class="t" id="t0735b18"></a>斷有欲刺，豈知身為患也。<a class="t" id="t0735b19"></a></p>
<blockquote class="gatha">
<p><a class="verse-num-sc" id="verse-num-sc656"></a> <a class="vagga-gatha-num-sc" id="vagga-gatha-num-sc27.29"></a>所謂究竟者，　　息跡為第一，<a class="t" id="t0735b20"></a><br>
盡斷諸想著，　　文句不錯謬。<a class="t" id="t0735b21"></a></p>
</blockquote>
<p><a class="t-linehead" id="t-linehead0735b21"></a>所謂究竟者，息跡為第一者，所謂究竟者，法<a class="t" id="t0735b22"></a>中之上無有過越，病中之重縛著欲心永盡<a class="t" id="t0735b23"></a>無餘，是故說曰，所謂究竟者，息跡為第一也。<a class="t" id="t0735b24"></a>盡斷諸想著，文句不錯謬者，所謂想者，興欲<a class="t" id="t0735b25"></a>是想、瞋恚是想、愚癡是想，如彼雜契經所說，<a class="t" id="t0735b26"></a>佛告比丘：「瞿多當知！欲怒癡想此為行本，<a class="t" id="t0735b27"></a>彼諸眾想永盡無餘，亦不興想念彼欲意，所<a class="t" id="t0735b28"></a>說言句終不錯謬。所以然者？行有究盡有不<a class="t" id="t0735b29"></a>盡者，是故設教訓彼後生。」是故說曰，盡斷諸<a class="t" id="t0735c01"></a>想著，文句不錯謬。<a class="t" id="t0735c02"></a></p>
<blockquote class="gatha">
<p><a class="verse-num-sc" id="verse-num-sc657"></a> <a class="vagga-gatha-num-sc" id="vagga-gatha-num-sc27.30"></a>知節不知節，　　最勝捨有行，<a class="t" id="t0735c03"></a><br>
內自思惟行，　　如卵壞其膜。<a class="t" id="t0735c04"></a></p>
</blockquote>
<p><a class="t-linehead" id="t-linehead0735c04"></a>知節不知節者，節為有為之行，不知節者久<a class="t" id="t0735c05"></a>抱疹患，不容思惟道，六情閇塞不通道義，<a class="t" id="t0735c06"></a>是故說曰，知節不知節也。最勝捨有行者，至<a class="t" id="t0735c07"></a>真等正覺是為最勝，捨其三有不造其行，是<a class="t" id="t0735c08"></a>故說曰，最勝捨有行也。內自思惟行，如卵壞<a class="t" id="t0735c09"></a>其膜者，猶若入定不定，得其定意成其道果，<a class="t" id="t0735c10"></a>猶如孚乳之類，捨皮而就其形；今亦如是，<a class="t" id="t0735c11"></a>捨其本行而就無漏之行。是故說曰，如卵壞<a class="t" id="t0735c12"></a>其膜也。<a class="t" id="t0735c13"></a></p>
<blockquote class="gatha">
<p><a class="verse-num-sc" id="verse-num-sc658"></a> <a class="vagga-gatha-num-sc" id="vagga-gatha-num-sc27.31"></a>眾施法施勝，　　眾樂法樂上，<a class="t" id="t0735c14"></a><br>
眾力忍力最，　　愛盡苦諦妙。<a class="t" id="t0735c15"></a></p>
</blockquote>
<p><a class="t-linehead" id="t-linehead0735c15"></a>眾施法施勝者，眾施之中，何以故說法施為<a class="t" id="t0735c16"></a>勝？所謂法施者，為良為美為無眾患，其中<a class="t" id="t0735c17"></a>眾生所聞法者，心意開寤靡不解脫。所謂<a class="t" id="t0735c18"></a>財施者，一人足充，二者嫌恨，施意高下其<a class="t" id="t0735c19"></a>事不同。由如與洴沙王說微妙之法，八萬<a class="t" id="t0735c20"></a>諸天萬二千摩竭眾生，復與釋提桓因，在石<a class="t" id="t0735c21"></a>室之中說微妙法，八萬諸天皆得微妙法，諸<a class="t" id="t0735c22"></a>情通達無形罣礙也，是故說，眾施法施勝<a class="t" id="t0735c23"></a>也。所謂財施者，今日受施明當更求，其中<a class="t" id="t0735c24"></a>至求天上道者，彼人聞法從劫至劫無有窮<a class="t" id="t0735c25"></a>盡，是故說曰，眾施法施勝也。眾樂法樂上者，<a class="t" id="t0735c26"></a>在俗處樂亂想之本，至趣此正造地獄行；夫<a class="t" id="t0735c27"></a>法樂者，暢達演說問則不滯，暢達觀意洋洋<a class="t" id="t0735c28"></a>入耳。是故說曰，眾樂法樂上也。眾力忍力最<a class="t" id="t0735c29"></a>者，昔有隣國之王，興兵起眾往攻敵國，左<a class="t" id="t0736a01"></a>右諸臣語其王曰：「隣國興兵今來逼近，願王<a class="t" id="t0736a02"></a>自備共相攻擊。」王語諸臣：「此是閑事，何必<a class="t" id="t0736a03"></a>須吾公自臨敵？」賊以逼近攻伐城門，諸臣啟<a class="t" id="t0736a04"></a>王：「賊今在外，明王宜當深慮斯理。」王告諸臣：<a class="t" id="t0736a05"></a>「賊雖在外不足遠慮，但自營私何慮公務？」時<a class="t" id="t0736a06"></a>賊暴虐轉入城裏，左右啟曰：「賊今逼近，不審<a class="t" id="t0736a07"></a>明王竟何備慮？」王告諸臣：「此事微細何足上<a class="t" id="t0736a08"></a>聞？」隣國大王轉進至殿，諸臣啟曰：「隣國之<a class="t" id="t0736a09"></a>王今以見逼，不審聖尊有何思慮？」其王告曰：<a class="t" id="t0736a10"></a>「我今處世變易不停，興者必衰合會有離，宜<a class="t" id="t0736a11"></a>可脫服更改形容如乞士法，磨何自退往<a class="t" id="t0736a12"></a>適深山，思惟道德可以自娛。設此暴王欲獲<a class="t" id="t0736a13"></a>我身擒殺形體者，不辭其愆。所以然者？亡國<a class="t" id="t0736a14"></a>失土皆由一人，我今受死萬民無患，豈不<a class="t" id="t0736a15"></a>於我有大幸乎？」時彼敵國之王歎未曾有，舉<a class="t" id="t0736a16"></a>聲唱言：「善哉善哉大王！自古迄今未有斯<a class="t" id="t0736a17"></a>比，我雖得勝未如王比，開懷大通不顧世榮。<a class="t" id="t0736a18"></a>自今已往還治本國，與王治化共相接待如<a class="t" id="t0736a19"></a>己無異。」是故說曰，眾力忍力最。愛盡苦諦妙<a class="t" id="t0736a20"></a>者，愛之為本眾結之本，學人習道先斷愛結，<a class="t" id="t0736a21"></a>然後漸進無漏道撿，是故說曰，愛盡苦諦妙<a class="t" id="t0736a22"></a>也<span class="t-note">（泥洹品第二十七竟）</span>。<a class="t" id="t0736a23"></a></p>
<p><span class="t-juanname">出曜經卷第二十三</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
