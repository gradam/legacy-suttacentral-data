<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.29">
<article>
<div class="hgroup">
<p class="division">出曜經</p>
<h1>◎惡行品第二十九</h1>
</div>
<div class="suttainfo" id="juan25"><a class="t" id="t0741b24"></a>
<p><span class="t-juanname">出曜經卷第二十五</span>　<a class="t" id="t0741b17"></a><a class="t" id="t0741b18"></a><a class="t" id="t0741b19"></a><a class="t" id="t0741b20"></a><a class="t" id="t0741b21"></a><a class="t" id="t0741b22"></a><br>
<span class="t-byline">姚秦涼州沙門竺佛念譯</span><a class="t" id="t0741b23"></a></p>
</div>
<blockquote class="gatha">
<p><a class="verse-num-sc" id="verse-num-sc697"></a> <a class="vagga-gatha-num-sc" id="vagga-gatha-num-sc29.1"></a><a class="t" id="t0741b24"></a>諸惡莫作，　　諸善奉行，<br>
自淨其意，<a class="t" id="t0741b25"></a>　　是諸佛教。<a class="t" id="t0741b26"></a></p>
</blockquote>
<p><a class="t-linehead" id="t-linehead0741b26"></a>諸惡莫作者，諸佛世尊教誡後人三乘道者，<a class="t" id="t0741b27"></a>不以脩惡而得至道，皆習於善自致道跡，是<a class="t" id="t0741b28"></a>故說曰，諸惡莫作也。諸善奉行者，彼修行人<a class="t" id="t0741b29"></a>普脩眾善，唯自瓔珞具足眾德，見惡則避恒<a class="t" id="t0741c01"></a>脩其善，所謂善者，止觀妙藥燒滅亂想。是<a class="t" id="t0741c02"></a>故說曰，諸善奉行。自淨其意者，心為行本招<a class="t" id="t0741c03"></a>致罪根，百八重根難解之結纏裹其心，欲怒<a class="t" id="t0741c04"></a>癡盛憍慢慳嫉種諸塵垢，有此病者則心不<a class="t" id="t0741c05"></a>淨，行人執志自練心意使不亂想，如是不息<a class="t" id="t0741c06"></a>便成道根，是故說曰，自淨其意也。是諸佛教<a class="t" id="t0741c07"></a>者，如來演教禁戒不同，戒以檢形義以攝心，<a class="t" id="t0741c08"></a>佛出世間甚不可遇，猶如優曇鉢花億千萬<a class="t" id="t0741c09"></a>劫時時乃有；是故如來遺誡教化，聖聖相<a class="t" id="t0741c10"></a>承以至今日，禁誡不可不脩，惠施不可不<a class="t" id="t0741c11"></a>行，吾所成佛王三千者，皆由禁誡惠施所<a class="t" id="t0741c12"></a>致也。是故說曰，是諸佛教。<a class="t" id="t0741c13"></a></p>
<blockquote class="gatha">
<p><a class="verse-num-sc" id="verse-num-sc698"></a> <a class="vagga-gatha-num-sc" id="vagga-gatha-num-sc29.2"></a>惠施獲福報，　　不藏恚怒懷，<a class="t" id="t0741c14"></a><br>
以善滅其惡，　　欲怒癡無餘。<a class="t" id="t0741c15"></a></p>
</blockquote>
<p><a class="t-linehead" id="t-linehead0741c15"></a>昔日大目揵連同產弟，饒財多寶七珍具足，<a class="t" id="t0741c16"></a>金銀珍寶、車<span class="gaiji">璩<!--gaiji,璩,1[（王＊巨）／木],2&#x249B2;,3--></span>馬瑙、真珠虎珀，庫藏盈溢僕<a class="t" id="t0741c17"></a>從奴婢不可稱計。是時，目連往到弟家而告<a class="t" id="t0741c18"></a>弟曰：「聞卿慳嫉不好惠施。佛常演說，夫人<a class="t" id="t0741c19"></a>惠施獲報無數。卿今施者得福無量。」弟聞兄<a class="t" id="t0741c20"></a>教開藏惠施，更新立庫藏欲受其報。未經旬<a class="t" id="t0741c21"></a>日財寶竭盡，故藏悉空新藏無報，甚至懊<a class="t" id="t0741c22"></a>惱向兄說曰：「前見告勅施獲大報，不敢違教<a class="t" id="t0741c23"></a>竭藏惠施，當來過去諸貧窮者靡不周遍；然<a class="t" id="t0741c24"></a>財寶貨盡舊藏空竭新藏無報，將無為兄所<a class="t" id="t0741c25"></a>疑誤乎？」目連告曰：「止止族姓子！莫陳此語。<a class="t" id="t0741c26"></a>無使異學邪見之士聞此麤言。若使福德當<a class="t" id="t0741c27"></a>有形者，虛空境界所不容受，吾今權且示汝<a class="t" id="t0741c28"></a>微報，若欲見者隨從我來。」爾時目連以神<a class="t" id="t0741c29"></a>足力，手接其弟至於六天。彼有宮殿七寶合<a class="t" id="t0742a01"></a>成，前後浴池香風遠布，庫藏盈溢不可稱計，<a class="t" id="t0742a02"></a>玉女營從數千萬眾，純女無男亦無夫主。弟<a class="t" id="t0742a03"></a>白目連：「是何宮殿巍巍乃爾？不見有男，純是<a class="t" id="t0742a04"></a>女人。」目連告弟：「汝今往問，自當知之。」即往<a class="t" id="t0742a05"></a>問之：「天女當知！我有所問願見發遣。」天女<a class="t" id="t0742a06"></a>問曰：「有何狐疑而欲見問？」其人報曰：「是何<a class="t" id="t0742a07"></a>宮殿七寶合成，巍巍堂堂懸處虛空？誰有斯<a class="t" id="t0742a08"></a>德於中受福？願解我疑永無猶豫。」天女報曰：<a class="t" id="t0742a09"></a>「汝不知乎？我等在此積有年歲，食福自然無<a class="t" id="t0742a10"></a>復是過，欲知我夫主者，施在心懷今當與說。<a class="t" id="t0742a11"></a>閻浮利內迦比國界釋迦文佛神力弟子，<a class="t" id="t0742a12"></a>名曰目連，彼有賢者弟大富長者，好憙惠<a class="t" id="t0742a13"></a>施周窮濟乏，彼命終之後當來生此，與我等<a class="t" id="t0742a14"></a>作夫主，七寶宮殿及我等身惠施之報。」其人<a class="t" id="t0742a15"></a>聞憙善心生焉，還至兄所具白其情。目連告<a class="t" id="t0742a16"></a>曰：「云何族姓子？夫人惠施當有報耶？為無報<a class="t" id="t0742a17"></a>耶？」弟懷慚愧頭面懺悔，還至世間廣施不惓。<a class="t" id="t0742a18"></a>是故說曰，惠施獲福報。不藏恚怒懷者，夫人<a class="t" id="t0742a19"></a>懷毒藏匿在內，伺人之惡惱人之善，如斯<a class="t" id="t0742a20"></a>之類不可與親；如灰覆火，目雖不覩，蹈則<a class="t" id="t0742a21"></a>燒脚，身無防備唐突禁戒，當時意勇不覺<a class="t" id="t0742a22"></a>傷損。人之傷害自古有之，或先懷嫌，或卒<a class="t" id="t0742a23"></a>興怒，卒興怒者猶尚可恕，先懷嫌者斯意難<a class="t" id="t0742a24"></a>親。所以然者？夫人陰謀必有傷剋，群愚相<a class="t" id="t0742a25"></a>逐遂致惡災，外揚不密內共情通，共相稱<a class="t" id="t0742a26"></a>譽成惡朋友，事與願違遂致喪沒，家屬財產<a class="t" id="t0742a27"></a>斯皆入官，人所憎嫉惡聞其聲。是故說曰，不<a class="t" id="t0742a28"></a>藏恚怒懷也。以善滅其惡，欲怒癡無餘者，所<a class="t" id="t0742a29"></a>謂善者賢聖道品是也，乘此道品，猶四瀆水<a class="t" id="t0742b01"></a>斷流而無所畏難，滅渡諸惡部使不復生，<a class="t" id="t0742b02"></a>有災吐毒欲怒癡生，拔三根栽種其三業，<a class="t" id="t0742b03"></a>仰脩道觀進趣四道有何難受？是故說曰，以<a class="t" id="t0742b04"></a>善滅其惡，欲怒癡無餘也。<a class="t" id="t0742b05"></a></p>
<blockquote class="gatha">
<p><a class="verse-num-sc" id="verse-num-sc699"></a> <a class="vagga-gatha-num-sc" id="vagga-gatha-num-sc29.3"></a>隻行勿逐愚，　　欲群當逐智，<a class="t" id="t0742b06"></a><br>
智者滅其惡，　　如鶴擇乳飲。<a class="t" id="t0742b07"></a></p>
</blockquote>
<p><a class="t-linehead" id="t-linehead0742b07"></a>隻行勿逐愚者，所謂隻行者，在閑靜之處<a class="t" id="t0742b08"></a>意不分散，思惟善本繫念在前，設欲同處當<a class="t" id="t0742b09"></a>與善知識從事，莫與惡知識從事，是故說曰，<a class="t" id="t0742b10"></a>隻行勿逐愚也。欲群當逐智者，世多有人慕<a class="t" id="t0742b11"></a>及上賢，追逐有智持戒精進辯才深邃，堪說<a class="t" id="t0742b12"></a>道教不<span class="corr" title="[壞&gt;懷] cf.【麗】">懷</span>疲勞，是故說曰，欲群當逐智也。智<a class="t" id="t0742b13"></a>者滅其惡者，智慧之人明古達今，出言所<a class="t" id="t0742b14"></a>說必有所濟，晝夜孜孜思惟道術，承受明智<a class="t" id="t0742b15"></a>所吐言教，以善功德消滅眾惡，是故說曰，<a class="t" id="t0742b16"></a>智者滅其惡也。如鶴擇乳飲者，如昔有人多<a class="t" id="t0742b17"></a>捕群鶴孚乳滋長，展轉相生其數無限，養鶴<a class="t" id="t0742b18"></a>之法，以水和乳乃得食之，鶴之常法當食之<a class="t" id="t0742b19"></a>時，鼻孔出氣吹水兩闢純食其乳，鳥之頑<a class="t" id="t0742b20"></a>鹵由能分別去水食乳。今之比丘能不爾<a class="t" id="t0742b21"></a>乎？當選其善蠲除其惡，如彼鳥鶴深知好惡<a class="t" id="t0742b22"></a>也。是故說曰，如鶴擇乳飲也。<a class="t" id="t0742b23"></a></p>
<blockquote class="gatha">
<p><a class="verse-num-sc" id="verse-num-sc700"></a> <a class="vagga-gatha-num-sc" id="vagga-gatha-num-sc29.4"></a>觀世若干變，　　知法起滅跡，<a class="t" id="t0742b24"></a><br>
賢聖不樂世，　　愚者不處賢。<a class="t" id="t0742b25"></a></p>
</blockquote>
<p><a class="t-linehead" id="t-linehead0742b25"></a>觀世若干變者，所謂世者世有三品：一者器<a class="t" id="t0742b26"></a>世，二者陰世，三者眾生世。此三世者貯病<a class="t" id="t0742b27"></a>之牢室，內外堅固非醫所療治，內者四百<a class="t" id="t0742b28"></a>四病同時俱作，外者含毒之類，蚖蛇百足蝮<a class="t" id="t0742b29"></a>蠍虎狼所見噬螫，眾變若干其事不同，水<a class="t" id="t0742c01"></a>火盜賊怨讎之類竊來傷害。是故說曰，觀世<a class="t" id="t0742c02"></a>若干變也。知法起滅跡，知跡起滅其事有<a class="t" id="t0742c03"></a>二：一者結跡，二者陰跡。能滅其事乃應無<a class="t" id="t0742c04"></a>為，是故名曰，知法起滅跡。賢聖不樂世，愚者<a class="t" id="t0742c05"></a>不處賢者，賢聖永滅諸惡不處群俗，鶴飛<a class="t" id="t0742c06"></a>則高不樂丘塚，猩猩好淨不處廁溷，賢聖<a class="t" id="t0742c07"></a>之人亦復如是，不處群俗與共同光；愚者好<a class="t" id="t0742c08"></a>惡不處賢眾。是故說曰，賢聖不樂世，愚者不<a class="t" id="t0742c09"></a>處賢也。<a class="t" id="t0742c10"></a></p>
<blockquote class="gatha">
<p><a class="verse-num-sc" id="verse-num-sc701"></a> <a class="vagga-gatha-num-sc" id="vagga-gatha-num-sc29.5"></a>解知念待味，　　思惟休息義，<a class="t" id="t0742c11"></a><br>
無熱無飢想，　　當服於法味。<a class="t" id="t0742c12"></a></p>
</blockquote>
<p><a class="t-linehead" id="t-linehead0742c12"></a>解知念待味者，經歷無數生死已來，未曾得<a class="t" id="t0742c13"></a>此念待之味，世多甘美<span class="corr" title="[珠&gt;殊] cf.【麗】">殊</span>勝之味，苷蔗葡<a class="t" id="t0742c14"></a>萄如此之比不可稱數，晝夜享之無有厭足；<a class="t" id="t0742c15"></a>然不從此得至無為，念待味者未曾經口，設<a class="t" id="t0742c16"></a>當一遇永無飢渴，其餘味者展轉生死墜<a class="t" id="t0742c17"></a>墮三塗，欲求出期實為難矣。是故說曰，解知<a class="t" id="t0742c18"></a>念待味也。思惟休息義者，彼脩行人專精一<a class="t" id="t0742c19"></a>已思惟禪定，心所念法終不錯亂，從初至竟<a class="t" id="t0742c20"></a>不識其緒，是故說曰，思惟休息義也。無熱無<a class="t" id="t0742c21"></a>飢想者，貪欲是熱、瞋恚是熱、愚癡是熱、飢渴<a class="t" id="t0742c22"></a>是熱，能斷此飢渴熱者，其事甚難；正使飲<a class="t" id="t0742c23"></a>此四大海水欲消其渴者，未始見也。欲除其<a class="t" id="t0742c24"></a>渴永使不生，唯有八解澄淨之味，乃得消<a class="t" id="t0742c25"></a>此眾渴之本。是故說曰，無熱無渴想。當服<a class="t" id="t0742c26"></a>於法味者，所謂法味，眾施法施勝，眾味法味<a class="t" id="t0742c27"></a>勝，得此味者法身不離苦本，斷諸世俗飢渴<a class="t" id="t0742c28"></a>之患，人欲修學求其解脫，不得甘露至要之<a class="t" id="t0742c29"></a>味者，安坐無為？不自慇懃欲求得道跡者甚<a class="t" id="t0743a01"></a>為難矣。是故說曰，當服於法味也。<a class="t" id="t0743a02"></a></p>
<blockquote class="gatha">
<p><a class="verse-num-sc" id="verse-num-sc702"></a> <a class="vagga-gatha-num-sc" id="vagga-gatha-num-sc29.6"></a>人不損其心，　　亦不毀其意，<a class="t" id="t0743a03"></a><br>
以善永滅惡，　　不憂墮惡道。<a class="t" id="t0743a04"></a></p>
</blockquote>
<p><a class="t-linehead" id="t-linehead0743a04"></a>人不損其心，亦不毀其意者，人初立行先習<a class="t" id="t0743a05"></a>善法，初意猶豫乍信乍不信，其意勇者聞輒<a class="t" id="t0743a06"></a>信解，意狐疑者不達於法，此人必當經歷生<a class="t" id="t0743a07"></a>死，億佛超過不蒙得度。設損其心不毀其<a class="t" id="t0743a08"></a>意，欲得至道取之甚易。人欲脩學專意乃獲，<a class="t" id="t0743a09"></a>如匹夫聞彼有法，中路多難無由經過，一意<a class="t" id="t0743a10"></a>念彼形意以達。何以故知？如彼得通之人，心<a class="t" id="t0743a11"></a>念形以隨，是故說曰，人不損其心，亦不毀其<a class="t" id="t0743a12"></a>意也。以善永滅惡，不憂墮惡道者，夫人習行<a class="t" id="t0743a13"></a>敦崇道業，世俗見根而現在前，雖有善根，斯<a class="t" id="t0743a14"></a>是世俗有漏之行，不興想著求於上及，斯人<a class="t" id="t0743a15"></a>終不憂墮惡趣。是故說曰，以善永滅惡，不憂<a class="t" id="t0743a16"></a>墮惡道也。<a class="t" id="t0743a17"></a></p>
<blockquote class="gatha">
<p><a class="verse-num-sc" id="verse-num-sc703"></a> <a class="vagga-gatha-num-sc" id="vagga-gatha-num-sc29.7"></a>人欲練其神，　　要當數修琢，<a class="t" id="t0743a18"></a><br>
智者易彫飾，　　乃名世之雄，<a class="t" id="t0743a19"></a><br>
能親近彼者，　　安隱無憂惱。<a class="t" id="t0743a20"></a></p>
</blockquote>
<p><a class="t-linehead" id="t-linehead0743a20"></a>人欲練其神，要當數修琢者，舊學之人外虛<a class="t" id="t0743a21"></a>內實，或有潛隱山藪，或有佯狂遊世，行雖<a class="t" id="t0743a22"></a>不同所濟等一，此不取形器，此純練精神定<a class="t" id="t0743a23"></a>意不錯，行人權現千轉百化，要設方便導引<a class="t" id="t0743a24"></a>眾生至百練室；所謂室者，泥洹虛寂無為城<a class="t" id="t0743a25"></a>是。是故說曰，人欲練其神，要當數彫琢也。<a class="t" id="t0743a26"></a>智者易彫飾，乃名世之雄者，捷疾利根之人<a class="t" id="t0743a27"></a>出言成律，必欲所度得四辯才，義辯法辯辭<a class="t" id="t0743a28"></a>辯應辯，義辯法辯者此二攝內法，辭辯應辯<a class="t" id="t0743a29"></a>者此二攝外法。是故說曰，智者易彫飾，乃名<a class="t" id="t0743b01"></a>世之雄也。能親近彼者，安隱無憂惱者，人執<a class="t" id="t0743b02"></a>威儀進止去來周旋往返，皆執威儀不失其<a class="t" id="t0743b03"></a>節，猶如眾花競敷香氣遠布；履行之人亦<a class="t" id="t0743b04"></a>復如是，戒聞施德諸總持門定意不散者，<a class="t" id="t0743b05"></a>能親近此無所違失，便能成就無漏聖行。是<a class="t" id="t0743b06"></a>故說曰，能親近彼者，安隱無憂惱。<a class="t" id="t0743b07"></a></p>
<blockquote class="gatha">
<p><a class="verse-num-sc" id="verse-num-sc704"></a> <a class="vagga-gatha-num-sc" id="vagga-gatha-num-sc29.8"></a>永息無過者，　　柔和不卒暴，<a class="t" id="t0743b08"></a><br>
吹棄諸惡法，　　如風落其葉。<a class="t" id="t0743b09"></a></p>
</blockquote>
<p><a class="t-linehead" id="t-linehead0743b09"></a>永息無過者，柔和不卒暴者，諸根具足無所<a class="t" id="t0743b10"></a>流溢，所說專正言不卒暴，威儀禮節無所漏<a class="t" id="t0743b11"></a>失，如斯之人，無有儔匹亦無過者，是故說曰，<a class="t" id="t0743b12"></a>永息無過者，柔和不卒暴也。吹棄諸惡法，如<a class="t" id="t0743b13"></a>風去其葉者，行人執意鏗然不動，執信堅<a class="t" id="t0743b14"></a>固毫釐不犯，去諸惡法日進其善，晝夜挍<a class="t" id="t0743b15"></a>飾不令有塵，如鐵生垢瑩治乃明，人心重垢<a class="t" id="t0743b16"></a>須慧乃照，是故說曰：吹棄諸惡法，如風去其<a class="t" id="t0743b17"></a>葉也。<a class="t" id="t0743b18"></a></p>
<blockquote class="gatha">
<p><a class="verse-num-sc" id="verse-num-sc705"></a> <a class="vagga-gatha-num-sc" id="vagga-gatha-num-sc29.9"></a>無故畏彼人，　　謗毀清淨者，<a class="t" id="t0743b19"></a><br>
尋惡獲其力，　　煙雲風所吹。<a class="t" id="t0743b20"></a></p>
</blockquote>
<p><a class="t-linehead" id="t-linehead0743b20"></a>無故畏彼人，謗毀清淨者，人之脩學除穢為<a class="t" id="t0743b21"></a>上，行人除垢唯修清淨，功德充滿何懼不達，<a class="t" id="t0743b22"></a>心無慳嫉者，崇其道根豁然自寤，斯由通達<a class="t" id="t0743b23"></a>了深要故。清淨之人無有結使，愚者謗毀謂<a class="t" id="t0743b24"></a>為不淨，謗毀聖者受無擇罪。斯由福報積行<a class="t" id="t0743b25"></a>所致。是故說曰，無故畏彼人，謗毀清淨者也。尋<a class="t" id="t0743b26"></a>惡獲其力，煙雲風所吹者，世人執迷以惡為<a class="t" id="t0743b27"></a>妙，由是殃禍漸入泰山，造地獄餓鬼雜畜生<a class="t" id="t0743b28"></a>之罪，是故說曰，尋惡獲其力，煙雲風所吹也。<a class="t" id="t0743b29"></a></p>
<blockquote class="gatha">
<p><a class="verse-num-sc" id="verse-num-sc706"></a> <a class="vagga-gatha-num-sc" id="vagga-gatha-num-sc29.10"></a>人之為行，　　各各自知，<br>
善之為善，<a class="t" id="t0743c01"></a>　　惡之為惡。<a class="t" id="t0743c02"></a></p>
</blockquote>
<p><a class="t-linehead" id="t-linehead0743c02"></a>人之為行，各各自知者，人之修行志趣若干，<a class="t" id="t0743c03"></a>惡者自知惡、善者自知善，雖為善惡不自知<a class="t" id="t0743c04"></a>者受報一倍，善者受福無窮，惡者受罪一倍，<a class="t" id="t0743c05"></a>淨者受淨行，不淨者受不淨行；臨終之時善<a class="t" id="t0743c06"></a>惡然別，若神來迎，見宮殿屋舍園觀浴池神<a class="t" id="t0743c07"></a>不錯亂，衣被服飾自然著體，天女圍遶共相<a class="t" id="t0743c08"></a>娛樂，還自見光所照無礙。積惡之人臨死之<a class="t" id="t0743c09"></a>日神識倒錯，但見大火劍戟，見蹲鵄野狐羅<a class="t" id="t0743c10"></a>剎妖魅虎狼惡獸，復見刀山劍樹荊棘坑坎<a class="t" id="t0743c11"></a>惡鬼圍遶。是故說曰，善之為善，惡之為惡也。<a class="t" id="t0743c12"></a></p>
<blockquote class="gatha">
<p><a class="verse-num-sc" id="verse-num-sc707"></a> <a class="vagga-gatha-num-sc" id="vagga-gatha-num-sc29.11"></a>人之為惡，　　後自受報，<br>
已不為惡，<a class="t" id="t0743c13"></a>　　後無所憂。<a class="t" id="t0743c14"></a></p>
</blockquote>
<p><a class="t-linehead" id="t-linehead0743c14"></a>人之為惡，後自受報者，夫人為惡自招禍患，<a class="t" id="t0743c15"></a>非有父母兄弟宗族代受其罪；自不為惡後<a class="t" id="t0743c16"></a>不受報，如此之人，生則遇聖當受其福，非<a class="t" id="t0743c17"></a>父母兄弟代獲其慶，意自清潔不累於人，自<a class="t" id="t0743c18"></a>行清淨自受其報。是故說曰，人之為惡，後自<a class="t" id="t0743c19"></a>受報，已不為惡，後無所憂也。<a class="t" id="t0743c20"></a></p>
<blockquote class="gatha">
<p><a class="verse-num-sc" id="verse-num-sc708"></a> <a class="vagga-gatha-num-sc" id="vagga-gatha-num-sc29.12"></a>達己淨不淨，　　何慮他人淨？<a class="t" id="t0743c21"></a><br>
愚者不自練，　　如鐵鑽純鋼。<a class="t" id="t0743c22"></a></p>
</blockquote>
<p><a class="t-linehead" id="t-linehead0743c22"></a>達己淨不淨，何慮他人淨者，己自清淨亦能<a class="t" id="t0743c23"></a>使彼行清淨，己行不均焉能使彼得清淨行？<a class="t" id="t0743c24"></a>是故說曰，達己淨不淨，何慮他人淨也。愚者<a class="t" id="t0743c25"></a>不自練，如鐵鑽純鋼者，愚人所習終日不窮，<a class="t" id="t0743c26"></a>一日所造墜墮永劫，雖遇賢聖不蒙濟度，猶<a class="t" id="t0743c27"></a>鐵鑽純鋼功至不可獲。是故說曰，愚者不自<a class="t" id="t0743c28"></a>練，如鐵鑽純鋼也。<a class="t" id="t0743c29"></a></p>
<blockquote class="gatha">
<p><a class="verse-num-sc" id="verse-num-sc709"></a> <a class="vagga-gatha-num-sc" id="vagga-gatha-num-sc29.13"></a>若眼見非邪，　　黠人求方便，<a class="t" id="t0744a01"></a><br>
智者善壽世，　　亦不為眾惡。<a class="t" id="t0744a02"></a></p>
</blockquote>
<p><a class="t-linehead" id="t-linehead0744a02"></a>若眼見非邪者，夫人習行專精為惡，若眼<a class="t" id="t0744a03"></a>見色不起眼識，若好若醜意悉平等，設見好<a class="t" id="t0744a04"></a>色不興染著，設見惡色亦不懷慼，是故說曰，<a class="t" id="t0744a05"></a>若眼見非邪。黠人求方便者，見彼眼色知為<a class="t" id="t0744a06"></a>非真，為磨滅法遷轉不住，生者有盡常者亦<a class="t" id="t0744a07"></a>滅，愚者翫習智者所嗤，是故說曰，黠人求方<a class="t" id="t0744a08"></a>便也。智者善壽世，亦不為眾惡者，智人所施<a class="t" id="t0744a09"></a>教權化非一，防惡於無形，養福於自然，執<a class="t" id="t0744a10"></a>行不累於世，言教不損於形質；在世周旋，<a class="t" id="t0744a11"></a>未幾彼壽，見短如有恥，見長不自稱，在世訖<a class="t" id="t0744a12"></a>其壽，終不為惡行。是故說曰，智者善壽世，不<a class="t" id="t0744a13"></a>為眾惡也。<a class="t" id="t0744a14"></a></p>
<blockquote class="gatha">
<p><a class="verse-num-sc" id="verse-num-sc710"></a> <a class="vagga-gatha-num-sc" id="vagga-gatha-num-sc29.14"></a>商人在路懼，　　伴少而貨多，<a class="t" id="t0744a15"></a><br>
經過嶮難處，　　然有折軸憂。<a class="t" id="t0744a16"></a></p>
</blockquote>
<p><a class="t-linehead" id="t-linehead0744a16"></a>商人在路懼，伴少而貨多者，昔有眾賈商人<a class="t" id="t0744a17"></a><span class="corr" title="[冐&gt;冒]">冒</span>涉途路，經過曠野嶮難之中，路多盜賊<a class="t" id="t0744a18"></a>無由自免，所齎財寶無有資糧，同伴行人<a class="t" id="t0744a19"></a>無有器仗用自防備，行人既少財寶極多，心<a class="t" id="t0744a20"></a>懷恐懼神識熾然。有一黠者告其同伴：「勿生<a class="t" id="t0744a21"></a>恐懼，吾當設計得免此難。」眾人意正便得無<a class="t" id="t0744a22"></a>他。是故說曰，商人在路懼，伴少而貨多也。經<a class="t" id="t0744a23"></a>過嶮難處，然有折軸憂者，道路嶮難不遇良<a class="t" id="t0744a24"></a>伴，捨其大道隨其細徑，不達所至中遇車<a class="t" id="t0744a25"></a>壞，前伴不顧後伴共相捐棄。是以世尊借此<a class="t" id="t0744a26"></a>為喻，欲使後生深識罪福，受化者無毫釐之<a class="t" id="t0744a27"></a>礙，演教者不捐其功。是故說曰，經過嶮難處，<a class="t" id="t0744a28"></a>然有折軸憂。<a class="t" id="t0744a29"></a></p>
<blockquote class="gatha">
<p><a class="verse-num-sc" id="verse-num-sc711"></a> <a class="vagga-gatha-num-sc" id="vagga-gatha-num-sc29.15"></a>有身無瘡痏，　　不為毒所害，<a class="t" id="t0744b01"></a><br>
毒無奈瘡何，　　無惡無所造。<a class="t" id="t0744b02"></a></p>
</blockquote>
<p><a class="t-linehead" id="t-linehead0744b02"></a>猶如調達在羅閱城，興謀害心，後事彰露舉<a class="t" id="t0744b03"></a>國聞知，時王阿闍世語調達曰：「汝宜出國，<a class="t" id="t0744b04"></a>不須住此，十六大國莫不聞知。云何此有<a class="t" id="t0744b05"></a>調達造作眾惡，起傷害心向於如來？」調達聞<a class="t" id="t0744b06"></a>已內懷憂慼，心不自寧便還本國，宿怨不<a class="t" id="t0744b07"></a>盡為恚結所纏，唐突菩薩宮內，語瞿夷曰：<a class="t" id="t0744b08"></a>「我今取汝拜為第一夫人，不審聖女為可爾<a class="t" id="t0744b09"></a>不？」瞿夷聞之語調達曰：「前汝右手吾欲把之。」<a class="t" id="t0744b10"></a>調達尋舒手使把，扼腕骨碎五指血出，當時<a class="t" id="t0744b11"></a>迷悶良久乃穌。瞿夷語曰：「除悉達力，更無<a class="t" id="t0744b12"></a>有人出我上者，設當與汝相把持者，身體<a class="t" id="t0744b13"></a>碎爛劇於塵霧，猶如力人指壞千樹，隨意碎<a class="t" id="t0744b14"></a>之有何難乎？」是時調達，轉進入宮殿坐菩薩<a class="t" id="t0744b15"></a>床，宮人見之悉共嫌恨，即前競捉擲于床下，<a class="t" id="t0744b16"></a>即傷左臗不堪行來，家人輦輿還歸本舍。諸<a class="t" id="t0744b17"></a>釋皆嫌皆來告語：「汝今調達宜可改更向佛<a class="t" id="t0744b18"></a>懺悔。」調達聞之私設巧詐，密作鐵爪害毒<a class="t" id="t0744b19"></a>塗之，外形柔和內懷瞋恚。爾時調達憶佛所<a class="t" id="t0744b20"></a>說：「瞿曇沙門恒陳此言：『有身無瘡痏，不為<a class="t" id="t0744b21"></a>毒所害，毒無奈瘡何，無惡無所造。』我今當往<a class="t" id="t0744b22"></a>佯如懺悔，以爪摑壞其脚，毒氣流溢自當<a class="t" id="t0744b23"></a>取死。」諸人輦輿往詣世尊，去世尊三七仞，<a class="t" id="t0744b24"></a>語左右人：「下我在地，吾欲步往。」尋下在地。尋<a class="t" id="t0744b25"></a>時地中勇火沸出，纏裹其身將入地獄。是<a class="t" id="t0744b26"></a>故說曰，有身無瘡痏，不為毒所害，毒無奈瘡<a class="t" id="t0744b27"></a>何也。<a class="t" id="t0744b28"></a></p>
<blockquote class="gatha">
<p><a class="verse-num-sc" id="verse-num-sc712"></a> <a class="vagga-gatha-num-sc" id="vagga-gatha-num-sc29.16"></a>多有行眾惡，　　必為身作累，<a class="t" id="t0744b29"></a><br>
施善布恩德，　　此事甚為難。<a class="t" id="t0744c01"></a></p>
</blockquote>
<p><a class="t-linehead" id="t-linehead0744c01"></a>多有行眾惡，必為身作累者，世多有人布惡<a class="t" id="t0744c02"></a>自侵不合聖諦，屠割魚獵養猪畜雞，張施<a class="t" id="t0744c03"></a>懸弶以捕群鹿，為賊殺賊縛就獄卒，真陀<a class="t" id="t0744c04"></a>羅種絃索飛綸，如是惡行眾生不可稱說，<a class="t" id="t0744c05"></a>如斯之類必為身作患，死入地獄受痛難量，<a class="t" id="t0744c06"></a>是故說曰，多有行眾惡，必為身作累也。施善<a class="t" id="t0744c07"></a>布恩德，此事甚為難者，人能自察前世後世<a class="t" id="t0744c08"></a>善惡報應，廣施周窮，侵肌之<span class="corr" title="[貸&gt;貨] cf.【麗】【磧砂】">貨</span>，以施於人，此<a class="t" id="t0744c09"></a>事甚難。是故說曰，施善布恩德，此事甚為難<a class="t" id="t0744c10"></a>也。<a class="t" id="t0744c11"></a></p>
<blockquote class="gatha">
<p><a class="verse-num-sc" id="verse-num-sc713"></a> <a class="vagga-gatha-num-sc" id="vagga-gatha-num-sc29.17"></a>善哉修善者，　　善哉為甚惡，<a class="t" id="t0744c12"></a><br>
惡惡自為易，　　惡人為善難。<a class="t" id="t0744c13"></a></p>
</blockquote>
<p><a class="t-linehead" id="t-linehead0744c13"></a>善哉脩善者，善人脩善行應自然，為惡之徒<a class="t" id="t0744c14"></a>不可親近，為善之人諸佛衛護，諸天世人所<a class="t" id="t0744c15"></a>可愛敬，所至之方終不離善知識，是故說曰，<a class="t" id="t0744c16"></a>善哉脩善者。善哉為甚惡者，人之為惡日<a class="t" id="t0744c17"></a>增無損，猶如蔓草不種自滋，正使鏟其地<a class="t" id="t0744c18"></a>淨故處，猶生不息，是故說曰，善哉為甚惡也。<a class="t" id="t0744c19"></a>惡惡自為易，惡人為善難者，猶如真陀羅種，<a class="t" id="t0744c20"></a>恒擔死人捐棄塚間，心恒喜歡無所畏忌，心<a class="t" id="t0744c21"></a>倍歡喜以自娛樂；猶若典獄之人守護杻械，<a class="t" id="t0744c22"></a>晝夜行惡自謂為尊。賢聖之人觀此眾變以<a class="t" id="t0744c23"></a>為大患，應死之人將詣都市，舉足下足以近<a class="t" id="t0744c24"></a>死地，三界酸楚何可貪慕？是故說曰，惡惡自<a class="t" id="t0744c25"></a>為易，惡人為善難也。<a class="t" id="t0744c26"></a></p>
<blockquote class="gatha">
<p><a class="verse-num-sc" id="verse-num-sc714"></a> <a class="vagga-gatha-num-sc" id="vagga-gatha-num-sc29.18"></a>愚者自謂<span class="corr" title="[生&gt;正]">正</span>，　　猶惡未成熟，<a class="t" id="t0744c27"></a><br>
惡以成熟滿，　　諸苦亦復熟。<a class="t" id="t0744c28"></a></p>
</blockquote>
<p><a class="t-linehead" id="t-linehead0744c28"></a>愚者自謂正，猶惡未成熟者，愚人自念所行<a class="t" id="t0744c29"></a>專正，餘者所作皆為非法，見行善者共憎嫉<a class="t" id="t0745a01"></a>之，罪根以具癡心純熟，然後乃知我所作<a class="t" id="t0745a02"></a>非。今我造惡非父母為，亦非兄弟宗親所造，<a class="t" id="t0745a03"></a>分受其罪悔無所及，非天非鬼非沙門梵志<a class="t" id="t0745a04"></a>之所造，我今自知罪之根本，上不怨天下不<a class="t" id="t0745a05"></a>尤地，甘心受罪知復奈何。是故說曰，愚者自<a class="t" id="t0745a06"></a>謂正，猶惡未成熟也。惡以成熟滿，諸苦亦復<a class="t" id="t0745a07"></a>受者，積罪之人入獄受報，十三種焰纏裹<a class="t" id="t0745a08"></a>其身，死而復穌求死不得，要償故罪以盡無<a class="t" id="t0745a09"></a>餘，然後乃出；若在畜生，愚癡所蔽不識真道，<a class="t" id="t0745a10"></a>領腫脊壞穿鼻羈頭枷鎖手脚；若生餓鬼，晝<a class="t" id="t0745a11"></a>夜飢渴腹若泰山咽細若鍼，身長四十里，<a class="t" id="t0745a12"></a>一寸千隔；若在人中，貧賤困悴衣不蓋形<a class="t" id="t0745a13"></a>食不充口。是故說曰，惡以成熟滿，諸苦亦復<a class="t" id="t0745a14"></a>熟也。<a class="t" id="t0745a15"></a></p>
<blockquote class="gatha">
<p><a class="verse-num-sc" id="verse-num-sc715"></a> <a class="vagga-gatha-num-sc" id="vagga-gatha-num-sc29.19"></a>賢者見於惡，　　不為惡所熟，<a class="t" id="t0745a16"></a><br>
如惡以不熟，　　惡者觀其惡。<a class="t" id="t0745a17"></a></p>
</blockquote>
<p><a class="t-linehead" id="t-linehead0745a17"></a>賢者見於惡，不為惡所熟者，彼執行人見其<a class="t" id="t0745a18"></a>行惡隨時訶諫，此非妙行輪轉生死求出甚<a class="t" id="t0745a19"></a>難，於三惡道造罪根本，是故說曰，賢者見於<a class="t" id="t0745a20"></a>惡，不為惡所熟也。如惡以不熟，惡者觀其惡<a class="t" id="t0745a21"></a>者，如人作惡後尋懷悔：「咄我所作，將非其<a class="t" id="t0745a22"></a>宜，人之所嫉，我今習之，將非是我執意誤乎？<a class="t" id="t0745a23"></a>自今改悔，觀惡穢污。」是故說曰，如惡以不熟，<a class="t" id="t0745a24"></a>惡者觀其惡也。<a class="t" id="t0745a25"></a></p>
<blockquote class="gatha">
<p><a class="verse-num-sc" id="verse-num-sc716"></a> <a class="vagga-gatha-num-sc" id="vagga-gatha-num-sc29.20"></a>賢者觀其惡，　　乃至賢不熟，<a class="t" id="t0745a26"></a><br>
設以賢熟者，　　賢賢自相觀。<a class="t" id="t0745a27"></a></p>
</blockquote>
<p><a class="t-linehead" id="t-linehead0745a27"></a>賢者觀其惡，乃至賢不熟者，賢人守戒眾德<a class="t" id="t0745a28"></a>具足，多聞辯慧言無缺漏，出言柔和常行真<a class="t" id="t0745a29"></a>誠，行四等心慈愍一切，見小過隙便懷恐懼，<a class="t" id="t0745b01"></a>況當造無擇之罪？是故說曰，賢者觀其惡，乃<a class="t" id="t0745b02"></a>至賢不熟也。設以賢熟者，賢賢自相觀者，<a class="t" id="t0745b03"></a>賢者自察自觀性行：「我今所致供養者，皆由<a class="t" id="t0745b04"></a>前身積學所致，宿不種福布恩施德，今日何<a class="t" id="t0745b05"></a>緣得此福報？今不謹慎重行其德者，後更受<a class="t" id="t0745b06"></a>形無福可憑，復當流浪經歷生死，方便積行<a class="t" id="t0745b07"></a>久乃成就，其間艱難非度所知非算所籌，過<a class="t" id="t0745b08"></a>佛恒沙不覩不聞，由行自墜至今不度。」是故<a class="t" id="t0745b09"></a>說曰，設以賢熟者，賢賢自相觀也。<a class="t" id="t0745b10"></a></p>
<blockquote class="gatha">
<p><a class="verse-num-sc" id="verse-num-sc717"></a> <a class="vagga-gatha-num-sc" id="vagga-gatha-num-sc29.21"></a>人雖為惡行，　　亦不數數作，<a class="t" id="t0745b11"></a><br>
於彼意不樂，　　知惡之為苦。<a class="t" id="t0745b12"></a></p>
</blockquote>
<p><a class="t-linehead" id="t-linehead0745b12"></a>人雖為惡行，亦不數數作者，人為惡行當自<a class="t" id="t0745b13"></a>改更，備受三塗八難之苦，於中求出亦甚難<a class="t" id="t0745b14"></a>得。是故智者，制以禁法防以未然，設受其報<a class="t" id="t0745b15"></a>猶輕，若在地獄湯冷水微受苦無幾，斯由悔<a class="t" id="t0745b16"></a>過知罪根本；若作畜生負擔不重，食以隨時<a class="t" id="t0745b17"></a>不加苦痛；若為餓鬼，鬼有四種，生作豪尊<a class="t" id="t0745b18"></a>餓鬼，衣食自然；若處人間，豪富大族無所渴<a class="t" id="t0745b19"></a>乏；若生於天，微福之報，食以覆口自恥福少。<a class="t" id="t0745b20"></a>是故說曰，人雖為惡行，亦不數數作也。於彼<a class="t" id="t0745b21"></a>意不樂，知惡之為苦者，學人見惡意不願樂，<a class="t" id="t0745b22"></a>自攝其意不使分散，罪雖微細報如泰山，猛<a class="t" id="t0745b23"></a>火雖小焚燒山野，是以智者常當防慮，知惡<a class="t" id="t0745b24"></a>根源眾苦之首。是故說曰，於彼意不樂，知惡<a class="t" id="t0745b25"></a>之為苦也。<a class="t" id="t0745b26"></a></p>
<blockquote class="gatha">
<p><a class="verse-num-sc" id="verse-num-sc718"></a> <a class="vagga-gatha-num-sc" id="vagga-gatha-num-sc29.22"></a>人能作其福，　　亦當數數造，<a class="t" id="t0745b27"></a><br>
於彼意願樂，　　善受其福報。<a class="t" id="t0745b28"></a></p>
</blockquote>
<p><a class="t-linehead" id="t-linehead0745b28"></a>人能作其福，亦當數數造者，人生一世所以<a class="t" id="t0745b29"></a>致貧窮者，皆由前身慳結所誤。是以聖人觸<a class="t" id="t0745c01"></a>類所說，先以施惠為首，雖復貧窮，要當少多<a class="t" id="t0745c02"></a>減損以補曩愆，雖無財貨當自役己出力作<a class="t" id="t0745c03"></a>使，脩補神祠佐助眾事，不使日夜闕其福業，<a class="t" id="t0745c04"></a>彈指之頃念善亦是，況復躬自行功德乎？是<a class="t" id="t0745c05"></a>故說曰，人能作其福，亦當數數造也。於彼意<a class="t" id="t0745c06"></a>願樂，善受其福報者，人之脩福多所潤及，見<a class="t" id="t0745c07"></a>行善者代其歡喜，輒自出財勸助為福，見身<a class="t" id="t0745c08"></a>獲祐善名流布，見者心歡靡不致敬，生輒遇<a class="t" id="t0745c09"></a>聖不墮八無閑處，是故說曰，於彼意願樂，善<a class="t" id="t0745c10"></a>受其福報。<a class="t" id="t0745c11"></a></p>
<blockquote class="gatha">
<p><a class="verse-num-sc" id="verse-num-sc719"></a> <a class="vagga-gatha-num-sc" id="vagga-gatha-num-sc29.23"></a>先當制善心，　　攝持惡根本，<a class="t" id="t0745c12"></a><br>
由是興福業，　　心由樂於惡。<a class="t" id="t0745c13"></a></p>
</blockquote>
<p><a class="t-linehead" id="t-linehead0745c13"></a>先當制善心，攝持惡根本者，善心具足勿令<a class="t" id="t0745c14"></a>分散，執意在前如擎油鉢，戰戰<span class="corr" title="[競競&gt;兢兢] cf.【麗】">兢兢</span>如避劫<a class="t" id="t0745c15"></a>燒，當以無常苦空非身，除心穢垢沐浴使淨，<a class="t" id="t0745c16"></a>是故說曰，當先制善心，攝持惡根本也。由是<a class="t" id="t0745c17"></a>興福業，心由樂於惡者，人不行善作後世資<a class="t" id="t0745c18"></a>糧者，命終燒身之患，日夜為惡不能自改，是<a class="t" id="t0745c19"></a>故說曰，由是興福業，心由樂於惡也。<a class="t" id="t0745c20"></a></p>
<blockquote class="gatha">
<p><a class="verse-num-sc" id="verse-num-sc720"></a> <a class="vagga-gatha-num-sc" id="vagga-gatha-num-sc29.24"></a>為惡雖復少，　　後世受苦深，<a class="t" id="t0745c21"></a><br>
當獲無邊報，　　如毒在心腹。<a class="t" id="t0745c22"></a></p>
</blockquote>
<p><a class="t-linehead" id="t-linehead0745c22"></a>為惡雖復少，後世受苦深者，人意不固所行<a class="t" id="t0745c23"></a>無記，少多為罪或覺不覺，要當受報不免其<a class="t" id="t0745c24"></a>對，無慚無愧不求出要求度世道，是故說曰，<a class="t" id="t0745c25"></a>為惡雖復少，後世受苦深也。當獲無邊報，如<a class="t" id="t0745c26"></a>毒在心腹者，少多有隙塵垢染意，便當受於<a class="t" id="t0745c27"></a>無邊之罪，或觸嬈人使興惡行，由是自致墮<a class="t" id="t0745c28"></a>無邊罪，或離別眷屬鬪亂家室，如此之苦眾<a class="t" id="t0745c29"></a>惱無數。是故說曰，當獲無邊報，如毒在心腹<a class="t" id="t0746a01"></a>也。<a class="t" id="t0746a02"></a></p>
<blockquote class="gatha">
<p><a class="verse-num-sc" id="verse-num-sc721"></a> <a class="vagga-gatha-num-sc" id="vagga-gatha-num-sc29.25"></a>為福雖少，　　後受大福，<br>
當獲大報，<a class="t" id="t0746a03"></a>　　如種獲實。<a class="t" id="t0746a04"></a></p>
</blockquote>
<p><a class="t-linehead" id="t-linehead0746a04"></a>為福雖少，後受大福者，人之為福唯存在心，<a class="t" id="t0746a05"></a>不在財物有多有少，設施物多內心悋惜，後<a class="t" id="t0746a06"></a>獲其福亦不足言；施物雖少心意普等，廣<a class="t" id="t0746a07"></a>及一切不自為己，後獲其福不可稱限。是故<a class="t" id="t0746a08"></a>說曰，為福雖少，後受大福也。當獲大報，如種<a class="t" id="t0746a09"></a>獲實者，後受天人自然之福，顏色從容，恒<a class="t" id="t0746a10"></a>處中國不在邊境，言從語用不傷人意，饒財<a class="t" id="t0746a11"></a>多寶不懷憎嫉，在家脩德宗族和穆，設當出<a class="t" id="t0746a12"></a>家捐棄恩愛，剃除鬚髮著三法衣，苦形學道<a class="t" id="t0746a13"></a>除榮冀心，越次取證盡其有漏成無漏行，眾<a class="t" id="t0746a14"></a>德普備功福具滿，猶如田夫多種獲報，倉庫<a class="t" id="t0746a15"></a>盈滿意志歡喜，內自慶賀功不唐舉。是故說<a class="t" id="t0746a16"></a>曰，當獲大報，如種獲實也。<a class="t" id="t0746a17"></a></p>
<blockquote class="gatha">
<p><a class="verse-num-sc" id="verse-num-sc722"></a> <a class="vagga-gatha-num-sc" id="vagga-gatha-num-sc29.26"></a>無過而強輕，　　無恚而強侵，<a class="t" id="t0746a18"></a><br>
當於十品處，　　便當趣於彼。<a class="t" id="t0746a19"></a></p>
</blockquote>
<p><a class="t-linehead" id="t-linehead0746a19"></a>無過而強輕，無恚而強侵者，如彼有人無有<a class="t" id="t0746a20"></a>恚嫉憍慢之心，然愚騃之人，興意向彼起謀<a class="t" id="t0746a21"></a>害心，諸佛世尊慈愍一切，見有哀苦拔濟其<a class="t" id="t0746a22"></a>難，興念生類如母愛子。是故說曰，無過而強<a class="t" id="t0746a23"></a>輕，無恚而強侵也。當於十品處，便當趣於彼<a class="t" id="t0746a24"></a>者，所謂十品者，一名無救，二名焰，三名大<a class="t" id="t0746a25"></a>焰，四名黑繩，五名啼哭，六名大啼哭，七名等<a class="t" id="t0746a26"></a>害，八名等命，九者畜生，十者餓鬼。其有眾生<a class="t" id="t0746a27"></a>惡心熾盛，壽終之後不離此十處。是故說曰，<a class="t" id="t0746a28"></a>當於十品處，便當趣於彼也。<a class="t" id="t0746a29"></a></p>
<blockquote class="gatha">
<p><a class="verse-num-sc" id="verse-num-sc723"></a> <a class="vagga-gatha-num-sc" id="vagga-gatha-num-sc29.27"></a>痛痒語麤獷，　　此形必壞敗，<a class="t" id="t0746b01"></a><br>
眾病所酷切，　　心亂而不定，<a class="t" id="t0746b02"></a></p>
<p><a class="verse-num-sc" id="verse-num-sc724"></a> <a class="vagga-gatha-num-sc" id="vagga-gatha-num-sc29.28"></a>宗族別離散，　　財貨費耗盡，<a class="t" id="t0746b03"></a><br>
王者所劫略，　　所願不從意，<a class="t" id="t0746b04"></a></p>
<p><a class="verse-num-sc" id="verse-num-sc725"></a> <a class="vagga-gatha-num-sc" id="vagga-gatha-num-sc29.29"></a>或復無數變，　　為火所焚燒，<a class="t" id="t0746b05"></a><br>
身壞無智慧，　　亦趣於十品。<a class="t" id="t0746b06"></a></p>
</blockquote>
<p><a class="t-linehead" id="t-linehead0746b06"></a>此上諸偈，盡是如來神口所說，調達愚教阿<a class="t" id="t0746b07"></a>闍世酒飲暴象醉向如來。是時，世尊尋向彼<a class="t" id="t0746b08"></a>象而說斯偈。<a class="t" id="t0746b09"></a></p>
<blockquote class="gatha">
<p><a class="verse-num-sc" id="verse-num-sc726"></a> <a class="vagga-gatha-num-sc" id="vagga-gatha-num-sc29.30"></a>作惡勿言無，　　久作言無罪，<a class="t" id="t0746b10"></a><br>
屏猥言無罪，　　斯皆有證驗。<a class="t" id="t0746b11"></a></p>
</blockquote>
<p><a class="t-linehead" id="t-linehead0746b11"></a>夫人作惡事有輕重，意盛不捨不能去離不<a class="t" id="t0746b12"></a>求出要，藏隱自匿，亦復不能向人陳說；是<a class="t" id="t0746b13"></a>以世尊教誨後人，新作舊造下至屏猥之處，<a class="t" id="t0746b14"></a>善惡冥報不可藏匿。是故說曰，作惡勿言無，<a class="t" id="t0746b15"></a>久作言無罪也。屏猥言無罪，斯皆有證驗者，<a class="t" id="t0746b16"></a>人欲設意在屏猥處造諸罪根，當時雖可免<a class="t" id="t0746b17"></a>萌類謗，然復不免後世報對。是故說曰，屏<a class="t" id="t0746b18"></a>猥言無罪，斯皆有證驗也。<a class="t" id="t0746b19"></a></p>
<blockquote class="gatha">
<p><a class="verse-num-sc" id="verse-num-sc727"></a> <a class="vagga-gatha-num-sc" id="vagga-gatha-num-sc29.31"></a>作惡言有憂，　　久作亦言憂，<a class="t" id="t0746b20"></a><br>
屏猥亦言憂，　　彼報亦有憂。<a class="t" id="t0746b21"></a></p>
</blockquote>
<p><a class="t-linehead" id="t-linehead0746b21"></a>人之造惡初意赫熾不自覺知，當時心勇謂<a class="t" id="t0746b22"></a>為應爾。爾時世尊便引其喻，如日初沒之際，<a class="t" id="t0746b23"></a>山川樹影皆各垂陰遂至於冥，今此群惑之<a class="t" id="t0746b24"></a>徒執迷亦爾，造身口行不善之本，臨終之<a class="t" id="t0746b25"></a>日諸惡重陰，各各自隨漸漸將至冥室受報。<a class="t" id="t0746b26"></a>是故說曰，作惡言有憂，久作亦言憂，屏猥亦<a class="t" id="t0746b27"></a>言憂，彼報亦有憂也。<a class="t" id="t0746b28"></a></p>
<blockquote class="gatha">
<p><a class="verse-num-sc" id="verse-num-sc728"></a> <a class="vagga-gatha-num-sc" id="vagga-gatha-num-sc29.32"></a>此憂彼亦憂，　　惡行二俱憂，<a class="t" id="t0746b29"></a><br>
彼憂彼受報，　　見行乃知審。<a class="t" id="t0746c01"></a></p>
</blockquote>
<p><a class="t-linehead" id="t-linehead0746c01"></a>所謂此憂者今現世憂，所謂彼憂者後世之<a class="t" id="t0746c02"></a>憂，所謂此憂，不死不命終，所謂彼憂者已<a class="t" id="t0746c03"></a>死已命終，是故說曰，此憂彼亦憂也。惡行二<a class="t" id="t0746c04"></a>俱憂者，彼憂彼受報，見行乃知審。<a class="t" id="t0746c05"></a></p>
<blockquote class="gatha">
<p><a class="verse-num-sc" id="verse-num-sc729"></a> <a class="vagga-gatha-num-sc" id="vagga-gatha-num-sc29.33"></a>此喜彼亦喜，　　福行二俱喜，<a class="t" id="t0746c06"></a><br>
彼喜彼受報，　　見行自清淨。<a class="t" id="t0746c07"></a></p>
</blockquote>
<p><a class="t-linehead" id="t-linehead0746c07"></a>昔琉璃王興兵，攻伐迦維羅竭國，摧破人<a class="t" id="t0746c08"></a>民擒獲七千，聖人見道跡者悉埋其足，使暴<a class="t" id="t0746c09"></a>象蹋蹈殺之。略說其義。佛告比丘：「拘薩羅<a class="t" id="t0746c10"></a>王現無反復，違聖叛真，興無擇罪，斯等<a class="t" id="t0746c11"></a>之類却後七日自當受報。拘薩羅國，王種當<a class="t" id="t0746c12"></a>絕，無復繼嗣，無擇地獄火焰當出，纏裹王<a class="t" id="t0746c13"></a>身及諸侍從，悉入無擇地獄之中。」琉璃聞之<a class="t" id="t0746c14"></a>即日嚴駕四種之兵，宮人婇女出城避災，尋<a class="t" id="t0746c15"></a>詣恒水張帆乘船謂為免難。時，阿鼻地獄火<a class="t" id="t0746c16"></a>焰來接及諸群眾，翼從多少悉入地獄無得<a class="t" id="t0746c17"></a>脫者。琉璃王先未避災之時，來至舍衛城內，<a class="t" id="t0746c18"></a>遙聞作倡伎樂歌舞戲笑五樂自娛，王問<a class="t" id="t0746c19"></a>左右：「斯是誰家戲笑之聲乃徹於此？」諸臣白<a class="t" id="t0746c20"></a>曰：「此是祇頭太子家中音樂之聲。」王尋遣信<a class="t" id="t0746c21"></a>速喚使來。「我今征伐與賊戰鬪憂慮國事，祇<a class="t" id="t0746c22"></a>頭今日方更歡樂，以五樂自娛，設我戰鬪不<a class="t" id="t0746c23"></a>如賊者，此人必望得王尊位。」祇頭太子聞王<a class="t" id="t0746c24"></a>召喚，尋出奉迎。王告太子：「吾與賊戰心憂<a class="t" id="t0746c25"></a>萬國，汝今方更五樂自娛。」即拔利劍斬而捨<a class="t" id="t0746c26"></a>去。祇頭捨身即生天上，內宮妓女五樂自娛<a class="t" id="t0746c27"></a>不覺失主，天上婇女前後圍遶，亦復作倡伎<a class="t" id="t0746c28"></a>樂共相娛樂。爾時世尊以天眼，觀見祇頭王<a class="t" id="t0746c29"></a>子二處受福，在大眾中而說斯偈：<a class="t" id="t0747a01"></a></p>
<blockquote class="gatha">
<p><a class="verse-num-sc" id="verse-num-sc730"></a> <a class="vagga-gatha-num-sc" id="vagga-gatha-num-sc29.34"></a>「此喜彼亦喜，　　福行二俱喜，<a class="t" id="t0747a02"></a><br>
彼喜彼受報，　　見行自清淨。」<a class="t" id="t0747a03"></a></p>
</blockquote>
<p><a class="t-linehead" id="t-linehead0747a03"></a>爾時世尊，復與琉璃王而說斯偈：<a class="t" id="t0747a04"></a></p>
<blockquote class="gatha">
<p><a class="verse-num-sc" id="verse-num-sc731"></a> <a class="vagga-gatha-num-sc" id="vagga-gatha-num-sc29.35"></a>「此煮彼亦煮，　　罪行二俱煮，<a class="t" id="t0747a05"></a><br>
彼煮彼受罪，　　見行自有驗。」<a class="t" id="t0747a06"></a></p>
</blockquote>
<p><a class="t-linehead" id="t-linehead0747a06"></a>爾時世尊，以天眼觀見<span class="corr" title="[瑠瑠&gt;琉璃]">琉璃</span>王處在地獄，拷<a class="t" id="t0747a07"></a>掠榜笞五毒酸楚，是故世尊而說斯偈：<a class="t" id="t0747a08"></a></p>
<blockquote class="gatha">
<p><a class="verse-num-sc" id="verse-num-sc732"></a> <a class="vagga-gatha-num-sc" id="vagga-gatha-num-sc29.36"></a>「作福不作惡，　　皆由宿行法，<a class="t" id="t0747a09"></a><br>
終不畏死徑，　　如船截流渡。」<a class="t" id="t0747a10"></a></p>
</blockquote>
<p><a class="t-linehead" id="t-linehead0747a10"></a>昔佛先世未成等正覺時，為菩薩身，號曰一<a class="t" id="t0747a11"></a>切施，為婆羅門故，自縛詣闕。敵國王曰：「汝<a class="t" id="t0747a12"></a>今畏吾？」爾時一切施而說斯偈：<a class="t" id="t0747a13"></a></p>
<blockquote class="gatha">
<p><a class="verse-num-sc" id="verse-num-sc733"></a> <a class="vagga-gatha-num-sc" id="vagga-gatha-num-sc29.37"></a>「作福不作惡，　　皆由宿行法，<a class="t" id="t0747a14"></a><br>
終不畏死徑，　　如船截流渡。」<a class="t" id="t0747a15"></a></p>
</blockquote>
<p><a class="t-linehead" id="t-linehead0747a15"></a>昔有噉人鬼，在人中作王，恒食人肉以為厨<a class="t" id="t0747a16"></a>宰，隣國征伐得九十九王，二十一人以為常<a class="t" id="t0747a17"></a>則，九十九王白羅剎王曰：「隣國有王名曰善<a class="t" id="t0747a18"></a>宿，好行施惠脩菩薩德，有所求索不逆人意，<a class="t" id="t0747a19"></a>大王設能擒獲彼者，我等甘心受死萬無一<a class="t" id="t0747a20"></a>恨。」爾時羅剎人王即起鬼兵往伺其便，正值<a class="t" id="t0747a21"></a>善宿大王在外園觀浴池遊戲。有一梵志，辭<a class="t" id="t0747a22"></a>家外學，夫梵志之法，臨辭去時白父母言：<a class="t" id="t0747a23"></a>「我今離家追伴學問，計還之日且未有期，設<a class="t" id="t0747a24"></a>財貨窮乏從王舉貸我還當償。」其人學問以<a class="t" id="t0747a25"></a>得成就，來至家中，但見空屋不見人眾，即問<a class="t" id="t0747a26"></a>隣比：「我今父母兄弟姊妹竟為所在？」隣比報<a class="t" id="t0747a27"></a>曰：「汝學之後舉王財賄無以當償，為王所繫<a class="t" id="t0747a28"></a>今在牢獄，欲往看者宜知是時。」其人自念：「家<a class="t" id="t0747a29"></a>窮事狹無有財寶，設我詣獄親覲父母，復<a class="t" id="t0747b01"></a>當拘執同受其苦不免王法，宜令在外改形<a class="t" id="t0747b02"></a>易服竊行求索，畢償官物乃得出身耳。」其人<a class="t" id="t0747b03"></a>復念：「隣國有王號善宿，脩行道德施心不絕，<a class="t" id="t0747b04"></a>當往至彼至誠告情，必不見違，足償王物。」尋<a class="t" id="t0747b05"></a>往至彼隨王乞索。王言：「大佳！當相供給，須<a class="t" id="t0747b06"></a>吾沐浴訖當惠施，小停勿憂不負言信。」王詣<a class="t" id="t0747b07"></a>浴池為鬼兵所擒，王尋還顧悲慼涕零，鬼王<a class="t" id="t0747b08"></a>問曰：「我等聞王仁和博愛靡不周濟，雖遭厄<a class="t" id="t0747b09"></a>困何為悲慼？」王報鬼曰：「我生惠施未曾有悔，<a class="t" id="t0747b10"></a>向有梵志在外乞索，許而未與，是以憂慼耳。」<a class="t" id="t0747b11"></a>鬼王白王：「王守誠信由來不改，如今放王施<a class="t" id="t0747b12"></a>訖時還。」乃知王心不失誠信，王得還宮開<a class="t" id="t0747b13"></a>藏惠施恣彼人意，尋還就信詣鬼王所。鬼王<a class="t" id="t0747b14"></a>告曰：「汝不畏吾乎？何為受死而來？」爾時善<a class="t" id="t0747b15"></a>宿大王向彼鬼王，而說斯偈：<a class="t" id="t0747b16"></a></p>
<blockquote class="gatha">
<p><a class="verse-num-sc" id="verse-num-sc734"></a> <a class="vagga-gatha-num-sc" id="vagga-gatha-num-sc29.38"></a>「作福不作惡，　　皆由宿行法，<a class="t" id="t0747b17"></a><br>
終不畏死徑，　　如船截流渡。」<a class="t" id="t0747b18"></a></p>
</blockquote>
<p><a class="t-linehead" id="t-linehead0747b18"></a>鬼王聞之內懷慚愧，改心易行思脩善本，即<a class="t" id="t0747b19"></a>告善宿王曰：「今聞所說人中難有，今放九<a class="t" id="t0747b20"></a>十九王。我捨此位，願王統領以法治化，我<a class="t" id="t0747b21"></a>領鬼眾還歸本居住，若俱健者自當數覲。」即<a class="t" id="t0747b22"></a>共離別各還所在。萬民稱慶國界清泰，共行<a class="t" id="t0747b23"></a>十善不脩惡業，善宿積行不息，後得成佛於<a class="t" id="t0747b24"></a>樹王下，復說斯偈：<a class="t" id="t0747b25"></a></p>
<blockquote class="gatha">
<p><a class="verse-num-sc" id="verse-num-sc735"></a> <a class="vagga-gatha-num-sc" id="vagga-gatha-num-sc29.39"></a>「作福不作惡，　　皆由宿行法，<a class="t" id="t0747b26"></a><br>
終不畏死徑，　　如船截流渡。」<a class="t" id="t0747b27"></a></p>
</blockquote>
<p><a class="t-linehead" id="t-linehead0747b27"></a><span class="t-note">（惡行品第二十九竟）</span><a class="t" id="t0747b28"></a></p>
<p><span class="t-juanname">出曜經卷第二十五</span></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
