<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.22">
<article>
<div class="hgroup">
<p class="division">出曜經</p>
<h1>◎出曜經如來品第二十二</h1>
</div>
<blockquote class="gatha">
<p><a class="verse-num-sc" id="verse-num-sc551"></a> <a class="vagga-gatha-num-sc" id="vagga-gatha-num-sc22.1"></a><a class="t" id="t0716b16"></a>最正覺自得，　　不染一切法，<a class="t" id="t0716b17"></a><br>
一切智無畏，　　自然無師保。<a class="t" id="t0716b18"></a></p>
</blockquote>
<p><a class="t-linehead" id="t-linehead0716b18"></a>最正覺自得者，昔六師在世貪著利養，競自<a class="t" id="t0716b19"></a>稱己獨謂為尊，聞佛出世神德過人，六師雲<a class="t" id="t0716b20"></a>集各共結誓：「我等六人世無等倫，近聞有佛<a class="t" id="t0716b21"></a>出世，神德威力踰越我等，宜可同議心齊意<a class="t" id="t0716b22"></a>等語不相違，然後乃得勝彼瞿曇。」即遣一人<a class="t" id="t0716b23"></a>往觀如來，顏色視瞻為如人不？即往觀見視<a class="t" id="t0716b24"></a>無厭足，還白六師如其所見。「瞿曇顏貌世之<a class="t" id="t0716b25"></a>希有，威神光明踰於日月，如我所見無譬可<a class="t" id="t0716b26"></a>喻。」六人復念：「其人出於王種，理應端正何<a class="t" id="t0716b27"></a>足復怪？今且更遣一人往觀瞿曇容儀無畏，<a class="t" id="t0716b28"></a>為躁疾局促耶？」即往觀相，如師子王在群獸<a class="t" id="t0716b29"></a>中無所畏難，還告六師：「瞿曇在眾，如獸中<a class="t" id="t0716c01"></a>王，無所畏難。」六人復念：「愚人希更事故，貪<a class="t" id="t0716c02"></a>彼光明故圍繞之耳，此是常宜何足復怪？彼<a class="t" id="t0716c03"></a>瞿曇者出自王宮，六萬婇女晝夜娛樂，未更<a class="t" id="t0716c04"></a>師法曾不造學，更可遣人往聽所說，頗有經<a class="t" id="t0716c05"></a>理為如凡夫耶？」即遣明達一人往觀視之。具<a class="t" id="t0716c06"></a>聞所說，還白六人：「彼瞿曇所演，達古知今<a class="t" id="t0716c07"></a>前知無極却覩無窮，判義析理理不煩重。」六<a class="t" id="t0716c08"></a>師聞已復作是念：「世多有人辯辭<span class="corr" title="[揵&gt;捷] cf.【麗】">捷</span>疾悅可<a class="t" id="t0716c09"></a>人心，然不存理不可尋究，復可遣人往觀<a class="t" id="t0716c10"></a>瞿曇，眾人聞其所說，寂然聽受？為憒亂不聽<a class="t" id="t0716c11"></a>耶？」即往觀聽。見諸大眾渴仰聞法專一心意，<a class="t" id="t0716c12"></a>渴仰如來目未曾眴，還白六師：「瞿曇所演，<a class="t" id="t0716c13"></a>味如甘露，眾人渴仰聽無厭足。」六人復作<a class="t" id="t0716c14"></a>是念：「人集徒眾，初心極猛久必退散，復何疑<a class="t" id="t0716c15"></a>怪？更遣一人往瞻瞿曇，義理深邃？為淺薄無<a class="t" id="t0716c16"></a>緒耶？」即遣高勝一人往觀瞿曇。具聞所說，還<a class="t" id="t0716c17"></a>白六師：「瞿曇所演如海無崖，我等所見如牛<a class="t" id="t0716c18"></a>蹄水，今我一人且欲就彼求為弟子，焉知其<a class="t" id="t0716c19"></a>餘者？」前後使人各共相將詣如來所，復有無<a class="t" id="t0716c20"></a>數眾生雲隤競至到如來所，即聞佛說此偈<a class="t" id="t0716c21"></a>曰：<a class="t" id="t0716c22"></a></p>
<blockquote class="gatha">
<p><a class="verse-num-sc" id="verse-num-sc552"></a> <a class="vagga-gatha-num-sc" id="vagga-gatha-num-sc22.2"></a>「最正覺自得，　　不染一切法，<a class="t" id="t0716c23"></a><br>
一切智無畏，　　自然無師保。」<a class="t" id="t0716c24"></a></p>
</blockquote>
<p><a class="t-linehead" id="t-linehead0716c24"></a>最正覺自得者，覺悟一切諸法，無細不入<a class="t" id="t0716c25"></a>無微不察，以神通力如實知之，是故說，最正<a class="t" id="t0716c26"></a>覺自得也。不染一切法者，利衰毀譽稱譏苦<a class="t" id="t0716c27"></a>樂，不為此八法所染，是故說，不染一切法也。<a class="t" id="t0716c28"></a>一切智無畏者，離一切患無復眾惱，不為水<a class="t" id="t0716c29"></a>火惡賊所見陷溺，超越厄難獨善無憂，是故<a class="t" id="t0717a01"></a>說，一切智無畏也。自然無師保者，獨王三千<a class="t" id="t0717a02"></a>大千國土，無有儔侶，等者猶無況欲出耶？<a class="t" id="t0717a03"></a>是故說，自然無師保。<a class="t" id="t0717a04"></a></p>
<blockquote class="gatha">
<p><a class="verse-num-sc" id="verse-num-sc553"></a> <a class="vagga-gatha-num-sc" id="vagga-gatha-num-sc22.3"></a>志獨無等倫，　　自獲於正道，<a class="t" id="t0717a05"></a><br>
如來天人尊，　　一切智力具。<a class="t" id="t0717a06"></a></p>
</blockquote>
<p><a class="t-linehead" id="t-linehead0717a06"></a>志獨無等倫者，我以天眼觀三千大千剎土，<a class="t" id="t0717a07"></a>頗有斯類與我等耶？遍而觀之無有等者，況<a class="t" id="t0717a08"></a>欲出耶？此事不然。是故說，志獨無倫也。自<a class="t" id="t0717a09"></a>獲正道者，吾求於道，無師教授自然獲之，<a class="t" id="t0717a10"></a>亦無伴侶獨步無畏，是故說曰，自獲於正道<a class="t" id="t0717a11"></a>也。如來天人尊者，何故名為如來？如過去等<a class="t" id="t0717a12"></a>正覺來，吾從彼來，於三阿僧祇劫執行勤苦，<a class="t" id="t0717a13"></a>或施國財妻子頭目髓腦，能自拔濟，從中來<a class="t" id="t0717a14"></a>故名如來。復從如來法性，就世間義故，謂<a class="t" id="t0717a15"></a>如來。如過去諸佛世尊，具足十力、四無所畏、<a class="t" id="t0717a16"></a>十八不共殊勝之法，大慈大悲，廣度一切不<a class="t" id="t0717a17"></a>離如性，我今亦爾故謂如來。何以故名為天<a class="t" id="t0717a18"></a>人尊？曰所以稱天人尊者，天人緣彼得修善<a class="t" id="t0717a19"></a>本，越次取證成於聖道，盡有漏成無漏，三<a class="t" id="t0717a20"></a>達神通無所罣礙，是故說，如來天人尊也。一<a class="t" id="t0717a21"></a>切智力具者，如來遺體力者，體有百二十節，<a class="t" id="t0717a22"></a>一節有百二十八臂，神力是乳哺力非神通<a class="t" id="t0717a23"></a>力，是故說，一切智力具也。<a class="t" id="t0717a24"></a></p>
<blockquote class="gatha">
<p><a class="verse-num-sc" id="verse-num-sc554"></a> <a class="vagga-gatha-num-sc" id="vagga-gatha-num-sc22.4"></a>我為世尊，　　斷漏無婬，<br>
諸天世人，<a class="t" id="t0717a25"></a>　　一群從心。<a class="t" id="t0717a26"></a></p>
</blockquote>
<p><a class="t-linehead" id="t-linehead0717a26"></a>我為世尊者，世者有三：一者陰世，二者器世，<a class="t" id="t0717a27"></a>三者眾生世。何以故名為無著者？三義故名<a class="t" id="t0717a28"></a>為無著：一者斷結故謂無著，二者堪受人施<a class="t" id="t0717a29"></a>故謂無著，三者三界無種亦無根本亦不復<a class="t" id="t0717b01"></a>生故謂無著。是故說，我為無著也。斷漏無婬<a class="t" id="t0717b02"></a>者，謂無上義無有過上者，亦無儔匹，覺悟一<a class="t" id="t0717b03"></a>切諸法，無微不入無細不達，復為坐中眾生<a class="t" id="t0717b04"></a>解狐疑故說無上義。過去無數恒沙諸佛壽<a class="t" id="t0717b05"></a>命極長，弟子徒眾不可稱計，國土清淨無有<a class="t" id="t0717b06"></a>瑕穢，謂為過佛神力多我今日。莫作斯觀。所<a class="t" id="t0717b07"></a>以然者？神通智力一而不二，但眾生心自有<a class="t" id="t0717b08"></a>增減。是故說，斷漏無婬也。諸天世人，一群從<a class="t" id="t0717b09"></a>心者，諸天世人沙門婆羅門魔，若魔天釋梵<a class="t" id="t0717b10"></a>四王，吾為獨尊獨悟無與等者，是故說，諸天<a class="t" id="t0717b11"></a>世人，一群從心也。爾時六師弟子，聞佛說此<a class="t" id="t0717b12"></a>偈已，心堅固者即求為道，心懷猶豫者，還至<a class="t" id="t0717b13"></a>師所具白所聞，三界獨尊典領十方實無等<a class="t" id="t0717b14"></a>倫，宜各馳散各求所安。<a class="t" id="t0717b15"></a></p>
<blockquote class="gatha">
<p><a class="verse-num-sc" id="verse-num-sc555"></a> <a class="vagga-gatha-num-sc" id="vagga-gatha-num-sc22.5"></a>我既無師保，　　亦獨無伴侶，<a class="t" id="t0717b16"></a><br>
積一行得佛，　　自然通聖道。<a class="t" id="t0717b17"></a></p>
</blockquote>
<p><a class="t-linehead" id="t-linehead0717b17"></a>爾時世尊於樹王下，為梵天所請，即從坐起，<a class="t" id="t0717b18"></a>詣波羅<span class="gaiji">［木＊奈］<!--gaiji,,1[木＊奈],2&#x3B88;,3--></span>國。爾時憂毘梵志，遙見世尊來<a class="t" id="t0717b19"></a>便作是念：「瞿曇今日顏色容悅內外清徹，將<a class="t" id="t0717b20"></a>有何故？師為是誰從誰學道？為學何法修何<a class="t" id="t0717b21"></a>技術？」爾時世尊即向梵志而說此偈：<a class="t" id="t0717b22"></a></p>
<blockquote class="gatha">
<p><a class="verse-num-sc" id="verse-num-sc556"></a> <a class="vagga-gatha-num-sc" id="vagga-gatha-num-sc22.6"></a>「我既無師保，　　亦獨無伴侶，<a class="t" id="t0717b23"></a><br>
積一行得佛，　　自然通聖道。」<a class="t" id="t0717b24"></a></p>
</blockquote>
<p><a class="t-linehead" id="t-linehead0717b24"></a>我既無師保者，如來、至真、等正覺，觀達三世<a class="t" id="t0717b25"></a>無事不知，為後眾生未覺悟者而說斯偈。「吾<a class="t" id="t0717b26"></a>善逝後當有比丘，一名摩訶僧祇，二名婆蔡<a class="t" id="t0717b27"></a>審鞞，稱言文殊師利。」釋迦文師欲除彼猶<a class="t" id="t0717b28"></a>豫故，是故說此偈也。復有說者，諸外道異<a class="t" id="t0717b29"></a>學各作是論，沙門瞿曇，從阿蘭迦蘭聞法，<a class="t" id="t0717c01"></a>然後成道，欲除彼猶豫，故說我既無師保也。<a class="t" id="t0717c02"></a>亦獨無伴侶者，如來等正覺，觀達三世當來<a class="t" id="t0717c03"></a>過去現在，無事不察，當來二部比丘，一名<a class="t" id="t0717c04"></a>摩訶僧祇，二名婆蔡審鞞。捨本就末有人界<a class="t" id="t0717c05"></a>土則佛出世，下方地獄畜生餓鬼，上方天樂<a class="t" id="t0717c06"></a>自娛終不出佛，如來所化無處不遍，若一處<a class="t" id="t0717c07"></a>不遍不名為佛。彼二部者謂為不遍，如來神<a class="t" id="t0717c08"></a>力登一須彌頂，如是所經歷教化周旋無有<a class="t" id="t0717c09"></a>窮極，是故說，亦獨無伴侶也。積一行得佛者，<a class="t" id="t0717c10"></a>於此三世成最正覺，佛興出世要在閻浮利<a class="t" id="t0717c11"></a>地，生於中國不在邊地，所以生此閻浮利地<a class="t" id="t0717c12"></a>者，東西南北億千閻浮利地，此間閻浮利地<a class="t" id="t0717c13"></a>最在其中，土界神力勝餘方，餘方剎土轉不<a class="t" id="t0717c14"></a>如此，是故說，積一行得佛也。自然通聖道<a class="t" id="t0717c15"></a>者，捨熱惱結使冷而無熅，人有憂心顏常不<a class="t" id="t0717c16"></a>歡，無憂心者顏常和悅，如來世尊亦復如是，<a class="t" id="t0717c17"></a>眾患已盡無復熱惱，是故說，自然通聖道也。<a class="t" id="t0717c18"></a>爾時有憂毘梵志前白佛言：「君今自稱為最<a class="t" id="t0717c19"></a>勝耶？」爾時世尊以偈報梵志曰：<a class="t" id="t0717c20"></a></p>
<blockquote class="gatha">
<p><a class="verse-num-sc" id="verse-num-sc557"></a> <a class="vagga-gatha-num-sc" id="vagga-gatha-num-sc22.7"></a>「己勝不受惡，　　一切勝世間，<a class="t" id="t0717c21"></a><br>
叡智廓無壃，　　開蒙我為勝。」<a class="t" id="t0717c22"></a></p>
</blockquote>
<p><a class="t-linehead" id="t-linehead0717c22"></a>己勝不受惡者，一切勝世間、能勝怨，世稱<a class="t" id="t0717c23"></a>曰勝。此勝非為勝，斷漏盡諸使，眾結永盡<a class="t" id="t0717c24"></a>乃稱為勝，獨王世界無能及者，是故說，己勝<a class="t" id="t0717c25"></a>不受惡，一切勝世間也。叡智廓無壃，開蒙我<a class="t" id="t0717c26"></a>為勝者，世間惡法墜<span class="corr" title="[隨&gt;墮] cf.【麗】">墮</span>罪惡者，吾已永滅得<a class="t" id="t0717c27"></a>不起法忍，當來受有生愛十二牽連永滅無<a class="t" id="t0717c28"></a>餘，是故說，叡智廓無壃，開蒙我為勝也。爾時<a class="t" id="t0717c29"></a>憂毘梵志前白佛言：「瞿曇今日為欲何趣？」爾<a class="t" id="t0718a01"></a>時世尊復以偈報曰：<a class="t" id="t0718a02"></a></p>
<blockquote class="gatha">
<p><a class="verse-num-sc" id="verse-num-sc558"></a> <a class="vagga-gatha-num-sc" id="vagga-gatha-num-sc22.8"></a>「今往波羅<span class="gaiji">［木＊奈］<!--gaiji,,1[木＊奈],2&#x3B88;,3--></span>，　　欲擊甘露鼓，<a class="t" id="t0718a03"></a><br>
當轉於法輪，　　未曾有轉者。」<a class="t" id="t0718a04"></a></p>
</blockquote>
<p><a class="t-linehead" id="t-linehead0718a04"></a>梵志問佛：「為審爾不？」佛告梵志：「如來言無有<a class="t" id="t0718a05"></a>二。」梵志聞已頷頭歎吒而去。<a class="t" id="t0718a06"></a></p>
<blockquote class="gatha">
<p><a class="verse-num-sc" id="verse-num-sc559"></a> <a class="vagga-gatha-num-sc" id="vagga-gatha-num-sc22.9"></a>智人不處愚，　　觀世隨而化，<a class="t" id="t0718a07"></a><br>
說於無垢迹，　　永息無有上。<a class="t" id="t0718a08"></a></p>
</blockquote>
<p><a class="t-linehead" id="t-linehead0718a08"></a>智人不處愚，觀世隨而化者，謂佛及諸弟子<a class="t" id="t0718a09"></a>先觀世間，誰應得度、誰不應度，周遍觀察誰<a class="t" id="t0718a10"></a>堪受化、誰不受化，誰種解脫根栽、誰不種解<a class="t" id="t0718a11"></a>脫根栽。是故說，智人不處愚，觀世隨而化也。<a class="t" id="t0718a12"></a>說於無垢迹，永息無有上者，無垢迹者，賢聖<a class="t" id="t0718a13"></a>八道，永息者滅盡泥洹，聖人降世接度群生<a class="t" id="t0718a14"></a>恒以賢聖道，初不離無漏行，是故說，說於無<a class="t" id="t0718a15"></a>垢迹，永息無有上也。<a class="t" id="t0718a16"></a></p>
<blockquote class="gatha">
<p><a class="verse-num-sc" id="verse-num-sc560"></a> <a class="vagga-gatha-num-sc" id="vagga-gatha-num-sc22.10"></a>勇猛大吼，　　正法如來，<br>
法說義說，<a class="t" id="t0718a17"></a>　　覺者永安。<a class="t" id="t0718a18"></a></p>
</blockquote>
<p><a class="t-linehead" id="t-linehead0718a18"></a>勇猛大吼，正法如來者，勇猛者佛及諸弟子，<a class="t" id="t0718a19"></a>釋迦文佛勇猛超越九劫，是故名為勇猛。六<a class="t" id="t0718a20"></a>師縱逸好修非法不按正律，如來所演如法<a class="t" id="t0718a21"></a>所行越過世法，是故說，勇猛大吼，正法如來<a class="t" id="t0718a22"></a>也。法說義說，覺者永安者，人法非為法，人所<a class="t" id="t0718a23"></a>嗤眾所憎惡，如來所說，法說義說聞者歡悅，<a class="t" id="t0718a24"></a>除憂熱惱永無苦患，常得安隱心識淡然，<a class="t" id="t0718a25"></a>是故說，法說義說，覺者永安也。<a class="t" id="t0718a26"></a></p>
<blockquote class="gatha">
<p><a class="verse-num-sc" id="verse-num-sc561"></a> <a class="vagga-gatha-num-sc" id="vagga-gatha-num-sc22.11"></a>勇健立一心，　　出家日夜滅，<a class="t" id="t0718a27"></a><br>
諸天常衛護，　　為佛所稱記。<a class="t" id="t0718a28"></a></p>
</blockquote>
<p><a class="t-linehead" id="t-linehead0718a28"></a>勇健立一心者，彼修行人，定意一心無他餘<a class="t" id="t0718a29"></a>念，眾德具足意不可壞，入定之人所願必果，<a class="t" id="t0718b01"></a>是故說，勇健立一心也。出家日夜滅者，所謂<a class="t" id="t0718b02"></a>出家，不但捨妻息離五欲，求出欲界修上界<a class="t" id="t0718b03"></a>道，初禪休息行無起滅，是故說，出家日夜滅<a class="t" id="t0718b04"></a>也。諸天常衛護者，入定之人諸天衛護承事<a class="t" id="t0718b05"></a>禮敬，欲使增其功德，是故說，諸天常衛護也。<a class="t" id="t0718b06"></a>為佛所稱記者，從此世界上至淨居天，歎說<a class="t" id="t0718b07"></a>立根人，閻浮利地眾生快得善利，如來現在<a class="t" id="t0718b08"></a>廣說法味，所度眾生不可稱限，是故說，為<a class="t" id="t0718b09"></a>佛所稱記也。<a class="t" id="t0718b10"></a></p>
<blockquote class="gatha">
<p><a class="verse-num-sc" id="verse-num-sc562"></a> <a class="vagga-gatha-num-sc" id="vagga-gatha-num-sc22.12"></a>彼於天人中，　　歎說等正覺，<a class="t" id="t0718b11"></a><br>
速得而自覺，　　最後離胎身。<a class="t" id="t0718b12"></a></p>
</blockquote>
<p><a class="t-linehead" id="t-linehead0718b12"></a>彼於天人中，歎說等正覺者，諸天世人恒詠<a class="t" id="t0718b13"></a>佛功德，各獻善心至于成佛未曾違離，是故<a class="t" id="t0718b14"></a>說，彼於天人中，歎說等正覺也。速得而自覺<a class="t" id="t0718b15"></a>者，人民之類歎未曾有，如來功德甚奇甚特，<a class="t" id="t0718b16"></a>我等眾人謂為如來在於斯坐，何圖如來遊<a class="t" id="t0718b17"></a>於無量百千世界，教化眾生不以為惓。是故<a class="t" id="t0718b18"></a>說，速得而自覺也。最後離胎身者，最後受身<a class="t" id="t0718b19"></a>臨欲泥洹，佛自歎說告語阿難：「如來此身更<a class="t" id="t0718b20"></a>不受生，無為永寂不復起滅。阿難當知！吾<a class="t" id="t0718b21"></a>觀方域及上空界，更不受之，生分畢矣。阿難！<a class="t" id="t0718b22"></a>我更不染俗，俗中躁擾吾不復更。」是故說，最<a class="t" id="t0718b23"></a>後離胎身。<a class="t" id="t0718b24"></a></p>
<blockquote class="gatha">
<p><a class="verse-num-sc" id="verse-num-sc563"></a> <a class="vagga-gatha-num-sc" id="vagga-gatha-num-sc22.13"></a>諸謂過去佛，　　及已當來者，<a class="t" id="t0718b25"></a><br>
現在等正覺，　　多除眾人憂。<a class="t" id="t0718b26"></a></p>
</blockquote>
<p><a class="t-linehead" id="t-linehead0718b26"></a>彼雜阿鋡契經所說，昔佛在舍衛國祇樹給<a class="t" id="t0718b27"></a>孤獨園。爾時世尊告諸比丘：「世人共會不相<a class="t" id="t0718b28"></a>恭敬，甚為苦哉！我恒發此念：『世頗有人沙門<a class="t" id="t0718b29"></a>婆羅門有勝我者，我當承事供養禮敬。』然我<a class="t" id="t0718c01"></a>觀察沙門婆羅門，可恭敬者乎？時比丘我復<a class="t" id="t0718c02"></a>作是念：『昔我成佛，由四意止、四意斷、四神足、五<a class="t" id="t0718c03"></a>根、五力、七覺意、八直行，我今承事供養如敬<a class="t" id="t0718c04"></a>尊長，過去恒沙諸佛世尊，亦由此法成最正<a class="t" id="t0718c05"></a>覺，當來恒沙諸佛，亦緣此法而得成道，我今<a class="t" id="t0718c06"></a>現在如來至真等正覺，亦緣此法成於道果，<a class="t" id="t0718c07"></a>我今躬自思惟分別此法。』」是故說，諸過去佛<a class="t" id="t0718c08"></a>及已當來者、現在等正覺，多除眾人憂也。<a class="t" id="t0718c09"></a></p>
<blockquote class="gatha">
<p><a class="verse-num-sc" id="verse-num-sc564"></a> <a class="vagga-gatha-num-sc" id="vagga-gatha-num-sc22.14"></a>盡共敬重法，　　已敬今敬者，<a class="t" id="t0718c10"></a><br>
若當甫恭敬，　　是謂佛法要。<a class="t" id="t0718c11"></a></p>
</blockquote>
<p><a class="t-linehead" id="t-linehead0718c11"></a>欲引三世恭敬，故說此偈。<a class="t" id="t0718c12"></a></p>
<blockquote class="gatha">
<p><a class="verse-num-sc" id="verse-num-sc565"></a> <a class="vagga-gatha-num-sc" id="vagga-gatha-num-sc22.15"></a>「若欲自求要，　　正身為第一，<a class="t" id="t0718c13"></a><br>
恭敬於正法，　　憶念佛教誡。」<a class="t" id="t0718c14"></a></p>
</blockquote>
<p><a class="t-linehead" id="t-linehead0718c14"></a>若欲自求要，正身為第一者，人欲成道必自<a class="t" id="t0718c15"></a>求要，進趣於道恭敬於諸法，追憶過去洹沙<a class="t" id="t0718c16"></a>諸佛所說教誡，如現在前亦不漏失，是故說，<a class="t" id="t0718c17"></a>若欲自求要，正身為第一，恭敬於正法，憶念佛<a class="t" id="t0718c18"></a>教誡也。<a class="t" id="t0718c19"></a></p>
<p><span class="t-juanname">◎出曜經卷第二十</span></p>
<div class="suttainfo" id="juan21">
<p><span class="t-juanname">出曜經卷第二十一</span>　<a class="t" id="t0718c20"></a><a class="t" id="t0718c21"></a><a class="t" id="t0718c22"></a><a class="t" id="t0718c23"></a><a class="t" id="t0718c24"></a><br>
<span class="t-byline">姚秦涼州沙門竺佛念譯</span><a class="t" id="t0718c25"></a>如來品之二<a class="t" id="t0718c26"></a></p>
</div>
<blockquote class="gatha">
<p><a class="verse-num-sc" id="verse-num-sc566"></a> <a class="vagga-gatha-num-sc" id="vagga-gatha-num-sc22.16"></a>◎諸有不信佛，　　如此眾生類，<a class="t" id="t0718c27"></a><br>
當就於厄道，　　如商遇羅剎。<a class="t" id="t0718c28"></a></p>
</blockquote>
<p><a class="t-linehead" id="t-linehead0718c28"></a>諸有不信佛者，閻浮利地有眾多賈客，共相<a class="t" id="t0718c29"></a>率合入海採寶，正值迴波惡風吹壞大船，復<a class="t" id="t0719a01"></a>有諸人乘弊壞船，順風流迸墮羅剎界。眾多<a class="t" id="t0719a02"></a>羅剎女輩，顏貌端正眾寶自瓔珞身，前迎賈<a class="t" id="t0719a03"></a>客：「善來男子！此間饒財多寶，隨意明珠無價<a class="t" id="t0719a04"></a>雜珍恣意取之無守之者，我等既無夫主，汝<a class="t" id="t0719a05"></a>無妻妾，可止此間共相娛樂，後得善風良伴<a class="t" id="t0719a06"></a>歸家不遠。又諸君當知！海水晝夜迴波無有<a class="t" id="t0719a07"></a>定方，若見左面有道者，慎莫隨從，設於夢<a class="t" id="t0719a08"></a>中<span class="corr" title="[&gt;見] cf.【麗】">見</span>左面道亦莫陳說。」時商客中有一智達者，<a class="t" id="t0719a09"></a>內自思惟：「此諸婦女所說左道，事不徒爾，會<a class="t" id="t0719a10"></a>當有緣。」即設權詐竊為陰謀，向暮與女共臥<a class="t" id="t0719a11"></a>交接，伺女已睡竊即起，進涉左道行數里，<a class="t" id="t0719a12"></a>中聞一城裏數千萬人稱怨喚呼，或呼父<a class="t" id="t0719a13"></a>母及己兄弟姊妹妻息，云何捨閻浮利地就<a class="t" id="t0719a14"></a>此命終？賈客聞已衣毛皆竪，還攝心意直前<a class="t" id="t0719a15"></a>詣城，周匝觀察，見城鑄鐵垣<span class="corr" title="[墻&gt;牆] cf.【麗】">牆</span>，亦無門戶出<a class="t" id="t0719a16"></a>入處所，去城不遠尸梨師樹高廣且大。即往<a class="t" id="t0719a17"></a>攀樹，見城裏數千萬人啼哭號喚，遙問城裏<a class="t" id="t0719a18"></a>人曰：「何為稱喚父母兄弟耶？」城裏人報曰：「我<a class="t" id="t0719a19"></a>等入海採致寶物，為風所漂，又為羅剎女所<a class="t" id="t0719a20"></a>誑，墮此鬼界閉在牢城。前有五百人漸漸取<a class="t" id="t0719a21"></a>殺，今有二百五十人在。君莫呼此女謂為是<a class="t" id="t0719a22"></a>人，皆是羅剎鬼耳！」其人聞已即還下樹，詣彼<a class="t" id="t0719a23"></a>女村竊就女臥。</p>
<p><a class="t-linehead" id="t-linehead0719a23"></a>明日晨旦語諸同伴：「吾有匿<a class="t" id="t0719a24"></a>事欲共論說，各往閑靜處，慎莫男女自隨。」諸<a class="t" id="t0719a25"></a>人響應各詣隱處，即便告曰：「卿等知不？昨夜<a class="t" id="t0719a26"></a>吾<span class="corr" title="[歘&gt;欻] cf.【麗】">欻</span>生此念：『斯女人等何故慇懃說莫從左面<a class="t" id="t0719a27"></a>道。』見女睡眠竊起往觀，見大鐵城閉數百人，<a class="t" id="t0719a28"></a><span class="gaiji">［口＊睪］<!--gaiji,,1[口＊睪],2&#x3601;,3--></span>哭喚呼。吾上樹頭遙問意故，眾人報<a class="t" id="t0719a29"></a>我為摩竭魚所見壞船，惡風吹浪墮此鬼界，<a class="t" id="t0719b01"></a>閉在鐵城高數十丈，勸我還家善求方計。卿<a class="t" id="t0719b02"></a>等今日意欲云何？」眾人答曰：「卿昨夜何不<a class="t" id="t0719b03"></a>重問彼人，頗有權宜方計，眾人及我身得安<a class="t" id="t0719b04"></a>隱歸家不乎？」人即報曰：「我昨夜退不問此事，<a class="t" id="t0719b05"></a>今暮竊起當往重問之。」說此語已各還所在。<a class="t" id="t0719b06"></a>彼智達人向暮與女交接已，相女睡眠竊起，<a class="t" id="t0719b07"></a>詣彼樹上，問城裏人曰：「頗有權宜方計，卿<a class="t" id="t0719b08"></a>等諸人復及我身，得還閻浮利地不耶？」城裏<a class="t" id="t0719b09"></a>人報曰：「我等適生念欲還閻浮利地，此鐵城<a class="t" id="t0719b10"></a>便作數重不可敗壞，死者日次無由得免；<a class="t" id="t0719b11"></a>唯卿外人少有權宜，可得度脫還至本土。十<a class="t" id="t0719b12"></a>五日清旦有一馬王，從欝單越食自然粳米，<a class="t" id="t0719b13"></a>來至此鬼界住高山頂，三自喚呼：『誰欲還歸<a class="t" id="t0719b14"></a>閻浮利地？』卿等若聞馬王聲者，皆往禮敬求<a class="t" id="t0719b15"></a>還本鄉。」其人聞是語已，即還伴中具陳情狀，<a class="t" id="t0719b16"></a>眾人報曰：「今可去不？」智者答曰：「須十五日至，<a class="t" id="t0719b17"></a>馬王當來，乃得去耳。」未經數日馬王便至在<a class="t" id="t0719b18"></a>高山頂，三自喚呼：「誰欲還歸閻浮利地？」聲極<a class="t" id="t0719b19"></a>遠震。商客聞已，皆往至馬王所前白王言：「我<a class="t" id="t0719b20"></a>等咸欲還本鄉里，願見將接得歸無為。」馬王<a class="t" id="t0719b21"></a>告曰：「卿等專意聽我所說，各欲歸家還本鄉<a class="t" id="t0719b22"></a>者，心意專正便得歸家，心不專正不得歸也。<a class="t" id="t0719b23"></a>此諸婦女各抱男女，追逐卿後啼哭喚呼。其<a class="t" id="t0719b24"></a>中諸人興戀慕心，正使在我脊上猶不得去；<a class="t" id="t0719b25"></a>若能捨恩愛正心一意無所戀著，至心捉我<a class="t" id="t0719b26"></a>一毛便得歸家。」如其所語諸婦女至，各語夫<a class="t" id="t0719b27"></a>曰：「誠可捨我賤身，何為捐棄兒女？」先教兒<a class="t" id="t0719b28"></a>女往抱父頸啼哭喚呼：「捨我等為欲何去？」心<a class="t" id="t0719b29"></a>意戀著者便不得還，唯有大智師子一人即<a class="t" id="t0719c01"></a>安隱還歸。是故說，諸有不信佛，如此眾生類，<a class="t" id="t0719c02"></a>當就於厄道，如商遇羅剎。<a class="t" id="t0719c03"></a></p>
<p><a class="t-linehead" id="t-linehead0719c03"></a>諸有信佛者，如此眾生類，安隱還得歸，皆由馬<a class="t" id="t0719c04"></a>王度。唯有師子一人安隱得歸，餘者由戀慕心<a class="t" id="t0719c05"></a>皆墮厄難也。時，羅剎婦抱其男女，往逐師子<a class="t" id="t0719c06"></a>商客在在處處，告諸村落：「師子身者是我夫<a class="t" id="t0719c07"></a>主，共生男女捨我逃走不知所趣？」諸人聞已<a class="t" id="t0719c08"></a>問師子曰：「觀卿婦女體性容貌人中英妙，兒<a class="t" id="t0719c09"></a>女可愍，何為捨之？」師子報曰：「此亦非人，是羅<a class="t" id="t0719c10"></a>剎鬼耳。住海渚中殺噉商賈不可稱數，吾伴<a class="t" id="t0719c11"></a>數百閉在鐵城，唯我一人幸得免濟。今此鬼<a class="t" id="t0719c12"></a>女復<span class="corr" title="[遂&gt;逐] cf.【麗】">逐</span>我後，規欲害我恐不免濟。」說此語已<a class="t" id="t0719c13"></a>轉復前行還至本國，鬼亦逐後到其國土。鬼往<a class="t" id="t0719c14"></a>白王：「我與師子共為夫婦，生此男女後望得<a class="t" id="t0719c15"></a>力，非圖今日永已見捨，師子意不用我身，當<a class="t" id="t0719c16"></a>錄取男女，我故年少，豈更不能適趣耶？」王召<a class="t" id="t0719c17"></a>師子問其情實：「卿婦幼少顏貌端正，男子殊<a class="t" id="t0719c18"></a>異有君子相，何為捨之不肯納受？」師子白王：<a class="t" id="t0719c19"></a>「此非人形，乃是噉人羅剎鬼，化作男女追<span class="corr" title="[遂&gt;逐] cf.【麗】">逐</span><a class="t" id="t0719c20"></a>我後，望人意傾欲取我殺。前將五百賈客<a class="t" id="t0719c21"></a>入海採寶，盡為羅剎所噉食，唯我一人得免<a class="t" id="t0719c22"></a>濟耳。今復見逐，將知如何？」王告師子：「設卿不<a class="t" id="t0719c23"></a>用可持與我。」師子報曰：「此實非人是羅剎鬼，<a class="t" id="t0719c24"></a>備有愆咎後莫見怨。」師子復語左右諸臣：「斯<a class="t" id="t0719c25"></a>鬼至此間，必有傷害王。今不信欲內深宮，如<a class="t" id="t0719c26"></a>是不久王及內宮盡當灰滅。」王復瞋恚語師<a class="t" id="t0719c27"></a>子曰：「女中<span class="corr" title="[恣&gt;姿] cf.【麗】">姿</span>容如天玉女，何緣復稱為羅剎<a class="t" id="t0719c28"></a>鬼耶？速出在外吾自觀察之。」王將鬼女入內<a class="t" id="t0719c29"></a>宮中，牢固門閤已入一宿。明日食時宮門<a class="t" id="t0720a01"></a>不開，諸臣共議：「王新納妻，意相貪樂故門不<a class="t" id="t0720a02"></a>開耳。」師子說曰：「不如來議。王及夫人并諸婇<a class="t" id="t0720a03"></a>女，必為羅剎所食噉盡，故門不開耳。」即施高<a class="t" id="t0720a04"></a>梯踰<span class="corr" title="[墻&gt;牆] cf.【麗】">牆</span>入內，見死人骸骨滿數間舍，復見坑<a class="t" id="t0720a05"></a>孔新出土壤，諸臣問師子曰：「王今已死內宮<a class="t" id="t0720a06"></a>喪亡，骨成於積不可識別，云何葬送王身？」<a class="t" id="t0720a07"></a>師子報曰：「盡聚諸骨一處焚燒，但言葬王，餘<a class="t" id="t0720a08"></a>者不在其例。」葬送已訖，諸臣責師子曰：「正坐<a class="t" id="t0720a09"></a>汝身將羅剎鬼，殺王喪國宮殿滅亡，卿今意<a class="t" id="t0720a10"></a>欲云何？」師子答曰：「吾先有言契，此非人身是<a class="t" id="t0720a11"></a>羅剎鬼，備有愆咎後莫見怨。卿等何為復見<a class="t" id="t0720a12"></a>責數？」諸臣人民前白師子：「王今已死更無胤<a class="t" id="t0720a13"></a>嗣，唯願師子當登王位，統理人民永得康寧，<a class="t" id="t0720a14"></a>使我諸臣尊奉有處。」師子告曰：「若欲舉我為<a class="t" id="t0720a15"></a>王者，當隨我教，設不從我教，盡為羅剎所噉。」<a class="t" id="t0720a16"></a>諸人異形同響咸皆稱善，即隨王教。王告諸<a class="t" id="t0720a17"></a>臣：「彼羅剎子女睡眠有時，當共集兵乘船入<a class="t" id="t0720a18"></a>海攻擊。」即往攻擊殺羅剎男女大小，不可稱<a class="t" id="t0720a19"></a>數無有遺在，復往破壞鐵城出其中人，因彼<a class="t" id="t0720a20"></a>住止人民，熾盛富樂自然，珍奇異物不可稱<a class="t" id="t0720a21"></a>量。因名彼城號曰師子。迸落諸羅剎鬼不在<a class="t" id="t0720a22"></a>例者，移在山西。鐵圍東垂土俗常法，若一人<a class="t" id="t0720a23"></a>不事佛者，當送山西付鬼噉之。自爾已來佛<a class="t" id="t0720a24"></a>法熾盛得道無數。是故說，諸有信佛者，如此<a class="t" id="t0720a25"></a>眾生類，安隱還得歸，皆由馬王度。又彼國常<a class="t" id="t0720a26"></a>儀，國王生子若十若百若至無數，盡出作道，<a class="t" id="t0720a27"></a>誦習佛經三藏備舉，還復罷道登陟王位，<a class="t" id="t0720a28"></a>梵語不通經籍不舉，則不得陟王位也。住在<a class="t" id="t0720a29"></a>外渚故，稱師子渚國。<a class="t" id="t0720b01"></a></p>
<blockquote class="gatha">
<p><a class="verse-num-sc" id="verse-num-sc567"></a> <a class="vagga-gatha-num-sc" id="vagga-gatha-num-sc22.17"></a>如來無等倫，　　思惟二觀行，<a class="t" id="t0720b02"></a><br>
善觀二閑靜，　　除冥超神仙。<a class="t" id="t0720b03"></a></p>
</blockquote>
<p><a class="t-linehead" id="t-linehead0720b03"></a>如來無等倫者，如來處世神德無量，行過虛<a class="t" id="t0720b04"></a>空所化無限，普引眾生導示慧明，四等育養<a class="t" id="t0720b05"></a>見者得度，是故說，如來無等倫，思惟二觀行，<a class="t" id="t0720b06"></a>善觀二閑靜，除冥超神仙也。<a class="t" id="t0720b07"></a></p>
<blockquote class="gatha">
<p><a class="verse-num-sc" id="verse-num-sc568"></a> <a class="vagga-gatha-num-sc" id="vagga-gatha-num-sc22.18"></a>善獲獲自在，　　愛盡無所積，<a class="t" id="t0720b08"></a><br>
解脫心無漏，　　恩惠天世人。<a class="t" id="t0720b09"></a></p>
</blockquote>
<p><a class="t-linehead" id="t-linehead0720b09"></a>善獲獲自在者，眾生處在荼炭，流轉五趣迴<a class="t" id="t0720b10"></a>波七使，欲趣於道不知何路得至？是故如來<a class="t" id="t0720b11"></a>不捨弘誓之心，拔濟苦難，普處眾生類指示<a class="t" id="t0720b12"></a>自在堂，是故說，善獲獲自在也。愛盡無所積<a class="t" id="t0720b13"></a>者，得四無畏永盡於愛，是故說，愛盡無所積<a class="t" id="t0720b14"></a>也。解脫心無漏者，心永得解脫無所罣礙，復<a class="t" id="t0720b15"></a>獲無漏永除諸垢，是故說，解脫心無漏也。恩<a class="t" id="t0720b16"></a>惠天世人者，一切眾生皆來歸仰，是以聖人<a class="t" id="t0720b17"></a>應時適化救濟無乏，是故說，恩惠天世人也。<a class="t" id="t0720b18"></a></p>
<blockquote class="gatha">
<p><a class="verse-num-sc" id="verse-num-sc569"></a> <a class="vagga-gatha-num-sc" id="vagga-gatha-num-sc22.19"></a>猶人立山頂，　　遍見人村落，<a class="t" id="t0720b19"></a><br>
審觀法如是，　　如登樓觀園，<a class="t" id="t0720b20"></a><br>
人憂除無憂，　　令知生死趣。<a class="t" id="t0720b21"></a></p>
</blockquote>
<p><a class="t-linehead" id="t-linehead0720b21"></a>猶人立山頂，遍見人村落者，如有目之士遍<a class="t" id="t0720b22"></a>見村落，行者坐者出入行來，啼哭歌舞喜<a class="t" id="t0720b23"></a>笑皆悉觀之。如來世尊亦復如是，立智慧山<a class="t" id="t0720b24"></a>頂，觀五趣眾生，黠者愚者有至無至，皆能分<a class="t" id="t0720b25"></a>別而往化之。是故說，猶人立山頂，遍見人村<a class="t" id="t0720b26"></a>落也。審觀法如是，如登樓觀園者，如來天眼<a class="t" id="t0720b27"></a>一切遍見，乘高樓觀一一分別難度易度，可與<a class="t" id="t0720b28"></a>言者與言，不可與言者而自默然，隨其前人<a class="t" id="t0720b29"></a>所念成道，是故說，審觀法如是，如登樓觀園<a class="t" id="t0720c01"></a>也。人憂除無憂，令知生死趣者，如來觀察有<a class="t" id="t0720c02"></a>憂無憂有少智多智，皆悉分別，教示眾生令<a class="t" id="t0720c03"></a>知生死之趣，是故說，人憂除無憂，令知生死<a class="t" id="t0720c04"></a>趣也<span class="t-note">（如來品第二十二竟）</span>。<a class="t" id="t0720c05"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
