<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.21">
<article>
<div class="hgroup">
<p class="division">出曜經</p>
<h1>◎恚品第二十一</h1>
</div>
<div class="suttainfo" id="juan20"><a class="t" id="t0713b06"></a>
<p><span class="t-juanname">出曜經卷第二十</span>　<a class="t" id="t0713b01"></a><a class="t" id="t0713b02"></a><a class="t" id="t0713b03"></a><a class="t" id="t0713b04"></a><br>
<span class="t-byline">姚秦涼州沙門竺佛念譯</span><a class="t" id="t0713b05"></a></p>
</div>
<blockquote class="gatha">
<p><a class="verse-num-sc" id="verse-num-sc530"></a> <a class="vagga-gatha-num-sc" id="vagga-gatha-num-sc21.1"></a><a class="t" id="t0713b06"></a>除恚去憍慢，　　超度諸結使，<a class="t" id="t0713b07"></a><br>
不染著名色，　　除有何有哉？<a class="t" id="t0713b08"></a></p>
</blockquote>
<p><a class="t-linehead" id="t-linehead0713b08"></a>除恚去憍慢者，夫人瞋恚敗善行人，所以競<a class="t" id="t0713b09"></a>利多少亡家破國種族滅盡皆由恚，以憍慢<a class="t" id="t0713b10"></a>滅已滅當滅，是故說，除恚去憍慢也。超度諸<a class="t" id="t0713b11"></a>結使者，瞋恚憍慢結使為本，除本則無有枝<a class="t" id="t0713b12"></a>葉，是故說，超度諸結使。不染著名色者，盡<a class="t" id="t0713b13"></a>除雖有名色存，眾生有樂想，皆由名色與共<a class="t" id="t0713b14"></a>相毀訾，我色像名望勝卿，卿色<span class="corr" title="[象&gt;像] cf.【麗】">像</span>名望不勝<a class="t" id="t0713b15"></a>我，是故說，不染著名色。除有何有哉者，所謂<a class="t" id="t0713b16"></a>有者結使名號，未能度有至無，為使所使、為<a class="t" id="t0713b17"></a>結所結、為縛所縛；彼修行人以虛寂止觀，永<a class="t" id="t0713b18"></a>盡無餘度有至無，是故說，除有何有哉也。<a class="t" id="t0713b19"></a></p>
<blockquote class="gatha">
<p><a class="verse-num-sc" id="verse-num-sc531"></a> <a class="vagga-gatha-num-sc" id="vagga-gatha-num-sc21.2"></a>降恚勿令起，　　欲生當制之，<a class="t" id="t0713b20"></a><br>
漸斷無明根，　　修諦第一樂。<a class="t" id="t0713b21"></a></p>
</blockquote>
<p><a class="t-linehead" id="t-linehead0713b21"></a>降恚勿令起者，恚熾如火當念速滅，若令滋<a class="t" id="t0713b22"></a>長者多所傷敗，恚生則禍至，猶人把火逆風<a class="t" id="t0713b23"></a>自燒身，是故說，降恚勿令起也。欲生當制之<a class="t" id="t0713b24"></a>者，欲心適生即求方便令不生，如彼毒蛇方<a class="t" id="t0713b25"></a>欲出穴，即當制御令不暴逸，欲心如是，即<a class="t" id="t0713b26"></a>生便滅使不滋長，是故說，欲生當制之也。漸<a class="t" id="t0713b27"></a>斷無明根者，無明者世間之大冥，覆蔽心識<a class="t" id="t0713b28"></a>不得開舒，當求方便以勇猛心斷根不生，是<a class="t" id="t0713b29"></a>故說，漸斷無明根也。修諦第一樂者，行者所<a class="t" id="t0713c01"></a>以不速成道，猶其婬怒癡染污身心，此三結<a class="t" id="t0713c02"></a>使由四諦斷，不獲諦人不能除此三事，從無<a class="t" id="t0713c03"></a>數世以來未曾獲無為樂，得四諦者爾乃為<a class="t" id="t0713c04"></a>樂，是故說，修諦第一樂。<a class="t" id="t0713c05"></a></p>
<blockquote class="gatha">
<p><a class="verse-num-sc" id="verse-num-sc532"></a> <a class="vagga-gatha-num-sc" id="vagga-gatha-num-sc21.3"></a>斷恚得善眠，　　恚盡不懷憂，<a class="t" id="t0713c06"></a><br>
恚為毒根本，　　甘甜為比丘，<a class="t" id="t0713c07"></a><br>
賢聖能悉除，　　斷彼善眠睡。<a class="t" id="t0713c08"></a></p>
</blockquote>
<p><a class="t-linehead" id="t-linehead0713c08"></a>斷恚得善眠者，夫人瞋恚晝夜不睡，如遇蛇<a class="t" id="t0713c09"></a>嚙、如病發動、如失喪財貨，此恚之相貌。人無<a class="t" id="t0713c10"></a>瞋恚不見眾惱，安臥睡眠天曉不悟，如服<a class="t" id="t0713c11"></a>甘露心識淡然，是故說，斷恚得睡眠也。恚盡<a class="t" id="t0713c12"></a>不懷憂者，人懷恚怒現在前時，晝夜愁慼如<a class="t" id="t0713c13"></a>喪親親、如失財寶，恚已得除無復愁憂苦惱，<a class="t" id="t0713c14"></a>是故說，恚盡不懷憂也。恚為毒根本者，毒中<a class="t" id="t0713c15"></a>根者莫過於恚，人當恚盛，覆諸功德不得露<a class="t" id="t0713c16"></a>現，是故說，恚為毒根本也。甘甜為比丘者，<a class="t" id="t0713c17"></a>已拔毒根本無復毒栽更生美藥，如彼甘露<a class="t" id="t0713c18"></a>去諸穢惡，是故說，甘甜為比丘也。賢聖能悉<a class="t" id="t0713c19"></a>除，斷彼善睡眠者，所謂賢聖者諸佛弟子，眾<a class="t" id="t0713c20"></a>惡悉除諸善普會，滅恚生本更不造新，意不<a class="t" id="t0713c21"></a>興念念此恚想，善得睡眠無復憂慮，是故說，<a class="t" id="t0713c22"></a>賢聖能悉除，斷彼善睡眠也。<a class="t" id="t0713c23"></a></p>
<blockquote class="gatha">
<p><a class="verse-num-sc" id="verse-num-sc533"></a> <a class="vagga-gatha-num-sc" id="vagga-gatha-num-sc21.4"></a>人興恚怒，　　作善不善，<br>
後恚已除，<a class="t" id="t0713c24"></a>　　追念昔事，<br>
如火熾然。<a class="t" id="t0713c25"></a></p>
</blockquote>
<p><a class="t-linehead" id="t-linehead0713c25"></a>人興恚怒，作善不善者，如人為恚怒所纏，心<a class="t" id="t0713c26"></a>意倒錯無所識知，猶如盲者不覩高岸平地，<a class="t" id="t0713c27"></a>彼恚怒人亦復如是，為恚怒所纏，不見善與<a class="t" id="t0713c28"></a>不善、好之與惡，是故說，人興恚怒，作善不善<a class="t" id="t0713c29"></a>也。後恚已除，追念昔事，如火熾然者，猶如失<a class="t" id="t0714a01"></a>道之士時變為要，瞋恚之人速悔為上，內懷<a class="t" id="t0714a02"></a>慚愧即自悔責：「恚為虛詐何為興怒？怒怒相<a class="t" id="t0714a03"></a>報終無休已，如火熾然。」心意變悔，羞為恚所<a class="t" id="t0714a04"></a>使，是故說，後恚已除，追念昔事，如火熾然也。<a class="t" id="t0714a05"></a></p>
<blockquote class="gatha">
<p><a class="verse-num-sc" id="verse-num-sc534"></a> <a class="vagga-gatha-num-sc" id="vagga-gatha-num-sc21.5"></a>無慚無愧，　　復好恚怒，<br>
為瞋所纏，<a class="t" id="t0714a06"></a>　　如冥失明。<a class="t" id="t0714a07"></a></p>
</blockquote>
<p><a class="t-linehead" id="t-linehead0714a07"></a>無慚無愧者，人之恚盛不別尊卑，無有慚恥，<a class="t" id="t0714a08"></a>如顛惑狂，眾人圍繞終日嗤弄不自覺知，<a class="t" id="t0714a09"></a>匿事發露誑言無本，是故說，無慚無愧也。復<a class="t" id="t0714a10"></a>好恚怒者，彼恚怒人，行無清白心懷穢濁，無<a class="t" id="t0714a11"></a>由得修梵行，是故說，復好恚怒也。瞋恚所纏，<a class="t" id="t0714a12"></a>如冥失明者，彼恚怒人瞋怒熾盛，觀晝如闇<a class="t" id="t0714a13"></a>天地悉冥，無所復覩己無身光，雖復千日競<a class="t" id="t0714a14"></a>照何益於己？是故說，為恚所纏，如冥失明也。<a class="t" id="t0714a15"></a></p>
<blockquote class="gatha">
<p><a class="verse-num-sc" id="verse-num-sc535"></a> <a class="vagga-gatha-num-sc" id="vagga-gatha-num-sc21.6"></a>彼力非為力，　　以恚為力者，<a class="t" id="t0714a16"></a><br>
恚為凡朽法，　　不覺善響應。<a class="t" id="t0714a17"></a></p>
</blockquote>
<p><a class="t-linehead" id="t-linehead0714a17"></a>彼力非為力，以恚為力者，所以瞋恚由非義<a class="t" id="t0714a18"></a>興，內自思惟：「吾所行是，彼所行非。」會至眾<a class="t" id="t0714a19"></a>詰問前却，乃為小兒所嗤。方自覺悟退追<a class="t" id="t0714a20"></a>不是，所謂貴勝理直則勝，瞋恚力者不可恃<a class="t" id="t0714a21"></a>怙，亦無牢固，敗人善性。是故說，彼力非為<a class="t" id="t0714a22"></a>力，以恚為力者也。恚為凡朽法，不覺善響應<a class="t" id="t0714a23"></a>者，盡滅善本出語成惡，不慮前後觸類興罵<a class="t" id="t0714a24"></a>語常麤<span class="gaiji">［麩-夫＋黃］<!--gaiji,,1[麩-夫＋黃],2&#x4D43;,3--></span>，以瞋恚為首。夫人有德遠近稱慶，<a class="t" id="t0714a25"></a>必有善響所在流布。今論此人，但聞惡聲無<a class="t" id="t0714a26"></a>有善響，雖少多有善，為恚所覆不得顯露，是<a class="t" id="t0714a27"></a>故說，恚為凡朽法，不覺善響應也。<a class="t" id="t0714a28"></a></p>
<blockquote class="gatha">
<p><a class="verse-num-sc" id="verse-num-sc536"></a> <a class="vagga-gatha-num-sc" id="vagga-gatha-num-sc21.7"></a>有力近兵，　　無力近軟，<br>
夫忍為上，<a class="t" id="t0714a29"></a>　　宜常忍羸。<a class="t" id="t0714b01"></a></p>
</blockquote>
<p><a class="t-linehead" id="t-linehead0714b01"></a>有力近兵，無力近軟者，自恃力勢謂為第一，<a class="t" id="t0714b02"></a>為弱者輕忍不還報，設當打捶亦不興恚，力<a class="t" id="t0714b03"></a>力相從羸羸相就，力者終不設意，於羸羸者<a class="t" id="t0714b04"></a>反更舉意向強，是故說，有力近兵，無力近軟<a class="t" id="t0714b05"></a>也。夫忍為上，宜常忍羸者，所謂忍者，不見<a class="t" id="t0714b06"></a>過咎是與不是乃名為忍，不恃已強陵易弱<a class="t" id="t0714b07"></a>者，設當輕易弱者，便為眾人所見嗤笑，是<a class="t" id="t0714b08"></a>故說，夫忍為上，宜常忍羸。<a class="t" id="t0714b09"></a></p>
<blockquote class="gatha">
<p><a class="verse-num-sc" id="verse-num-sc537"></a> <a class="vagga-gatha-num-sc" id="vagga-gatha-num-sc21.8"></a>舉眾輕之，　　有力者忍，<br>
夫忍為上，<a class="t" id="t0714b10"></a>　　宜常忍羸。<a class="t" id="t0714b11"></a></p>
</blockquote>
<p><a class="t-linehead" id="t-linehead0714b11"></a>舉眾輕之者，或有一人為眾所輕，其中有<span class="gaiji">黠<!--gaiji,黠,1[烈-列＋（里＊吉）],2,3--></span><a class="t" id="t0714b12"></a>慧者便能忍之。何以故？彼人單弱無所歸趣，<a class="t" id="t0714b13"></a>豈復在是一人當興瞋恚？是故說，舉眾輕之，<a class="t" id="t0714b14"></a>有力者忍也。夫忍為上，宜常忍羸者，忍為第<a class="t" id="t0714b15"></a>一力，世間無過者，雖神通鑒照成道相好皆<a class="t" id="t0714b16"></a>是忍力，達明今世後世徹照無外亦由忍力，<a class="t" id="t0714b17"></a>是故說，夫忍為上，宜常忍羸。<a class="t" id="t0714b18"></a></p>
<blockquote class="gatha">
<p><a class="verse-num-sc" id="verse-num-sc538"></a> <a class="vagga-gatha-num-sc" id="vagga-gatha-num-sc21.9"></a>自我與彼人，　　大畏不可救，<a class="t" id="t0714b19"></a><br>
如知彼瞋恚，　　宜滅己中瑕。<a class="t" id="t0714b20"></a></p>
</blockquote>
<p><a class="t-linehead" id="t-linehead0714b20"></a>自我與彼人，大畏不可救者，夫人思惟先自<a class="t" id="t0714b21"></a>察己，然後觀彼相其顏色，即能分別，斯性弊<a class="t" id="t0714b22"></a>惡、斯性良善，恒自謹慎不造惡行，恐後世報<a class="t" id="t0714b23"></a>受苦無量，從今世至後世無有解脫。是故說，<a class="t" id="t0714b24"></a>自我與彼人，大畏不可救也。如知彼瞋恚，宜滅<a class="t" id="t0714b25"></a>己中瑕者，知彼瞋恚顏色隆盛，己便默然內<a class="t" id="t0714b26"></a>自思惟：「設我與彼競者則非其儀，我今宜默，<a class="t" id="t0714b27"></a>與彼諍為？」是故說，如知彼瞋恚，宜滅己中瑕也。<a class="t" id="t0714b28"></a></p>
<blockquote class="gatha">
<p><a class="verse-num-sc" id="verse-num-sc539"></a> <a class="vagga-gatha-num-sc" id="vagga-gatha-num-sc21.10"></a>二俱行其義，　　我與彼亦然，<a class="t" id="t0714b29"></a><br>
如知彼瞋恚，　　宜滅己中瑕。<a class="t" id="t0714c01"></a></p>
</blockquote>
<p><a class="t-linehead" id="t-linehead0714c01"></a>二俱行其義，我與彼亦然者，亦自為己復為<a class="t" id="t0714c02"></a>他人，亦自護己復護他身，恒自思惟避於二<a class="t" id="t0714c03"></a>事：一者恐現身受殃，二者恐後得報。是故<a class="t" id="t0714c04"></a>說二俱行其義，我與彼亦然也。如知彼瞋恚，<a class="t" id="t0714c05"></a>宜滅己中瑕者，躬見前人瞋恚隆怒，或見把<a class="t" id="t0714c06"></a>持瓦石欲來見害，己亦防備瓦石拒之，如有<a class="t" id="t0714c07"></a>一人手執白杖欲往鬪諍，手所執杖即化為<a class="t" id="t0714c08"></a>刀，其人見以即投刀于地。時有國王在高<a class="t" id="t0714c09"></a>樓上遙見此人，始以把草復化為刀，尋復<a class="t" id="t0714c10"></a>見之即投于地。王尋遣信喚來詰問：「汝何以<a class="t" id="t0714c11"></a>故前如把草草化為刀？所以投刀於地。」其人<a class="t" id="t0714c12"></a>白王：「曾聞佛經言，佛告侍者：『吾將淪虛寂滅<a class="t" id="t0714c13"></a>無為，時後五鼎沸世，眾生共諍捉推瓦石<a class="t" id="t0714c14"></a>即化為刀劍。』臣積善來久，不敢為惡原首，是<a class="t" id="t0714c15"></a>故投刀于地。」王聞此語，大自感激歎未曾有，<a class="t" id="t0714c16"></a>即賞彼人給與民戶。是故說，如知彼瞋恚，宜<a class="t" id="t0714c17"></a>滅己中瑕也。<a class="t" id="t0714c18"></a></p>
<blockquote class="gatha">
<p><a class="verse-num-sc" id="verse-num-sc540"></a> <a class="vagga-gatha-num-sc" id="vagga-gatha-num-sc21.11"></a>俱行二義，　　我為彼然，<br>
愚謂無力，<a class="t" id="t0714c19"></a>　　觀法亦然。<a class="t" id="t0714c20"></a></p>
</blockquote>
<p><a class="t-linehead" id="t-linehead0714c20"></a>俱行二義，我為彼然者，常護己身亦護彼人，<a class="t" id="t0714c21"></a>如護寶貨，內自思惟降伏己心不嬈前人，亦<a class="t" id="t0714c22"></a>使彼人不來得我，彼此將護不令有失，是<a class="t" id="t0714c23"></a>故說，俱行二義，我為彼然也。愚謂無力，觀法<a class="t" id="t0714c24"></a>亦然者，愚者意闇不察來變，謂鬪者常鬪未<a class="t" id="t0714c25"></a>始有解，和者常和未始諍說，智者觀見非<a class="t" id="t0714c26"></a>鬪者必有損，雖得稱勝莫若本無鬪，是故說，<a class="t" id="t0714c27"></a>愚謂無力，觀法亦然。<a class="t" id="t0714c28"></a></p>
<blockquote class="gatha">
<p><a class="verse-num-sc" id="verse-num-sc541"></a> <a class="vagga-gatha-num-sc" id="vagga-gatha-num-sc21.12"></a>若愚勝智，　　麤言惡說，<br>
欲常勝者，<a class="t" id="t0714c29"></a>　　於言宜默。<a class="t" id="t0715a01"></a></p>
</blockquote>
<p><a class="t-linehead" id="t-linehead0715a01"></a>若愚勝智，麤言惡說者，常惡同友壞敗良善，<a class="t" id="t0715a02"></a>發言惡至終日無善，惡惡相隨積罪如山，同<a class="t" id="t0715a03"></a>類歎譽各諍勝如，此名穢濁不至究竟，是故<a class="t" id="t0715a04"></a>說，若愚勝智，麤言惡說也。欲常勝者，於言宜<a class="t" id="t0715a05"></a>默者，賢聖默然智者所歎，惡來加己不以為<a class="t" id="t0715a06"></a>慼，若得榮寵不以為歡，罵不報罵行忍為業，<a class="t" id="t0715a07"></a>若撾捶者默受不報，是故說，常欲勝者，於言<a class="t" id="t0715a08"></a>宜默也。<a class="t" id="t0715a09"></a></p>
<blockquote class="gatha">
<p><a class="verse-num-sc" id="verse-num-sc542"></a> <a class="vagga-gatha-num-sc" id="vagga-gatha-num-sc21.13"></a>當習智者教，　　不與愚者集，<a class="t" id="t0715a10"></a><br>
能忍穢漏言，　　故說忍中上。<a class="t" id="t0715a11"></a></p>
</blockquote>
<p><a class="t-linehead" id="t-linehead0715a11"></a>當習智者教，觀勝己人慎莫違彼教，猶尚不<a class="t" id="t0715a12"></a>與卑賤共諍，況復與勝己者諍乎？此事不然。<a class="t" id="t0715a13"></a>何以故？智慧之人為尊為上無有過者。是故<a class="t" id="t0715a14"></a>說，當習智者教也。不與愚者集，以類相從，善<a class="t" id="t0715a15"></a>入善聚惡入惡友，善者聞惡見則避之，惡者<a class="t" id="t0715a16"></a>聞善便欲毀蔑，諸佛賢聖及諸得道者，歎說<a class="t" id="t0715a17"></a>不鬪諍之德，是故說，不與愚者集。能忍穢<a class="t" id="t0715a18"></a>漏言者，弊惡之人不自惜身，為人所憎性行<a class="t" id="t0715a19"></a>卒暴，與彼諍者為人所嗤，既自毀辱朋友不<a class="t" id="t0715a20"></a>歡為人所責，云何以金寶身貿彼瓦石？是以<a class="t" id="t0715a21"></a>智者以忍為默。是故說，能忍穢漏言也。故說<a class="t" id="t0715a22"></a>忍中上者，賢聖之人具足眾業，善本無漏皆<a class="t" id="t0715a23"></a>悉成就，見彼穢行自攝其心：「我今何為復與<a class="t" id="t0715a24"></a>彼同？」遇聖無數由忍得成，晝夜防備如處熾<a class="t" id="t0715a25"></a>然，意念修善日欲增多，若復過惡日損使滅，<a class="t" id="t0715a26"></a>是故說忍中上。<a class="t" id="t0715a27"></a></p>
<blockquote class="gatha">
<p><a class="verse-num-sc" id="verse-num-sc543"></a> <a class="vagga-gatha-num-sc" id="vagga-gatha-num-sc21.14"></a>恚者不發言，　　處眾若屏處，<a class="t" id="t0715a28"></a><br>
人恚以熾然，　　終已不自覺。<a class="t" id="t0715a29"></a></p>
</blockquote>
<p><a class="t-linehead" id="t-linehead0715a29"></a>恚者不發言者，受此人形積無數行乃得成<a class="t" id="t0715b01"></a>辦，既得人身舌根具足，常當歎說佛法聖眾，<a class="t" id="t0715b02"></a>承事二親敬奉師尊，晝夜誦習深妙契經。何<a class="t" id="t0715b03"></a>以故？佛亦引喻，舌為劍戟招致殃禍，由舌<a class="t" id="t0715b04"></a>蚩言喪滅門族，舌有十號言為殊異，為人<a class="t" id="t0715b05"></a>重任未始離舌。是故說，恚者不發言也。處眾<a class="t" id="t0715b06"></a>若屏處者，夫習學人常自謹慎護口過失，若<a class="t" id="t0715b07"></a>在大眾及在屏處，出言柔軟不傷彼意，前言<a class="t" id="t0715b08"></a>覆後理不煩重，是故說，處眾若屏處也。人恚<a class="t" id="t0715b09"></a>為熾然，終己不自覺者，如彼惡人喜怒發動，<a class="t" id="t0715b10"></a>恚蓋所覆不自照見，但自損辱無益於世，垢<a class="t" id="t0715b11"></a>膩自纏不自拔濯，一日為惡乃積億劫之殃，<a class="t" id="t0715b12"></a>況復終身行惡，望欲得道終己不可得。是故<a class="t" id="t0715b13"></a>說，人恚以熾然，終己不自覺也。<a class="t" id="t0715b14"></a></p>
<blockquote class="gatha">
<p><a class="verse-num-sc" id="verse-num-sc544"></a> <a class="vagga-gatha-num-sc" id="vagga-gatha-num-sc21.15"></a>諦說不瞋恚，　　乞者念以施，<a class="t" id="t0715b15"></a><br>
三分有定處，　　自然處天宮。<a class="t" id="t0715b16"></a></p>
</blockquote>
<p><a class="t-linehead" id="t-linehead0715b16"></a>諦說不瞋恚者，人行至誠人所恭敬，為數千<a class="t" id="t0715b17"></a>萬人所見念待，斯由不瞋致斯德也。乞者念<a class="t" id="t0715b18"></a>以施，不懷慳悋，有來乞亦不逆意者，此乃名<a class="t" id="t0715b19"></a>曰開泰人也。乞者不為貪求欲後世緣，緣積<a class="t" id="t0715b20"></a>善滿自然得聖道，是故說，乞者念以施也。三<a class="t" id="t0715b21"></a>分有定處，自然處天宮者，三業是行不枯朽，必<a class="t" id="t0715b22"></a>生天上人中，往反周旋不處卑賤。猶如有人<a class="t" id="t0715b23"></a>從觀至觀、從園至園，五樂自娛終無憂慼，便能<a class="t" id="t0715b24"></a>閉地獄餓鬼畜生門，開天人徑路，轉進功業<a class="t" id="t0715b25"></a>便至無為。是故說，三分有定處，自然處天宮也。<a class="t" id="t0715b26"></a></p>
<blockquote class="gatha">
<p><a class="verse-num-sc" id="verse-num-sc545"></a> <a class="vagga-gatha-num-sc" id="vagga-gatha-num-sc21.16"></a>息意何有恚，　　自撿壽中明，<a class="t" id="t0715b27"></a><br>
等智定解脫，　　知已無有恚。<a class="t" id="t0715b28"></a></p>
</blockquote>
<p><a class="t-linehead" id="t-linehead0715b28"></a>息意何有恚者，學人息心降麤弊意，心如死<a class="t" id="t0715b29"></a>灰身如朽木，見前恚樂不以經懷，心如安<a class="t" id="t0715c01"></a>明不可移動，是故說，息意何有恚也。自撿<a class="t" id="t0715c02"></a>壽中明者，學人自檢自養其壽，恒以無漏而<a class="t" id="t0715c03"></a>自榮護，不貪世榮有悕望，是故說，自撿壽<a class="t" id="t0715c04"></a>中明。等智定解脫，知已無有恚者，彼修行人，<a class="t" id="t0715c05"></a>平等解脫不以無等，無等解脫者，斯是世俗<a class="t" id="t0715c06"></a>斷欲人也，平等解脫人終無恚怒，所有恚怒<a class="t" id="t0715c07"></a>結使之垢永已除盡，是故說，等智定解脫，知<a class="t" id="t0715c08"></a>已無有恚也。<a class="t" id="t0715c09"></a></p>
<blockquote class="gatha">
<p><a class="verse-num-sc" id="verse-num-sc546"></a> <a class="vagga-gatha-num-sc" id="vagga-gatha-num-sc21.17"></a>夫為惡者，　　怒有怒報，<br>
怒不報怒，<a class="t" id="t0715c10"></a>　　勝彼鬪負。<a class="t" id="t0715c11"></a></p>
</blockquote>
<p><a class="t-linehead" id="t-linehead0715c11"></a>夫為惡者，怒有怒報者，行惡之人彼此受<a class="t" id="t0715c12"></a>殃，猶野火行值前被然，先恚怒者令生恚怒，<a class="t" id="t0715c13"></a>先惡心者令生惡心，是故說，夫為惡者，怒有<a class="t" id="t0715c14"></a>怒報也。怒不報怒，勝彼鬪負者，昔波斯匿王<a class="t" id="t0715c15"></a>寵養諸奴，遣使攻伐他國，善解戰法所往皆<a class="t" id="t0715c16"></a>伏。後諸妻婦請道人供養求願，復為說微妙<a class="t" id="t0715c17"></a>法，皆得須陀洹道。後征人還，婦等語諸夫<a class="t" id="t0715c18"></a>曰：「君征去後，我等請諸道人供養求願，願君<a class="t" id="t0715c19"></a>安隱早歸。為我說法，我等已得須陀洹道，君<a class="t" id="t0715c20"></a>等更可請之。」即如婦言請諸道人供養說法，<a class="t" id="t0715c21"></a>諸夫復得阿那含道。彼界復有賊寇，王教召<a class="t" id="t0715c22"></a>諸群奴令往攻擊，奴輩聞之內自思惟：「我等<a class="t" id="t0715c23"></a>各各皆得道諦，慈愍一切不害生類，云何當<a class="t" id="t0715c24"></a>往攻伐彼敵？」復重思惟：「設不應命受王教者，<a class="t" id="t0715c25"></a>身自喪滅殃及妻息，寧就彼死，不在<span class="corr" title="[存此&gt;此存] cf.【麗】">此存</span>罪<a class="t" id="t0715c26"></a>及妻息。」即皆嚴駕往向彼敵，諸天龍神感應，<a class="t" id="t0715c27"></a>摧破彼眾安隱還家，國主歡喜四遠寧泰。是<a class="t" id="t0715c28"></a>故說，怒不報怒，勝彼鬪負也。<a class="t" id="t0715c29"></a></p>
<blockquote class="gatha">
<p><a class="verse-num-sc" id="verse-num-sc547"></a> <a class="vagga-gatha-num-sc" id="vagga-gatha-num-sc21.18"></a>忍辱勝怨，　　善勝不善，<br>
勝者能施，<a class="t" id="t0716a01"></a>　　真誠勝欺。<a class="t" id="t0716a02"></a></p>
</blockquote>
<p><a class="t-linehead" id="t-linehead0716a02"></a>忍辱勝怨者，昔阿闍世王集四種兵，往攻舍<a class="t" id="t0716a03"></a>衛城，時波斯匿王復集四種兵，出外戰鬪摧<a class="t" id="t0716a04"></a>破大眾，生擒阿闍世身，將至如來所白世<a class="t" id="t0716a05"></a>尊曰：「姊子阿闍世，叛逆無道橫興惡意攻<a class="t" id="t0716a06"></a>伐我國，本無怨讎自生怨讎，本無鬪諍自生<a class="t" id="t0716a07"></a>鬪諍，今原赦其罪放還本國。何以故？為我<a class="t" id="t0716a08"></a>大姊見放之。」是故說，忍辱勝怨也。善勝不善<a class="t" id="t0716a09"></a>者，無功德人喜自稱說：「吾所知多，彼所知少。」<a class="t" id="t0716a10"></a>實無技術稱言有之，實無方略自言多方，<a class="t" id="t0716a11"></a>臨事之際攝腹如步屈之蟲。若見智者無然<a class="t" id="t0716a12"></a>獨立，如死肉聚無復神識。是以智者勸人積<a class="t" id="t0716a13"></a>學，學者寧神之寶宅，心意自在通達四遠，由<a class="t" id="t0716a14"></a>學得成，營家立國法度邪非，斯由學也。是故<a class="t" id="t0716a15"></a>說，善勝不善也。勝者能施者，所謂勝者勝彼<a class="t" id="t0716a16"></a>慳貪，人不立德本者嫉彼妬賢，見人惠施<a class="t" id="t0716a17"></a>代惜財貨，恒作是念：「我施彼者後何所望？」<a class="t" id="t0716a18"></a>唯有立信之人乃能惠施，亦不選擇不願果<a class="t" id="t0716a19"></a>報，乞者填門不立禁限，四遠雲集不距微<a class="t" id="t0716a20"></a>細，是故說，勝者能施也。真誠勝欺者，真誠<a class="t" id="t0716a21"></a>行人宗室眷屬，所在稱揚無不聞者，妄語之<a class="t" id="t0716a22"></a>人人見不歡人所憎嫉，是故說，真誠勝欺。<a class="t" id="t0716a23"></a></p>
<blockquote class="gatha">
<p><a class="verse-num-sc" id="verse-num-sc548"></a> <a class="vagga-gatha-num-sc" id="vagga-gatha-num-sc21.19"></a>無恚亦不害，　　恒念真誠行，<a class="t" id="t0716a24"></a><br>
愚者自生恚，　　結怨常存在。<a class="t" id="t0716a25"></a></p>
</blockquote>
<p><a class="t-linehead" id="t-linehead0716a25"></a>無恚亦不害，恒念真誠行者，彼修行人知時<a class="t" id="t0716a26"></a>知法，可避知避可就知就，所說真誠為世人<a class="t" id="t0716a27"></a>所敬不誑惑人，是故說，無恚亦不害，恒念真<a class="t" id="t0716a28"></a>誠行也。愚者自生恚，結怨常存在者，愚人所<a class="t" id="t0716a29"></a>習瞋恚為首，存在心懷未始捨離，猶如鑿石<a class="t" id="t0716b01"></a>作字文章分明，不為暴風所滅，是故說，愚者<a class="t" id="t0716b02"></a>自生恚，結怨常存在也。<a class="t" id="t0716b03"></a></p>
<blockquote class="gatha">
<p><a class="verse-num-sc" id="verse-num-sc549"></a> <a class="vagga-gatha-num-sc" id="vagga-gatha-num-sc21.20"></a>恚能自制，　　如止奔車，<br>
是為善御，<a class="t" id="t0716b04"></a>　　去冥入明。<a class="t" id="t0716b05"></a></p>
</blockquote>
<p><a class="t-linehead" id="t-linehead0716b05"></a>恚能自制，如止奔車者，恚怒即生還能制者，<a class="t" id="t0716b06"></a>此名人中雄也，猶如馬車奔逸，御者能止<a class="t" id="t0716b07"></a>此名善御，是故說，恚能自制，如止奔車也。是<a class="t" id="t0716b08"></a>為善御，去冥入明者，此善御者非御車御，亦<a class="t" id="t0716b09"></a>非象馬御，所謂御者，能自攝意念不分散息<a class="t" id="t0716b10"></a>心不起，志趣無為不著世累，為人重任作良<a class="t" id="t0716b11"></a>祐福田，可敬可貴為供養最，是故說，是為善<a class="t" id="t0716b12"></a>御，去冥入明也。<a class="t" id="t0716b13"></a></p>
<blockquote class="gatha">
<p><a class="verse-num-sc" id="verse-num-sc550"></a> <a class="vagga-gatha-num-sc" id="vagga-gatha-num-sc21.21"></a>沙門及道，　　行斯愛念，<br>
新水華香，<a class="t" id="t0716b14"></a>　　馬恚為十。◎<a class="t" id="t0716b15"></a></p>
</blockquote>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
