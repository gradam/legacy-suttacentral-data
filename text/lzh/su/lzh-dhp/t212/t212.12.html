<!DOCTYPE html>
<html>
<head>
<title></title>
</head>
<body>
<div id="text" lang="lzh">
<section class="sutta" id="t212.12">
<article>
<div class="hgroup">
<p class="division">出曜經</p>
<h1>沙門品第十二</h1>
</div>
<div class="suttainfo" id="juan13"><a class="t" id="t0678a17"></a>
<p><span class="t-juanname">出曜經卷第十三</span>　<a class="t" id="t0678a11"></a><a class="t" id="t0678a12"></a><a class="t" id="t0678a13"></a><a class="t" id="t0678a14"></a><a class="t" id="t0678a15"></a><br>
<span class="t-byline">姚秦涼州沙門竺佛念譯</span><a class="t" id="t0678a16"></a></p>
</div>
<blockquote class="gatha">
<p><a class="verse-num-sc" id="verse-num-sc349"></a> <a class="vagga-gatha-num-sc" id="vagga-gatha-num-sc12.1"></a><a class="t" id="t0678a17"></a>截流而渡，　　無欲如梵，<br>
知行已盡，<a class="t" id="t0678a18"></a>　　逮無量德。<a class="t" id="t0678a19"></a></p>
</blockquote>
<p><a class="t-linehead" id="t-linehead0678a19"></a>截流而渡者，流者結使之本，漏出色聲香味<a class="t" id="t0678a20"></a>細滑意法，猶如江河諸流盡趣于海。凡夫結<a class="t" id="t0678a21"></a>使亦復如是，漏出塵勞色聲香味細滑意法。<a class="t" id="t0678a22"></a>彼修行人執智慧劍斷而使住，不復漏出結<a class="t" id="t0678a23"></a>使纏縛，是故說，截流而渡也。無欲如梵者，思<a class="t" id="t0678a24"></a>惟斷欲，猶如梵志晝夜精勤，勞形苦體曝露<a class="t" id="t0678a25"></a>屍骸，日夜翹足仰事日月，願生梵天，受彼<a class="t" id="t0678a26"></a>天福為梵豪尊，便於此間專精一意，思惟斷<a class="t" id="t0678a27"></a>欲修清淨行。是故說，無欲如梵也。知行已盡<a class="t" id="t0678a28"></a>者，無欲之人內外清淨，練精其心無復塵垢，<a class="t" id="t0678a29"></a>是故說，知行已盡也。逮無量德者，如此之人<a class="t" id="t0678b01"></a>受供無量，施一切凡夫人，不如施一須陀洹。<a class="t" id="t0678b02"></a>所以然者，畢當盡一切生死，更不處三有故。<a class="t" id="t0678b03"></a>斯陀含、阿那含，眾行具足功德無量；施百須<a class="t" id="t0678b04"></a>陀洹不如施一斯陀含，施百斯陀含不如施<a class="t" id="t0678b05"></a>一阿那含。是故說，逮無量德。<a class="t" id="t0678b06"></a></p>
<blockquote class="gatha">
<p><a class="verse-num-sc" id="verse-num-sc350"></a> <a class="vagga-gatha-num-sc" id="vagga-gatha-num-sc12.2"></a>智者立行，　　精勤果獲，<br>
行人執緩，<a class="t" id="t0678b07"></a>　　轉更增塵。<a class="t" id="t0678b08"></a></p>
</blockquote>
<p><a class="t-linehead" id="t-linehead0678b08"></a>智者立行，或時誦習精微，入定坐禪誦經佐<a class="t" id="t0678b09"></a>助眾事，執意勇健不懷怯弱，晝夜孜孜不懷<a class="t" id="t0678b10"></a>懈惓，是故說，智者立行，精勤果獲也。行人<a class="t" id="t0678b11"></a>執緩者，夫人出家要猶精勤，晝則經行夜則<a class="t" id="t0678b12"></a>禪定，不能順從佛教佐助眾事禮拜塔廟，方<a class="t" id="t0678b13"></a>更懈怠不勤三業，遂墮凡夫不至究竟，是故<a class="t" id="t0678b14"></a>說，行人執緩也。轉更增塵者，凡夫人行不牢<a class="t" id="t0678b15"></a>固，婬怒癡增。以出家學受他信施，不能思惟<a class="t" id="t0678b16"></a>道德，方更虛論萬端，行不真正不誦習受，是<a class="t" id="t0678b17"></a>故說，轉更增塵也。<a class="t" id="t0678b18"></a></p>
<blockquote class="gatha">
<p><a class="verse-num-sc" id="verse-num-sc351"></a> <a class="vagga-gatha-num-sc" id="vagga-gatha-num-sc12.3"></a>夫行舒緩，　　善之與惡，<br>
梵行不淨，<a class="t" id="t0678b19"></a>　　不獲大果。<a class="t" id="t0678b20"></a></p>
</blockquote>
<p><a class="t-linehead" id="t-linehead0678b20"></a>夫行舒緩者，人欲建行要當究竟，所願畢果<a class="t" id="t0678b21"></a>終不中退。然彼行人，心意舒遲不能究竟，亦<a class="t" id="t0678b22"></a>復不能誦習有所成辦，不坐禪誦經佐助眾<a class="t" id="t0678b23"></a>事，是故說，夫行舒緩也。善之與惡者，人欲習<a class="t" id="t0678b24"></a>行為善為惡，要當建志必果所願，意欲趣善<a class="t" id="t0678b25"></a>必成其善，意欲趣惡必成其惡，習垢多者結<a class="t" id="t0678b26"></a>使隨之，習善多者結使尋滅。或復苦行具諸<a class="t" id="t0678b27"></a>威儀，勞形苦體曝露屍骸，仰事日月五火<a class="t" id="t0678b28"></a>自炙，臥寢荊棘斷穀服氣，或食果蓏欲成所<a class="t" id="t0678b29"></a>願。是故說，善之與惡也。不淨梵行者，或復持<a class="t" id="t0678c01"></a>戒模貿天福求生梵天，或求帝釋六天魔王，<a class="t" id="t0678c02"></a>復以戒福求作聖王典主四域，是故說，不淨<a class="t" id="t0678c03"></a>梵行也。不獲大果者，果中上者解脫果也，最<a class="t" id="t0678c04"></a>上最尊無與等者，但受報果不受證果，是故<a class="t" id="t0678c05"></a>說，不獲大果也。譬如執<span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草，執緩則傷手。<a class="t" id="t0678c06"></a>沙門不禁制，獄錄乃自賊，猶如學術戰鬪相<a class="t" id="t0678c07"></a>勢、乘馬御車、飛輪擲索、撥橋馬蹈，比當了<a class="t" id="t0678c08"></a>知。復當次學在家田業，收拾藏舉望風燒野，<a class="t" id="t0678c09"></a>收刈苗穀知草剛軟，剛者牢執緩則傷手，軟<a class="t" id="t0678c10"></a>者緩持無所傷損。是故說，譬如執<span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草，執<a class="t" id="t0678c11"></a>緩則傷手也。沙門習行亦復如是，習戒不牢<a class="t" id="t0678c12"></a>違失禁法，或修或捨。若有學人先不學戒，入<a class="t" id="t0678c13"></a>定徑路分別慧明，或全失戒本，或漏脫半，<a class="t" id="t0678c14"></a>皆由不隨善知識、習近惡知識，便生地獄中。<a class="t" id="t0678c15"></a>是故說，沙門不禁制，獄錄乃自賊也。<a class="t" id="t0678c16"></a></p>
<blockquote class="gatha">
<p><a class="verse-num-sc" id="verse-num-sc352"></a> <a class="vagga-gatha-num-sc" id="vagga-gatha-num-sc12.4"></a>譬如拔<span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草，　　執牢不傷手，<a class="t" id="t0678c17"></a><br>
沙門禁制戒，　　漸近泥洹路。<a class="t" id="t0678c18"></a></p>
</blockquote>
<p><a class="t-linehead" id="t-linehead0678c18"></a>譬如執<span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草者，凡學之法當盡師術，才伎<a class="t" id="t0678c19"></a>六藝盡當備具，猶如戰鬪當有戰具，安脚定<a class="t" id="t0678c20"></a>心手執弓矢，隨意所趣必果其心，及獲家業<a class="t" id="t0678c21"></a>收拾藏舉，<span class="gaiji">［卄／（（女／女）＊干）］<!--gaiji,,1[卄／（（女／女）＊干）],2&#x44F8;,3--></span>草苗穀亦復如是。是故說，執<a class="t" id="t0678c22"></a>牢不傷手，沙門禁制戒，漸近泥洹路也。沙門<a class="t" id="t0678c23"></a>持戒難動如山不可移轉，不為外邪所見沮<a class="t" id="t0678c24"></a>壞，已離惡知識，與牢固善知識從事，知泥洹<a class="t" id="t0678c25"></a>所趣，斯亦復是沙門禁戒滅盡泥洹也。<a class="t" id="t0678c26"></a></p>
<blockquote class="gatha">
<p><a class="verse-num-sc" id="verse-num-sc353"></a> <a class="vagga-gatha-num-sc" id="vagga-gatha-num-sc12.5"></a>難曉難了，　　沙門少智，<br>
多諸擾亂，<a class="t" id="t0678c27"></a>　　愚者致苦。<a class="t" id="t0678c28"></a></p>
</blockquote>
<p><a class="t-linehead" id="t-linehead0678c28"></a>難曉難了者，學道求佛難，出家遇師難，實<a class="t" id="t0678c29"></a>為難曉。上法妙業賢聖所學，是故說，難曉難<a class="t" id="t0679a01"></a>了。沙門少智者，少智人者，不得為沙門，或處<a class="t" id="t0679a02"></a>在居家，染著非要不能捨離，或同釜竈漏壞<a class="t" id="t0679a03"></a>不完不能捨離，或同床褥穢漏不淨不能捨<a class="t" id="t0679a04"></a>離。設有一婦盲跛憔悴不能捨離，是故佛說，<a class="t" id="t0679a05"></a>蠅困於蜘蛛網、鳥困於羅、象困剛鏁繫、惡馬<a class="t" id="t0679a06"></a>困於策。學人觀此已，能永捨居業，捐棄妻息，<a class="t" id="t0679a07"></a>除去五欲，永離八法，便得為道不著世累。少<a class="t" id="t0679a08"></a>智之者猶蠅投網、鳥入羅裏求出甚難，是故<a class="t" id="t0679a09"></a>說，沙門少智也。多諸擾亂者，或以道心無數<a class="t" id="t0679a10"></a>百千方便，勸語前人使出家學，不肯信用，心<a class="t" id="t0679a11"></a>如藕葉水不著污；不但勸出家，亦復勸持八<a class="t" id="t0679a12"></a>關齋，亦不信用；不但勸八關齋，彈指之頃<a class="t" id="t0679a13"></a>使念其善，亦不信用，況能捨家學道，此事不<a class="t" id="t0679a14"></a>然。猶如國主赦囚出獄牢繫罪人，厭患獄者<a class="t" id="t0679a15"></a>聞輒尋出如避火災，愚人樂獄戀慕不出。如<a class="t" id="t0679a16"></a>來出現於世放大慈赦，又遍三千大千世界，<a class="t" id="t0679a17"></a>解俗縛著牢固之結，漸當離彼生死。其中智<a class="t" id="t0679a18"></a>人有目之士，聞大慈赦音者，即捨家業出家<a class="t" id="t0679a19"></a>為道；愚癡少福心不開寤，染著世累不肯<a class="t" id="t0679a20"></a>出家，雖聞赦音不入其心。是故說，多諸擾亂，<a class="t" id="t0679a21"></a>愚者致苦。<a class="t" id="t0679a22"></a></p>
<blockquote class="gatha">
<p><a class="verse-num-sc" id="verse-num-sc354"></a> <a class="vagga-gatha-num-sc" id="vagga-gatha-num-sc12.6"></a>沙門為何行，　　如意不自禁，<a class="t" id="t0679a23"></a><br>
步步數著粘，　　但隨思想走。<a class="t" id="t0679a24"></a></p>
</blockquote>
<p><a class="t-linehead" id="t-linehead0679a24"></a>沙門為何行者，修沙門法息意不起，愚人起<a class="t" id="t0679a25"></a>惑，謂為沙門當趣何行？於中息心不樂出家，<a class="t" id="t0679a26"></a>是故說，沙門為何行也。如意不自禁者，當禁<a class="t" id="t0679a27"></a>制不令色聲香味細滑法得入，猶如收苗家<a class="t" id="t0679a28"></a>恒遮畜生不令侵暴，如鉤調象，人心亦復如<a class="t" id="t0679a29"></a>是，恒當將御，不令色聲香味細滑法得其便，<a class="t" id="t0679b01"></a>是故說，如意不自禁也。步步數著粘者，其中<a class="t" id="t0679b02"></a>行人執意不牢，猶如輕衣隨風東西，亦如輕<a class="t" id="t0679b03"></a>羽得風則移，興念眾想流馳萬端，為三想所<a class="t" id="t0679b04"></a>牽。云何為三？一者欲想，二者恚想，三者慳嫉<a class="t" id="t0679b05"></a>想，是謂三想。難御難制，去無蹤跡來亦無形，<a class="t" id="t0679b06"></a>想為心使求定難獲。是故說，步步數著粘，但<a class="t" id="t0679b07"></a>隨思想走也。<a class="t" id="t0679b08"></a></p>
<blockquote class="gatha">
<p><a class="verse-num-sc" id="verse-num-sc355"></a> <a class="vagga-gatha-num-sc" id="vagga-gatha-num-sc12.7"></a>學難捨罪難，　　居在家亦難，<a class="t" id="t0679b09"></a><br>
會止同利難，　　艱難不過有。<a class="t" id="t0679b10"></a></p>
</blockquote>
<p><a class="t-linehead" id="t-linehead0679b10"></a>比丘出家心恒著俗，追念家業不修福事，中<a class="t" id="t0679b11"></a>間自念有變悔心，何為出家修沙門法？懷抱<a class="t" id="t0679b12"></a>憂慮如人遭喪，鹿驚奔走執意多誤，心如猨<a class="t" id="t0679b13"></a>猴。彼心不定亦復如是，但念色聲香味細滑<a class="t" id="t0679b14"></a>法，違失戒律，進無道心退念家累，遂自積罪<a class="t" id="t0679b15"></a>不至永寂。是故說，學難捨罪難，居在家亦難。<a class="t" id="t0679b16"></a>會止同利難者，如契經所說：「佛告比丘：『僑寄<a class="t" id="t0679b17"></a>他鄉難，素貧乞求難，會止同利難。汝今比<a class="t" id="t0679b18"></a>丘！若造家乞者，恒自下意莫隨彼嬈，設得好<a class="t" id="t0679b19"></a>醜勿生是非。』」是故說，會止同利難也。艱難不<a class="t" id="t0679b20"></a>過有者，經歷地獄有、畜生有、餓鬼有。佛告比<a class="t" id="t0679b21"></a>丘：「汝等所以出家者，欲斷三有、不生三有，捐<a class="t" id="t0679b22"></a>棄家業永捨妻息，皆欲滅有不願生有。汝等<a class="t" id="t0679b23"></a>比丘積有以來，經無數世涉苦無量。」是故<a class="t" id="t0679b24"></a>說，艱難不過有。<a class="t" id="t0679b25"></a></p>
<blockquote class="gatha">
<p><a class="verse-num-sc" id="verse-num-sc356"></a> <a class="vagga-gatha-num-sc" id="vagga-gatha-num-sc12.8"></a>袈裟被肩，　　為惡不捐，<br>
惡惡行者，<a class="t" id="t0679b26"></a>　　斯墮惡道。<a class="t" id="t0679b27"></a></p>
</blockquote>
<p><a class="t-linehead" id="t-linehead0679b27"></a>袈裟被肩者，或有人學道，外被袈裟內行不<a class="t" id="t0679b28"></a>純。昔有眾多比丘，居在山藪無人之處，村落<a class="t" id="t0679b29"></a>郡縣追餉無量。其中比丘貪著鮮潔，所被衣<a class="t" id="t0679c01"></a>裳極細微妙，晝夜談論心不離欲。時，彼樹神<a class="t" id="t0679c02"></a>山神，觀諸比丘心意所趣，皆興欲想欲制止<a class="t" id="t0679c03"></a>之，即現人身，而說頌曰：<a class="t" id="t0679c04"></a></p>
<blockquote class="gatha">
<p><a class="verse-num-sc" id="verse-num-sc357"></a> <a class="vagga-gatha-num-sc" id="vagga-gatha-num-sc12.9"></a>「畏死而懷懼，　　假名為沙門，<a class="t" id="t0679c05"></a><br>
身被僧袈裟，　　如老牛長尾。」<a class="t" id="t0679c06"></a></p>
</blockquote>
<p><a class="t-linehead" id="t-linehead0679c06"></a>爾時眾多比丘聞天說偈，瞋恚隆盛，尋報天<a class="t" id="t0679c07"></a>曰：「我等是汝老牛耶？」時彼天神報道人以<a class="t" id="t0679c08"></a>此偈：<a class="t" id="t0679c09"></a></p>
<blockquote class="gatha">
<p><a class="verse-num-sc" id="verse-num-sc358"></a> <a class="vagga-gatha-num-sc" id="vagga-gatha-num-sc12.10"></a>「吾不稱姓字，　　亦不選擇人，<a class="t" id="t0679c10"></a><br>
其中穢行者，　　吾故說此人。」<a class="t" id="t0679c11"></a></p>
</blockquote>
<p><a class="t-linehead" id="t-linehead0679c11"></a>是故說，袈裟被肩也。為惡不捐者，彼修行人<a class="t" id="t0679c12"></a>成就惡法，貪欲無忌，不守護身口意諸根不<a class="t" id="t0679c13"></a>具，縱<span class="corr" title="[姿&gt;恣] cf.【麗】">恣</span>自由不自收攝，是故說，為惡不捐。惡<a class="t" id="t0679c14"></a>惡行者，晝夜為惡勤而不怠，如佛說瞿曇契<a class="t" id="t0679c15"></a>經。佛告阿難：「吾善逝後，當來之世，有名種姓<a class="t" id="t0679c16"></a>比丘，不修立戒習諸惡法，身被袈裟不自禁<a class="t" id="t0679c17"></a>制。」是故說，惡惡行者。斯墮惡者，以惡自纏<a class="t" id="t0679c18"></a>不能離惡，死後便入三惡道，是故說，斯墮惡<a class="t" id="t0679c19"></a>道也。<a class="t" id="t0679c20"></a></p>
<blockquote class="gatha">
<p><a class="verse-num-sc" id="verse-num-sc359"></a> <a class="vagga-gatha-num-sc" id="vagga-gatha-num-sc12.11"></a>至竟犯戒人，　　葛藤纏樹枯，<a class="t" id="t0679c21"></a><br>
斯作自為身，　　為恚火所燒。<a class="t" id="t0679c22"></a></p>
</blockquote>
<p><a class="t-linehead" id="t-linehead0679c22"></a>至竟犯戒人者，無毫釐戒存在心懷，亦無清<a class="t" id="t0679c23"></a>白之法，如彼契經所說。佛告阿難：「吾不見<a class="t" id="t0679c24"></a>調達有毫釐清白法存在心者，設當有毫釐<a class="t" id="t0679c25"></a>善法存在心者，吾不記調達入地獄。猶如有<a class="t" id="t0679c26"></a>人溺墮深廁不能動轉，復有慈哀人欲濟其<a class="t" id="t0679c27"></a>命，觀彼人身頗有淨處屎尿不污，吾欲捉<a class="t" id="t0679c28"></a>而挽出。遍觀其人無處不污，無毫釐淨處。」至<a class="t" id="t0679c29"></a>竟犯戒人罪與彼同，是故說，至竟犯戒人也。<a class="t" id="t0680a01"></a>葛<span class="corr" title="[籐&gt;藤] cf.【麗】">藤</span>纏樹枯者，猶如薩盧好樹枝葉繁茂，為<a class="t" id="t0680a02"></a>葛<span class="corr" title="[籐&gt;藤] cf.【麗】">藤</span>所纏凋落枯死，是故說，葛<span class="corr" title="[籐&gt;藤] cf.【麗】">藤</span>纏樹枯也。<a class="t" id="t0680a03"></a>斯作自為身者，自招其禍以自剋伐，為眾所<a class="t" id="t0680a04"></a>嫉不歎其德，是故說，斯作自為身也。為恚<a class="t" id="t0680a05"></a>火所燒者，北方雪山有草名伊羅叉，天分含<a class="t" id="t0680a06"></a>毒，隨風所吹草木悉死。海水有魚其名自害，<a class="t" id="t0680a07"></a>在水岸側臥深草中，風吹草動觸彼魚身，恚<a class="t" id="t0680a08"></a>毒熾盛身體浮腫，再三觸身身壞自終。是故<a class="t" id="t0680a09"></a>說，為恚火所燒也。<a class="t" id="t0680a10"></a></p>
<blockquote class="gatha">
<p><a class="verse-num-sc" id="verse-num-sc360"></a> <a class="vagga-gatha-num-sc" id="vagga-gatha-num-sc12.12"></a>所謂長老，　　不以耆年，<br>
形熟髮白，<a class="t" id="t0680a11"></a>　　憃愚而已。<a class="t" id="t0680a12"></a></p>
</blockquote>
<p><a class="t-linehead" id="t-linehead0680a12"></a>所謂長老者，不以耆年，形骸老朽以離少壯，<a class="t" id="t0680a13"></a>不知法禁，亦復不知善惡之法好醜進趣，亦<a class="t" id="t0680a14"></a>復不知戒與不戒、犯與不犯，不知輕重，不知<a class="t" id="t0680a15"></a>二百五十戒威儀進趣，形熟面皺肌皮舒緩，<a class="t" id="t0680a16"></a>猶如老牛老象，雖為年至，憃愚而已，可謂食<a class="t" id="t0680a17"></a>年非智慧年，不誦契經律阿毘曇，不觀三義<a class="t" id="t0680a18"></a>徒自受苦。是故說，所謂長老，不以年耆也。形<a class="t" id="t0680a19"></a>熟髮白，憃愚而已者，形骸已熟命在旦夕，當<a class="t" id="t0680a20"></a>往至彼閻羅王所，為王所詰無言可對；存在<a class="t" id="t0680a21"></a>世時，愚心自纏不作善果，徒壽於世不觀三<a class="t" id="t0680a22"></a>業。是故說，形熟髮白，憃愚而已。<a class="t" id="t0680a23"></a></p>
<blockquote class="gatha">
<p><a class="verse-num-sc" id="verse-num-sc361"></a> <a class="vagga-gatha-num-sc" id="vagga-gatha-num-sc12.13"></a>謂捨罪福，　　淨修梵行，<br>
明遠清潔，<a class="t" id="t0680a24"></a>　　是謂長老。<a class="t" id="t0680a25"></a></p>
</blockquote>
<p><a class="t-linehead" id="t-linehead0680a25"></a>謂能捨罪福者，生天人中是謂為福，入地獄<a class="t" id="t0680a26"></a>畜生是謂為罪，其人已斷更不復生，盡其根<a class="t" id="t0680a27"></a>原不種當來有，是故說，能捨罪福也。淨修<a class="t" id="t0680a28"></a>梵行者，賢聖八道亦是梵行，依此梵行得至<a class="t" id="t0680a29"></a>善處盡苦原底，是故說，淨修梵行。明遠清<a class="t" id="t0680b01"></a>潔者，彼長老者成就老法，昔波斯匿王治化<a class="t" id="t0680b02"></a>無外遠近敬附，六師相率至王波斯匿所，切<a class="t" id="t0680b03"></a>教王曰：「沙門瞿曇誇世自稱，謂為第一獨步<a class="t" id="t0680b04"></a>無侶，王可造沙門所語彼沙門：『汝今瞿曇審<a class="t" id="t0680b05"></a>成無上等正覺道耶？』若彼報言成等正覺者，<a class="t" id="t0680b06"></a>王當以此言報之：『不蘭迦葉等少出家學年<a class="t" id="t0680b07"></a>在耆艾，形熟神疲猶不得佛道；汝今學以<a class="t" id="t0680b08"></a>來日淺，二十九出家，自云六年苦行，云何<a class="t" id="t0680b09"></a>能成等正覺乎？』」時波斯匿王受六師教誡，往<a class="t" id="t0680b10"></a>至世尊所，共相問訊，在一面坐，須臾退坐前<a class="t" id="t0680b11"></a>白佛言：「瞿曇沙門審成等正覺道耶？」佛報王<a class="t" id="t0680b12"></a>曰：「如王所言，成等正覺。」「不蘭六師等，少出家<a class="t" id="t0680b13"></a>學道，於今積年形神俱乏，不能得成無上道，<a class="t" id="t0680b14"></a>況瞿曇少在王宮，五欲自恣不更寒苦，年二<a class="t" id="t0680b15"></a>十九出家求道，誇世自稱成無上道耶？」佛告<a class="t" id="t0680b16"></a>王曰：「世有四事最不可輕。何謂為四？一者<a class="t" id="t0680b17"></a>毒蛇瞋恚興盛，口吐毒火焚燒山野，有形之<a class="t" id="t0680b18"></a>類皆被其毒，是謂一不可輕。二者火雖小亦<a class="t" id="t0680b19"></a>不可輕，焚燒萬物，是謂二不可輕。三者比<a class="t" id="t0680b20"></a>丘年雖盛壯亦不可輕，神足自在變化無常，<a class="t" id="t0680b21"></a>權慧化人亦無窮極，是謂三不可輕。四者王<a class="t" id="t0680b22"></a>子雖小亦不可輕，所以然者，斬斷自由隨意<a class="t" id="t0680b23"></a>出教無不從命，是謂大王！四不可輕。」時波斯<a class="t" id="t0680b24"></a>匿王聞佛教誡歡喜踊躍，即從坐起頭面禮<a class="t" id="t0680b25"></a>足便退而去。是故說，明遠清潔，是謂長老也。<a class="t" id="t0680b26"></a></p>
<blockquote class="gatha">
<p><a class="verse-num-sc" id="verse-num-sc362"></a> <a class="vagga-gatha-num-sc" id="vagga-gatha-num-sc12.14"></a>所謂沙門，　　非必除髮，<br>
妄語貪取，<a class="t" id="t0680b27"></a>　　有欲如凡。<a class="t" id="t0680b28"></a></p>
</blockquote>
<p><a class="t-linehead" id="t-linehead0680b28"></a>所謂沙門，非必除髮者，昔佛在羅閱祇城竹<a class="t" id="t0680b29"></a>園迦蘭陀所，爾時世尊告諸比丘：「摩竭國界<a class="t" id="t0680c01"></a>快得善利，遭遇如來賢聖弟子圍繞。」於此國<a class="t" id="t0680c02"></a>界羅閱祇城，夏坐九十日，爾時名聲徹十六<a class="t" id="t0680c03"></a>大國，聞如來歎說賢聖弟子及比丘僧，國界<a class="t" id="t0680c04"></a>人民倍懷歡喜，興敬供養衣被飲食床褥臥<a class="t" id="t0680c05"></a>具病瘦醫藥。有無量眾生在家窮乏，晝夜救<a class="t" id="t0680c06"></a>命不能自存，見諸比丘受自然供，既自營已<a class="t" id="t0680c07"></a>復無官私，思惟權宜各自相率出家為道。既<a class="t" id="t0680c08"></a>為沙門，不能纂修法教誦契經律阿毘曇，亦<a class="t" id="t0680c09"></a>復不坐禪誦經佐助眾事，受人信施論不要<a class="t" id="t0680c10"></a>事。佛告諸比丘：「汝等本在家時，不理家業乏<a class="t" id="t0680c11"></a>於衣裳，見諸比丘得自然供養，汝等貪著故<a class="t" id="t0680c12"></a>出家為道，形如沙門心如餓虎，有何道德<a class="t" id="t0680c13"></a>饒潤我法？」爾時如來便說此偈：<a class="t" id="t0680c14"></a></p>
<blockquote class="gatha">
<p><a class="verse-num-sc" id="verse-num-sc363"></a> <a class="vagga-gatha-num-sc" id="vagga-gatha-num-sc12.15"></a>「世稱卿沙門，　　汝亦言沙門，<a class="t" id="t0680c15"></a><br>
形雖似沙門，　　如鶴伺於魚。」<a class="t" id="t0680c16"></a></p>
</blockquote>
<p><a class="t-linehead" id="t-linehead0680c16"></a>佛告比丘：「剃除鬚髮著三法衣，受他信施謂<a class="t" id="t0680c17"></a>法應爾，報應一至億佛不救。」其中利根捷疾<a class="t" id="t0680c18"></a>智者，即自改往修來承如來教，諸有鈍根不<a class="t" id="t0680c19"></a>能改更，遂自招禍。是故說，所謂沙門，非必除<a class="t" id="t0680c20"></a>髮也。妄語貪取，有欲如凡者，「汝等比丘與惡<a class="t" id="t0680c21"></a>智相應，永離善法實非沙門，自稱為沙門，外<a class="t" id="t0680c22"></a>視法服似如沙門。」如來復說此偈：<a class="t" id="t0680c23"></a></p>
<blockquote class="gatha">
<p><a class="verse-num-sc" id="verse-num-sc364"></a> <a class="vagga-gatha-num-sc" id="vagga-gatha-num-sc12.16"></a>「如離實不離，　　袈裟除不除，<a class="t" id="t0680c24"></a><br>
持鉢實不持，　　非俗非沙門。<a class="t" id="t0680c25"></a></p>
<p><a class="verse-num-sc" id="verse-num-sc365"></a> <a class="vagga-gatha-num-sc" id="vagga-gatha-num-sc12.17"></a>重雲而無雨，　　苗茂不獲果，<a class="t" id="t0680c26"></a><br>
比丘離比丘，　　如晝燈無光。」<a class="t" id="t0680c27"></a></p>
</blockquote>
<p><a class="t-linehead" id="t-linehead0680c27"></a>是故說，妄語貪取，有欲如凡。<a class="t" id="t0680c28"></a></p>
<blockquote class="gatha">
<p><a class="verse-num-sc" id="verse-num-sc366"></a> <a class="vagga-gatha-num-sc" id="vagga-gatha-num-sc12.18"></a>所謂沙門，　　恢廓弘道，<br>
息心滅意，<a class="t" id="t0680c29"></a>　　麤結不興。<a class="t" id="t0681a01"></a></p>
</blockquote>
<p><a class="t-linehead" id="t-linehead0681a01"></a>所謂沙門者，昔有愚人志性遊蕩，不別是非<a class="t" id="t0681a02"></a>好惡，見數十人舁死者出城，復值眾人以香<a class="t" id="t0681a03"></a>華散於死屍。時彼愚人還家寢臥，先有欝金<a class="t" id="t0681a04"></a>華裹懸於屋棟，繩解華散墮於愚人上，愚人<a class="t" id="t0681a05"></a>舉聲喚家室告曰：「吾今已死，何不舁我捐棄？」<a class="t" id="t0681a06"></a>家人問曰：「汝云何為死？」報曰：「汝不見華散我<a class="t" id="t0681a07"></a>身上乎？」家室答曰：「不以華散身上謂以為死，<a class="t" id="t0681a08"></a>所謂死者無出入息，身如枯木，風去火棄神<a class="t" id="t0681a09"></a>識斷去，身體剛強無所復任，如斯比者乃謂<a class="t" id="t0681a10"></a>為死。汝雖言死，像死而不死。」此比丘眾亦復<a class="t" id="t0681a11"></a>如是，汝今比丘像比丘非比丘也。真實比丘<a class="t" id="t0681a12"></a>者，威儀具足，見小隙畏懼，況於大者？眾行<a class="t" id="t0681a13"></a>不闕志趣三道，佛、辟支佛、阿羅漢道。具足威<a class="t" id="t0681a14"></a>儀戒律如此之比，乃謂沙門。汝等剃除鬚髮<a class="t" id="t0681a15"></a>外被袈裟，內懷姦宄；所謂沙門，恢廓弘道也。<a class="t" id="t0681a16"></a>息心滅意，麤結不興者，諸弊惡法已盡已滅<a class="t" id="t0681a17"></a>更不復興，麤者謂結中根本，根本已除則無<a class="t" id="t0681a18"></a>枝葉。是故說，息心滅意，麤結不興也。<a class="t" id="t0681a19"></a></p>
<blockquote class="gatha">
<p><a class="verse-num-sc" id="verse-num-sc367"></a> <a class="vagga-gatha-num-sc" id="vagga-gatha-num-sc12.19"></a>謂能捨惡，　　是謂沙門，<br>
梵志除惡，<a class="t" id="t0681a20"></a>　　沙門執行，<br>
自除己垢，　　可謂為道。<a class="t" id="t0681a21"></a></p>
</blockquote>
<p><a class="t-linehead" id="t-linehead0681a21"></a>謂能捨惡，是謂沙門者，已息諸惡，如契經所<a class="t" id="t0681a22"></a>說。佛告比丘：「如人稱卿，皆云沙門沙門。」諸<a class="t" id="t0681a23"></a>比丘對曰：「如是世尊！愚人皆云沙門沙門。」佛<a class="t" id="t0681a24"></a>告比丘：「若應爾者，當執沙門行，若為梵志當<a class="t" id="t0681a25"></a>持梵志行。是故比丘！行如沙門亦如梵志。所<a class="t" id="t0681a26"></a>以然者？沙門梵志其行清淨，意欲所願必如<a class="t" id="t0681a27"></a>所念。云何為沙門梵志法？所謂沙門梵志法，<a class="t" id="t0681a28"></a>身行清淨。或復作是念：『我所作已辦已成，口<a class="t" id="t0681a29"></a>意亦復如是，便得養壽。』是謂沙門梵志法。」梵<a class="t" id="t0681b01"></a>志除惡沙門執行，梵志修行恒以貢高為首，<a class="t" id="t0681b02"></a>自恃技術自相謂曰：「吾等婆羅門從梵口生，<a class="t" id="t0681b03"></a>剎利種者從梵天齊生，毘奢種者從梵天脇<a class="t" id="t0681b04"></a>生，輸陀羅種者從梵天脚生，以梵為父，貢高<a class="t" id="t0681b05"></a>誇說自謂第一。」爾時世尊告諸比丘：「梵志法<a class="t" id="t0681b06"></a>者其實不然，修梵行人至竟清淨除不善法，<a class="t" id="t0681b07"></a>今諸梵志為身招禍，畜妻養子男女列堂，己<a class="t" id="t0681b08"></a>行不純，反更稱說吾從梵天口生。」是故說，梵<a class="t" id="t0681b09"></a>志除惡，沙門執行也。自除己垢，可謂為道者，<a class="t" id="t0681b10"></a>修行比丘自除己垢，諸惡不善法永盡無餘，<a class="t" id="t0681b11"></a>遊戲於賢聖八品道，是故說，自除己垢，可謂<a class="t" id="t0681b12"></a>為道。垢有三品上中下垢，上上上中上下，<a class="t" id="t0681b13"></a>中上中中中下，下上下中下下，如此纏結染<a class="t" id="t0681b14"></a>污人心，盡當捨離修清淨行。或有梵志興邪<a class="t" id="t0681b15"></a>見意，謂為內無塵垢病由外來，或入江水或<a class="t" id="t0681b16"></a>入三華池，或入人非人泉，沐浴澡洗除去外<a class="t" id="t0681b17"></a>垢，不能除心縛著。世尊說曰：「夫人習行至竟<a class="t" id="t0681b18"></a>清淨除塵垢者，當執無上等智能去其垢。何<a class="t" id="t0681b19"></a>以故？身外塵垢為人所疾，以第一義除心垢<a class="t" id="t0681b20"></a>者，諸天世人所見尊敬。人間塵垢令人墮地<a class="t" id="t0681b21"></a>獄畜生餓鬼，人間塵垢雖以香華薰之猶故<a class="t" id="t0681b22"></a>復生，已捨諸結使戒香所薰，終以香香莫不<a class="t" id="t0681b23"></a>聞者。」是故說曰，自除己垢，可謂為道。<a class="t" id="t0681b24"></a></p>
</article>
<aside id="metaarea">
<p>【經文資訊】大正藏第 04 冊 No. 0212 出曜經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點<br>
【其他事項】本資料庫可自由免費流通，詳細內容請參閱【<a href="http://www.cbeta.org/copyright.php">中華電子佛典協會資料庫版權宣告</a>】</p>
<p>This text is Taishō sūtra no. 212. It is taken from <a href="http://tripitaka.cbeta.org/T04n0212" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p>
</aside>
</section>
</div>
</body>
</html>
