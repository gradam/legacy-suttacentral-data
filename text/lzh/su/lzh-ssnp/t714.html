<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t714">
<article>
<div class="mirror hgroup">
<h1 class="mirror-row">
<span class="mirror-left latin">T No. 714</span> <span class="mirror-right">緣起聖道經</span>
</h1>
</div>
　<a class="t" id="t0827b21"></a><a class="t" id="t0827b22"></a><a class="t" id="t0827b23"></a>
<p class="suttainfo latin"><span class="juannum">No. 714 [Nos. 713, 715]</span><br>
<a class="t" id="t0827b24"></a> <span class="t-juanname">緣起聖道經</span><br>
<a class="t" id="t0827b25"></a><a class="t" id="t0827b26"></a> <span class="t-byline">大唐三藏法師玄奘奉　詔譯</span></p>
<a class="t" id="t0827b27"></a>
<p><a class="t-linehead" id="t-linehead0827b27"></a>如是我聞：</p>
<p>一時薄伽梵在室羅筏國，住誓多<a class="t" id="t0827b28"></a>林給孤獨園，與大苾芻眾千二百五十人俱，<a class="t" id="t0827b29"></a>及諸菩薩摩訶薩等無量大眾。</p>
<a class="t" id="t0827c01"></a>
<p><a class="t-linehead" id="t-linehead0827c01"></a>爾時世尊告諸大眾：「吾未證得三菩提時，獨<a class="t" id="t0827c02"></a>處空閑，寂然宴坐，發意思惟：『甚奇！世間沈淪<a class="t" id="t0827c03"></a>苦海，都不覺知出離之法，深可哀愍。謂雖<a class="t" id="t0827c04"></a>有生、有老、有死，此沒、彼生，而諸有情不能如<a class="t" id="t0827c05"></a>實知生、老死出離之法。』</p>
<a class="t" id="t0827c06"></a>
<p><a class="t-linehead" id="t-linehead0827c06"></a>「我復思惟：『由誰有故而有老死？如是老死復<a class="t" id="t0827c07"></a>由何緣？』我於此事如理思時，便生如是如實<a class="t" id="t0827c08"></a>現觀：『由有生故便有老死。如是老死由生為<a class="t" id="t0827c09"></a>緣。』</p>
<p><a class="t-linehead" id="t-linehead0827c09"></a>「我復思惟：『由誰有故而得有生？如是生<a class="t" id="t0827c10"></a>者復由何緣？』我於此事如理思時，便生如是<a class="t" id="t0827c11"></a>如實現觀：『由有有故便得有生。如是生者由<a class="t" id="t0827c12"></a>有為緣。』</p>
<p><a class="t-linehead" id="t-linehead0827c12"></a>「我復思惟：『由誰有故而得有有？如<a class="t" id="t0827c13"></a>是有者復由何緣？』我於此事如理思時，便生<a class="t" id="t0827c14"></a>如是如實現觀：『由有取故便得有有。如是有<a class="t" id="t0827c15"></a>者由取為緣。』</p>
<p><a class="t-linehead" id="t-linehead0827c15"></a>「我復思惟：『由誰有故而得有取？<a class="t" id="t0827c16"></a>如是取者復由何緣？』我於此事如理思時，便<a class="t" id="t0827c17"></a>生如是如實現觀：『由有愛故便得有取。如是<a class="t" id="t0827c18"></a>取者由愛為緣。』</p>
<p><a class="t-linehead" id="t-linehead0827c18"></a>「我復思惟：『由誰有故而得有<a class="t" id="t0827c19"></a>愛？如是愛者復由何緣？』我於此事如理思時，<a class="t" id="t0827c20"></a>便生如是如實現觀：『由有受故便得有愛。如<a class="t" id="t0827c21"></a>是愛者由受為緣。』</p>
<p><a class="t-linehead" id="t-linehead0827c21"></a>「我復思惟：『由誰有故而得<a class="t" id="t0827c22"></a>有受？如是受者復由何緣？』我於此事如理思<a class="t" id="t0827c23"></a>時，便生如是如實現觀：『由有觸故便得有受。<a class="t" id="t0827c24"></a>如是受者由觸為緣。』</p>
<p><a class="t-linehead" id="t-linehead0827c24"></a>「我復思惟：『由誰有故而<a class="t" id="t0827c25"></a>得有觸？如是觸者復由何緣？』我於此事如理<a class="t" id="t0827c26"></a>思時，便生如是如實現觀：『由有六處便得有<a class="t" id="t0827c27"></a>觸。如是觸者六處為緣。』</p>
<p><a class="t-linehead" id="t-linehead0827c27"></a>「我復思惟：『由誰有<a class="t" id="t0827c28"></a>故而有六處？如是六處復由何緣？』我於此事<a class="t" id="t0827c29"></a>如理思時，便生如是如實現觀：『由有名色便<a class="t" id="t0828a01"></a>有六處。如是六處名色為緣。』</p>
<p><a class="t-linehead" id="t-linehead0828a01"></a>「我復思惟：『由<a class="t" id="t0828a02"></a>誰有故而有名色？如是名色復由何緣？』我<a class="t" id="t0828a03"></a>於此事如理思時，便生如是如實現觀：『由有<a class="t" id="t0828a04"></a>識故便有名色。如是名色由識為緣。』</p>
<p><a class="t-linehead" id="t-linehead0828a04"></a>「我齊此<a class="t" id="t0828a05"></a>識，意便退還，不越度轉，謂：『識為緣而有名色；<a class="t" id="t0828a06"></a>名色為緣而有六處；六處為緣而有其觸；觸<a class="t" id="t0828a07"></a>為緣受；受為緣愛；愛為緣取；取為緣有；有<a class="t" id="t0828a08"></a>為緣生；生為緣故便有老死、愁、歎、憂、苦、擾、惱<a class="t" id="t0828a09"></a>生起。如是積集純大苦聚。』</p>
<a class="t" id="t0828a10"></a>
<p><a class="t-linehead" id="t-linehead0828a10"></a>「我復思惟：『無有誰故而無老死？由誰滅故老<a class="t" id="t0828a11"></a>死隨滅？』我即於此如理思時，便生如是如實<a class="t" id="t0828a12"></a>現觀：『無有生故便無老死。由生滅故老死隨<a class="t" id="t0828a13"></a>滅。』</p>
<p><a class="t-linehead" id="t-linehead0828a13"></a>「我復思惟：『無有誰故而無有生？由誰滅<a class="t" id="t0828a14"></a>故此生隨滅？』我即於此如理思時，便生如是<a class="t" id="t0828a15"></a>如實現觀：『無有有故便無有生。由有滅故生<a class="t" id="t0828a16"></a>即隨滅。』</p>
<p><a class="t-linehead" id="t-linehead0828a16"></a>「我復思惟：『無有誰故而無有有？由<a class="t" id="t0828a17"></a>誰滅故此有隨滅？』我即於此如理思時，便生<a class="t" id="t0828a18"></a>如是如實現觀：『無有取故便無有有？由取滅<a class="t" id="t0828a19"></a>故有即隨滅？』</p>
<p><a class="t-linehead" id="t-linehead0828a19"></a>「我復思惟：『無有誰故而無有取？<a class="t" id="t0828a20"></a>由誰滅故此取隨滅？』我即於此如理思時，便<a class="t" id="t0828a21"></a>生如是如實現觀：『無有愛故便無有取。由愛<a class="t" id="t0828a22"></a>滅故取即隨滅。』</p>
<p><a class="t-linehead" id="t-linehead0828a22"></a>「我復思惟：『無有誰故而無有<a class="t" id="t0828a23"></a>愛？由誰滅故此愛隨滅？』我即於此如理思時，<a class="t" id="t0828a24"></a>便生如是如實現觀：『無有受故便無有愛。由<a class="t" id="t0828a25"></a>受滅故愛即隨滅。』</p>
<p><a class="t-linehead" id="t-linehead0828a25"></a>「我復思惟：『無有誰故而無<a class="t" id="t0828a26"></a>有受？由誰滅故此受隨滅？』我即於此如理思<a class="t" id="t0828a27"></a>時，便生如是如實現觀：『無有觸故便無有受。<a class="t" id="t0828a28"></a>由觸滅故受即隨滅。』</p>
<p><a class="t-linehead" id="t-linehead0828a28"></a>「我復思惟：『無有誰故而<a class="t" id="t0828a29"></a>無有觸？由誰滅故此觸隨滅？』我即於此如理<a class="t" id="t0828b01"></a>思時，便生如是如實現觀：『無六處故便無有<a class="t" id="t0828b02"></a>觸。六處滅故觸即隨滅。』</p>
<p><a class="t-linehead" id="t-linehead0828b02"></a>「我復思惟：『無有誰<a class="t" id="t0828b03"></a>故而無六處？由誰滅故六處隨滅？』我即於此<a class="t" id="t0828b04"></a>如理思時，便生如是如實現觀：『無名色故便<a class="t" id="t0828b05"></a>無六處。名色滅故六處隨滅。』</p>
<p><a class="t-linehead" id="t-linehead0828b05"></a>「我復思惟：『無有<a class="t" id="t0828b06"></a>誰故而無名色？由誰滅故名色隨滅？』我即於<a class="t" id="t0828b07"></a>此如理思時，便生如是如實現觀：『無有識故<a class="t" id="t0828b08"></a>便無名色。由識滅故名色隨滅。』</p>
<p><a class="t-linehead" id="t-linehead0828b08"></a>「我復思惟：『無<a class="t" id="t0828b09"></a>有誰故而無有識？由誰滅故此識隨滅？』我即<a class="t" id="t0828b10"></a>於此如理思時，便生如是如實現觀：『無有行<a class="t" id="t0828b11"></a>故便無有識。由行滅故識即隨滅。』</p>
<p><a class="t-linehead" id="t-linehead0828b11"></a>「我復思惟：<a class="t" id="t0828b12"></a>『無有誰故而無有行？由誰滅故此行隨滅？』我<a class="t" id="t0828b13"></a>即於此如理思時，便生如是如實現觀：『無無<a class="t" id="t0828b14"></a>明故便無有行。無明滅故行即隨滅；由行滅<a class="t" id="t0828b15"></a>故識亦隨滅；由識滅故名色隨滅；名色滅故<a class="t" id="t0828b16"></a>六處隨滅；六處滅故觸亦隨滅；由觸滅故受<a class="t" id="t0828b17"></a>亦隨滅；由受滅故愛亦隨滅；由愛滅故取亦<a class="t" id="t0828b18"></a>隨滅；由取滅故有亦隨滅；由有滅故生亦隨<a class="t" id="t0828b19"></a>滅；由生滅故老死、愁、歎、憂、苦、擾、惱皆亦隨滅。<a class="t" id="t0828b20"></a>如是永滅純大苦聚。』</p>
<a class="t" id="t0828b21"></a>
<p><a class="t-linehead" id="t-linehead0828b21"></a>「我復惟：『我今證得舊道、舊徑、舊所行跡、古<a class="t" id="t0828b22"></a>昔諸仙之所遊履。』</p>
<a class="t" id="t0828b23"></a>
<p><a class="t-linehead" id="t-linehead0828b23"></a>「譬如有人遊行曠野、嶮穢、稠林，歘然值遇舊<a class="t" id="t0828b24"></a>道、舊徑、舊所行跡、古昔諸人甞所遊履。彼即<a class="t" id="t0828b25"></a>尋行。既尋行已，見舊城郭、古昔王都，園林、池<a class="t" id="t0828b26"></a>沼無不具足，淨妙街衢甚可愛樂。其人見已，<a class="t" id="t0828b27"></a>如是思惟：『我今宜應速詣王所，啟白斯事。』爾<a class="t" id="t0828b28"></a>時彼人便到王所，啟白王言：『大王當知！我有<a class="t" id="t0828b29"></a>因緣遊行曠野、嶮穢、稠林，歘然值遇舊道、舊<a class="t" id="t0828c01"></a>徑、舊所行跡、古昔諸人甞所遊履。我即尋行。<a class="t" id="t0828c02"></a>既尋行已，見舊城郭、古昔王都，園林池沼無<a class="t" id="t0828c03"></a>不具足，淨妙街衢甚可愛樂。大王！今者若都<a class="t" id="t0828c04"></a>彼城，定使大王昌隆廣大，安隱，豐樂，人民熾<a class="t" id="t0828c05"></a>盛。』爾時其王便都彼城。後時王都昌隆廣大，<a class="t" id="t0828c06"></a>安隱，豐樂，人民熾盛。</p>
<a class="t" id="t0828c07"></a>
<p><a class="t-linehead" id="t-linehead0828c07"></a>「我亦如是。今已證得舊道、舊徑、舊所行跡、古<a class="t" id="t0828c08"></a>昔諸仙甞所遊履。何等名為舊道、舊徑、舊所<a class="t" id="t0828c09"></a>行跡、古昔諸仙甞所遊履？當知即是八支聖<a class="t" id="t0828c10"></a>道，謂初正見，次正思惟、正語、正業、正命、正<a class="t" id="t0828c11"></a>勤、正念、正定，惟至第八。如是名為舊道、舊<a class="t" id="t0828c12"></a>徑、舊所行跡、古昔諸仙甞所遊履。我昔尋行。<a class="t" id="t0828c13"></a>既尋行已，曾見老死，見老死集，見老死滅，<a class="t" id="t0828c14"></a>見於老死趣滅行跡。如是曾見生、有、取、愛、受、<a class="t" id="t0828c15"></a>觸、六處、名色、識、行，曾見行集，曾見行滅，曾<a class="t" id="t0828c16"></a>見於行趣滅行跡。我於此法自然通達。現等<a class="t" id="t0828c17"></a>覺已，告諸苾芻、諸苾芻尼、鄔波索迦、鄔波斯<a class="t" id="t0828c18"></a>迦，及告種種外道、沙門、諸婆羅門、雜出家類<a class="t" id="t0828c19"></a>無量大眾。是諸苾芻若於此中能正修行<a class="t" id="t0828c20"></a>成能證者，便能證得正理法善。諸苾芻、苾芻<a class="t" id="t0828c21"></a>尼、鄔波索迦、鄔波斯迦無量大眾，若於此中<a class="t" id="t0828c22"></a>能正修行成能證者，便能證得正理法善。如<a class="t" id="t0828c23"></a>是乃能增廣梵行，亦當饒益無量眾生，為諸<a class="t" id="t0828c24"></a>天人正善開示。」</p>
<p><a class="t-linehead" id="t-linehead0828c24"></a>時諸苾芻及諸菩薩摩訶薩<a class="t" id="t0828c25"></a>等無量大眾，聞佛所說，歎未曾有，皆大歡喜，<a class="t" id="t0828c26"></a>信受奉行。</p>
<a class="t" id="t0828c27"></a>
<p class="endsutta"><span class="t-juanname">緣起聖道經</span></p>
</article>
<aside id="metaarea">
<p>This is Tashō vol. 16 sūtra no. 714. The text is from <a href="http://tripitaka.cbeta.org/T16n0714" target="_blank">CBETA</a>.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
