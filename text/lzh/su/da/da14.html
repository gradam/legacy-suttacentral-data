<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da14">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left latin">14</span> <span class="mirror-right">（一四）釋提桓因問經</span>
</h1>
<a class="t" id="t0062b29"></a>
</div>
<p><a class="t-linehead" id="t-linehead0062b29"></a>如是我聞：</p>
<p>一時，佛在摩竭國菴婆羅村 <a class="t" id="t0062c01"></a>北，毘陀山因陀娑羅窟中。</p>
<p><a class="t-linehead" id="t-linehead0062c01"></a>爾時，釋提桓 <a class="t" id="t0062c02"></a>因發微妙善心，欲來見佛：「今我當往至世 <a class="t" id="t0062c03"></a>尊所。」</p>
<p><a class="t-linehead" id="t-linehead0062c03"></a>時，諸忉利天聞釋提桓因發妙善 <a class="t" id="t0062c04"></a>心，欲詣佛所，即尋詣帝釋，白言：「善哉！帝 <a class="t" id="t0062c05"></a>釋！發妙善心，欲詣如來，我等亦樂侍從詣 <a class="t" id="t0062c06"></a>世尊所。」</p>
<p><a class="t-linehead" id="t-linehead0062c06"></a>時，釋提桓因即告執樂神般遮翼 <a class="t" id="t0062c07"></a>曰：「我今欲詣世尊所，汝可俱行，此忉利諸 <a class="t" id="t0062c08"></a>天亦當與我俱詣佛所。」</p>
<p><a class="t-linehead" id="t-linehead0062c08"></a>對曰：「唯然！」時，般遮 <a class="t" id="t0062c09"></a>翼持琉璃琴，於帝釋前忉利天眾中鼓琴 <a class="t" id="t0062c10"></a>供養。</p>
<p><a class="t-linehead" id="t-linehead0062c10"></a>時，釋提桓因、忉利諸天及般遮翼，於法 <a class="t" id="t0062c11"></a>堂上忽然不現，譬如力士屈伸臂頃，至 <a class="t" id="t0062c12"></a>摩竭國北毘陀山中。</p>
<p><a class="t-linehead" id="t-linehead0062c12"></a>爾時，世尊入火焰三昧， <a class="t" id="t0062c13"></a>彼毘陀山同一火色，時國人見，自相謂言：「此 <a class="t" id="t0062c14"></a>毘陀山同一火色，將是如來諸天之力。」</p>
<p><a class="t-linehead" id="t-linehead0062c14"></a>時，釋 <a class="t" id="t0062c15"></a>提桓因告般遮翼曰：「如來、至真甚難得覩， <a class="t" id="t0062c16"></a>而能垂降此閑靜處，寂默無聲，禽獸為侶，此 <a class="t" id="t0062c17"></a>處常有諸大神天侍衛世尊，汝可於前鼓 <a class="t" id="t0062c18"></a>琉璃琴娛樂世尊，吾與諸天尋於後往。」</p>
<p><a class="t-linehead" id="t-linehead0062c18"></a>對 <a class="t" id="t0062c19"></a>曰：「唯然！」即受教已，持琉璃琴於先詣佛。 <a class="t" id="t0062c20"></a>去佛不遠，鼓琉璃琴，以偈歌曰：</p>
<a class="t" id="t0062c21"></a>
<blockquote class="gatha">
<p>「跋陀禮汝父，　　汝父甚端嚴； <a class="t" id="t0062c22"></a><br>
生汝時吉祥，　　我心甚愛樂。 <a class="t" id="t0062c23"></a><br>
本以小因緣，　　欲心於中生； <a class="t" id="t0062c24"></a><br>
展轉遂增廣，　　如供養羅漢。 <a class="t" id="t0062c25"></a><br>
釋子專四禪，　　常樂於閑居； <a class="t" id="t0062c26"></a><br>
正意求甘露，　　我專念亦爾。 <a class="t" id="t0062c27"></a><br>
能仁發道心，　　必欲成正覺； <a class="t" id="t0062c28"></a><br>
我今求彼女，　　必欲會亦爾。 <a class="t" id="t0062c29"></a><br>
我心生染著，　　愛好不捨離； <a class="t" id="t0063a01"></a><br>
欲捨不能去，　　如象為鈎制。 <a class="t" id="t0063a02"></a><br>
如熱遇涼風，　　如渴得冷泉； <a class="t" id="t0063a03"></a><br>
如取涅槃者，　　如水滅於火。 <a class="t" id="t0063a04"></a><br>
如病得良醫，　　飢者得美食； <a class="t" id="t0063a05"></a><br>
充足生快樂，　　如羅漢遊法。 <a class="t" id="t0063a06"></a><br>
如象被深鈎，　　而猶不肯伏； <a class="t" id="t0063a07"></a><br>
<span class="gaiji">［馬＊奔］ <!--gaiji,,1[馬*奔],2&#x298FA;,3--></span>突難禁制，　　放逸不自止。 <a class="t" id="t0063a08"></a><br>
猶如清涼池，　　眾花覆水上； <a class="t" id="t0063a09"></a><br>
疲熱象沐浴，　　舉身得清涼。 <a class="t" id="t0063a10"></a><br>
我前後所施，　　供養諸羅漢； <a class="t" id="t0063a11"></a><br>
世有福報者，　　盡當與彼供。 <a class="t" id="t0063a12"></a><br>
汝死當共死，　　汝無我活為？ <a class="t" id="t0063a13"></a><br>
寧使我身死，　　不能無汝存。 <a class="t" id="t0063a14"></a><br>
忉利天之主，　　釋今與我願； <a class="t" id="t0063a15"></a><br>
稱汝禮節具，　　汝善思察之。」</p>
</blockquote>
<a class="t" id="t0063a16"></a>
<p><a class="t-linehead" id="t-linehead0063a16"></a>爾時，世尊從三昧起，告般遮翼言：「善哉！善 <a class="t" id="t0063a17"></a>哉！般遮翼！汝能以清淨音和琉璃琴稱讚 <a class="t" id="t0063a18"></a>如來，琴聲、汝音，不長不短，悲和哀婉，感動人 <a class="t" id="t0063a19"></a>心。汝琴所奏，眾義備有，亦說欲縛，亦說梵 <a class="t" id="t0063a20"></a>行，亦說沙門，亦說涅槃。」</p>
<p><a class="t-linehead" id="t-linehead0063a20"></a>爾時，般遮翼白佛 <a class="t" id="t0063a21"></a>言：「我念世尊昔鬱鞞羅尼連禪水邊，阿 <a class="t" id="t0063a22"></a>遊波陀尼俱律樹下初成佛道時，有尸漢 <a class="t" id="t0063a23"></a>陀天大將子及執樂天王女，共於一處，但 <a class="t" id="t0063a24"></a>設欲樂，我於爾時見其心爾，即為作頌， <a class="t" id="t0063a25"></a>頌說欲縛，亦說梵行，亦說沙門，亦說涅槃。 <a class="t" id="t0063a26"></a>時，彼天女聞我偈已，舉目而笑語我言：『般 <a class="t" id="t0063a27"></a>遮翼！我未見如來，我曾於忉利天法講堂 <a class="t" id="t0063a28"></a>上，聞彼諸天稱讚如來，有如是德，有如 <a class="t" id="t0063a29"></a>是力。汝常懷信，親近如來，我今意欲與汝 <a class="t" id="t0063b01"></a>共為知識。』世尊！我時與一言之後，不復與 <a class="t" id="t0063b02"></a>語。」</p>
<p><a class="t-linehead" id="t-linehead0063b02"></a>時，釋提桓因作是念：「此般遮翼已娛樂 <a class="t" id="t0063b03"></a>如來訖，我今寧可念於彼人。」時，天帝釋即 <a class="t" id="t0063b04"></a>念彼人。時，般遮翼復生念言：「今天帝釋乃能 <a class="t" id="t0063b05"></a>念我。」即持琉璃琴詣帝釋所。帝釋告曰：「汝 <a class="t" id="t0063b06"></a>以我名并稱忉利天意，問訊世尊：『起居輕 <a class="t" id="t0063b07"></a>利，遊步強耶？』」</p>
<p><a class="t-linehead" id="t-linehead0063b07"></a>時，般遮翼承帝釋教，即詣世尊 <a class="t" id="t0063b08"></a>所，頭面禮足，於一面住，白世尊言：「釋提桓 <a class="t" id="t0063b09"></a>因及忉利諸天故，遣我來問訊世尊：『起居輕 <a class="t" id="t0063b10"></a>利，遊步強耶？』」</p>
<p><a class="t-linehead" id="t-linehead0063b10"></a>世尊報曰：「使汝帝釋及忉利天 <a class="t" id="t0063b11"></a>壽命延長，快樂無患。所以然者？諸天、世人及 <a class="t" id="t0063b12"></a>阿須輪諸眾生等，皆貪壽命、安樂、無患。」</p>
<p><a class="t-linehead" id="t-linehead0063b12"></a>爾 <a class="t" id="t0063b13"></a>時，帝釋復自念言：「我等宜往禮覲世尊。」即 <a class="t" id="t0063b14"></a>與忉利諸天往詣佛所，頭面禮足，却住一 <a class="t" id="t0063b15"></a>面。時，帝釋白佛言：「不審我今去世尊遠近 <a class="t" id="t0063b16"></a>可坐？」</p>
<p><a class="t-linehead" id="t-linehead0063b16"></a>佛告帝釋曰：「汝天眾多，但近我坐。」</p>
<p>時， <a class="t" id="t0063b17"></a>世尊所止因陀羅窟，自然廣博，無所障碍。 <a class="t" id="t0063b18"></a>爾時，帝釋與忉利諸天及般遮翼皆禮佛足， <a class="t" id="t0063b19"></a>於一面坐，帝釋白佛言：「一時，佛在舍衛國 <a class="t" id="t0063b20"></a>婆羅門舍，爾時世尊入火焰三昧，我時以 <a class="t" id="t0063b21"></a>少因緣，乘千輻寶車，詣毘樓勒天王所，於 <a class="t" id="t0063b22"></a>空中過，見一天女叉手在世尊前立，我尋 <a class="t" id="t0063b23"></a>語彼女言：『若世尊三昧起者，汝當稱我名 <a class="t" id="t0063b24"></a>字，問訊世尊：起居輕利，遊步強耶？』不審彼 <a class="t" id="t0063b25"></a>女後竟為我達此心不？世尊！寧能憶此事 <a class="t" id="t0063b26"></a>不？」</p>
<p><a class="t-linehead" id="t-linehead0063b26"></a>佛言：「憶耳！彼女尋以汝聲致問於我，吾 <a class="t" id="t0063b27"></a>從定起，猶聞汝車聲。」</p>
<p><a class="t-linehead" id="t-linehead0063b27"></a>帝釋白佛言：「昔者，我 <a class="t" id="t0063b28"></a>以少緣，與忉利諸天集在法堂，彼諸舊天 <a class="t" id="t0063b29"></a>皆作是言：『若如來出世，增益諸天眾，減損 <a class="t" id="t0063c01"></a>阿須輪眾。』今我躬見世尊，躬見自知，躬自 <a class="t" id="t0063c02"></a>作證，如來、至真出現於世，增益諸天眾，減 <a class="t" id="t0063c03"></a>損阿須輪眾。此有瞿夷釋女，於世尊所淨 <a class="t" id="t0063c04"></a>修梵行，身壞命終，生忉利天宮，即為我子。 <a class="t" id="t0063c05"></a>忉利諸天皆稱言：『瞿夷大天子有大功德， <a class="t" id="t0063c06"></a>有大威力。』復有餘三比丘，於世尊所淨修 <a class="t" id="t0063c07"></a>梵行，身壞命終，生於卑下執樂神中，常 <a class="t" id="t0063c08"></a>日日來為我給使，瞿夷見已，以偈觸嬈 <a class="t" id="t0063c09"></a>曰：</p>
<a class="t" id="t0063c10"></a>
<blockquote class="gatha">
<p>「『汝為佛弟子，　　我本在家時， <a class="t" id="t0063c11"></a><br>
　以衣食供養，　　禮拜致恭恪。 <a class="t" id="t0063c12"></a><br>
　汝等名何人？　　躬受佛教誡； <a class="t" id="t0063c13"></a><br>
　淨眼之所說，　　汝不觀察之。 <a class="t" id="t0063c14"></a><br>
　我本禮敬汝，　　從佛聞上法； <a class="t" id="t0063c15"></a><br>
　生三十三天，　　為帝釋作子。 <a class="t" id="t0063c16"></a><br>
　汝等何不觀？　　我所有功德； <a class="t" id="t0063c17"></a><br>
　本為女人身，　　今為帝釋子。 <a class="t" id="t0063c18"></a><br>
　汝等本俱共，　　同修於梵行； <a class="t" id="t0063c19"></a><br>
　今獨處卑賤，　　為吾等給使。 <a class="t" id="t0063c20"></a><br>
　本為弊惡行，　　今故受此報； <a class="t" id="t0063c21"></a><br>
　獨處於卑賤，　　為吾等給使。 <a class="t" id="t0063c22"></a><br>
　生此處不淨，　　為他所觸嬈； <a class="t" id="t0063c23"></a><br>
　聞已當患厭，　　此處可厭患。 <a class="t" id="t0063c24"></a><br>
　從今當精勤，　　勿復為人使； <a class="t" id="t0063c25"></a><br>
　二人勤精進，　　思惟如來法。 <a class="t" id="t0063c26"></a><br>
　捨彼所戀著，　　觀欲不淨行； <a class="t" id="t0063c27"></a><br>
　欲縛不真實，　　誑惑於世間。 <a class="t" id="t0063c28"></a><br>
　如象離羈靽，　　超越忉利天； <a class="t" id="t0063c29"></a><br>
　釋及忉利天，　　集法講堂上。 <a class="t" id="t0064a01"></a><br>
　彼已勇猛力，　　超越忉利天； <a class="t" id="t0064a02"></a><br>
　釋歎未曾有，　　諸天亦見過。 <a class="t" id="t0064a03"></a><br>
　此是釋迦子，　　超越忉利天； <a class="t" id="t0064a04"></a><br>
　患厭於欲縛，　　瞿夷說此言。 <a class="t" id="t0064a05"></a><br>
　摩竭國有佛，　　名曰釋迦文； <a class="t" id="t0064a06"></a><br>
　彼子大失意，　　其後還得念。 <a class="t" id="t0064a07"></a><br>
　三人中一人，　　故為執樂神； <a class="t" id="t0064a08"></a><br>
　二人見道諦，　　超越忉利天。 <a class="t" id="t0064a09"></a><br>
　世尊所說法，　　弟子不懷疑； <a class="t" id="t0064a10"></a><br>
　俱共同聞法，　　二人勝彼一。 <a class="t" id="t0064a11"></a><br>
　自見殊勝已，　　皆生光音天； <a class="t" id="t0064a12"></a><br>
　我觀見彼已，　　故來至佛所。』」</p>
</blockquote>
<a class="t" id="t0064a13"></a>
<p><a class="t-linehead" id="t-linehead0064a13"></a>帝釋白佛言：「願開閑暇，一決我疑。」</p>
<p>佛言：「隨 <a class="t" id="t0064a14"></a>汝所問，吾當為汝一一演說。」</p>
<p><a class="t-linehead" id="t-linehead0064a14"></a>爾時，帝釋即白 <a class="t" id="t0064a15"></a>佛言：「諸天、世人、乾沓和、阿須羅及餘眾生 <a class="t" id="t0064a16"></a>等，盡與何結相應，乃至怨讐、刀杖相向？」</p>
<p><a class="t-linehead" id="t-linehead0064a16"></a>佛 <a class="t" id="t0064a17"></a>告釋言：「怨結之生，皆由貪嫉，故使諸天、世 <a class="t" id="t0064a18"></a>人、阿須羅、餘眾生等，刀杖相加。」</p>
<p><a class="t-linehead" id="t-linehead0064a18"></a>爾時，帝釋即 <a class="t" id="t0064a19"></a>白佛言：「實爾！世尊！怨結之生，由貪嫉故，使 <a class="t" id="t0064a20"></a>諸天、世人、阿須羅、餘眾生等，刀杖相加。我今 <a class="t" id="t0064a21"></a>聞佛所說，疑網悉除，無復疑也，但不解此 <a class="t" id="t0064a22"></a>貪嫉之生，何由而起？何因何緣？誰為原首？從 <a class="t" id="t0064a23"></a>誰而有？從誰而無？」</p>
<p><a class="t-linehead" id="t-linehead0064a23"></a>佛告帝釋：「貪嫉之生，皆 <a class="t" id="t0064a24"></a>由愛憎，愛憎為因，愛憎為緣，愛憎為首，從 <a class="t" id="t0064a25"></a>此而有，無此則無。」</p>
<p><a class="t-linehead" id="t-linehead0064a25"></a>爾時，帝釋即白佛言：「實 <a class="t" id="t0064a26"></a>爾。世尊！貪嫉之生，皆由愛憎，愛憎為因，愛憎 <a class="t" id="t0064a27"></a>為緣，愛憎為首，從此而有，無此則無。我今 <a class="t" id="t0064a28"></a>聞佛所說，迷惑悉除，無復疑也。但不解 <a class="t" id="t0064a29"></a>愛憎復何由而生？何因何緣？誰為原首？從 <a class="t" id="t0064b01"></a>誰而有？從誰而無？」</p>
<p><a class="t-linehead" id="t-linehead0064b01"></a>佛告帝釋：「愛憎之生，皆 <a class="t" id="t0064b02"></a>由於欲，因欲緣欲，欲為原首，從此而有，無 <a class="t" id="t0064b03"></a>此則無。」</p>
<p><a class="t-linehead" id="t-linehead0064b03"></a>爾時，帝釋白佛言：「實爾！世尊！愛憎之 <a class="t" id="t0064b04"></a>生，皆由於欲，因欲緣欲，欲為原首，從此而 <a class="t" id="t0064b05"></a>有，無此則無。我今聞佛所說，迷惑悉除，無 <a class="t" id="t0064b06"></a>復疑也。但不知此欲復何由生？何因何 <a class="t" id="t0064b07"></a>緣？誰為原首？從誰而有？從誰而無？」</p>
<p><a class="t-linehead" id="t-linehead0064b07"></a>佛告帝 <a class="t" id="t0064b08"></a>釋：「愛由想生，因想緣想，想為原首，從此而 <a class="t" id="t0064b09"></a>有，無此而無。」</p>
<p><a class="t-linehead" id="t-linehead0064b09"></a>爾時，帝釋白佛言：「實爾！世尊！ <a class="t" id="t0064b10"></a>愛由想生，因想緣想，想為原首，從此而有， <a class="t" id="t0064b11"></a>無此則無。我今聞佛所說，無復疑也。但不 <a class="t" id="t0064b12"></a>解想復何由而生？何因何緣？誰為原首？從 <a class="t" id="t0064b13"></a>誰而有？從誰而無？」</p>
<p><a class="t-linehead" id="t-linehead0064b13"></a>佛告帝釋：「想之所生，由 <a class="t" id="t0064b14"></a>於調戲，因調緣調，調為原首，從此而有，無 <a class="t" id="t0064b15"></a>此則無。帝釋！若無調戲則無想，無想則無 <a class="t" id="t0064b16"></a>欲，無欲則無愛憎，無愛憎則無貪嫉，若 <a class="t" id="t0064b17"></a>無貪嫉，則一切眾生不相傷害。帝釋！但緣 <a class="t" id="t0064b18"></a>調為本，因調緣調，調為原首，從此有想， <a class="t" id="t0064b19"></a>從想有欲，從欲有愛憎，從愛憎有貪嫉； <a class="t" id="t0064b20"></a>以貪嫉故，使群生等共相傷害。」</p>
<p><a class="t-linehead" id="t-linehead0064b20"></a>帝釋白佛 <a class="t" id="t0064b21"></a>言：「實爾！世尊！由調有想，因調緣調，調為原 <a class="t" id="t0064b22"></a>首，從此有想由調而有，無調則無。若本無 <a class="t" id="t0064b23"></a>調者則無想，無想則無欲，無欲則無愛憎， <a class="t" id="t0064b24"></a>無愛憎則無貪嫉，無貪嫉則一切群生不 <a class="t" id="t0064b25"></a>相傷害。但想由調生，因調緣調，調為原首， <a class="t" id="t0064b26"></a>從調有想，從想有欲，從欲有愛憎，從愛 <a class="t" id="t0064b27"></a>憎有貪嫉，從貪嫉使一切眾生共相傷 <a class="t" id="t0064b28"></a>害。我今聞佛所說，迷惑悉除，無復疑也。」</p>
<p><a class="t-linehead" id="t-linehead0064b28"></a>爾 <a class="t" id="t0064b29"></a>時，帝釋復白佛言：「一切沙門、婆羅門盡除調 <a class="t" id="t0064c01"></a>戲在滅迹耶？為不除調戲在滅迹耶？」</p>
<p><a class="t-linehead" id="t-linehead0064c01"></a>佛 <a class="t" id="t0064c02"></a>告帝釋：「一切沙門、婆羅門不盡除調戲在 <a class="t" id="t0064c03"></a>滅迹也。所以然者？帝釋，世間有種種界，眾 <a class="t" id="t0064c04"></a>生各依己界，堅固守持，不能捨離，謂己為 <a class="t" id="t0064c05"></a>實，餘者為虛。是故，帝釋！一切沙門、婆羅門 <a class="t" id="t0064c06"></a>不盡除調戲而在滅迹。」</p>
<p><a class="t-linehead" id="t-linehead0064c06"></a>爾時，帝釋白佛言： <a class="t" id="t0064c07"></a>「實爾！世尊！世間有種種眾生，各依己界，堅 <a class="t" id="t0064c08"></a>固守持，不能捨離，謂己為是，餘為虛妄。是 <a class="t" id="t0064c09"></a>故一切沙門、婆羅門不盡除調戲而在滅 <a class="t" id="t0064c10"></a>迹。我聞佛言，疑惑悉除，無復疑也。」</p>
<p><a class="t-linehead" id="t-linehead0064c10"></a>帝釋復 <a class="t" id="t0064c11"></a>白佛言：「齊幾調在滅迹耶？」</p>
<p><a class="t-linehead" id="t-linehead0064c11"></a>佛告帝釋：「調 <a class="t" id="t0064c12"></a>戲有三：一者口，二者想，三者求。彼口所言， <a class="t" id="t0064c13"></a>自害、害他，亦二俱害。捨此言已，如所言，不 <a class="t" id="t0064c14"></a>自害、不害他、不二俱害。知時比丘如口所 <a class="t" id="t0064c15"></a>言，專念不亂，想亦自害、害他，亦二俱害；捨 <a class="t" id="t0064c16"></a>此想已，如所想，不自害、不害他，二俱不 <a class="t" id="t0064c17"></a>害，知時比丘如所想，專念不亂。帝釋！求亦 <a class="t" id="t0064c18"></a>自害、害他，亦二俱害；捨此求已，如所求， <a class="t" id="t0064c19"></a>不自害、不害他，不二俱害，知時比丘如 <a class="t" id="t0064c20"></a>所求，專念不亂。」</p>
<p><a class="t-linehead" id="t-linehead0064c20"></a>爾時，釋提桓因言：「我聞佛 <a class="t" id="t0064c21"></a>所說，無復狐疑。」</p>
<p><a class="t-linehead" id="t-linehead0064c21"></a>又白佛言：「齊幾名賢聖捨 <a class="t" id="t0064c22"></a>心？」</p>
<p><a class="t-linehead" id="t-linehead0064c22"></a>佛告帝釋：「捨心有三：一者喜身，二者憂 <a class="t" id="t0064c23"></a>身，三者捨身。帝釋！彼喜身者，自害、害他，亦 <a class="t" id="t0064c24"></a>二俱害；捨此喜已，如所喜，不自害、害他， <a class="t" id="t0064c25"></a>二俱不害，知時比丘專念不忘，即名受具 <a class="t" id="t0064c26"></a>足戒。帝釋！彼憂身者，自害、害彼，亦二俱害； <a class="t" id="t0064c27"></a>捨此憂已，如所憂，不自害、害他，二俱不 <a class="t" id="t0064c28"></a>害，知時比丘專念不忘，即名受具足戒。復 <a class="t" id="t0064c29"></a>次，帝釋！彼捨身者，自害、害他，亦二俱害；捨 <a class="t" id="t0065a01"></a>此身已，如所捨，不自害、不害他，二俱不 <a class="t" id="t0065a02"></a>害，知時比丘專念不忘，是即名為受具足 <a class="t" id="t0065a03"></a>戒。」</p>
<p><a class="t-linehead" id="t-linehead0065a03"></a>帝釋白佛言：「我聞佛所說，無復狐疑。」</p>
<p>又 <a class="t" id="t0065a04"></a>白佛言：「齊幾名賢聖律諸根具足？」</p>
<p><a class="t-linehead" id="t-linehead0065a04"></a>佛告帝 <a class="t" id="t0065a05"></a>釋：「眼知色，我說有二：可親、不可親。耳聲、鼻 <a class="t" id="t0065a06"></a>香、舌味、身觸、意法，我說有二：可親、不可親。」</p>
<a class="t" id="t0065a07"></a>
<p><a class="t-linehead" id="t-linehead0065a07"></a>爾時，帝釋白佛言：「世尊！如來略說，未廣分 <a class="t" id="t0065a08"></a>別，我以具解。眼知色，我說有二：可親、不可 <a class="t" id="t0065a09"></a>親。耳聲、鼻香、舌味、身觸、意法有二：可親、不 <a class="t" id="t0065a10"></a>可親。世尊！如眼觀色，善法損減，不善法增， <a class="t" id="t0065a11"></a>如此眼知色，我說不可親；耳聲、鼻香、舌味、 <a class="t" id="t0065a12"></a>身觸、意知法，善法損減，不善法增，我說不 <a class="t" id="t0065a13"></a>可親。世尊！如眼見色，善法增長，不善法減， <a class="t" id="t0065a14"></a>如是眼知色，我說可親；耳聲、鼻香、舌味、身 <a class="t" id="t0065a15"></a>觸、意知法，善法增長，不善法減，我說可親。」</p>
<a class="t" id="t0065a16"></a>
<p><a class="t-linehead" id="t-linehead0065a16"></a>佛告帝釋：「善哉！善哉！是名賢聖律諸根具 <a class="t" id="t0065a17"></a>足。」</p>
<p><a class="t-linehead" id="t-linehead0065a17"></a>帝釋白佛言：「我聞佛所說，無復狐疑。」</p>
<p>復 <a class="t" id="t0065a18"></a>白佛言：「齊幾比丘名為究竟、究竟梵行、究 <a class="t" id="t0065a19"></a>竟安隱、究竟無餘？」</p>
<p><a class="t-linehead" id="t-linehead0065a19"></a>佛告帝釋：「為愛所苦，身 <a class="t" id="t0065a20"></a>得滅者，是為究竟、究竟梵行、究竟安隱、究 <a class="t" id="t0065a21"></a>竟無餘。」</p>
<p><a class="t-linehead" id="t-linehead0065a21"></a>帝釋白佛言：「我本長夜，所懷疑網， <a class="t" id="t0065a22"></a>今者如來開發所疑。」</p>
<p><a class="t-linehead" id="t-linehead0065a22"></a>佛告帝釋：「汝昔頗曾 <a class="t" id="t0065a23"></a>詣沙門、婆羅門所問此義不？」</p>
<p><a class="t-linehead" id="t-linehead0065a23"></a>帝釋白佛言： <a class="t" id="t0065a24"></a>「我自憶念：昔者，曾詣沙門、婆羅門所諮問此 <a class="t" id="t0065a25"></a>義。昔我一時曾集講堂，與諸天眾共論：『如 <a class="t" id="t0065a26"></a>來為當出世，為未出世？』時共推求，不見如 <a class="t" id="t0065a27"></a>來出現于世，各自還宮，五欲娛樂。世尊！我 <a class="t" id="t0065a28"></a>復於後時見諸大神天，自恣五欲已，漸各 <a class="t" id="t0065a29"></a>命終。時我，世尊！懷大恐怖，衣毛為竪。時， <a class="t" id="t0065b01"></a>見沙門、婆羅門處在閑靜，去家離欲，我尋 <a class="t" id="t0065b02"></a>至彼所問言：『云何名究竟？』我問此義，彼不 <a class="t" id="t0065b03"></a>能報。彼既不知，逆問我言：『汝為是誰？』我尋 <a class="t" id="t0065b04"></a>報言：『我是釋提桓因。』彼復問言：『汝是何釋？』我 <a class="t" id="t0065b05"></a>時答言：『我是天帝釋，心有所疑，故來相問 <a class="t" id="t0065b06"></a>耳。』時，我與彼如所知見，說於釋義。彼問 <a class="t" id="t0065b07"></a>我言：『更為我弟子，我今是佛弟子，得須陀 <a class="t" id="t0065b08"></a>洹道，不墮餘趣，極七往返，必成道果，唯願 <a class="t" id="t0065b09"></a>世尊記我為斯陀含。』說此語已，復作頌 <a class="t" id="t0065b10"></a>曰：</p>
<a class="t" id="t0065b11"></a>
<blockquote class="gatha">
<p>「『由彼染穢想，　　故生我狐疑； <a class="t" id="t0065b12"></a><br>
　長夜與諸天，　　推求於如來。 <a class="t" id="t0065b13"></a><br>
　見諸出家人，　　常在閑靜處； <a class="t" id="t0065b14"></a><br>
　謂是佛世尊，　　故往 <span class="gaiji">稽 <!--gaiji,稽,1[(禾*尤)/上/日],2&#x25873;,3--></span>首言： <a class="t" id="t0065b15"></a><br>
　我今故來問，　　云何為究竟？ <a class="t" id="t0065b16"></a><br>
　問已不能報，　　道迹之所趣。 <a class="t" id="t0065b17"></a><br>
　今日無等尊，　　是我久所求； <a class="t" id="t0065b18"></a><br>
　已觀察己行，　　心已正思惟。 <a class="t" id="t0065b19"></a><br>
　唯聖先已知，　　我心之所行； <a class="t" id="t0065b20"></a><br>
　長夜所修業，　　願淨眼記之。 <a class="t" id="t0065b21"></a><br>
　歸命人中上，　　三界無極尊； <a class="t" id="t0065b22"></a><br>
　能斷恩愛刺，　　今禮日光尊。』」</p>
</blockquote>
<a class="t" id="t0065b23"></a>
<p><a class="t-linehead" id="t-linehead0065b23"></a>佛告帝釋：「汝憶本得喜樂、念樂時不？」</p>
<p>帝釋 <a class="t" id="t0065b24"></a>答曰：「如是，世尊！憶昔所得喜樂、念樂。世尊！ <a class="t" id="t0065b25"></a>我昔曾與阿須輪共戰，我時得勝，阿須輪 <a class="t" id="t0065b26"></a>退，我時則還，得歡喜、念樂，計此歡喜、念樂， <a class="t" id="t0065b27"></a>離有穢惡刀杖喜樂、鬪訟喜樂。今我於佛 <a class="t" id="t0065b28"></a>所得喜、念樂，無有刀杖、諍訟之樂。」</p>
<p><a class="t-linehead" id="t-linehead0065b28"></a>佛告 <a class="t" id="t0065b29"></a>帝釋：「汝今得喜樂、念樂，於中欲求何功德 <a class="t" id="t0065c01"></a>果？」</p>
<p><a class="t-linehead" id="t-linehead0065c01"></a>爾時，帝釋白佛言：「我於喜樂、念樂中，欲 <a class="t" id="t0065c02"></a>求五功德果，何等五？」即說偈言：</p>
<a class="t" id="t0065c03"></a>
<blockquote class="gatha">
<p>「我後若命終，　　捨於天上壽； <a class="t" id="t0065c04"></a><br>
處胎不懷患，　　使我心歡喜。 <a class="t" id="t0065c05"></a><br>
佛度未度者，　　能說正真道； <a class="t" id="t0065c06"></a><br>
於三佛法中，　　我要修梵行。 <a class="t" id="t0065c07"></a><br>
以智慧身居，　　心自見正諦； <a class="t" id="t0065c08"></a><br>
得達本所起，　　於是長解脫。 <a class="t" id="t0065c09"></a><br>
但當勤修行，　　習佛真實智； <a class="t" id="t0065c10"></a><br>
設不獲道證，　　功德猶勝天。 <a class="t" id="t0065c11"></a><br>
諸有神妙天，　　阿迦尼吒等； <a class="t" id="t0065c12"></a><br>
下至末後身，　　必當生彼處。 <a class="t" id="t0065c13"></a><br>
我今於此處，　　受天清淨身； <a class="t" id="t0065c14"></a><br>
復得增壽命，　　淨眼我自知。」</p>
</blockquote>
<a class="t" id="t0065c15"></a>
<p><a class="t-linehead" id="t-linehead0065c15"></a>說此偈已，白佛言：「我於喜樂、念樂中，欲得 <a class="t" id="t0065c16"></a>如是五功德果。」</p>
<p><a class="t-linehead" id="t-linehead0065c16"></a>爾時，帝釋語忉利諸天曰：「汝 <a class="t" id="t0065c17"></a>於忉利天上梵童子前恭敬禮事，今於佛 <a class="t" id="t0065c18"></a>前復設此敬者，不亦善哉！」</p>
<p><a class="t-linehead" id="t-linehead0065c18"></a>其語未久，時， <a class="t" id="t0065c19"></a>梵童子忽然於虛空中天眾上立，向天帝 <a class="t" id="t0065c20"></a>釋而說偈曰：</p>
<a class="t" id="t0065c21"></a>
<blockquote class="gatha">
<p>「天王清淨行，　　多利益眾生； <a class="t" id="t0065c22"></a><br>
摩竭帝釋主，　　能問如來義。」</p>
</blockquote>
<a class="t" id="t0065c23"></a>
<p><a class="t-linehead" id="t-linehead0065c23"></a>時，梵童子說此偈已，忽然不現。是時，帝釋 <a class="t" id="t0065c24"></a>即從座起，禮世尊足，遶佛三匝，却行而退， <a class="t" id="t0065c25"></a>忉利諸天及般遮翼亦禮佛足，却行而退。時， <a class="t" id="t0065c26"></a>天帝釋少復前行，顧語般遮翼曰：「善哉！善 <a class="t" id="t0065c27"></a>哉！汝能先於佛前鼓琴娛樂，然後我及諸 <a class="t" id="t0065c28"></a>天於後方到，我今知汝補汝父位，於乾沓 <a class="t" id="t0065c29"></a>和中最為上首，當以彼拔陀乾沓和王 <a class="t" id="t0066a01"></a>女與汝為妻。」</p>
<p><a class="t-linehead" id="t-linehead0066a01"></a>世尊說此法時，八萬四千 <a class="t" id="t0066a02"></a>諸天遠塵離垢，諸法法眼生。</p>
<p><a class="t-linehead" id="t-linehead0066a02"></a>時，釋提桓因、忉 <a class="t" id="t0066a03"></a>利諸天及般遮翼聞佛所說，歡喜奉行。</p>
<a class="t" id="t0066a04"></a>
<p class="endsutta"><span class="t-juanname">佛說長阿含經卷第十</span></p>
</article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


