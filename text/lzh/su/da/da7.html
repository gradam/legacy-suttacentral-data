<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da7">
<article>
<div class="mirror hgroup">
<p class="division"><span class="mirror-left">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left">Chapter 2</span> <span class="mirror-right">第二分</span></p>
<h1 class="mirror-row">
<span class="mirror-left">7</span> <span class="mirror-right">（七）弊宿經 </span>
</h1>
<a class="t" id="t0042b25"></a>
</div>
<p class="suttainfo"><span class="t-juanname">佛說長阿含經卷第七</span><br>
<a class="t" id="t0042b23"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0042b24"></a>
<p><a class="t-linehead" id="t-linehead0042b25"></a>爾時，童女迦葉與五百比丘遊行拘薩羅 <a class="t" id="t0042b26"></a>國，漸詣斯波醯婆羅門村，時，童女迦葉在 <a class="t" id="t0042b27"></a>斯波醯村北尸舍婆林止。時，有婆羅門名 <a class="t" id="t0042b28"></a>曰弊宿，止斯波醯村。此村豐樂，民人眾多， <a class="t" id="t0042b29"></a>樹木繁茂，波斯匿王別封此村與婆羅門 <a class="t" id="t0042c01"></a>弊宿，以為梵分。弊宿婆羅門常懷異見， <a class="t" id="t0042c02"></a>為人說言：「無有他世，亦無更生，無善惡 <a class="t" id="t0042c03"></a>報。」</p>
<p><a class="t-linehead" id="t-linehead0042c03"></a>時，斯波醯村人聞童女迦葉與五百比 <a class="t" id="t0042c04"></a>丘，從拘薩羅國漸至此尸舍婆林，自相謂 <a class="t" id="t0042c05"></a>言：「此童女迦葉有大名聞，已得羅漢，耆舊 <a class="t" id="t0042c06"></a>長宿，多聞廣博，聰明叡智，辯才應機，善於談 <a class="t" id="t0042c07"></a>論，今得見者，不亦善哉！」時，彼村人日日次第 <a class="t" id="t0042c08"></a>往詣迦葉。爾時，弊宿在高樓上，見其村人 <a class="t" id="t0042c09"></a>隊隊相隨，不知所趣，即問左右持蓋者言： <a class="t" id="t0042c10"></a>「彼人何故群隊相隨？」</p>
<p><a class="t-linehead" id="t-linehead0042c10"></a>侍者答曰：「我聞童女迦 <a class="t" id="t0042c11"></a>葉將五百比丘遊拘薩羅國，至尸舍婆林， <a class="t" id="t0042c12"></a>又聞其人有大名稱，已得羅漢，耆舊長宿，多 <a class="t" id="t0042c13"></a>聞廣博，聰明叡智，辯才應機，善於談論；彼諸 <a class="t" id="t0042c14"></a>人等，群隊相隨，欲詣迦葉共相見耳。」</p>
<p><a class="t-linehead" id="t-linehead0042c14"></a>時，弊 <a class="t" id="t0042c15"></a>宿婆羅門即勅侍者：「汝速往語諸人：『且住！ <a class="t" id="t0042c16"></a>當共俱行，往與相見。』所以者何？彼人愚惑，欺 <a class="t" id="t0042c17"></a>誑世間，說有他世，言有更生，言有善惡 <a class="t" id="t0042c18"></a>報，而實無他世，亦無更生，無善惡報。」</p>
<p><a class="t-linehead" id="t-linehead0042c18"></a>時，使 <a class="t" id="t0042c19"></a>者受教已，即往語彼斯婆醯村人言：「婆羅 <a class="t" id="t0042c20"></a>門語：『汝等且住！當共俱詣，往與相見。』」</p>
<p><a class="t-linehead" id="t-linehead0042c20"></a>村人答 <a class="t" id="t0042c21"></a>曰「善哉！善哉！若能來者，當共俱行。」</p>
<p><a class="t-linehead" id="t-linehead0042c21"></a>使還尋 <a class="t" id="t0042c22"></a>白：「彼人已住，可行者行。」</p>
<p><a class="t-linehead" id="t-linehead0042c22"></a>時，婆羅門即下高 <a class="t" id="t0042c23"></a>樓，勅侍者嚴駕，與彼村人前後圍遶，詣 <a class="t" id="t0042c24"></a>舍婆林，到已下車，步進詣迦葉所，問訊訖，一 <a class="t" id="t0042c25"></a>面坐；其彼村人婆羅門、居士，有禮拜迦葉 <a class="t" id="t0042c26"></a>然後坐者，有問訊已而坐者，有自稱名已 <a class="t" id="t0042c27"></a>而坐者，有叉手已而坐者，有默而坐者。時， <a class="t" id="t0042c28"></a>弊宿婆羅門語童女迦葉言：「今我欲有所 <a class="t" id="t0042c29"></a>問，寧有閑暇見聽許不？」</p>
<p><a class="t-linehead" id="t-linehead0042c29"></a>迦葉報曰：「隨汝所 <a class="t" id="t0043a01"></a>問，聞已當知。」</p>
<p><a class="t-linehead" id="t-linehead0043a01"></a>婆羅門言：「今我論者，無有他 <a class="t" id="t0043a02"></a>世，亦無更生，無罪福報，汝論云何？」</p>
<p><a class="t-linehead" id="t-linehead0043a02"></a>迦葉答 <a class="t" id="t0043a03"></a>曰：「我今問汝，隨汝意答，今上日月，為此 <a class="t" id="t0043a04"></a>世耶？為他世耶？為人、為天耶？」</p>
<p><a class="t-linehead" id="t-linehead0043a04"></a>婆羅門答曰： <a class="t" id="t0043a05"></a>「日月是他世，非此世也。是天，非人。」</p>
<p><a class="t-linehead" id="t-linehead0043a05"></a>迦葉答 <a class="t" id="t0043a06"></a>曰：「以此可知，必有他世，亦有更生，有善 <a class="t" id="t0043a07"></a>惡報。」</p>
<p><a class="t-linehead" id="t-linehead0043a07"></a>婆羅門言：「汝雖云有他世，有更生及 <a class="t" id="t0043a08"></a>善惡報，如我意者，皆悉無有。」</p>
<p><a class="t-linehead" id="t-linehead0043a08"></a>迦葉問曰：「頗 <a class="t" id="t0043a09"></a>有因緣，可知無有他世，無有更生，無善 <a class="t" id="t0043a10"></a>惡報耶？」</p>
<p><a class="t-linehead" id="t-linehead0043a10"></a>婆羅門答曰：「有緣！」</p>
<p>迦葉問曰：「以何 <a class="t" id="t0043a11"></a>因緣，言無他世？」</p>
<p><a class="t-linehead" id="t-linehead0043a11"></a>婆羅門言：「迦葉！我有親族 <a class="t" id="t0043a12"></a>知識，遇患困病，我往問言：『諸沙門、婆羅門各 <a class="t" id="t0043a13"></a>懷異見，言諸有殺生、盜竊、邪婬、兩舌、惡口、妄 <a class="t" id="t0043a14"></a>言、綺語、貪取、嫉妬、邪見者，身壞命終，皆入地 <a class="t" id="t0043a15"></a>獄。我初不信，所以然者？初未曾見死已來 <a class="t" id="t0043a16"></a>還，說所墮處。若有人來說所墮處，我必信 <a class="t" id="t0043a17"></a>受。汝今是我所親，十惡亦備，若如沙門語 <a class="t" id="t0043a18"></a>者，汝死必入大地獄中，今我相信，從汝取 <a class="t" id="t0043a19"></a>定，若審有地獄者，汝當還來，語我使知，然 <a class="t" id="t0043a20"></a>後當信。』迦葉！彼命終已，至今不來，彼是我 <a class="t" id="t0043a21"></a>親，不應欺我，許而不來，必無後世。」</p>
<p><a class="t-linehead" id="t-linehead0043a21"></a>迦葉報 <a class="t" id="t0043a22"></a>曰：「諸有智者，以譬喻得解，今當為汝引 <a class="t" id="t0043a23"></a>喻解之。譬如盜賊，常懷姧詐，犯王禁法， <a class="t" id="t0043a24"></a>伺察所得，將詣王所，白言：『此人為賊，願王 <a class="t" id="t0043a25"></a>治之。』王即勅左右，收繫其人，遍令街巷，然 <a class="t" id="t0043a26"></a>後載之，出城付刑人者；時，左右人即將 <a class="t" id="t0043a27"></a>彼賊，付刑人者，彼賊以柔輭言，語守衛者： <a class="t" id="t0043a28"></a>『汝可放我，見諸親里，言語辭別，然後當還。』 <a class="t" id="t0043a29"></a>云何？婆羅門！彼守衛者寧肯放不？」</p>
<p><a class="t-linehead" id="t-linehead0043a29"></a>婆羅門答 <a class="t" id="t0043b01"></a>曰：「不可！」</p>
<p><a class="t-linehead" id="t-linehead0043b01"></a>迦葉又言：「彼同人類，俱存現世，而 <a class="t" id="t0043b02"></a>猶不放，況汝所親，十惡備足，身死命終，必入 <a class="t" id="t0043b03"></a>地獄，獄鬼無慈，又非其類，死生異世，彼若 <a class="t" id="t0043b04"></a>以輭言求於獄鬼：『汝暫放我，還到世間，見 <a class="t" id="t0043b05"></a>親族言語辭別，然後當還。』寧得放不？」</p>
<p><a class="t-linehead" id="t-linehead0043b05"></a>婆羅 <a class="t" id="t0043b06"></a>門答曰：「不可！」</p>
<p><a class="t-linehead" id="t-linehead0043b06"></a>迦葉又言：「以此相方，自足可 <a class="t" id="t0043b07"></a>知，何為守迷，自生邪見耶？」</p>
<p><a class="t-linehead" id="t-linehead0043b07"></a>婆羅門言：「汝雖 <a class="t" id="t0043b08"></a>引喻，謂有他世，我猶言無。」</p>
<p><a class="t-linehead" id="t-linehead0043b08"></a>迦葉復言：「汝頗 <a class="t" id="t0043b09"></a>更有餘緣，可知無他世耶？」</p>
<p><a class="t-linehead" id="t-linehead0043b09"></a>婆羅門報言：「我 <a class="t" id="t0043b10"></a>更有餘緣，知無他世。」</p>
<p><a class="t-linehead" id="t-linehead0043b10"></a>迦葉問曰：「以何緣知？」</p>
<a class="t" id="t0043b11"></a>
<p><a class="t-linehead" id="t-linehead0043b11"></a>答曰：「迦葉！我有親族，遇患篤重，我往語言： <a class="t" id="t0043b12"></a>『諸沙門、婆羅門各懷異見，說有他世，言不 <a class="t" id="t0043b13"></a>殺、不盜、不婬、不欺，不兩舌、惡口、妄言、綺語、貪取、 <a class="t" id="t0043b14"></a>嫉妬、邪見者，身壞命終，皆生天上；我初不 <a class="t" id="t0043b15"></a>信，所以然者？初未曾見死已來還，說所墮 <a class="t" id="t0043b16"></a>處。若有人來說所墮生，我必信耳；今汝是 <a class="t" id="t0043b17"></a>我所親，十善亦備，若如沙門語者，汝今命 <a class="t" id="t0043b18"></a>終，必生天上，今我相信，從汝取定，若審有 <a class="t" id="t0043b19"></a>天報者，汝當必來語我使知，然後當信。』迦 <a class="t" id="t0043b20"></a>葉！彼命終已，至今不來，彼是我親，不應欺 <a class="t" id="t0043b21"></a>我，許而不來，必無他世。」</p>
<p><a class="t-linehead" id="t-linehead0043b21"></a>迦葉又言：「諸有智 <a class="t" id="t0043b22"></a>者，以譬喻得解，我今當復為汝說喻。譬 <a class="t" id="t0043b23"></a>如有人，墮於深廁，身首沒溺，王勅左右：『挽 <a class="t" id="t0043b24"></a>此人出，以竹為篦，三刮其身，澡豆淨灰，次 <a class="t" id="t0043b25"></a>如洗之，後以香湯，沐浴其體，細末眾香，坌 <a class="t" id="t0043b26"></a>其身上，勅除髮師，淨其鬚髮。』又勅左右，重 <a class="t" id="t0043b27"></a>將洗沐，如是至三，洗以香湯，坌以香末，名 <a class="t" id="t0043b28"></a>衣上服，莊嚴其身，百味甘饍，以恣其口，將 <a class="t" id="t0043b29"></a>詣高堂，五欲娛樂，其人復能還入廁不？」</p>
<p><a class="t-linehead" id="t-linehead0043b29"></a>答 <a class="t" id="t0043c01"></a>曰：「不能！彼處臭惡，何可還入？」</p>
<p><a class="t-linehead" id="t-linehead0043c01"></a>迦葉言：「諸天 <a class="t" id="t0043c02"></a>亦爾。此閻浮利地，臭穢不淨，諸天在上，去 <a class="t" id="t0043c03"></a>此百由旬，遙聞人臭，甚於廁溷。婆羅門！汝 <a class="t" id="t0043c04"></a>親族知識，十善具足，然必生天，五欲自娛，快 <a class="t" id="t0043c05"></a>樂無極，寧當復肯還來，入此閻浮廁不？」</p>
<p><a class="t-linehead" id="t-linehead0043c05"></a>答 <a class="t" id="t0043c06"></a>曰：「不也！」</p>
<p><a class="t-linehead" id="t-linehead0043c06"></a>迦葉又言：「以此相方，自足可知，何 <a class="t" id="t0043c07"></a>為守迷，自生邪見？」</p>
<p><a class="t-linehead" id="t-linehead0043c07"></a>婆羅門言：「汝雖引喻， <a class="t" id="t0043c08"></a>言有他世，我猶言無。」</p>
<p><a class="t-linehead" id="t-linehead0043c08"></a>迦葉復言：「汝頗更 <a class="t" id="t0043c09"></a>有餘緣，可知無他世耶？」</p>
<p><a class="t-linehead" id="t-linehead0043c09"></a>婆羅門報言：「我更 <a class="t" id="t0043c10"></a>有餘緣，知無他世。」</p>
<p><a class="t-linehead" id="t-linehead0043c10"></a>迦葉問曰：「以何緣知？」</p>
<a class="t" id="t0043c11"></a>
<p><a class="t-linehead" id="t-linehead0043c11"></a>答曰：「迦葉！我有親族，遇患篤重，我往語言： <a class="t" id="t0043c12"></a>『沙門、婆羅門各懷異見，說有後世，言不殺、 <a class="t" id="t0043c13"></a>不盜、不婬、不欺、不飲酒者，身 <span class="corr" title="[懷&gt;壞]">壞</span> 命終，皆生忉 <a class="t" id="t0043c14"></a>利天上；我亦不信，所以然者？初未曾見死 <a class="t" id="t0043c15"></a>已來還，說所墮處；若有人來說所墮生，我 <a class="t" id="t0043c16"></a>必信耳。今汝是我所親，五戒具足，身壞命終， <a class="t" id="t0043c17"></a>必生忉利天上，令我相信，從汝取定，若 <a class="t" id="t0043c18"></a>審有天福者，汝當還來，語我使知，然後當 <a class="t" id="t0043c19"></a>信。』迦葉！彼命終已，至今不來，彼是我親，不 <a class="t" id="t0043c20"></a>應有欺，許而不來，必無他世。」</p>
<p><a class="t-linehead" id="t-linehead0043c20"></a>迦葉答言：「此 <a class="t" id="t0043c21"></a>間百歲，正當忉利天上一日一夜耳，如是亦 <a class="t" id="t0043c22"></a>三十日為一月，十二月為一歲，如是彼天壽 <a class="t" id="t0043c23"></a>千歲。云何？婆羅門！汝親族五戒具足，身壞命 <a class="t" id="t0043c24"></a>終，必生忉利天上。彼生天已，作是念言：『我 <a class="t" id="t0043c25"></a>初生此，當二三日中，娛樂遊戱，然後來下報 <a class="t" id="t0043c26"></a>汝言。』者，寧得見不？」</p>
<p><a class="t-linehead" id="t-linehead0043c26"></a>答曰：「不也！我死久矣，何 <a class="t" id="t0043c27"></a>由相見？」</p>
<p><a class="t-linehead" id="t-linehead0043c27"></a>婆羅門言：「我不信也，誰來告汝有 <a class="t" id="t0043c28"></a>忉利天，壽命如是？」</p>
<p><a class="t-linehead" id="t-linehead0043c28"></a>迦葉言：「諸有智者，以譬 <a class="t" id="t0043c29"></a>喻得解，我今更當為汝引喻。譬如有人， <a class="t" id="t0044a01"></a>從生而盲，不識五色，青、黃、赤、白，麤、細、長、短，亦 <a class="t" id="t0044a02"></a>不見日、月、星象、丘陵、溝壑。有人問言：『青、黃、 <a class="t" id="t0044a03"></a>赤、白五色云何？』盲人答曰：『無有五色。』如是 <a class="t" id="t0044a04"></a>麤、細、長、短、日、月、星象、山陵、溝壑，皆言無有。云 <a class="t" id="t0044a05"></a>何？婆羅門！彼盲人言，是正答不？」</p>
<p><a class="t-linehead" id="t-linehead0044a05"></a>答曰：「不也！」</p>
<p>「所 <a class="t" id="t0044a06"></a>以者何？世間現有五色，青、黃、赤、白，麤、細、長、短， <a class="t" id="t0044a07"></a>日、月、星象、山陵、溝壑，而彼言無。婆羅門！汝亦 <a class="t" id="t0044a08"></a>如是。忉利天壽，實有不虛，汝自不見，便言 <a class="t" id="t0044a09"></a>其無。」</p>
<p><a class="t-linehead" id="t-linehead0044a09"></a>婆羅門言：「汝雖言有，我猶不信。」</p>
<p>迦葉 <a class="t" id="t0044a10"></a>又言：「汝復作何緣，而知其無？」</p>
<p><a class="t-linehead" id="t-linehead0044a10"></a>答曰：「迦葉！我 <a class="t" id="t0044a11"></a>所封村人有作賊者，伺察所得，將詣我所， <a class="t" id="t0044a12"></a>語我言：『此人為賊，唯願治之。』我答言：『收縛 <a class="t" id="t0044a13"></a>此人，著大釜中，韋葢厚泥，使其牢密，勿 <a class="t" id="t0044a14"></a>令有泄，遣人圍遶，以火煮之。』我時欲觀 <a class="t" id="t0044a15"></a>知其精神所出之處，將諸侍從，遶釜而觀， <a class="t" id="t0044a16"></a>都不見其神去來處，又發釜看，亦不見神 <a class="t" id="t0044a17"></a>有往來之處。以此緣故，知無他世。」</p>
<p><a class="t-linehead" id="t-linehead0044a17"></a>迦葉 <a class="t" id="t0044a18"></a>又言：「我今問汝，若能答者隨意報之。婆羅 <a class="t" id="t0044a19"></a>門！汝在高樓，息寢臥時，頗曾夢見山林、江 <a class="t" id="t0044a20"></a>河、園觀、浴池、國邑、街巷不？」</p>
<p><a class="t-linehead" id="t-linehead0044a20"></a>答曰：「夢見！」</p>
<p>又問：「婆 <a class="t" id="t0044a21"></a>羅門！汝當夢時，居家眷屬侍衛汝不？」</p>
<p><a class="t-linehead" id="t-linehead0044a21"></a>答曰： <a class="t" id="t0044a22"></a>「侍衛！」</p>
<p><a class="t-linehead" id="t-linehead0044a22"></a>又問：「婆羅門！汝諸眷屬見汝識神有出 <a class="t" id="t0044a23"></a>入不？」</p>
<p><a class="t-linehead" id="t-linehead0044a23"></a>答曰：「不見！」</p>
<p>迦葉又言：「汝今生存，識神出 <a class="t" id="t0044a24"></a>入，尚不可見，況於死者乎？汝不可以目 <a class="t" id="t0044a25"></a>前現事觀於眾生。婆羅門！有比丘初夜、後 <a class="t" id="t0044a26"></a>夜捐除睡眠，精勤不懈，專念道品，以三 <a class="t" id="t0044a27"></a>昧力，修淨天眼；以天眼力，觀於眾生。死 <a class="t" id="t0044a28"></a>此生彼，從彼生此，壽命長短，顏色好醜，隨 <a class="t" id="t0044a29"></a>行受報，善惡之趣，皆悉知見。汝不可以穢 <a class="t" id="t0044b01"></a>濁肉眼，不能徹見眾生所趣，便言無也。婆 <a class="t" id="t0044b02"></a>羅門！以此可知，必有他世。」</p>
<p><a class="t-linehead" id="t-linehead0044b02"></a>婆羅門言：「汝雖 <a class="t" id="t0044b03"></a>引喻說有他世，如我所見，猶無有也。」</p>
<p><a class="t-linehead" id="t-linehead0044b03"></a>迦 <a class="t" id="t0044b04"></a>葉又言：「汝頗更有因緣，知無他世耶？」</p>
<p><a class="t-linehead" id="t-linehead0044b04"></a>婆羅 <a class="t" id="t0044b05"></a>門言：「有！」</p>
<p><a class="t-linehead" id="t-linehead0044b05"></a>迦葉言：「以何緣知？」</p>
<p>婆羅門言：「我所 <a class="t" id="t0044b06"></a>封村人有作賊者，伺察所得，將詣我所，語 <a class="t" id="t0044b07"></a>我言：『此人為賊，唯願治之。』我勅左右收縛 <a class="t" id="t0044b08"></a>此人，生剝其皮，求其識神，而都不見；又勅 <a class="t" id="t0044b09"></a>左右臠割其肉，以求識神，又復不見；又勅 <a class="t" id="t0044b10"></a>左右截其筋、脉、骨間求神，又復不見；又勅 <a class="t" id="t0044b11"></a>左右打骨出髓，髓中求神，又復不見。迦葉！ <a class="t" id="t0044b12"></a>我以此緣，知無他世。」</p>
<p><a class="t-linehead" id="t-linehead0044b12"></a>迦葉復言：「諸有智者， <a class="t" id="t0044b13"></a>以譬喻得解，我今復當為汝引喻。乃往過 <a class="t" id="t0044b14"></a>去久遠世時，有一國壞，荒毀未復，時，有商 <a class="t" id="t0044b15"></a>賈五百乘車經過其土，有一梵志奉事火 <a class="t" id="t0044b16"></a>神，常止一林。時，諸商人皆往投宿，清旦別去， <a class="t" id="t0044b17"></a>時，事火梵志作是念言：『向諸商人宿此林 <a class="t" id="t0044b18"></a>中，今者已去，儻有遺漏可試往看。』尋詣 <a class="t" id="t0044b19"></a>彼所，都無所見，唯有一小兒始年一歲，獨在 <a class="t" id="t0044b20"></a>彼坐。梵志復念：『我今何忍見此小兒於我 <a class="t" id="t0044b21"></a>前死？今者寧可將此小兒至吾所止，養活 <a class="t" id="t0044b22"></a>之耶！』即抱小兒往所住處而養育之，其兒 <a class="t" id="t0044b23"></a>轉大，至十餘歲。</p>
<p><a class="t-linehead" id="t-linehead0044b23"></a>「時，此梵志以少因緣欲遊 <a class="t" id="t0044b24"></a>人間，語小兒曰：『我有少緣，欲暫出行，汝 <a class="t" id="t0044b25"></a>善守護此火，慎勿使滅。若火滅者，當以鑽 <a class="t" id="t0044b26"></a>鑽木，取火燃之。』具誡勅已，出林遊行。梵志 <a class="t" id="t0044b27"></a>去後，小兒貪戲，不數視火，火遂便滅；小兒戲 <a class="t" id="t0044b28"></a>還，見火已滅，懊惱而言：『我所為非，我父去 <a class="t" id="t0044b29"></a>時，具約勅我，守護此火，慎勿令滅，而我貪 <a class="t" id="t0044c01"></a>戲，致使火滅，當如之何？』彼時，小兒吹灰 <a class="t" id="t0044c02"></a>求火，不能得已，便以斧劈薪求火，復不 <a class="t" id="t0044c03"></a>能得，又復斬薪置於臼中，搗以求火，又不 <a class="t" id="t0044c04"></a>能得。</p>
<p><a class="t-linehead" id="t-linehead0044c04"></a>「爾時，梵志於人間還，詣彼林所，問 <a class="t" id="t0044c05"></a>小兒曰：『吾先勅汝使守護火，火不滅耶？』 <a class="t" id="t0044c06"></a>小兒對曰：『我向出戲，不時護視，火今已滅。』復 <a class="t" id="t0044c07"></a>問小兒：『汝以何方便更求火耶？』小兒報曰： <a class="t" id="t0044c08"></a>『火出於木，我以斧破木求火，不得火；復 <a class="t" id="t0044c09"></a>斬之令碎，置於臼中，杵搗求火，復不能得。』 <a class="t" id="t0044c10"></a>時，彼梵志以鑽鑽木出火，積薪而燃，告小 <a class="t" id="t0044c11"></a>兒曰：『夫欲求火，法應如此，不應破析杵 <a class="t" id="t0044c12"></a>碎而求。』</p>
<p><a class="t-linehead" id="t-linehead0044c12"></a>「婆羅門！汝亦如是無有方便，皮 <a class="t" id="t0044c13"></a>剝死人而求識神，汝不可以目前現事 <a class="t" id="t0044c14"></a>觀於眾生。婆羅門！有比丘初夜後夜捐 <a class="t" id="t0044c15"></a>除睡眠，精勤不懈，專念道品，以三昧力，修 <a class="t" id="t0044c16"></a>淨天眼，以天眼力，觀於眾生，死此生彼， <a class="t" id="t0044c17"></a>從彼生此，壽命長短，顏色好醜，隨行受報， <a class="t" id="t0044c18"></a>善惡之趣，皆悉知見；汝不可以穢濁肉眼， <a class="t" id="t0044c19"></a>不能徹見眾生所趣，便言無也。婆羅門！以 <a class="t" id="t0044c20"></a>此可知，必有他世。」</p>
<p><a class="t-linehead" id="t-linehead0044c20"></a>婆羅門言：「汝雖引喻說 <a class="t" id="t0044c21"></a>有他世，如我所見，猶無有也。」</p>
<p><a class="t-linehead" id="t-linehead0044c21"></a>迦葉復言：「汝 <a class="t" id="t0044c22"></a>頗更有因緣，知無他世耶？」</p>
<p><a class="t-linehead" id="t-linehead0044c22"></a>婆羅門言：「有！」</p>
<p>迦 <a class="t" id="t0044c23"></a>葉言：「以何緣知？」</p>
<p><a class="t-linehead" id="t-linehead0044c23"></a>婆羅門言：「我所封村人有 <a class="t" id="t0044c24"></a>作賊者，伺察所得，將詣我所，語我言：『此 <a class="t" id="t0044c25"></a>人為賊，唯願治之。』我勅左右：『將此人以 <a class="t" id="t0044c26"></a>稱稱之。』侍者受命，即以稱稱。又告侍者： <a class="t" id="t0044c27"></a>『汝將此人安徐殺之，勿損皮肉。』即受我教， <a class="t" id="t0044c28"></a>殺之無損。我復勅左右：『更重稱之。』乃重於 <a class="t" id="t0044c29"></a>本。迦葉！生稱彼人，識神猶在，顏色悅豫， <a class="t" id="t0045a01"></a>猶能言語，其身乃輕；死已重稱，識神已滅，無 <a class="t" id="t0045a02"></a>有顏色，不能語言，其身更重，我以此緣， <a class="t" id="t0045a03"></a>知無他世。」</p>
<p><a class="t-linehead" id="t-linehead0045a03"></a>迦葉語婆羅門：「吾今問汝，隨意 <a class="t" id="t0045a04"></a>答我。如人稱鐵，先冷稱已，然後熱稱，何有 <a class="t" id="t0045a05"></a>光色柔輭而輕？何無光色堅 <span class="gaiji">［革＊卬］ <!--gaiji,,1[革*卬],2&#x4A55;,3--></span>而重？」</p>
<p><a class="t-linehead" id="t-linehead0045a05"></a>婆羅 <a class="t" id="t0045a06"></a>門言：「 <span class="corr" title="[熟&gt;熱] cf.【麗】">熱</span> 鐵有色，柔輭而輕，冷鐵無色，剛強而 <a class="t" id="t0045a07"></a>重。」</p>
<p><a class="t-linehead" id="t-linehead0045a07"></a>迦葉語言：「人亦如是，生有顏色，柔輭而 <a class="t" id="t0045a08"></a>輕；死無顏色，剛強而重。以此可知，必有他 <a class="t" id="t0045a09"></a>世。」</p>
<p><a class="t-linehead" id="t-linehead0045a09"></a>婆羅門言：「汝雖引喻說有他世，如我所 <a class="t" id="t0045a10"></a>見，必無有也。」</p>
<p><a class="t-linehead" id="t-linehead0045a10"></a>迦葉言：「汝復有何緣，知無他 <a class="t" id="t0045a11"></a>世？」</p>
<p><a class="t-linehead" id="t-linehead0045a11"></a>婆羅門答言：「我有親族，遇患篤重。時，我 <a class="t" id="t0045a12"></a>到彼語言：『扶此病人，令右脇臥。』視瞻、屈伸、 <a class="t" id="t0045a13"></a>言語如常；又使左臥，反覆宛轉，屈伸、視瞻、 <a class="t" id="t0045a14"></a>言語如常，尋即命終。吾復使人扶轉，左臥右 <a class="t" id="t0045a15"></a>臥，反覆諦觀，不復屈伸、視瞻、言語，吾以是知， <a class="t" id="t0045a16"></a>必無他世。」</p>
<p><a class="t-linehead" id="t-linehead0045a16"></a>迦葉復言：「諸有智者，以譬喻得 <a class="t" id="t0045a17"></a>解，今當為汝引喻。昔有一國不聞貝聲， <a class="t" id="t0045a18"></a>時，有一人善能吹貝，往到彼國，入一村中， <a class="t" id="t0045a19"></a>執貝三吹，然後置地。時，村人男女聞聲驚 <a class="t" id="t0045a20"></a>動，皆就往問：『此是何聲，哀和清徹乃如是耶？』 <a class="t" id="t0045a21"></a>彼人指貝曰：『此物聲也。』時，彼村人以手觸 <a class="t" id="t0045a22"></a>貝曰：『汝可作聲！汝可作聲！』貝都不鳴，其 <a class="t" id="t0045a23"></a>主即取貝三吹置地。時，村人言：『向者，美聲 <a class="t" id="t0045a24"></a>非是貝力，有手有口，有氣吹之，然後乃鳴。』 <a class="t" id="t0045a25"></a>人亦如是，有壽有識，有息出入，則能屈伸、 <a class="t" id="t0045a26"></a>視瞻、語言；無壽無識，無出入息，則無屈 <a class="t" id="t0045a27"></a>伸、視瞻、語言。」</p>
<p><a class="t-linehead" id="t-linehead0045a27"></a>又語婆羅門：「汝今宜捨此惡 <a class="t" id="t0045a28"></a>邪見，勿為長夜自增苦惱。」</p>
<p><a class="t-linehead" id="t-linehead0045a28"></a>婆羅門言：「我不 <a class="t" id="t0045a29"></a>能捨，所以然者？我自生來長夜諷誦，翫習 <a class="t" id="t0045b01"></a>堅固，何可捨耶？」</p>
<p><a class="t-linehead" id="t-linehead0045b01"></a>迦葉復言：「諸有智者，以譬 <a class="t" id="t0045b02"></a>喻得解，我今當更為汝引喻。乃往久遠有 <a class="t" id="t0045b03"></a>一國土，其土邊壃，人民荒壞。彼國有二人，一 <a class="t" id="t0045b04"></a>智一愚，自相謂言：『我是汝親，共汝出城，採 <a class="t" id="t0045b05"></a>侶求財。』即尋相隨，詣一空聚，見地有麻即 <a class="t" id="t0045b06"></a>語愚者：『共取持歸。』時，彼二人各取一擔，復 <a class="t" id="t0045b07"></a>過前村，見有麻縷，其一智者言：『麻縷成功， <a class="t" id="t0045b08"></a>輕細可取。』其一人言：『我已取麻，繫縛牢固， <a class="t" id="t0045b09"></a>不能捨也。』其一智者即取麻縷，重擔而 <a class="t" id="t0045b10"></a>去；復共前進，見有麻布，其一智者言：『麻布 <a class="t" id="t0045b11"></a>成功，輕細可取。』彼一人言：『我以取麻，繫縛 <a class="t" id="t0045b12"></a>牢固，不能復捨。』其一智者即捨麻縷取布 <a class="t" id="t0045b13"></a>自重；復共前行，見有劫貝，其一智者言：『劫 <a class="t" id="t0045b14"></a>貝價貴，輕細可取。』彼一人言：『我已取麻，繫縛 <a class="t" id="t0045b15"></a>牢固，齎來道遠，不能捨也。』時，一智者即捨 <a class="t" id="t0045b16"></a>麻布而取劫貝。</p>
<p><a class="t-linehead" id="t-linehead0045b16"></a>「如是前行，見劫貝縷，次見 <a class="t" id="t0045b17"></a>白疊，次見白銅，次見白銀，次見黃金，其 <a class="t" id="t0045b18"></a>一智者言：『若無金者，當取白銀，若無白銀， <a class="t" id="t0045b19"></a>當取白銅，乃至麻縷，若無麻縷，當取麻耳。 <a class="t" id="t0045b20"></a>今者此村大有黃金， <span class="corr" title="[集&gt;眾] cf.【麗】">眾</span> 寶之上，汝宜捨麻， <a class="t" id="t0045b21"></a>我當捨銀，共取黃金，自重而歸。』彼一人言： <a class="t" id="t0045b22"></a>『我取此麻，繫縛牢固，齎來道遠，不能捨也。 <a class="t" id="t0045b23"></a>汝欲取者，自隨汝意。』其一智者捨銀取金， <a class="t" id="t0045b24"></a>重擔而歸其家，親族遙見彼人大得金寶， <a class="t" id="t0045b25"></a>歡喜奉迎。時，得金者見親族迎，復大歡喜。 <a class="t" id="t0045b26"></a>其無智人負麻而歸居家，親族見之，不悅 <a class="t" id="t0045b27"></a>亦不起迎，其負麻者倍增憂愧。婆羅門！汝 <a class="t" id="t0045b28"></a>今宜捨惡習邪見，勿為長夜自增苦惱，如 <a class="t" id="t0045b29"></a>負麻人執意堅固，不取金寶，負麻而歸，空 <a class="t" id="t0045c01"></a>自疲勞，親族不悅，長夜貧窮，自增憂苦也。」</p>
<a class="t" id="t0045c02"></a>
<p><a class="t-linehead" id="t-linehead0045c02"></a>婆羅門言：「我終不能捨此見也，所以者何？ <a class="t" id="t0045c03"></a>我以此見多所教授，多所饒益，四方諸王 <a class="t" id="t0045c04"></a>皆聞我名，亦盡知我是斷滅學者。」</p>
<p><a class="t-linehead" id="t-linehead0045c04"></a>迦葉復 <a class="t" id="t0045c05"></a>言：「諸有智者，以譬喻得解，我今當更為汝 <a class="t" id="t0045c06"></a>引喻。乃往久遠有一國土，其土邊壃，人民荒 <a class="t" id="t0045c07"></a>壞。時，有商人，有千乘車，經過其土，水穀、 <a class="t" id="t0045c08"></a>薪草不自供足，時商主念言：『我等伴多，水穀、 <a class="t" id="t0045c09"></a>薪草不自供足，今者寧可分為二分，其一 <a class="t" id="t0045c10"></a>分者於前發引。』其前發導師見有一人，身 <a class="t" id="t0045c11"></a>體麤大，目赤面黑，泥塗其身，遙見遠來，即問： <a class="t" id="t0045c12"></a>『汝從何來？』報言：『我從前村來。』又問彼言：『汝 <a class="t" id="t0045c13"></a>所來處，多有水穀、薪草不耶？』其人報言：『我 <a class="t" id="t0045c14"></a>所來處，豐有水穀，薪草無乏，我於中路逢 <a class="t" id="t0045c15"></a>天暴雨，其處多水，亦豐薪草。』又語商主：『汝 <a class="t" id="t0045c16"></a>曹車上若有穀草，盡可捐棄，彼自豐有，不 <a class="t" id="t0045c17"></a>須重車。』</p>
<p><a class="t-linehead" id="t-linehead0045c17"></a>「時，彼商主語眾商言：『吾向前行，見 <a class="t" id="t0045c18"></a>有一人，目赤面黑，泥塗其身，我遙問言：「汝 <a class="t" id="t0045c19"></a>從何來？」即答我言：「我從前村來。」我尋復問： <a class="t" id="t0045c20"></a>「汝所來處，豐有水穀、薪草不也？」答我言： <a class="t" id="t0045c21"></a>「彼大豐耳。」又語我言：「向於中路，逢天暴 <a class="t" id="t0045c22"></a>雨，此處多水，又豐薪草。」復語我言：「君等車 <a class="t" id="t0045c23"></a>上若有穀草，盡可捐棄，彼自豐有，不須重 <a class="t" id="t0045c24"></a>車。」汝等宜各棄諸穀草，輕車速進。』即如其 <a class="t" id="t0045c25"></a>言，各共捐棄穀草，輕車速進。</p>
<p><a class="t-linehead" id="t-linehead0045c25"></a>「如是一日不 <a class="t" id="t0045c26"></a>見水草，二日、三日，乃至七日，又復不見。時，商 <a class="t" id="t0045c27"></a>人窮於曠澤，為鬼所食。其後一部，次復進 <a class="t" id="t0045c28"></a>路，商主時前復見一人，目赤面黑，泥塗其 <a class="t" id="t0045c29"></a>身，遙見問言：『汝從何來？』彼人答言：『從前 <a class="t" id="t0046a01"></a>村來。』又問：『汝所來處，豐有水穀、薪草不耶？』 <a class="t" id="t0046a02"></a>彼人答曰：『大豐有耳。』又語商主：『吾於中路， <a class="t" id="t0046a03"></a>逢天暴雨，其處多水，亦豐薪草。』又語商主： <a class="t" id="t0046a04"></a>『君等車上若有穀草，便可捐棄，彼自豐有， <a class="t" id="t0046a05"></a>不須重車。』</p>
<p><a class="t-linehead" id="t-linehead0046a05"></a>「時，商主還語諸商人言：『吾向前 <a class="t" id="t0046a06"></a>行，見有一人，道如此事：君等車上若有 <a class="t" id="t0046a07"></a>穀草，可盡捐棄，彼自豐有，不須重車。』時，商 <a class="t" id="t0046a08"></a>主言：『汝等穀草慎勿捐棄，須得新者然後 <a class="t" id="t0046a09"></a>當棄，所以者何？新陳相接，然後當得度此 <a class="t" id="t0046a10"></a>曠野。』時，彼商人重車而行，如是一日不見 <a class="t" id="t0046a11"></a>水草，二日、三日至于七日，又亦不見。但見 <a class="t" id="t0046a12"></a>前人為鬼所食，骸骨狼藉。</p>
<p><a class="t-linehead" id="t-linehead0046a12"></a>「婆羅門！彼赤眼黑 <a class="t" id="t0046a13"></a>面者，是羅剎鬼也。諸有隨汝教者，長夜受 <a class="t" id="t0046a14"></a>苦，亦當如彼。前部商人無智慧故，隨導師 <a class="t" id="t0046a15"></a>語，自沒其身。婆羅門！諸有沙門、婆羅門，精 <a class="t" id="t0046a16"></a>進智慧，有所言說，承用其教者，則長夜獲 <a class="t" id="t0046a17"></a>安，如彼後部商人有智慧故，得免危難。 <a class="t" id="t0046a18"></a>婆羅門！汝今寧可捨此惡見，勿為長夜自 <a class="t" id="t0046a19"></a>增苦惱。」</p>
<p><a class="t-linehead" id="t-linehead0046a19"></a>婆羅門言：「我終不能捨所見也，設 <a class="t" id="t0046a20"></a>有人來強諫我者，生我忿耳，終不捨見。」</p>
<a class="t" id="t0046a21"></a>
<p><a class="t-linehead" id="t-linehead0046a21"></a>迦葉又言：「諸有智者，以譬喻得解，我今當 <a class="t" id="t0046a22"></a>復為汝引喻。乃昔久遠有一國土，其土邊壃， <a class="t" id="t0046a23"></a>人民荒壞。時，有一人好喜養猪，詣他空村， <a class="t" id="t0046a24"></a>見有乾糞，尋自念言：『此處饒糞，我猪豚飢， <a class="t" id="t0046a25"></a>今當取草裹此乾糞，頭戴而歸。』即尋取草， <a class="t" id="t0046a26"></a>裹糞而戴，於其中路，逢天大雨，糞汁流下， <a class="t" id="t0046a27"></a>至于足跟，眾人見已，皆言：『狂人！糞除臭處， <a class="t" id="t0046a28"></a>正使天晴，尚不應戴，況於雨中戴之而 <a class="t" id="t0046a29"></a>行！』其人方怒，逆罵詈言：『汝等自癡，不知我 <a class="t" id="t0046b01"></a>家猪豚飢餓；汝若知者，不言我癡。』婆羅門！ <a class="t" id="t0046b02"></a>汝今寧可捨此惡見，勿守迷惑，長夜受苦。 <a class="t" id="t0046b03"></a>如彼癡子戴糞而行，眾人訶諫，逆更瞋罵，謂 <a class="t" id="t0046b04"></a>他不知。」</p>
<p><a class="t-linehead" id="t-linehead0046b04"></a>婆羅門語迦葉言：「汝等若謂行 <a class="t" id="t0046b05"></a>善生天，死勝生者，汝等則當以刀自刎，飲 <a class="t" id="t0046b06"></a>毒而死，或五縛其身，自投高岸，而今貪生 <a class="t" id="t0046b07"></a>不能自殺者，則知死不勝生。」</p>
<p><a class="t-linehead" id="t-linehead0046b07"></a>迦葉復言： <a class="t" id="t0046b08"></a>「諸有智者，以譬喻得解，我今當更為汝 <a class="t" id="t0046b09"></a>引喻。昔者，此斯波醯村有一梵志，耆舊長宿， <a class="t" id="t0046b10"></a>年百二十。彼有二妻，一先有子，一始有娠。 <a class="t" id="t0046b11"></a>時，彼梵志未久命終，其大母子語小母言： <a class="t" id="t0046b12"></a>『所有財寶，盡應與我，汝無分也。』時小母言： <a class="t" id="t0046b13"></a>『汝為小待，須我分娠，若生男者，應有財分； <a class="t" id="t0046b14"></a>若生女者，汝自嫁娶，當得財物。』彼子慇懃 <a class="t" id="t0046b15"></a>再三索財，小母答如初；其子又逼不已，時， <a class="t" id="t0046b16"></a>彼小母即以利刀自決其腹，知為男女。」</p>
<p><a class="t-linehead" id="t-linehead0046b16"></a>語 <a class="t" id="t0046b17"></a>婆羅門言：「母今自殺，復害胎子，汝婆羅門， <a class="t" id="t0046b18"></a>亦復如是；既自殺身，復欲殺人。若沙門、婆 <a class="t" id="t0046b19"></a>羅門，精勤修善，戒德具足，久存世者，多所 <a class="t" id="t0046b20"></a>饒益，天人獲安。吾今末後為汝引喻，當使 <a class="t" id="t0046b21"></a>汝知惡見之殃。昔者，此斯波醯村有二伎 <a class="t" id="t0046b22"></a>人，善於弄丸，二人角伎，一人得勝。時，不 <a class="t" id="t0046b23"></a>如者語勝者言：『今日且停，明當更共試。』 <a class="t" id="t0046b24"></a>其不如者即歸家中，取其戱丸，塗以毒藥， <a class="t" id="t0046b25"></a>暴之使乾，明持此丸詣勝者所，語言：『更 <a class="t" id="t0046b26"></a>可角伎。』即前共戱，先以毒丸授彼勝者： <a class="t" id="t0046b27"></a>『勝者即吞。』其不如者復授毒丸，得已隨吞， <a class="t" id="t0046b28"></a>其毒轉行，舉身戰動。時，不如者以偈罵曰：</p>
<a class="t" id="t0046b29"></a>
<blockquote class="gatha">
<p>「『吾以藥塗丸，　　而汝吞不覺； <a class="t" id="t0046c01"></a><br>
　小伎汝為吞，　　久後自當知。』」</p>
</blockquote>
<a class="t" id="t0046c02"></a>
<p><a class="t-linehead" id="t-linehead0046c02"></a>迦葉語婆羅門言：「汝今當速捨此惡見，勿 <a class="t" id="t0046c03"></a>為專迷，自增苦毒，如彼伎人，吞毒不覺。」</p>
<a class="t" id="t0046c04"></a>
<p><a class="t-linehead" id="t-linehead0046c04"></a>時，婆羅門白迦葉言：「尊者初設月喻，我時 <a class="t" id="t0046c05"></a>已解，所以往返，不時受者，欲見迦葉辯才 <a class="t" id="t0046c06"></a>智慧，生牢固信耳。我今信受，歸依迦葉。」</p>
<p><a class="t-linehead" id="t-linehead0046c06"></a>迦 <a class="t" id="t0046c07"></a>葉報言：「汝勿歸我，如我所歸無上尊者，汝 <a class="t" id="t0046c08"></a>當歸依。」</p>
<p><a class="t-linehead" id="t-linehead0046c08"></a>婆羅門言：「不審所歸無上尊者，今 <a class="t" id="t0046c09"></a>為所在？」</p>
<p><a class="t-linehead" id="t-linehead0046c09"></a>迦葉報言：「今我師世尊，滅度未久。」</p>
<a class="t" id="t0046c10"></a>
<p><a class="t-linehead" id="t-linehead0046c10"></a>婆羅門言：「世尊若在，不避遠近，其當親見， <a class="t" id="t0046c11"></a>歸依禮拜。今聞迦葉言：『如來滅度！』今即歸 <a class="t" id="t0046c12"></a>依滅度如來及法、眾僧。迦葉！聽我於正法中 <a class="t" id="t0046c13"></a>為優婆塞！自今已後，盡壽不殺、不盜、不婬、不 <a class="t" id="t0046c14"></a>欺、不飲酒，我今當為一切大施。」</p>
<p><a class="t-linehead" id="t-linehead0046c14"></a>迦葉語言：「若 <a class="t" id="t0046c15"></a>汝宰殺眾生，撾打僮僕，而為會者，此非淨 <a class="t" id="t0046c16"></a>福。又如磽确薄地，多生荊棘，於中種植，必 <a class="t" id="t0046c17"></a>無所獲。汝若宰殺眾生，撾打僮僕，而為大 <a class="t" id="t0046c18"></a>會，施邪見眾，此非淨福。若汝大施，不害 <a class="t" id="t0046c19"></a>眾生，不以杖楚加於僮僕，歡喜設會，施清 <a class="t" id="t0046c20"></a>淨眾，則獲大福。猶如良田，隨時種植，必獲 <a class="t" id="t0046c21"></a>果實」。</p>
<p><a class="t-linehead" id="t-linehead0046c21"></a>「迦葉！自今已後，常淨施眾僧，不令斷 <a class="t" id="t0046c22"></a>絕。」</p>
<p><a class="t-linehead" id="t-linehead0046c22"></a>時，有一年少梵志，名曰摩頭在弊宿 <a class="t" id="t0046c23"></a>後立，弊宿顧語曰：「吾欲設一切大施，汝 <a class="t" id="t0046c24"></a>當為我經營處分。」</p>
<p><a class="t-linehead" id="t-linehead0046c24"></a>時，年少梵志聞弊宿 <a class="t" id="t0046c25"></a>語已，即為經營，為大施已，而作是言：「願使 <a class="t" id="t0046c26"></a>弊宿今世、後世不獲福報。」</p>
<p><a class="t-linehead" id="t-linehead0046c26"></a>時，弊宿聞彼梵志 <a class="t" id="t0046c27"></a>經營施已，有如是言：「願使弊宿今世、後世 <a class="t" id="t0046c28"></a>不獲果報。」即命梵志而告之曰：「汝當有 <a class="t" id="t0046c29"></a>是言耶？」</p>
<p><a class="t-linehead" id="t-linehead0046c29"></a>答曰：「如是！實有是言。所以然者？ <a class="t" id="t0047a01"></a>今所設食，麤澁弊惡，以此施僧，若以示王， <a class="t" id="t0047a02"></a>王尚不能以手暫向，况當食之？現在所設， <a class="t" id="t0047a03"></a>不可喜樂，何由後世得淨果報？王施僧衣 <a class="t" id="t0047a04"></a>純以麻布，若以示王，王尚不能以足暫向， <a class="t" id="t0047a05"></a>况能自著？現在所施，不可喜樂，何由後世 <a class="t" id="t0047a06"></a>得淨果報？」</p>
<p><a class="t-linehead" id="t-linehead0047a06"></a>時，婆羅門又告梵志：「自今已後， <a class="t" id="t0047a07"></a>汝以我所食、我所著衣以施眾僧。」</p>
<p><a class="t-linehead" id="t-linehead0047a07"></a>時，梵志即 <a class="t" id="t0047a08"></a>承教旨，以王所食、王所著衣供養眾僧。時， <a class="t" id="t0047a09"></a>婆羅門設此淨施，身壞命終，生一下劣天中， <a class="t" id="t0047a10"></a>梵志經營會者，身壞命終，生忉利天。</p>
<p><a class="t-linehead" id="t-linehead0047a10"></a>爾時， <a class="t" id="t0047a11"></a>弊宿婆羅門、年少梵志及斯婆醯婆羅門、居 <a class="t" id="t0047a12"></a>士等，聞童女迦葉所說，歡喜奉行。</p>
<a class="t" id="t0047a13"></a>
<p class="endsutta"><span class="t-juanname">佛說長阿含經卷第七</span></p>
</article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


