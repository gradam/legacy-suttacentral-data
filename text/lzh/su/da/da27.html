<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="da27">
<article>
<div class="mirror hgroup">
<p class="division"><span class="mirror-left latin">Dīrghāgama</span> <span class="mirror-right">長阿含經</span></p>
<p class="mirror-row"><span class="mirror-left latin">Chapter 3</span> <span class="mirror-right">第三分</span></p>
<h1 class="mirror-row">
<span class="mirror-left latin">27</span> <span class="mirror-right">（二七）沙門果經</span>
</h1>
<a class="t" id="t0107a21"></a>
</div>
<p class="suttainfo"><span class="t-juanname">佛說長阿含經卷第十七</span><br>
<a class="t" id="t0107a18"></a> <a class="t" id="t0107a19"></a> <span class="t-byline">後秦弘始年佛陀耶舍共竺佛念譯</span></p>
<a class="t" id="t0107a20"></a>
<p><a class="t-linehead" id="t-linehead0107a21"></a>如是我聞：</p>
<p>一時，佛在羅閱祇耆舊童子菴 <a class="t" id="t0107a22"></a>婆園中，與大比丘眾千二百五十人俱。</p>
<p><a class="t-linehead" id="t-linehead0107a22"></a>爾 <a class="t" id="t0107a23"></a>時，王阿闍世韋提希子以十五日月滿時， <a class="t" id="t0107a24"></a>命一夫人而告之曰：「今夜清明，與晝無異， <a class="t" id="t0107a25"></a>當何所為作？」</p>
<p><a class="t-linehead" id="t-linehead0107a25"></a>夫人白王言：「今十五日夜月 <a class="t" id="t0107a26"></a>滿時，與晝無異，宜沐髮澡浴，與諸婇女五 <a class="t" id="t0107a27"></a>欲自娛。」</p>
<p><a class="t-linehead" id="t-linehead0107a27"></a>時，王又命第一太子優耶婆陀而告 <a class="t" id="t0107a28"></a>之曰：「今夜月十五日月滿時，與晝無異，當 <a class="t" id="t0107a29"></a>何所施作？」</p>
<p><a class="t-linehead" id="t-linehead0107a29"></a>太子白王言：「今夜十五日月滿時， <a class="t" id="t0107b01"></a>與晝無異，宜集四兵，與共謀議伐於邊逆， <a class="t" id="t0107b02"></a>然後還此共相娛樂。」</p>
<p><a class="t-linehead" id="t-linehead0107b02"></a>時，王又命勇健大將而 <a class="t" id="t0107b03"></a>告之曰：「今十五日月滿時，其夜清明，與晝無 <a class="t" id="t0107b04"></a>異，當何所為作？」</p>
<p><a class="t-linehead" id="t-linehead0107b04"></a>大將白言：「今夜清明，與晝 <a class="t" id="t0107b05"></a>無異，宜集四兵，案 <span class="corr" title="[所&gt;行] cf.【麗】">行</span> 天下，知有逆順。」</p>
<p><a class="t-linehead" id="t-linehead0107b05"></a>時， <a class="t" id="t0107b06"></a>王又命雨舍婆羅門而告之曰：「今十五日月 <a class="t" id="t0107b07"></a>滿時，其夜清明，與晝無異，當詣何等沙門、 <a class="t" id="t0107b08"></a>婆羅門所能開悟我心？」</p>
<p><a class="t-linehead" id="t-linehead0107b08"></a>時，雨舍白言：「今夜 <a class="t" id="t0107b09"></a>清明，與晝無異。有不蘭迦葉，於大眾中 <a class="t" id="t0107b10"></a>而為導首，多有知識，名稱遠聞，猶如大海 <a class="t" id="t0107b11"></a>多所容受，眾所供養。大王！宜往詣彼問 <a class="t" id="t0107b12"></a>訊，王若見者，心或開悟。」</p>
<p><a class="t-linehead" id="t-linehead0107b12"></a>王又命雨舍弟須尼 <a class="t" id="t0107b13"></a>陀而告之曰：「今夜清明，與晝無異，宜詣何 <a class="t" id="t0107b14"></a>等沙門、婆羅門所能開悟我心？」</p>
<p><a class="t-linehead" id="t-linehead0107b14"></a>須尼陀白言： <a class="t" id="t0107b15"></a>「今夜清明，與晝無異。有末伽梨瞿舍利，於 <a class="t" id="t0107b16"></a>大眾中而為導首，多有知識，名稱遠聞，猶 <a class="t" id="t0107b17"></a>如大海無不容受，眾所供養。大王！宜往 <a class="t" id="t0107b18"></a>詣彼問訊，王若見者，心或開悟。」</p>
<p><a class="t-linehead" id="t-linehead0107b18"></a>王又命典作 <a class="t" id="t0107b19"></a>大臣而告之曰：「今夜清明，與晝無異，當詣 <a class="t" id="t0107b20"></a>何等沙門、婆羅門所能開悟我心？」</p>
<p><a class="t-linehead" id="t-linehead0107b20"></a>典作大臣 <a class="t" id="t0107b21"></a>白言：「有阿耆多翅舍欽婆羅，於大眾中而 <a class="t" id="t0107b22"></a>為導首，多有知識，名稱遠聞，猶如大海無 <a class="t" id="t0107b23"></a>不容受，眾所供養。大王！宜往詣彼問訊， <a class="t" id="t0107b24"></a>王若見者，心或開悟。」</p>
<p><a class="t-linehead" id="t-linehead0107b24"></a>王又命伽羅守門將而 <a class="t" id="t0107b25"></a>告之曰：「今夜清明，與晝無異，當詣何等沙 <a class="t" id="t0107b26"></a>門、婆羅門所能開悟我心？」</p>
<p><a class="t-linehead" id="t-linehead0107b26"></a>伽羅守門將白言： <a class="t" id="t0107b27"></a>「有婆浮陀伽旃那，於大眾中而為導首，多 <a class="t" id="t0107b28"></a>有知識，名稱遠聞，猶如大海無不容受，眾 <a class="t" id="t0107b29"></a>所供養。大王！宜往詣彼問訊，王若見者，心 <a class="t" id="t0107c01"></a>或開悟。」</p>
<p><a class="t-linehead" id="t-linehead0107c01"></a>王又命優陀夷漫提子而告之曰： <a class="t" id="t0107c02"></a>「今夜清明，與晝無異，當詣何等沙門、婆羅 <a class="t" id="t0107c03"></a>門所能開悟我心？」</p>
<p><a class="t-linehead" id="t-linehead0107c03"></a>優陀夷白言：「有散若夷 <a class="t" id="t0107c04"></a>毘羅梨沸，於大眾中而為導首，多所知識， <a class="t" id="t0107c05"></a>名稱遠聞，猶如大海無不容受，眾所供養。 <a class="t" id="t0107c06"></a>大王！宜往詣彼問訊，王若見者，心或開悟。」</p>
<a class="t" id="t0107c07"></a>
<p><a class="t-linehead" id="t-linehead0107c07"></a>王又命弟無畏而告之曰：「今夜清明，與晝 <a class="t" id="t0107c08"></a>無異，當詣何 <span class="corr" title="[第&gt;等]">等</span> 沙門、婆羅門所能開悟我 <a class="t" id="t0107c09"></a>心？」</p>
<p><a class="t-linehead" id="t-linehead0107c09"></a>弟無畏白言：「有尼乾子，於大眾中而 <a class="t" id="t0107c10"></a>為導首，多所知識，名稱遠聞，猶如大海無 <a class="t" id="t0107c11"></a>不容受，眾所供養。大王！宜往詣彼問訊， <a class="t" id="t0107c12"></a>王若見者，心或開悟。」</p>
<p><a class="t-linehead" id="t-linehead0107c12"></a>王又命壽命童子而告 <a class="t" id="t0107c13"></a>之曰：「今夜清明，與晝無異，當詣何等沙門、 <a class="t" id="t0107c14"></a>婆羅門所開悟我心？」</p>
<p><a class="t-linehead" id="t-linehead0107c14"></a>壽命童子白言：「有 <a class="t" id="t0107c15"></a>佛、世尊今在我菴婆園中。大王！宜往詣彼 <a class="t" id="t0107c16"></a>問訊，王若見者，心必開悟。」</p>
<p><a class="t-linehead" id="t-linehead0107c16"></a>王勑壽命言：「嚴 <a class="t" id="t0107c17"></a>我所乘寶象及餘五百白象。」</p>
<p><a class="t-linehead" id="t-linehead0107c17"></a>耆舊受教，即 <a class="t" id="t0107c18"></a>嚴王象及五百象訖，白王言：「嚴駕已備，唯願 <a class="t" id="t0107c19"></a>知時。」</p>
<p><a class="t-linehead" id="t-linehead0107c19"></a>阿闍世王自乘寶象，使五百夫人乘 <a class="t" id="t0107c20"></a>五百牝象，手各執炬，現王威嚴，出羅閱祇， <a class="t" id="t0107c21"></a>欲詣佛所。小行進路，告壽命曰：「汝今誑我， <a class="t" id="t0107c22"></a>陷固於我，引我大眾欲與冤家。」</p>
<p><a class="t-linehead" id="t-linehead0107c22"></a>壽命白 <a class="t" id="t0107c23"></a>言：「大王！我不敢欺王，不敢陷固引王大眾 <a class="t" id="t0107c24"></a>以與冤家。王但前進，必獲福慶。」</p>
<p><a class="t-linehead" id="t-linehead0107c24"></a>時，王小復 <a class="t" id="t0107c25"></a>前進，告壽命言：「汝欺誑我，陷固於我，欲 <a class="t" id="t0107c26"></a>引我眾持與冤家。如是再三。所以者何？彼 <a class="t" id="t0107c27"></a>有大眾千二百五十人，寂然無聲，將有謀 <a class="t" id="t0107c28"></a>也。」</p>
<p><a class="t-linehead" id="t-linehead0107c28"></a>壽命復再三白言：「大王！我不敢欺誑陷固， <a class="t" id="t0107c29"></a>引王大眾持與冤家。王但前進，必獲福慶。 <a class="t" id="t0108a01"></a>所以者何？彼沙門法常樂閑靜，是以無聲。 <a class="t" id="t0108a02"></a>王但前進，園林已現。」</p>
<p><a class="t-linehead" id="t-linehead0108a02"></a>阿闍世王到園門，下 <a class="t" id="t0108a03"></a>象、解劍、退蓋，去五威儀，步入園門，告壽 <a class="t" id="t0108a04"></a>命曰：「今佛、世尊為在何所？」</p>
<p><a class="t-linehead" id="t-linehead0108a04"></a>壽命報言：「大王！ <a class="t" id="t0108a05"></a>今佛在高堂上，前有明燈，世尊處師子座， <a class="t" id="t0108a06"></a>南面而坐，王小前進，自見世尊。」</p>
<p><a class="t-linehead" id="t-linehead0108a06"></a>爾時，阿闍 <a class="t" id="t0108a07"></a>世王往詣講堂所，於外洗足，然後上堂，默 <a class="t" id="t0108a08"></a>然四顧，生歡喜心，口自發言：「今諸沙門寂然 <a class="t" id="t0108a09"></a>靜默，止觀具足，願使我太子優婆耶亦止 <a class="t" id="t0108a10"></a>觀成就，與此無異。」</p>
<p><a class="t-linehead" id="t-linehead0108a10"></a>爾時，世尊告阿闍世王 <a class="t" id="t0108a11"></a>曰：「汝念子故，口自發言：『願使太子優婆耶 <a class="t" id="t0108a12"></a>亦止觀成就，與此無異。』汝可前坐。」</p>
<p><a class="t-linehead" id="t-linehead0108a12"></a>時，阿闍 <a class="t" id="t0108a13"></a>世王即前頭面禮佛足，於一面坐，而白佛 <a class="t" id="t0108a14"></a>言：「今欲有所問，若有閑暇，乃敢請問。」</p>
<p><a class="t-linehead" id="t-linehead0108a14"></a>佛言： <a class="t" id="t0108a15"></a>「大王！欲有問者，便可問也。」</p>
<p><a class="t-linehead" id="t-linehead0108a15"></a>阿闍世王白佛 <a class="t" id="t0108a16"></a>言：「世尊！如今人乘象、馬車，習刀、牟、劍、弓矢、 <a class="t" id="t0108a17"></a>兵仗、戰鬪之法，王子、力士、大力士、僮使、皮 <a class="t" id="t0108a18"></a>師、剃髮師、織鬘師、車師、瓦師、竹師、葦師，皆以 <a class="t" id="t0108a19"></a>種種伎術以自存生，自恣娛樂，父母、妻子、 <a class="t" id="t0108a20"></a>奴僕、僮使共相娛樂，如此營生，現有果報； <a class="t" id="t0108a21"></a>今諸沙門現在所修，現得果報不？」</p>
<p><a class="t-linehead" id="t-linehead0108a21"></a>佛告王曰： <a class="t" id="t0108a22"></a>「汝頗曾詣諸沙門、婆羅門所問如此義不？」</p>
<a class="t" id="t0108a23"></a>
<p><a class="t-linehead" id="t-linehead0108a23"></a>王白佛言：「我曾詣沙門、婆羅門所問如是 <a class="t" id="t0108a24"></a>義。我念一時至不蘭迦葉所，問言：『如人乘 <a class="t" id="t0108a25"></a>象、馬車，習於兵法，乃至種種營生，現有果 <a class="t" id="t0108a26"></a>報；今此眾現在修道，現得果報不？』彼不蘭 <a class="t" id="t0108a27"></a>迦葉報我言：『王若自作，若教人作， <span class="corr" title="[研&gt;斫] cf.【麗】">斫</span> 伐殘害， <a class="t" id="t0108a28"></a>煮 <span class="corr" title="[灸&gt;炙] cf.【麗】">炙</span> 切割，惱亂眾生，愁憂啼哭，殺生偷盜，婬 <a class="t" id="t0108a29"></a>逸妄語，踰牆劫奪，放火焚燒，斷道為惡。大 <a class="t" id="t0108b01"></a>王！行如此事，非為惡也。大王！若以利劍 <a class="t" id="t0108b02"></a>臠割一切眾生，以為肉聚，彌滿世間，此非 <a class="t" id="t0108b03"></a>為惡，亦無罪報。於恒水南，臠割眾生，亦 <a class="t" id="t0108b04"></a>無有惡報。於恒水北岸，為大施會，施一切 <a class="t" id="t0108b05"></a>眾，利人等利，亦無福報。』」</p>
<p><a class="t-linehead" id="t-linehead0108b05"></a>王白佛言：「猶如有 <a class="t" id="t0108b06"></a>人問瓜報李，問李報瓜。彼亦如是，我問 <a class="t" id="t0108b07"></a>現得報不？而彼答 <span class="corr" title="[彼&gt;我]">我</span> 無罪福報。我即自念 <a class="t" id="t0108b08"></a>言：『我是剎利王，水澆頭種，無緣殺出家人， <a class="t" id="t0108b09"></a>繫縛驅遣。』時，我懷忿結心，作此念已，即便 <a class="t" id="t0108b10"></a>捨去。」</p>
<p><a class="t-linehead" id="t-linehead0108b10"></a>又白佛言：「我於一時至末伽梨拘舍 <a class="t" id="t0108b11"></a>梨所，問言：『如今人乘象、馬車，習於兵法，乃 <a class="t" id="t0108b12"></a>至種種營生，皆現有果報；今者此眾現在修 <a class="t" id="t0108b13"></a>道，現得報不？』彼報我言：『大王！無施、無與， <a class="t" id="t0108b14"></a>無祭祀法，亦無善惡，無善惡報，無有今 <a class="t" id="t0108b15"></a>世，亦無後世，無父、無母，無天、無化、無眾 <a class="t" id="t0108b16"></a>生，世無沙門、婆羅門平等行者，亦無今世、 <a class="t" id="t0108b17"></a>後世，自身作證，布現他人。諸言有者，皆是 <a class="t" id="t0108b18"></a>虛妄。』世尊！猶如有人問瓜報李，問李報 <a class="t" id="t0108b19"></a>瓜。彼亦如是，我問現得報不？彼乃以無義 <a class="t" id="t0108b20"></a>答。我即自念言：『我是剎利王，水澆頭種，無 <a class="t" id="t0108b21"></a>緣殺出家人，繫縛驅遣。』時，我懷忿結心，作 <a class="t" id="t0108b22"></a>此念已，即便捨去。」</p>
<p><a class="t-linehead" id="t-linehead0108b22"></a>又白佛言：「我於一時至 <a class="t" id="t0108b23"></a>阿夷陀翅舍欽婆羅所，問言：『大德！如人乘 <a class="t" id="t0108b24"></a>象、馬車，習於兵法，乃至種種營生，皆現有 <a class="t" id="t0108b25"></a>果報；今者此眾現在修道，現得報不？』彼報 <a class="t" id="t0108b26"></a>我言：『受四大人取命終者，地大還歸地，水 <a class="t" id="t0108b27"></a>還歸水，火還歸火，風還歸風，皆悉壞敗， <a class="t" id="t0108b28"></a>諸根歸空。若人死時，牀輿舉身置於塚間， <a class="t" id="t0108b29"></a>火燒其骨如鴿色，或變為灰土，若愚、若智 <a class="t" id="t0108c01"></a>取命終者，皆悉壞敗，為斷滅法。』世尊！猶如 <a class="t" id="t0108c02"></a>有人問李瓜報，彼亦如是，我問現得報 <a class="t" id="t0108c03"></a>不？而彼答我以斷滅。我即念言：『我是剎利 <a class="t" id="t0108c04"></a>王，水澆頭種，無緣殺出家人，繫縛驅遣。』時， <a class="t" id="t0108c05"></a>我懷忿結心，作此念已，即便捨去。」</p>
<p><a class="t-linehead" id="t-linehead0108c05"></a>又白佛 <a class="t" id="t0108c06"></a>言：「我昔一時至彼浮陀伽旃延所，問言： <a class="t" id="t0108c07"></a>『大德！如人乘象、馬車，習於兵法，乃至種種 <a class="t" id="t0108c08"></a>營生，皆現有果報；今者此眾現在修道，得 <a class="t" id="t0108c09"></a>報不？』彼答我言：『大王！無力、無精進，人無力、無 <a class="t" id="t0108c10"></a>方便，無因無緣眾生染著，無因無緣眾生清 <a class="t" id="t0108c11"></a>淨，一切眾生有命之類，皆悉無力，不得自 <a class="t" id="t0108c12"></a>在，無有冤讐定在數中，於此六生中受 <a class="t" id="t0108c13"></a>諸苦樂。』猶如問李瓜報，問瓜李報。彼亦如 <a class="t" id="t0108c14"></a>是，我問現得報不？彼已無力答我。我即自 <a class="t" id="t0108c15"></a>念言：『我是剎利王，水澆頭種，無緣殺出家人， <a class="t" id="t0108c16"></a>繫縛驅遣。』時，我懷忿結心，作此念已，即便 <a class="t" id="t0108c17"></a>捨去。」</p>
<p><a class="t-linehead" id="t-linehead0108c17"></a>又白佛言：「我昔一時至散若毘羅梨子 <a class="t" id="t0108c18"></a>所，問言：『大德！如人乘象、馬車，習於兵法，乃 <a class="t" id="t0108c19"></a>至種種營生，皆現有果報；今者此眾現在修 <a class="t" id="t0108c20"></a>道，現得報不？』彼答我言：『大王！現有沙門果 <a class="t" id="t0108c21"></a>報，問如是，答此事如是，此事實，此事異， <a class="t" id="t0108c22"></a>此事非異非不異。大王！現無沙門果報，問 <a class="t" id="t0108c23"></a>如是，答此事如是，此事實，此事異，此事非 <a class="t" id="t0108c24"></a>異非不異。大王！現有無沙門果報，問如是， <a class="t" id="t0108c25"></a>答此事如是，此事實，此事異，此事非異非不 <a class="t" id="t0108c26"></a>異。大王！現非有非無沙門果報，問如是， <a class="t" id="t0108c27"></a>答此事如是，此事實，此事異，此事非異非 <a class="t" id="t0108c28"></a>不異。』世尊！猶如人問李瓜報，問瓜李報。彼 <a class="t" id="t0108c29"></a>亦如是，我問現得報不？而彼異論答我。我 <a class="t" id="t0109a01"></a>即自念言：『我是剎利王，水澆頭種，無緣殺出 <a class="t" id="t0109a02"></a>家人，繫縛驅遣。』時，我懷忿結心，作是念已， <a class="t" id="t0109a03"></a>即便捨去。」</p>
<p><a class="t-linehead" id="t-linehead0109a03"></a>又白佛言：「我昔一時至尼乾子 <a class="t" id="t0109a04"></a>所，問言：『大德！猶如人乘象、馬車，乃至種種 <a class="t" id="t0109a05"></a>營生，現有果報；今者此眾現在修道，現得報 <a class="t" id="t0109a06"></a>不？』彼報我言：『大王！我是一切智、一切見人，盡 <a class="t" id="t0109a07"></a>知無餘，若行，若住、坐、臥，覺悟無餘，智常現在 <a class="t" id="t0109a08"></a>前。』世尊！猶如人問李瓜報，問瓜李報。彼亦 <a class="t" id="t0109a09"></a>如是，我問現得報不？而彼答我以一切智。 <a class="t" id="t0109a10"></a>我即自念言：『我是剎利王，水澆頭種，無緣殺 <a class="t" id="t0109a11"></a>出家人，繫縛驅遣。』時，我懷忿結心，作此念 <a class="t" id="t0109a12"></a>已，即便捨去。</p>
<p><a class="t-linehead" id="t-linehead0109a12"></a>「是故，世尊！今我來此問如是 <a class="t" id="t0109a13"></a>義，如人乘象、馬車，習於兵法，乃至種種營 <a class="t" id="t0109a14"></a>生，皆現有果報；今者沙門現在修道，現得報 <a class="t" id="t0109a15"></a>不？」</p>
<p><a class="t-linehead" id="t-linehead0109a15"></a>佛告阿闍世王曰：「我今還問王，隨意所 <a class="t" id="t0109a16"></a>答。云何？大王！王家僮使、內外作人，皆見王 <a class="t" id="t0109a17"></a>於十五日月滿時，沐髮澡浴，在高殿上與 <a class="t" id="t0109a18"></a>諸婇女共相娛樂，作此念言：『咄哉！行之果 <a class="t" id="t0109a19"></a>報乃至是乎？此王阿闍世以十五日月滿 <a class="t" id="t0109a20"></a>時，沐髮澡浴，於高殿上與諸婇女五欲自 <a class="t" id="t0109a21"></a>娛。誰能知此乃是行報者？』彼於後時，剃 <a class="t" id="t0109a22"></a>除鬚髮，服三法衣，出家修道，行平等法。云 <a class="t" id="t0109a23"></a>何？大王！大王遙見此人來，寧復起念言：『是 <a class="t" id="t0109a24"></a>我僕使不耶？』」</p>
<p><a class="t-linehead" id="t-linehead0109a24"></a>王白佛言：「不也。世尊！若見彼 <a class="t" id="t0109a25"></a>來，當起迎請坐。」</p>
<p><a class="t-linehead" id="t-linehead0109a25"></a>佛言：「此豈非沙門現得報 <a class="t" id="t0109a26"></a>耶？」</p>
<p><a class="t-linehead" id="t-linehead0109a26"></a>王言：「如是。世尊！此是現得沙門報也。」</p>
<p>「復 <a class="t" id="t0109a27"></a>次，大王！若王界內寄居客人食王廩賜，見 <a class="t" id="t0109a28"></a>王於十五日月滿時，沐髮澡浴，於高殿上 <a class="t" id="t0109a29"></a>與諸婇女五欲自娛。彼作是念：『咄哉！彼行之 <a class="t" id="t0109b01"></a>報乃如是耶？誰能知此乃是行報者？』彼 <a class="t" id="t0109b02"></a>於後時，剃除鬚髮，服三法衣，出家修道，行 <a class="t" id="t0109b03"></a>平等法。云何？大王！大王若遙見此人來，寧 <a class="t" id="t0109b04"></a>復起念言：『是我客民食我廩賜。』耶？」</p>
<p><a class="t-linehead" id="t-linehead0109b04"></a>王言：「不 <a class="t" id="t0109b05"></a>也。若我見其遠來，當起迎禮敬，問訊請坐。」</p>
<a class="t" id="t0109b06"></a>
<p><a class="t-linehead" id="t-linehead0109b06"></a>「云何？大王！此非沙門現得果報耶？」</p>
<p>王言： <a class="t" id="t0109b07"></a>「如是，現得沙門報也。」</p>
<p><a class="t-linehead" id="t-linehead0109b07"></a>「復次，大王！如來、至真、 <a class="t" id="t0109b08"></a>等正覺出現於世，入我法者，乃至三明，滅 <a class="t" id="t0109b09"></a>諸闇冥，生大智明，所謂漏盡智證。所以者 <a class="t" id="t0109b10"></a>何？斯由精勤，專念不忘，樂獨閑靜，不放逸 <a class="t" id="t0109b11"></a>故。云何？大王！此非沙門現在果報也。」</p>
<p><a class="t-linehead" id="t-linehead0109b11"></a>王報 <a class="t" id="t0109b12"></a>言：「如是，世尊！實是沙門現在果報。」</p>
<p><a class="t-linehead" id="t-linehead0109b12"></a>爾時，阿闍 <a class="t" id="t0109b13"></a>世王即從坐起，頭面禮佛足，白佛言：「唯願 <a class="t" id="t0109b14"></a>世尊受我悔過，我為狂愚癡冥無識，我父 <a class="t" id="t0109b15"></a>摩竭瓶沙王以法治化，無有偏枉，而我迷 <a class="t" id="t0109b16"></a>惑五欲，實害父王，唯願世尊加哀慈愍，受 <a class="t" id="t0109b17"></a>我悔過。」</p>
<p><a class="t-linehead" id="t-linehead0109b17"></a>佛告王曰：「汝愚冥無識，但自悔過， <a class="t" id="t0109b18"></a>汝迷於五欲乃害父王，今於賢聖法中能 <a class="t" id="t0109b19"></a>悔過者，即自饒益。吾愍汝故，受汝悔過。」</p>
<p><a class="t-linehead" id="t-linehead0109b19"></a>爾時， <a class="t" id="t0109b20"></a>阿闍世王禮世尊足已，還一面坐。佛為說法， <a class="t" id="t0109b21"></a>示教利喜。王聞佛教已，即白佛言：「我今歸 <a class="t" id="t0109b22"></a>依佛，歸依法，歸依僧，聽我於正法中為 <a class="t" id="t0109b23"></a>優婆塞，自今已後，盡形壽不殺、不盜、不婬、不 <a class="t" id="t0109b24"></a>欺、不飲酒，唯願世尊及諸大眾明受我請。」</p>
<p><a class="t-linehead" id="t-linehead0109b24"></a>爾 <a class="t" id="t0109b25"></a>時，世尊默然許可。時，王見佛默然受請已， <a class="t" id="t0109b26"></a>即起禮佛，遶三匝而還。</p>
<p><a class="t-linehead" id="t-linehead0109b26"></a>其去未久，佛告諸 <a class="t" id="t0109b27"></a>比丘言：「此阿闍世王過罪損減，已拔重咎。 <a class="t" id="t0109b28"></a>若阿闍世王不殺父者，即當於此坐上得 <a class="t" id="t0109b29"></a>法眼淨；而阿闍世王今自悔過，罪咎損減，已 <a class="t" id="t0109c01"></a>拔重咎。」</p>
<p><a class="t-linehead" id="t-linehead0109c01"></a>時，阿闍世王至於中路，告壽命童 <a class="t" id="t0109c02"></a>子言：「善哉！善哉！汝今於我多所饒益。汝先 <a class="t" id="t0109c03"></a>稱說如來指授開發，然後將我詣世尊所， <a class="t" id="t0109c04"></a>得蒙開悟，深識汝恩，終不遺忘。」</p>
<p><a class="t-linehead" id="t-linehead0109c04"></a>時，王還 <a class="t" id="t0109c05"></a>宮辦諸餚饍種種飲食，明日時到，唯聖知時。</p>
<a class="t" id="t0109c06"></a>
<p><a class="t-linehead" id="t-linehead0109c06"></a>爾時，世尊著衣持鉢，與眾弟子千二百五十 <a class="t" id="t0109c07"></a>人俱，往詣王宮，就座而坐。時，王手自斟酌， <a class="t" id="t0109c08"></a>供佛及僧，食訖去鉢，行澡水畢，禮世尊足， <a class="t" id="t0109c09"></a>白言：「我今再三悔過，我為狂愚癡冥無識， <a class="t" id="t0109c10"></a>我父摩竭瓶沙王以法治化，無有偏抂，而 <a class="t" id="t0109c11"></a>我迷於五欲，實害父王，唯願世尊加哀慈 <a class="t" id="t0109c12"></a>愍，受我悔過。」</p>
<p><a class="t-linehead" id="t-linehead0109c12"></a>佛告王曰：「汝愚冥無識，迷於 <a class="t" id="t0109c13"></a>五欲，乃害父王，今於賢聖法中能悔過者， <a class="t" id="t0109c14"></a>即自饒益。吾今愍汝，受汝悔過。」</p>
<p><a class="t-linehead" id="t-linehead0109c14"></a>時，王禮佛 <a class="t" id="t0109c15"></a>足已，取一小座於佛前坐，佛為說法，示教 <a class="t" id="t0109c16"></a>利喜。王聞佛教已，又白佛言：「我今再三歸 <a class="t" id="t0109c17"></a>依佛，歸依法，歸依僧，唯願聽我於正法中 <a class="t" id="t0109c18"></a>為優婆塞，自今已後，盡形壽不殺、不盜、不 <a class="t" id="t0109c19"></a>婬、不欺、不飲酒。」</p>
<p><a class="t-linehead" id="t-linehead0109c19"></a>爾時，世尊為阿闍世王說法， <a class="t" id="t0109c20"></a>示教利喜已，從坐起而去。</p>
<p><a class="t-linehead" id="t-linehead0109c20"></a>爾時，阿闍世王 <a class="t" id="t0109c21"></a>及壽命童子聞佛所說，歡喜奉行。</p>
<a class="t" id="t0109c22"></a></article>
<aside id="metaarea">
<p>This Dīrghāgama of the Dharmaguptaka (法藏部) school was translated by <span class="author">Buddhayaśas</span> (佛陀耶舍) and <span class="author">Zhu Fonian</span> (竺佛念) in the Late Qin dynasty (後秦), dated to 413 CE.</p>
<p>The text is from <a href="http://tripitaka.cbeta.org/T01n0001" target="_blank">CBETA</a> , which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>


