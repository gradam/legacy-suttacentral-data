<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t77">
<article>
<div class="hgroup mirror"><h1 class="mirror-row"><span class="mirror-left latin">T77</span>
<span class="mirror-right">佛說尊上經</span></h1></div>　<a class="t" id="t0886a22"></a><a class="t" id="t0886a23"></a><a class="t" id="t0886a24"></a><a class="t" id="t0886a25"></a><p class="suttainfo"><span class="t-juanname">佛說尊上經</span><br><a class="t" id="t0886a26"></a><a class="t" id="t0886a27"></a>
<span class="t-byline">西晉月氏國三藏竺法護譯</span></p><a class="t" id="t0886a28"></a>
<p><a class="t-linehead" id="t-linehead0886a28"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0886a29"></a>園。彼時，尊者盧耶強耆，在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦阿練<a class="t" id="t0886b01"></a>若窟中。彼時，尊者盧耶強耆，晨起而起，出窟<a class="t" id="t0886b02"></a>已，在露地敷繩牀，著尼師檀已，依結加<a class="t" id="t0886b03"></a>趺坐。於是有天，形色極妙，過夜已來詣尊者<a class="t" id="t0886b04"></a>盧耶強耆所，到已禮尊者盧耶強耆足，却住<a class="t" id="t0886b05"></a>一面已，因彼天光明，以妙光悉照窟。彼天<a class="t" id="t0886b06"></a>却住一面已，白尊者盧耶強耆曰：「比丘比丘！<a class="t" id="t0886b07"></a>持賢善偈及解義不？」如是說已，彼尊者盧耶<a class="t" id="t0886b08"></a>強耆報彼天曰：「此天！我不持賢善偈及解義。<a class="t" id="t0886b09"></a>汝天！持此賢善偈及解義不？」如是說已，彼天<a class="t" id="t0886b10"></a>報尊者盧耶強耆曰：「此比丘！我持賢善偈，不<a class="t" id="t0886b11"></a>解義。」</p>
<p><a class="t-linehead" id="t-linehead0886b11"></a>「云何，汝天！持賢善偈而不解義？」</p>
<p>「此比<a class="t" id="t0886b12"></a>丘！我一時世尊在羅閱祇迦蘭陀竹園，彼為<a class="t" id="t0886b13"></a>諸比丘說賢善偈：</p><a class="t" id="t0886b14"></a><blockquote class="gatha">
<p>「『過去當不憶，　　當來無求念，<a class="t" id="t0886b15"></a><br>
　過去已盡滅，　　當來無所得，<a class="t" id="t0886b16"></a><br>
　謂現在之法，　　彼彼當思惟。<a class="t" id="t0886b17"></a><br>
　所念非牢固，　　智者能自覺。<a class="t" id="t0886b18"></a><br>
　得已能進行，　　何智憂命終？<a class="t" id="t0886b19"></a><br>
　我心不離此，　　大眾不能脫，<a class="t" id="t0886b20"></a><br>
　如是堅牢住，　　晝夜不捨之。<a class="t" id="t0886b21"></a><br>
　是故賢善偈，　　人當作是觀。』</p>
</blockquote><a class="t" id="t0886b22"></a>
<p><a class="t-linehead" id="t-linehead0886b22"></a>「如是，比丘！我持賢善偈而不解義。」</p>
<p>「云何，天！誰<a class="t" id="t0886b23"></a>持賢善偈及以義？」</p>
<p><a class="t-linehead" id="t-linehead0886b23"></a>「此比丘！世尊在舍衛城祇<a class="t" id="t0886b24"></a>樹給孤獨園，彼持此賢善偈及以義，是故汝<a class="t" id="t0886b25"></a>比丘！當從世尊受持賢善偈及以義，善思惟<a class="t" id="t0886b26"></a>念、諷誦持之。何以故？此比丘！彼賢善偈及以<a class="t" id="t0886b27"></a>義，是義是法、行於梵行、成神通、至尊道、與涅<a class="t" id="t0886b28"></a>槃相應。此族姓子，信樂學道，信樂出家，棄家<a class="t" id="t0886b29"></a>學道，當持此賢善偈及以義，善思惟念、當奉<a class="t" id="t0886c01"></a>持之。」彼天說已，禮尊者盧耶強耆足，繞尊者<a class="t" id="t0886c02"></a>盧耶強耆已，即其處忽然不現。</p>
<p><a class="t-linehead" id="t-linehead0886c02"></a>於是尊者盧<a class="t" id="t0886c03"></a>耶強耆，彼天還不久，在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦受歲。受歲<a class="t" id="t0886c04"></a>過三月已，作衣已成衣，與衣鉢俱行至舍衛<a class="t" id="t0886c05"></a>城，次第而行至舍衛城，住舍衛城祇樹給孤<a class="t" id="t0886c06"></a>獨園。於是尊者盧耶強耆至世尊所，到已禮<a class="t" id="t0886c07"></a>世尊足，却坐一面。尊者盧耶強耆却坐一面<a class="t" id="t0886c08"></a>已，白世尊曰：「唯世尊！我一時在釋<span class="gaiji">羈<!--gaiji,羈,1[革＊奇],2&#x4A6D;,3--></span>瘦寂<a class="t" id="t0886c09"></a>靜窟中。唯世尊！晨起，起已出窟，於露地施<a class="t" id="t0886c10"></a>繩牀，敷尼師檀已，結加趺坐。彼時有天。形<a class="t" id="t0886c11"></a>色極妙，過夜已來至我所，到已禮我足却住<a class="t" id="t0886c12"></a>一面，因彼天光明，以妙光悉照窟。彼天却住<a class="t" id="t0886c13"></a>一面已語我曰：『比丘比丘！汝持賢善偈及義<a class="t" id="t0886c14"></a>不？』如是說已，我報彼天曰：『此天！我不持賢善<a class="t" id="t0886c15"></a>偈及以義。汝天！持賢善偈及以義不？』如是說<a class="t" id="t0886c16"></a>已，彼天報我曰：『此比丘！我持賢善偈、不解<a class="t" id="t0886c17"></a>義。』『云何，汝天！持賢善偈而不解義？』『此比丘！我<a class="t" id="t0886c18"></a>於一時，世尊在羅閱祇迦蘭陀竹園，彼為比<a class="t" id="t0886c19"></a>丘說賢善偈而不解義，說此偈<span class="t-note">（如上故不重寫）</span>。如是<a class="t" id="t0886c20"></a>比丘！我持賢善偈而不解義。』『云何，天！此誰持<a class="t" id="t0886c21"></a>賢善偈及以義？』『此比丘！世尊在舍衛城祇樹<a class="t" id="t0886c22"></a>給孤獨園，彼持賢善偈及以義。是故，汝比丘！<a class="t" id="t0886c23"></a>當從世尊受持此賢善偈及以義，思惟念、當<a class="t" id="t0886c24"></a>奉行之。何以故？此比丘！彼賢善偈及以義，<a class="t" id="t0886c25"></a>是義、是行於梵行、成神通、至等道、與涅槃<a class="t" id="t0886c26"></a>相應。此族姓子，信樂學道，信樂出家，棄家學<a class="t" id="t0886c27"></a>道者，當持此賢善偈及以義，善思惟念、當奉<a class="t" id="t0886c28"></a>持之。』彼天說已，禮我足繞我，即其處忽然不<a class="t" id="t0886c29"></a>現。」</p>
<p><a class="t-linehead" id="t-linehead0886c29"></a>「汝強耆！知彼天名字不？」</p>
<p>「唯世尊！我不知彼<a class="t" id="t0887a01"></a>天之名字。」</p>
<p><a class="t-linehead" id="t-linehead0887a01"></a>「此強耆！彼名般那末難天子，是三<a class="t" id="t0887a02"></a>十三天大將。」</p>
<p><a class="t-linehead" id="t-linehead0887a02"></a>「今是世尊時！今是善逝時！願世<a class="t" id="t0887a03"></a>尊，當為諸比丘，說此賢善偈及以義。從世尊<a class="t" id="t0887a04"></a>聞已，比丘當奉持之。」</p>
<p><a class="t-linehead" id="t-linehead0887a04"></a>「是故，強耆！當善思聽之，<a class="t" id="t0887a05"></a>善思惟念，我當為說。」</p>
<p><a class="t-linehead" id="t-linehead0887a05"></a>「如是，世尊！」尊者盧耶強<a class="t" id="t0887a06"></a>耆受世尊教。世尊告說此偈<span class="t-note">（如上故不重寫）</span>：「云何，強耆！<a class="t" id="t0887a07"></a>比丘過去憶念？此強耆！或比丘色過去，若樂、<a class="t" id="t0887a08"></a>若著、於中住；過去痛想行過去識，若樂、若著、<a class="t" id="t0887a09"></a>於中住。如是，強耆！比丘憶念過去。云何，強<a class="t" id="t0887a10"></a>耆！比丘不憶念過去？此強耆！或比丘過去色，<a class="t" id="t0887a11"></a>不樂、不著亦不於中住；過去痛想行識，不樂、<a class="t" id="t0887a12"></a>不著、不於中住。如是，強耆！比丘不念過去。云<a class="t" id="t0887a13"></a>何，強耆！比丘當來求念？此強耆！或比丘當來<a class="t" id="t0887a14"></a>色，或樂、或著、於中住；當來痛想行識，於中樂、<a class="t" id="t0887a15"></a>或著、於中住。如是，強耆！比丘當來憶念。云何，<a class="t" id="t0887a16"></a>強耆！或比丘當來無求念？此強耆！或比丘<a class="t" id="t0887a17"></a>色，當來不有樂、不有著、不於中住；當來痛想<a class="t" id="t0887a18"></a>行識，不有樂、不有著、不於中住。如是，強耆！比<a class="t" id="t0887a19"></a>丘當來無求念。云何，強耆！比丘現在法思惟？<a class="t" id="t0887a20"></a>此強耆！或比丘樂於現在色，於中著、於中住；<a class="t" id="t0887a21"></a>現在痛想行識，於中樂、於中著、於中住。如是，<a class="t" id="t0887a22"></a>強耆！比丘現在法思惟念。云何，強耆！比丘現<a class="t" id="t0887a23"></a>在當不思惟念？此強耆！或比丘現在色，不有<a class="t" id="t0887a24"></a>樂、不有著、不有住，痛想行識，不有樂、不有著、<a class="t" id="t0887a25"></a>不有住，比丘現在法不思惟念。」</p>
<p><a class="t-linehead" id="t-linehead0887a25"></a>佛如是說。<a class="t" id="t0887a26"></a>尊者盧耶強耆聞世尊所說，歡喜而樂。</p><a class="t" id="t0887a27"></a>
<p class="endsutta"><span class="t-juanname">佛說尊上經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
