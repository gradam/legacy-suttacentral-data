<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma1">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left latin">1. Wholesome Qualities</span>
<span class="mirror-right">（一）善法經</span></h1>
</div>
<div class="suttainfo"><a class="t" id="t0421a01"></a><a class="t" id="t0421a03"></a><h2>中阿含七法品第一<span class="t-note">（有十經）</span><span class="t-note">（初一日誦）</span><a class="t" id="t0421a09"></a><span class="t-note">（有五品半合有六十四經）</span></h2>
<p><span class="t-juanname">中阿含經卷第一</span><br>
<a class="t" id="t0421a04"></a><a class="t" id="t0421a05"></a><span class="t-byline">東晉孝武及安帝世隆安元年十一<a class="t" id="t0421a06"></a>月至二年六月了於東亭寺罽賓三藏<a class="t" id="t0421a07"></a>瞿曇僧伽提婆譯道祖筆受</span></p><a class="t" id="t0421a08"></a><a class="t" id="t0421a10"></a>
<blockquote class="gatha">
<p>善法、晝度樹　　城、水、木積喻<a class="t" id="t0421a11"></a><br>
善人往、世福　　日、車、漏盡七</p></blockquote><a class="t" id="t0421a12"></a><a class="t" id="t0421a13"></a></div>
<p><a class="t-linehead" id="t-linehead0421a13"></a>我聞如是：</p>
<p>一時，佛遊舍衛國，在勝林給孤<a class="t" id="t0421a14"></a>獨園。</p>
<p><a class="t-linehead" id="t-linehead0421a14"></a>爾時，世尊告諸比丘：「若有比丘成就<a class="t" id="t0421a15"></a>七法者，便於賢聖得歡喜樂，正趣漏盡。云<a class="t" id="t0421a16"></a>何為七？謂比丘知法、知義、知時、知節、知<a class="t" id="t0421a17"></a>己、知眾、知人勝如。</p>
<p><a class="t-linehead" id="t-linehead0421a17"></a>「云何比丘為知法耶？謂<a class="t" id="t0421a18"></a>比丘知正經、歌詠、記說、偈咃、因緣、撰錄、<a class="t" id="t0421a19"></a>本起、此說、生處、廣解、未曾有法及說是義，<a class="t" id="t0421a20"></a>是謂比丘為知法也。若有比丘不知法者，<a class="t" id="t0421a21"></a>謂不知正經、歌詠、記說、偈咃、因緣、撰錄、本<a class="t" id="t0421a22"></a>起、此說、生處、廣解、未曾有法及說義，如是比<a class="t" id="t0421a23"></a>丘為不知法。若有比丘善知法者，謂知正<a class="t" id="t0421a24"></a>經、歌詠、記說、偈咃、因緣、撰錄、本起、此說、生處、廣<a class="t" id="t0421a25"></a>解、未曾有法及說義，是謂比丘善知法也。</p>
<p><a class="t-linehead" id="t-linehead0421a25"></a>「云<a class="t" id="t0421a26"></a>何比丘為知義耶？謂比丘知彼彼說義是彼<a class="t" id="t0421a27"></a>義、是此義，是謂比丘為知義也。若有比丘<a class="t" id="t0421a28"></a>不知義者，謂不知彼彼說義是彼義、是此<a class="t" id="t0421a29"></a>義，如是比丘為不知義。若有比丘善知<a class="t" id="t0421b01"></a>義者，謂知彼彼說義是彼義、是此義，是謂<a class="t" id="t0421b02"></a>比丘善知義也。</p>
<p><a class="t-linehead" id="t-linehead0421b02"></a>「云何比丘為知時耶？謂比<a class="t" id="t0421b03"></a>丘知是時修下相，是時修高相，是時修捨<a class="t" id="t0421b04"></a>相，是謂比丘為知時也。若有比丘不知<a class="t" id="t0421b05"></a>時者，謂不知是時修下相，是時修高相，是<a class="t" id="t0421b06"></a>時修捨相，如是比丘為不知時。若有比<a class="t" id="t0421b07"></a>丘善知時者，謂知是時修下相，是時修高<a class="t" id="t0421b08"></a>相，是時修捨相，是謂比丘善知時也。</p>
<p><a class="t-linehead" id="t-linehead0421b08"></a>「云何<a class="t" id="t0421b09"></a>比丘為知節耶？謂比丘知節，若飲若食、若<a class="t" id="t0421b10"></a>去若住、若坐若臥、若語若默、若大小便，捐<a class="t" id="t0421b11"></a>除睡眠，修行正智，是謂比丘為知節也。若<a class="t" id="t0421b12"></a>有比丘不知節者，謂不知若飲若食、若去<a class="t" id="t0421b13"></a>若住、若坐若臥、若語若默、若大小便，捐除睡<a class="t" id="t0421b14"></a>眠，修行正智，如是比丘為不知節。若有<a class="t" id="t0421b15"></a>比丘善知節者，謂知若飲若食，若去若住，若<a class="t" id="t0421b16"></a>坐若臥、若語若默、若大小便，捐除睡眠，<a class="t" id="t0421b17"></a>修行正智，是謂比丘善知節也。</p>
<p><a class="t-linehead" id="t-linehead0421b17"></a>「云何比丘<a class="t" id="t0421b18"></a>為知己耶？謂比丘自知我有爾所信、戒、聞、<a class="t" id="t0421b19"></a>施、慧、辯、阿含及所得，是謂比丘為知己也。<a class="t" id="t0421b20"></a>若有比丘不知己者，謂不自知我有爾<a class="t" id="t0421b21"></a>所信、戒、聞、施、慧、辯、阿含及所得，如是比丘為<a class="t" id="t0421b22"></a>不知己。若有比丘善知己者，謂自知我<a class="t" id="t0421b23"></a>有爾所信、戒、聞、施、慧、辯、阿含及所得，是謂比<a class="t" id="t0421b24"></a>丘善知己也。</p>
<p><a class="t-linehead" id="t-linehead0421b24"></a>「云何比丘為知眾耶？謂比丘<a class="t" id="t0421b25"></a>知此剎利眾、此梵志眾、此居士眾、此沙門<a class="t" id="t0421b26"></a>眾，我於彼眾應如是去、如是住、如是坐、<a class="t" id="t0421b27"></a>如是語、如是默，是謂比丘為知眾也。若有<a class="t" id="t0421b28"></a>比丘不知眾者，謂不知此剎利眾、此梵志<a class="t" id="t0421b29"></a>眾、此居士眾、此沙門眾，我於彼眾應如是<a class="t" id="t0421c01"></a>去、如是住、如是坐、如是語、如是默，如是比<a class="t" id="t0421c02"></a>丘為不知眾。若有比丘善知眾者，謂知<a class="t" id="t0421c03"></a>此剎利眾、此梵志眾、此居士眾、此沙門眾、我<a class="t" id="t0421c04"></a>於彼眾應如是去、如是住、如是坐、如是語、<a class="t" id="t0421c05"></a>如是默，是謂比丘善知眾也。</p>
<p><a class="t-linehead" id="t-linehead0421c05"></a>「云何比丘知<a class="t" id="t0421c06"></a>人勝如？謂比丘知有二種人，有信、有不信；<a class="t" id="t0421c07"></a>若信者勝，不信者為不如也。謂信人復有<a class="t" id="t0421c08"></a>二種，有數往見比丘、有不數往見比丘；若<a class="t" id="t0421c09"></a>數往見比丘者勝，不數往見比丘者為不<a class="t" id="t0421c10"></a>如也。謂數往見比丘人復有二種，有禮敬<a class="t" id="t0421c11"></a>比丘、有不禮敬比丘；若禮敬比丘者勝，不<a class="t" id="t0421c12"></a>禮敬比丘者為不如也。謂禮敬比丘人復<a class="t" id="t0421c13"></a>有二種，有問經、有不問經；若問經者勝，<a class="t" id="t0421c14"></a>不問經者為不如也。謂問經人復有二種，<a class="t" id="t0421c15"></a>有一心聽經、有不一心聽經；若一心聽<a class="t" id="t0421c16"></a>經者勝，不一心聽經者為不如也。謂一<a class="t" id="t0421c17"></a>心聽經人復有二種，有聞持法、有聞不<a class="t" id="t0421c18"></a>持法；若聞持法者勝，聞不持法者為不<a class="t" id="t0421c19"></a>如也。謂聞持法人復有二種，有聞法觀<a class="t" id="t0421c20"></a>義、有聞法不觀義；若聞法觀義者勝，聞<a class="t" id="t0421c21"></a>法不觀義者為不如也。謂聞法觀義人<a class="t" id="t0421c22"></a>復有二種，有知法、知義、向法次法、隨順<a class="t" id="t0421c23"></a>於法、如法行之；有不知法、不知義、不向<a class="t" id="t0421c24"></a>法次法、不隨順法、不如法行。若知法、知<a class="t" id="t0421c25"></a>義、向法次法、隨順於法、如法行者勝；不知<a class="t" id="t0421c26"></a>法、不知義、不向法次法、不隨順法、不<a class="t" id="t0421c27"></a>如法行者為不如也。謂知法、知義、向法<a class="t" id="t0421c28"></a>次法、隨順於法、如法行人復有二種，有<a class="t" id="t0421c29"></a>自饒益，亦饒益他，饒益多人，愍傷世間，為<a class="t" id="t0422a01"></a>天、為人求義及饒益，求安隱快樂；有不自<a class="t" id="t0422a02"></a>饒益，亦不饒益他，不饒益多人，不愍傷<a class="t" id="t0422a03"></a>世間，不為天、不為人求義及饒益，求安<a class="t" id="t0422a04"></a>隱快樂。若自饒益，亦饒益他，饒益多人，愍<a class="t" id="t0422a05"></a>傷世間，為天、為人求義及饒益，求安隱<a class="t" id="t0422a06"></a>快樂者，此人於彼人中為極第一，為大、為<a class="t" id="t0422a07"></a>上、為最、為勝、為尊、為妙。譬如因牛有乳，<a class="t" id="t0422a08"></a>因乳有酪，因酪有生酥，因生酥有熟酥，<a class="t" id="t0422a09"></a>因熟酥有酥精，酥精者，於彼中為極第一，<a class="t" id="t0422a10"></a>為大、為上、為最、為勝、為尊、為妙，如是若<a class="t" id="t0422a11"></a>人自饒益，亦饒益他，饒益多人，愍傷世間，<a class="t" id="t0422a12"></a>為天、為人求義及饒益，求安隱快樂。此二<a class="t" id="t0422a13"></a>人如上所說，如上分別，如上施設，此為第<a class="t" id="t0422a14"></a>一，為大，為上、為最、為勝、為尊、為妙，是謂<a class="t" id="t0422a15"></a>比丘知人勝如。」</p>
<p><a class="t-linehead" id="t-linehead0422a15"></a>佛說如是。彼諸比丘聞佛<a class="t" id="t0422a16"></a>所說，歡喜奉行。</p><a class="t" id="t0422a17"></a>
<p class="endsutta"><a class="t-linehead" id="t-linehead0422a17"></a>善法經第一竟<span class="t-note">（一千四百二十三字）</span></p><a class="t" id="t0422a18"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>