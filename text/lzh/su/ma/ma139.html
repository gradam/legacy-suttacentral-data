<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma139">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">139. </span>
<span class="mirror-right">（一三九）息止道經</span></h1>
</div><a class="t" id="t0646c11"></a>
<p><a class="t-linehead" id="t-linehead0646c11"></a>我聞如是：</p>
<p>一時，佛遊舍衛國，在勝林給孤<a class="t" id="t0646c12"></a>獨園。</p>
<p><a class="t-linehead" id="t-linehead0646c12"></a>爾時，世尊告諸比丘：「年少比丘始成就<a class="t" id="t0646c13"></a>戒，當以數數詣息止道觀相，骨相、青相、腐<a class="t" id="t0646c14"></a>相、食相、骨鏁相。彼善受善持此相已，還至<a class="t" id="t0646c15"></a>住處，澡洗手足，敷尼師檀，在於床上結<a class="t" id="t0646c16"></a>加趺坐，即念此相，骨相、青相、腐相、食相、骨<a class="t" id="t0646c17"></a>鏁相。所以者何？若彼比丘修習此相，速除<a class="t" id="t0646c18"></a>心中欲恚之病。」</p>
<p><a class="t-linehead" id="t-linehead0646c18"></a>於是，世尊說此頌曰：</p><a class="t" id="t0646c19"></a>
<blockquote class="gatha">
<p>「若年少比丘，　　覺未得上意，<a class="t" id="t0646c20"></a><br>
當詣息止道，　　欲除其婬欲。<a class="t" id="t0646c21"></a><br>
心中無恚諍，　　慈愍於眾生，<a class="t" id="t0646c22"></a><br>
遍滿一切方，　　往至觀諸身。<a class="t" id="t0646c23"></a><br>
當觀於青相，　　及以爛腐壞，<a class="t" id="t0646c24"></a><br>
觀鳥蟲所食，　　骨骨節相連。<a class="t" id="t0646c25"></a><br>
修習如是相，　　還歸至本處，<a class="t" id="t0646c26"></a><br>
澡洗於手足，　　敷床正基坐。<a class="t" id="t0646c27"></a><br>
當以觀真實，　　內身及外身，<a class="t" id="t0646c28"></a><br>
盛滿大小便，　　心腎肝肺等。<a class="t" id="t0646c29"></a><br>
若欲分衛食，　　到人村邑間，<a class="t" id="t0647a01"></a><br>
如將鎧纏絡，　　常正念在前。<a class="t" id="t0647a02"></a><br>
若見色可愛，　　清淨欲相應，<a class="t" id="t0647a03"></a><br>
見已觀如真，　　正念佛法律。<a class="t" id="t0647a04"></a><br>
此中無骨筋，　　無肉亦無血，<a class="t" id="t0647a05"></a><br>
無腎心肝肺，　　無有涕唾腦。<a class="t" id="t0647a06"></a><br>
一切地皆空，　　水種亦復然，<a class="t" id="t0647a07"></a><br>
空一切火種，　　風種亦復空。<a class="t" id="t0647a08"></a><br>
若所有諸覺，　　清淨欲相應，<a class="t" id="t0647a09"></a><br>
彼一切息止，　　如慧之所觀。<a class="t" id="t0647a10"></a><br>
如是行精懃，　　常念不淨想，<a class="t" id="t0647a11"></a><br>
永斷婬怒癡，　　除一切無明，<a class="t" id="t0647a12"></a><br>
興起清淨明，　　比丘得苦邊。」</p></blockquote><a class="t" id="t0647a13"></a>
<p><a class="t-linehead" id="t-linehead0647a13"></a>佛說如是。彼諸比丘聞佛所說，歡喜奉行。</p><a class="t" id="t0647a14"></a>
<p class="endsutta"><a class="t-linehead" id="t-linehead0647a14"></a>息止道經第二十三竟<span class="t-note">（三百七十二字）</span></p><a class="t" id="t0647a15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>