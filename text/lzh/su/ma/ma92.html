<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma92">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 8</span>
<span class="mirror-right">穢品</span></p>
<h1 class="mirror-row">
<span class="mirror-left latin">92. </span>
<span class="mirror-right">（九二）青白蓮華喻經</span></h1>
</div><a class="t" id="t0574c03"></a>
<p><a class="t-linehead" id="t-linehead0574c03"></a>我聞如是：</p>
<p>一時，佛遊舍衛國，在勝林給孤<a class="t" id="t0574c04"></a>獨園。</p>
<p><a class="t-linehead" id="t-linehead0574c04"></a>爾時，世尊告諸比丘：「或有法從身滅，<a class="t" id="t0574c05"></a>不從口滅；或有法從口滅，不從身滅；或有<a class="t" id="t0574c06"></a>法不從身口滅，但以慧見滅。</p>
<p><a class="t-linehead" id="t-linehead0574c06"></a>「云何法從<a class="t" id="t0574c07"></a>身滅，不從口滅？比丘者，有不善身行充滿，<a class="t" id="t0574c08"></a>具足受持著身，諸比丘見已，訶彼比丘：『賢<a class="t" id="t0574c09"></a>者！不善身行充滿，具足受持，何為著身？賢<a class="t" id="t0574c10"></a>者！可捨不善身行，修習善身行。』彼於後<a class="t" id="t0574c11"></a>時，捨不善身行，修習善身行，是謂法從身<a class="t" id="t0574c12"></a>滅，不從口滅。</p>
<p><a class="t-linehead" id="t-linehead0574c12"></a>「云何法從口滅，不從身滅？比<a class="t" id="t0574c13"></a>丘者，不善口行充滿，具足受持著口，諸比丘<a class="t" id="t0574c14"></a>見已呵彼比丘：『賢者！不善口行充滿，具足受<a class="t" id="t0574c15"></a>持，何為著口？賢者！可捨不善口行，修習<a class="t" id="t0574c16"></a>善口行。』彼於後時，捨不善口行，修習善口<a class="t" id="t0574c17"></a>行，是謂法從口滅，不從身滅。</p>
<p><a class="t-linehead" id="t-linehead0574c17"></a>「云何法不從<a class="t" id="t0574c18"></a>身口滅，但以慧見滅？增伺不從身口滅，<a class="t" id="t0574c19"></a>但以慧見滅，如是諍訟、恚恨、瞋纏、不語結、<a class="t" id="t0574c20"></a>慳、嫉、欺誑、諛諂、無慙、無愧，惡欲、惡見，不從身<a class="t" id="t0574c21"></a>口滅，但以慧見滅。是謂法不從身口滅，<a class="t" id="t0574c22"></a>但以慧見滅。</p>
<p><a class="t-linehead" id="t-linehead0574c22"></a>「如來或有觀，觀他人心，知<a class="t" id="t0574c23"></a>此人不如是修身、修戒、修心、修慧，如修身，修<a class="t" id="t0574c24"></a>戒、修心、修慧，得滅增伺。所以者何？以此人<a class="t" id="t0574c25"></a>心生惡增伺而住，如是諍訟、恚恨、瞋纏、不<a class="t" id="t0574c26"></a>語結、慳、嫉、欺誑、諛諂、無慙、無愧，得滅惡欲、惡<a class="t" id="t0574c27"></a>見。所以者何？以此人心生惡欲、惡見而住。<a class="t" id="t0574c28"></a>知此人如是修身、修戒、修心、修慧，如修身，修<a class="t" id="t0574c29"></a>戒、修心、修慧，得滅增伺。所以者何？以此人<a class="t" id="t0575a01"></a>心不生惡增伺而住，如是諍訟、恚恨、瞋纏、<a class="t" id="t0575a02"></a>不語結、慳、嫉、欺誑、諛諂、無慙、無愧，得滅惡欲、<a class="t" id="t0575a03"></a>惡見。所以者何？以此人心不生惡欲、惡見<a class="t" id="t0575a04"></a>而住。猶如青蓮華，紅、赤、白蓮花，水生水長，出<a class="t" id="t0575a05"></a>水上，不著水。如是，如來世間生、世間長，出<a class="t" id="t0575a06"></a>世間行，不著世間法。所以者何？如來、無所<a class="t" id="t0575a07"></a>著、等正覺，出一切世間。」</p>
<p><a class="t-linehead" id="t-linehead0575a07"></a>爾時，尊者阿難執拂<a class="t" id="t0575a08"></a>侍佛。於是，尊者阿難叉手向佛，白曰：「世尊！<a class="t" id="t0575a09"></a>此經當名何？云何受持？」</p>
<p><a class="t-linehead" id="t-linehead0575a09"></a>於是，世尊告曰：「阿<a class="t" id="t0575a10"></a>難！此經名為『青白蓮華喻』，汝當如是善受<a class="t" id="t0575a11"></a>持誦。」</p>
<p><a class="t-linehead" id="t-linehead0575a11"></a>爾時，世尊告諸比丘：「汝等當共受此<a class="t" id="t0575a12"></a>青白蓮花喻經，誦習守持。所以者何？此青白<a class="t" id="t0575a13"></a>蓮華喻經，如法有義，是梵行本，致通、致覺，<a class="t" id="t0575a14"></a>亦致涅槃。若族姓子，剃除鬚髮，著袈裟衣，<a class="t" id="t0575a15"></a>至信、捨家、無家、學道者，應當受此青白蓮華<a class="t" id="t0575a16"></a>喻經，善諷誦持。」</p>
<p><a class="t-linehead" id="t-linehead0575a16"></a>佛說如是。尊者阿難及諸比<a class="t" id="t0575a17"></a>丘。聞佛所說，歡喜奉行。</p><a class="t" id="t0575a18"></a>
<p class="endsutta"><a class="t-linehead" id="t-linehead0575a18"></a>青白蓮華喻經第六竟<span class="t-note">（七百三字）</span></p><a class="t" id="t0575a19"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>