<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma40">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left">40. To the Householder Hatthaka</span>
<span class="mirror-right">（四〇）手長者經</span></h1>
</div><a class="t" id="t0482c09"></a>
<p><a class="t-linehead" id="t-linehead0482c09"></a>我聞如是：</p>
<p>一時，佛遊阿邏鞞伽邏，在惒<a class="t" id="t0482c10"></a>林中。</p>
<p><a class="t-linehead" id="t-linehead0482c10"></a>爾時，手長者與五百大長者俱，往詣<a class="t" id="t0482c11"></a>佛所，稽首禮足，却坐一面，五百長者亦禮<a class="t" id="t0482c12"></a>佛足，却坐一面。</p>
<p><a class="t-linehead" id="t-linehead0482c12"></a>世尊告曰：「手長者！汝今有<a class="t" id="t0482c13"></a>此極大眾，長者！汝以何法攝此大眾？」</p>
<p><a class="t-linehead" id="t-linehead0482c13"></a>彼時<a class="t" id="t0482c14"></a>手長者白曰：「世尊！謂有四事攝，如世尊說，<a class="t" id="t0482c15"></a>一者惠施，二者愛言，三者以利，四者等利。世<a class="t" id="t0482c16"></a>尊！我以此攝於大眾，或以惠施，或以愛<a class="t" id="t0482c17"></a>言，或以利，或以等利。」</p>
<p><a class="t-linehead" id="t-linehead0482c17"></a>世尊歎曰：「善哉！善哉！<a class="t" id="t0482c18"></a>手長者！汝能以如法攝於大眾，又以如門<a class="t" id="t0482c19"></a>攝於大眾，以如因緣攝於大眾。手長者！若<a class="t" id="t0482c20"></a>過去有沙門、梵志以如法攝大眾者，彼一<a class="t" id="t0482c21"></a>切即此四事攝於中或有餘。手長者！若有<a class="t" id="t0482c22"></a>未來沙門、梵志以如法攝大眾者，彼一切<a class="t" id="t0482c23"></a>即此四事攝，於中或有餘。手長者！若有現<a class="t" id="t0482c24"></a>在沙門、梵志以如法攝大眾者，彼一切即<a class="t" id="t0482c25"></a>此四事攝於中或有餘。」</p>
<p><a class="t-linehead" id="t-linehead0482c25"></a>於是，世尊為手長<a class="t" id="t0482c26"></a>者說法，勸發渴仰，成就歡喜，無量方便為<a class="t" id="t0482c27"></a>彼說法，勸發渴仰，成就歡喜已，默然而住。<a class="t" id="t0482c28"></a>於是，手長者佛為說法，勸發渴仰，成就歡喜<a class="t" id="t0482c29"></a>已，即從坐起，為佛作禮，繞三匝而去，還歸<a class="t" id="t0483a01"></a>其家。到外門已，若有人者，盡為說法，勸發渴<a class="t" id="t0483a02"></a>仰，成就歡喜；中門、內門及入在內，若有人者<a class="t" id="t0483a03"></a>盡為說法，勸發渴仰，成就歡喜已，昇堂敷床，<a class="t" id="t0483a04"></a>結跏趺坐，心與慈俱，遍滿一方成就遊。如是<a class="t" id="t0483a05"></a>二三四方、四維上下，普周一切，心與慈俱，無結無<a class="t" id="t0483a06"></a>怨，無恚無諍，極廣甚大，無量善修，遍滿一切<a class="t" id="t0483a07"></a>世間成就遊。如是悲、喜心與捨俱，無結無怨，<a class="t" id="t0483a08"></a>無恚無諍，極廣甚大，無量善修，遍滿一切世<a class="t" id="t0483a09"></a>間成就遊。</p>
<p><a class="t-linehead" id="t-linehead0483a09"></a>爾時，三十三天集在法堂，咨嗟稱歎<a class="t" id="t0483a10"></a>手長者：「諸賢！手長者有大善利，有大功德。<a class="t" id="t0483a11"></a>所以者何？彼手長者，佛為說法，勸發渴仰，成<a class="t" id="t0483a12"></a>就歡喜已，即從坐起，為佛作禮，繞三匝而<a class="t" id="t0483a13"></a>去，還歸其家。到外門已，若有人者盡為說<a class="t" id="t0483a14"></a>法，勸發渴仰，成就歡喜；中門、內門及入在內，<a class="t" id="t0483a15"></a>若有人者盡為說法，勸發渴仰，成就歡喜已，<a class="t" id="t0483a16"></a>昇堂敷床，結加趺坐，心與慈俱，遍滿一方<a class="t" id="t0483a17"></a>成就遊。如是二三四方、四維上下，普周一切，心<a class="t" id="t0483a18"></a>與慈俱，無結無怨，無恚無諍，極廣甚大，無量<a class="t" id="t0483a19"></a>善修，遍滿一切世間成就遊。如是悲、喜心與<a class="t" id="t0483a20"></a>捨俱，無結無怨，無恚無諍，極廣甚大，無量善<a class="t" id="t0483a21"></a>修，遍滿一切世間成就遊。」</p>
<p><a class="t-linehead" id="t-linehead0483a21"></a>於是，毘沙門大天<a class="t" id="t0483a22"></a>王色像巍巍，光耀暐曄，夜將向旦，往詣手<a class="t" id="t0483a23"></a>長者家，告曰：「長者！汝有善利，有大功德。所<a class="t" id="t0483a24"></a>以者何？今三十三天為長者集在法堂，咨<a class="t" id="t0483a25"></a>嗟稱歎：『手長者有大善利，有大功德。所以<a class="t" id="t0483a26"></a>者何？諸賢！彼手長者，佛為說法，勸發渴仰，成<a class="t" id="t0483a27"></a>就歡喜已，即從坐起，為佛作禮，繞三匝而<a class="t" id="t0483a28"></a>去，還歸其家。到外門已，若有人者盡為說<a class="t" id="t0483a29"></a>法，勸發渴仰，成就歡喜；中門、內門及入在內，<a class="t" id="t0483b01"></a>若有人者盡為說法，勸發渴仰，成就歡喜已，<a class="t" id="t0483b02"></a>昇堂敷床，結加趺坐，心與慈俱，遍滿一方成<a class="t" id="t0483b03"></a>就遊。如是二三四方、四維上下，普周一切，心<a class="t" id="t0483b04"></a>與慈俱，無結無怨，無恚無諍，極廣甚大，無量<a class="t" id="t0483b05"></a>善修，遍滿一切世間成就遊。如是悲、喜心與<a class="t" id="t0483b06"></a>捨俱，無結無怨，無恚無諍，極廣甚大，無量善<a class="t" id="t0483b07"></a>修，遍滿一切世間成就遊。』」</p>
<p><a class="t-linehead" id="t-linehead0483b07"></a>是時，手長者默然<a class="t" id="t0483b08"></a>不語，不觀、不視毘沙門大天王。所以者何？<a class="t" id="t0483b09"></a>以尊重定，守護定故。</p>
<p><a class="t-linehead" id="t-linehead0483b09"></a>爾時，世尊於無量百千<a class="t" id="t0483b10"></a>眾中，咨嗟稱歎手長者：「手長者有七未曾<a class="t" id="t0483b11"></a>有法。彼手長者，我為說法，勸發渴仰，成就歡<a class="t" id="t0483b12"></a>喜已，即從坐起，為我作禮，繞三匝而去，還<a class="t" id="t0483b13"></a>歸其家。到外門已，若有人者盡為說法，勸<a class="t" id="t0483b14"></a>發渴仰，成就歡喜；中門、內門及入在內，若有<a class="t" id="t0483b15"></a>人者盡為說法，勸發渴仰，成就歡喜已，昇堂<a class="t" id="t0483b16"></a>敷床，結加趺坐，心與慈俱，遍滿一方成就<a class="t" id="t0483b17"></a>遊。如是二三四方、四維上下，普周一切，心與<a class="t" id="t0483b18"></a>慈俱，無結無怨，無恚無諍，極廣甚大，無量善<a class="t" id="t0483b19"></a>修，遍滿一切世間成就遊。如是悲、喜心與捨<a class="t" id="t0483b20"></a>俱，無結無怨，無恚無諍，極廣甚大，無量善修，<a class="t" id="t0483b21"></a>遍滿一切世間成就遊。</p>
<p><a class="t-linehead" id="t-linehead0483b21"></a>「今三十三天為彼集<a class="t" id="t0483b22"></a>在法堂，咨嗟稱歎：『手長者有大善利，有大<a class="t" id="t0483b23"></a>功德。所以者何？諸賢！彼手長者，佛為說法，勸<a class="t" id="t0483b24"></a>發渴仰，成就歡喜已，即從坐起，為佛作禮，<a class="t" id="t0483b25"></a>繞三匝而去，還歸其家。到外門已，若有人<a class="t" id="t0483b26"></a>者盡為說法，勸發渴仰，成就歡喜；中門、內門<a class="t" id="t0483b27"></a>及入在內，若有人者盡為說法，勸發渴仰，成<a class="t" id="t0483b28"></a>就歡喜已，昇堂敷床，結加趺坐，心與慈俱，<a class="t" id="t0483b29"></a>遍滿一方成就遊。如是二三四方、四維上下，<a class="t" id="t0483c01"></a>普周一切，心與慈俱，無結無怨，無恚無諍，極<a class="t" id="t0483c02"></a>廣甚大，無量善修，遍滿一切世間成就遊。如<a class="t" id="t0483c03"></a>是悲、喜心與捨俱，無結無怨，無恚無諍，極廣<a class="t" id="t0483c04"></a>甚大，無量善修，遍滿一切世間成就遊。』</p>
<p><a class="t-linehead" id="t-linehead0483c04"></a>「今毘<a class="t" id="t0483c05"></a>沙門大天王色像巍巍，光曜暐曄，夜將向旦，<a class="t" id="t0483c06"></a>詣手長者家，告曰：『長者！汝有善利，有大功<a class="t" id="t0483c07"></a>德。所以者何？今三十三天為長者集在法<a class="t" id="t0483c08"></a>堂，咨嗟稱歎：「手長者有大善利，有大功德。<a class="t" id="t0483c09"></a>所以者何？諸賢！彼手長者，佛為說法，勸發渴<a class="t" id="t0483c10"></a>仰，成就歡喜已，即從坐起，為佛作禮，繞三<a class="t" id="t0483c11"></a>匝而去，還歸其家。到外門已，若有人者盡<a class="t" id="t0483c12"></a>為說法，勸發渴仰，成就歡喜；中門、內門及入<a class="t" id="t0483c13"></a>在內，若有人者盡為說法，勸發渴仰，成就<a class="t" id="t0483c14"></a>歡喜已，昇堂敷床，結加趺坐，心與慈俱，遍<a class="t" id="t0483c15"></a>滿一方成就遊。如是二三四方、四維上下，普<a class="t" id="t0483c16"></a>周一切，心與慈俱，無結無怨，無恚無諍，極廣<a class="t" id="t0483c17"></a>甚大，無量善修，遍滿一切世間成就遊。如是<a class="t" id="t0483c18"></a>悲、喜心與捨俱，無結無怨，無恚無諍，極廣甚<a class="t" id="t0483c19"></a>大，無量善修，遍滿一切世間成就遊。」』」</p>
<p><a class="t-linehead" id="t-linehead0483c19"></a>於是，<a class="t" id="t0483c20"></a>有一比丘過夜平旦，著衣持鉢，往詣手長<a class="t" id="t0483c21"></a>者家，手長者遙見比丘來，即從坐起，叉手<a class="t" id="t0483c22"></a>向比丘白曰：「尊者善來！尊者久不來此，<a class="t" id="t0483c23"></a>願坐此床。」彼時比丘即坐其床，手長者禮<a class="t" id="t0483c24"></a>比丘足，却坐一面。</p>
<p><a class="t-linehead" id="t-linehead0483c24"></a>比丘告曰：「長者！汝有<a class="t" id="t0483c25"></a>善利，有大功德。所以者何？世尊為汝於<a class="t" id="t0483c26"></a>無量百千眾中，咨嗟稱歎手長者：『手長者<a class="t" id="t0483c27"></a>有七未曾有法，手長者我為說法，勸發渴仰，<a class="t" id="t0483c28"></a>成就歡喜已，即從坐起，為我作禮，繞三匝<a class="t" id="t0483c29"></a>而去，還歸其家。到外門已，若有人者盡為<a class="t" id="t0484a01"></a>說法，勸發渴仰，成就歡喜；中門、內門及入在<a class="t" id="t0484a02"></a>內，若有人者盡為說法，勸發渴仰，成就歡喜<a class="t" id="t0484a03"></a>已，昇堂敷床，結加趺坐，心與慈俱，遍滿一<a class="t" id="t0484a04"></a>方成就遊。如是二三四方、四維上下，普周一切，<a class="t" id="t0484a05"></a>心與慈俱，無結無怨，無恚無諍，極廣甚大，無<a class="t" id="t0484a06"></a>量善修，遍滿一切世間成就遊。如是悲、喜心<a class="t" id="t0484a07"></a>與捨俱，無結無怨，無恚無諍，極廣甚大，無量<a class="t" id="t0484a08"></a>善修，遍滿一切世間成就遊。</p>
<p><a class="t-linehead" id="t-linehead0484a08"></a>「『今三十三天為彼<a class="t" id="t0484a09"></a>集在法堂，咨嗟稱歎：「手長者有大善利，有<a class="t" id="t0484a10"></a>大功德。所以者何？諸賢！彼手長者，佛為說法，<a class="t" id="t0484a11"></a>勸發渴仰，成就歡喜已，即從坐起，為佛作<a class="t" id="t0484a12"></a>禮，繞三匝而去，還歸其家。到外門已，若有<a class="t" id="t0484a13"></a>人者盡為說法，勸發渴仰，成就歡喜；中門、內<a class="t" id="t0484a14"></a>門及入在內，若有人者盡為說法，勸發渴仰，<a class="t" id="t0484a15"></a>成就歡喜已，昇堂敷床，結加趺坐，心與慈<a class="t" id="t0484a16"></a>俱，遍滿一方成就遊，如是二三四方、四維上<a class="t" id="t0484a17"></a>下，普周一切，心與慈俱，無結無怨，無恚無諍，<a class="t" id="t0484a18"></a>極廣甚大，無量善修，遍滿一切世間成就遊。<a class="t" id="t0484a19"></a>如是悲、喜心與捨俱，無結無怨無恚無諍，極<a class="t" id="t0484a20"></a>廣甚大，無量善修，遍滿一切世間成就遊。」</p>
<p><a class="t-linehead" id="t-linehead0484a20"></a>「『於<a class="t" id="t0484a21"></a>是，毘沙門大天王色像巍巍，光耀暐曄，夜將<a class="t" id="t0484a22"></a>向旦，詣手長者家，告曰：「長者！汝有善利，<a class="t" id="t0484a23"></a>有大功德。所以者何？今三十三天為手長者<a class="t" id="t0484a24"></a>集在法堂，咨嗟稱歎：『手長者有大善利，有<a class="t" id="t0484a25"></a>大功德。所以者何？諸賢！彼手長者，佛為說法，<a class="t" id="t0484a26"></a>勸發渴仰，成就歡喜已，即從坐起，為佛作<a class="t" id="t0484a27"></a>禮，繞三匝而去，還歸其家。到外門已，若有<a class="t" id="t0484a28"></a>人者盡為說法，勸發渴仰，成就歡喜；中門、內<a class="t" id="t0484a29"></a>門及入在內，若有人者盡為說法，勸發渴仰，<a class="t" id="t0484b01"></a>成就歡喜已，昇堂敷床，結加趺坐，心與慈<a class="t" id="t0484b02"></a>俱，遍滿一方成就遊。如是二三四方、四維上下，<a class="t" id="t0484b03"></a>普周一切，心與慈俱，無結無怨，無恚無諍，極<a class="t" id="t0484b04"></a>廣甚大，無量善修，遍滿一切世間成就遊。如<a class="t" id="t0484b05"></a>是悲、喜心與捨俱，無結無怨，無恚無諍，極廣<a class="t" id="t0484b06"></a>甚大，無量善修，遍滿一切世間成就遊。』」是時，<a class="t" id="t0484b07"></a>手長者默然不語，亦不觀視毘沙門大天王。<a class="t" id="t0484b08"></a>所以者何？以尊重定、守護定故。』」</p>
<p><a class="t-linehead" id="t-linehead0484b08"></a>於是，手長<a class="t" id="t0484b09"></a>者白比丘曰：「尊者！是時無白衣耶？」</p>
<p><a class="t-linehead" id="t-linehead0484b09"></a>比丘答<a class="t" id="t0484b10"></a>曰：「無白衣也。」又問曰：「若有白衣者，當有<a class="t" id="t0484b11"></a>何咎？」</p>
<p><a class="t-linehead" id="t-linehead0484b11"></a>長者答曰：「尊者！或有不信世尊語者，<a class="t" id="t0484b12"></a>彼當長夜不義不忍，生極惡處，受苦無量。<a class="t" id="t0484b13"></a>若有信佛語者，彼因此事故，便能尊重恭<a class="t" id="t0484b14"></a>敬禮事我。尊者！我亦不欲令爾也。尊者！願<a class="t" id="t0484b15"></a>在此食。」</p>
<p><a class="t-linehead" id="t-linehead0484b15"></a>彼比丘為手長者故，默然受請。手<a class="t" id="t0484b16"></a>長者知彼比丘默然受已，即從坐起，自行<a class="t" id="t0484b17"></a>澡水，以極淨美種種豐饒食噉含消，自手斟<a class="t" id="t0484b18"></a>酌，令得飽滿，食訖收器，行澡水已，取一小<a class="t" id="t0484b19"></a>床，別坐聽法。彼比丘為手長者說法，勸發<a class="t" id="t0484b20"></a>渴仰，成就歡喜，無量方便為彼說法，勸發渴<a class="t" id="t0484b21"></a>仰，成就歡喜已，從坐起去，往詣佛所，稽首<a class="t" id="t0484b22"></a>禮足，却坐一面，謂與手長者本所共論盡<a class="t" id="t0484b23"></a>向佛說。</p>
<p><a class="t-linehead" id="t-linehead0484b23"></a>於是，世尊告諸比丘：「我以是故，稱<a class="t" id="t0484b24"></a>說手長者有七未曾有法。復次汝等當知，手<a class="t" id="t0484b25"></a>長者復有第八未曾有法，手長者無求無欲。」</p><a class="t" id="t0484b26"></a>
<p><a class="t-linehead" id="t-linehead0484b26"></a>佛說如是。彼諸比丘聞佛所說，歡喜奉行。</p><a class="t" id="t0484b27"></a>
<p class="endsutta"><a class="t-linehead" id="t-linehead0484b27"></a>手長者經第九竟<span class="t-note">（二千六百五十八字）</span></p><a class="t" id="t0484b28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>