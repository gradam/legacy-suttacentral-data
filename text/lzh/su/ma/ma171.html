<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma171">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left">171. </span>
<span class="mirror-right">（一七一）分別大業經</span></h1>
</div><a class="t" id="t0706b14"></a>
<p><a class="t-linehead" id="t-linehead0706b14"></a>我聞如是：</p>
<p>一時，佛遊王舍城，在竹林迦蘭哆<a class="t" id="t0706b15"></a>園。</p>
<p><a class="t-linehead" id="t-linehead0706b15"></a>爾時，尊者三彌提亦遊王舍城，住無事<a class="t" id="t0706b16"></a>禪屋中。</p>
<p><a class="t-linehead" id="t-linehead0706b16"></a>於是，異學哺羅陀子中後彷徉，往<a class="t" id="t0706b17"></a>詣尊者三彌提所，共相問訊，却坐一面。「賢三<a class="t" id="t0706b18"></a>彌提！我欲有所問，聽我問耶？」</p>
<p><a class="t-linehead" id="t-linehead0706b18"></a>尊者三彌提<a class="t" id="t0706b19"></a>答曰：「賢哺羅陀子！欲問便問，我聞已當思。」</p><a class="t" id="t0706b20"></a>
<p><a class="t-linehead" id="t-linehead0706b20"></a>異學哺羅陀子便問曰：「賢三彌提！我面從沙<a class="t" id="t0706b21"></a>門瞿曇聞，面從沙門瞿曇受，身、口業虛妄，<a class="t" id="t0706b22"></a>唯意業真諦，或有定，比丘入彼定無所覺。」</p><a class="t" id="t0706b23"></a>
<p><a class="t-linehead" id="t-linehead0706b23"></a>尊者三彌提告曰：「賢哺羅陀子！汝莫作是<a class="t" id="t0706b24"></a>說，莫誣謗世尊，誣謗世尊者為不善也。<a class="t" id="t0706b25"></a>世尊不如是說。賢哺羅陀子！世尊無量方便<a class="t" id="t0706b26"></a>說，若故作業，作已成者，我說無不受報，或<a class="t" id="t0706b27"></a>現世受，或後世受。若不故作業，作已成者，我<a class="t" id="t0706b28"></a>不說必受報也。」</p>
<p><a class="t-linehead" id="t-linehead0706b28"></a>異學哺羅陀子至再三語<a class="t" id="t0706b29"></a>尊者三彌提曰：「賢三彌提！我面從沙門瞿<a class="t" id="t0706c01"></a>曇聞，面從沙門瞿曇受，身、口業虛妄，唯意<a class="t" id="t0706c02"></a>業真諦，或有定，比丘入彼定無所覺。」</p>
<p><a class="t-linehead" id="t-linehead0706c02"></a>尊者<a class="t" id="t0706c03"></a>三彌提亦再三告曰：「賢哺羅陀子！汝莫作是<a class="t" id="t0706c04"></a>說，莫誣謗世尊，誣謗世尊者為不善也。<a class="t" id="t0706c05"></a>世尊不如是說。賢哺羅陀子！世尊無量方便<a class="t" id="t0706c06"></a>說，若故作業，作已成者，我說無不受報，或現<a class="t" id="t0706c07"></a>世受，或後世受。若不故作業，作已成者，我不<a class="t" id="t0706c08"></a>說必受報也。」</p>
<p><a class="t-linehead" id="t-linehead0706c08"></a>異學哺羅陀子問尊者三彌<a class="t" id="t0706c09"></a>提：「若故作業，作已成者，當受何報？」</p>
<p><a class="t-linehead" id="t-linehead0706c09"></a>尊者三彌<a class="t" id="t0706c10"></a>提答曰：「賢哺羅陀子！若故作業，作已成者，必<a class="t" id="t0706c11"></a>受苦也。」</p>
<p><a class="t-linehead" id="t-linehead0706c11"></a>異學哺羅陀子復問尊者三彌提<a class="t" id="t0706c12"></a>曰：「賢三彌提！汝於此法、律學道幾時？」</p>
<p><a class="t-linehead" id="t-linehead0706c12"></a>尊者<a class="t" id="t0706c13"></a>三<span class="corr" title="[&gt;彌]">彌</span>提答曰：「賢哺羅陀子！我於此法、律學道<a class="t" id="t0706c14"></a>未久，始三年耳。」於是，異學哺羅陀子便作是<a class="t" id="t0706c15"></a>念：「年少比丘尚能護師，況復舊學上尊上<a class="t" id="t0706c16"></a>尊人耶？」於是，異學哺羅陀子聞尊者三彌提<a class="t" id="t0706c17"></a>所說，不是不非，即從座起，奮頭而去。</p>
<p><a class="t-linehead" id="t-linehead0706c17"></a>彼<a class="t" id="t0706c18"></a>時，尊者大周那去尊者三彌提晝行坐處不<a class="t" id="t0706c19"></a>遠。於是，尊者大周那謂尊者三彌提與異<a class="t" id="t0706c20"></a>學哺羅陀子所共論者，彼盡誦習，善受持<a class="t" id="t0706c21"></a>已，即從座起，往詣尊者阿難所，共相問<a class="t" id="t0706c22"></a>訊，却坐一面。謂尊者三彌提與異學哺羅陀<a class="t" id="t0706c23"></a>子所共論者，盡向尊者阿難說之。</p>
<p><a class="t-linehead" id="t-linehead0706c23"></a>尊者<a class="t" id="t0706c24"></a>阿難聞已，語曰：「賢者周那！得因此論，可往<a class="t" id="t0706c25"></a>見佛，奉獻世尊。賢者周那！今共詣佛，具向<a class="t" id="t0706c26"></a>世尊而說此義，或能因是得從世尊聞<a class="t" id="t0706c27"></a>異法也。」</p>
<p><a class="t-linehead" id="t-linehead0706c27"></a>於是，尊者阿難、尊者大周那共往<a class="t" id="t0706c28"></a>詣佛。尊者大周那稽首佛足，却坐一面，尊<a class="t" id="t0706c29"></a>者阿難稽首佛足，却住一面。</p>
<p><a class="t-linehead" id="t-linehead0706c29"></a>彼時，尊者阿難<a class="t" id="t0707a01"></a>語曰：「賢者大周那！可說，可說。」</p>
<p><a class="t-linehead" id="t-linehead0707a01"></a>於是，世尊問<a class="t" id="t0707a02"></a>曰：「阿難！周那比丘欲說何事？」</p>
<p><a class="t-linehead" id="t-linehead0707a02"></a>尊者阿難白<a class="t" id="t0707a03"></a>曰：「世尊！今自當聞。」於是，尊者大周那謂尊<a class="t" id="t0707a04"></a>者三彌提與異學哺羅陀子所共論者盡<a class="t" id="t0707a05"></a>向佛說。</p>
<p><a class="t-linehead" id="t-linehead0707a05"></a>世尊聞已，告曰：「阿難！看三彌提比<a class="t" id="t0707a06"></a>丘癡人無道。所以者何？異學哺羅陀子問<a class="t" id="t0707a07"></a>事不定，而三彌提比丘癡人一向答也。」</p>
<p><a class="t-linehead" id="t-linehead0707a07"></a>尊者<a class="t" id="t0707a08"></a>阿難白曰：「世尊！若三彌提比丘因此事說，<a class="t" id="t0707a09"></a>所有覺者是苦，當何咎耶？」</p>
<p><a class="t-linehead" id="t-linehead0707a09"></a>世尊呵尊者<a class="t" id="t0707a10"></a>阿難曰：「看！阿難比丘亦復無道。阿難！此三<a class="t" id="t0707a11"></a>彌提癡人，彼異學哺羅陀子盡問三覺，樂<a class="t" id="t0707a12"></a>覺、苦覺、不苦不樂覺。阿難！若三彌提癡人<a class="t" id="t0707a13"></a>為異學哺羅陀子所問，如是答者：『賢哺羅陀<a class="t" id="t0707a14"></a>子！若故作樂業，作已成者，當受樂報；若故<a class="t" id="t0707a15"></a>作苦業，作已成者，當受苦報；若故作不苦<a class="t" id="t0707a16"></a>不樂業，作已成者，當受不苦不樂報。』阿難！<a class="t" id="t0707a17"></a>若三彌提癡人為異學哺羅陀子所問，如是<a class="t" id="t0707a18"></a>答者，異學哺羅陀子眼尚不敢視三彌提癡<a class="t" id="t0707a19"></a>人，況復能問如是事耶？阿難！若汝從世尊<a class="t" id="t0707a20"></a>問分別大業經者，於如來倍復增上心<a class="t" id="t0707a21"></a>靖得喜。」</p>
<p><a class="t-linehead" id="t-linehead0707a21"></a>於是，尊者阿難叉手向佛白曰：「世<a class="t" id="t0707a22"></a>尊！今正是時。善逝！今正是時。若世尊為諸比<a class="t" id="t0707a23"></a>丘說分別大業經者，諸比丘聞已，當善受<a class="t" id="t0707a24"></a>持。」</p>
<p><a class="t-linehead" id="t-linehead0707a24"></a>世尊告曰：「阿難！諦聽，善思念之，我當為<a class="t" id="t0707a25"></a>汝具分別說。」</p>
<p><a class="t-linehead" id="t-linehead0707a25"></a>尊者阿難白曰：「唯然。」時，諸比丘<a class="t" id="t0707a26"></a>受教而聽。</p>
<p><a class="t-linehead" id="t-linehead0707a26"></a>佛言：「阿難！或有一不離殺、不<a class="t" id="t0707a27"></a>與取、邪婬、妄言乃至邪見，此不離、不護已，身<a class="t" id="t0707a28"></a>壞命終，生善處天中。阿難！或有一離殺、不<a class="t" id="t0707a29"></a>與取、邪婬、妄言乃至邪見，此離、護已，身壞命<a class="t" id="t0707b01"></a>終，生惡處地獄中。阿難！或有一不離殺、不<a class="t" id="t0707b02"></a>與取、邪婬、妄言乃至邪見，此不離、不護已，身<a class="t" id="t0707b03"></a>壞命終，生惡處地獄中。阿難！或有一離殺、<a class="t" id="t0707b04"></a>不與取、邪婬、妄言乃至邪見，此離、護已，身壞<a class="t" id="t0707b05"></a>命終，生善處天中。</p>
<p><a class="t-linehead" id="t-linehead0707b05"></a>「阿難！若有一不離殺、不與<a class="t" id="t0707b06"></a>取、邪婬、妄言乃至<span class="corr" title="[耶&gt;邪]">邪</span>見，此不離、不護已，身壞<a class="t" id="t0707b07"></a>命終，生善處天中者。若有沙門、梵志得天<a class="t" id="t0707b08"></a>眼，成就天眼而見彼，見已，作是念：『無身惡<a class="t" id="t0707b09"></a>行，亦無身惡行報，無口、意惡行，亦無口、意<a class="t" id="t0707b10"></a>惡行報。所以者何？我見彼不離殺、不與取、<a class="t" id="t0707b11"></a>邪婬、妄言乃至邪見，此不離、不護已，身壞命<a class="t" id="t0707b12"></a>終，生善處天中。若更有如是比不離殺、不<a class="t" id="t0707b13"></a>與取、邪婬、妄言乃至邪見，此不離、不護者，彼<a class="t" id="t0707b14"></a>一切身壞命終，亦生善處天中。』如是見者，則<a class="t" id="t0707b15"></a>為正見，異是見者，則彼智趣耶？若所見所<a class="t" id="t0707b16"></a>知極力捫摸，一向著說，此是真諦，餘皆虛妄。</p><a class="t" id="t0707b17"></a>
<p><a class="t-linehead" id="t-linehead0707b17"></a>「阿難！若有一離殺、不與取、邪婬、妄言乃至邪<a class="t" id="t0707b18"></a>見，此離、護已，身壞命終，生惡處地獄中者。<a class="t" id="t0707b19"></a>若有沙門、梵志得天眼，成就天眼而見彼，<a class="t" id="t0707b20"></a>見已，作是念：『無身妙行，亦無身妙行報，無<a class="t" id="t0707b21"></a>口、意妙行，亦無口、意妙行報。所以者何？我<a class="t" id="t0707b22"></a>見彼離殺、不與取、邪婬、妄言乃至邪見，此離、<a class="t" id="t0707b23"></a>護已，身壞命終，生惡處地獄中。若更有如是<a class="t" id="t0707b24"></a>比離殺、不與取、邪婬、妄言乃至邪見，此離、護<a class="t" id="t0707b25"></a>者，彼一切身壞命終，亦生惡處地獄中。』如是<a class="t" id="t0707b26"></a>見者，則為正見，異是見者，則彼智趣耶？若<a class="t" id="t0707b27"></a>所見所知極力捫摸，一向著說，此是真諦，餘<a class="t" id="t0707b28"></a>皆虛妄。</p>
<p><a class="t-linehead" id="t-linehead0707b28"></a>「阿難！若有一不離殺、不與取、邪婬、妄<a class="t" id="t0707b29"></a>言乃至邪見，此不離、不護已，身壞命終，生<a class="t" id="t0707c01"></a>惡處地獄中者。若有沙門、梵志得天眼，成<a class="t" id="t0707c02"></a>就天眼而見彼，見已，作是念：『有身惡行，亦<a class="t" id="t0707c03"></a>有身惡行報，有口、意惡行，亦有口、意惡行<a class="t" id="t0707c04"></a>報。所以者何？我見彼不離殺、不與取、邪婬、妄<a class="t" id="t0707c05"></a>言乃至邪見，此不離、不護已，身壞命終，生惡<a class="t" id="t0707c06"></a>處地獄中。若更有如是比不離殺、不與取、<a class="t" id="t0707c07"></a>邪婬、妄言乃至邪見，此不離、不護者，彼一切<a class="t" id="t0707c08"></a>身壞命終，亦生惡處地獄中。』如是見者，則為<a class="t" id="t0707c09"></a>正見，異是見者，則彼智趣耶？若所見所知<a class="t" id="t0707c10"></a>極力捫摸，一向著說，此是真諦，餘皆虛妄。</p>
<p><a class="t-linehead" id="t-linehead0707c10"></a>「阿<a class="t" id="t0707c11"></a>難！若有一離殺、不與取、邪婬、妄言乃至邪見，<a class="t" id="t0707c12"></a>此離、護已，身壞命終，生善處天中者。若有<a class="t" id="t0707c13"></a>沙門、梵志得天眼，成就天眼而見彼，見已，<a class="t" id="t0707c14"></a>作是念：『有身妙行，亦有身妙行報，有口、意<a class="t" id="t0707c15"></a>妙行，亦有口、意妙行報。所以者何？我見彼<a class="t" id="t0707c16"></a>離殺、不與取、邪婬、妄言乃至邪見，此離、護已，<a class="t" id="t0707c17"></a>身壞命終，生善處天中。若更有如是比離<a class="t" id="t0707c18"></a>殺、不與取、邪婬、妄言乃至邪見，此離、護者，彼<a class="t" id="t0707c19"></a>一切身壞命終，亦生善處天中。』如是見者，則<a class="t" id="t0707c20"></a>為正見，異是見者，則彼智趣耶？若所見所<a class="t" id="t0707c21"></a>知極力捫摸，一向著說，此是真諦，餘皆虛妄。</p><a class="t" id="t0707c22"></a>
<p><a class="t-linehead" id="t-linehead0707c22"></a>「阿難！於中若有一沙門、梵志得天眼，成就<a class="t" id="t0707c23"></a>天眼，作如是說：『無身惡行，亦無身惡行報，<a class="t" id="t0707c24"></a>無口、意惡行，亦無口、意惡行報。』者，我不聽<a class="t" id="t0707c25"></a>彼。若作是說：『我見彼不離殺、不與取、邪婬、<a class="t" id="t0707c26"></a>妄言乃至<span class="corr" title="[耶&gt;邪]">邪</span>見，此不離、不護已，身壞命終，<a class="t" id="t0707c27"></a>生善處天中。』我聽彼也。若作是說：『若更有<a class="t" id="t0707c28"></a>如是比不離殺、不與取、邪婬、妄言，乃至邪<a class="t" id="t0707c29"></a>見，此不離、不護者，彼一切身壞命終，亦生善<a class="t" id="t0708a01"></a>處天中。』者，我不聽彼。若作是說：『如是見者，<a class="t" id="t0708a02"></a>則為正見，異是見者，則彼智趣邪。』者，我不<a class="t" id="t0708a03"></a>聽彼。若所見所知極力捫摸，一向著說，此是<a class="t" id="t0708a04"></a>真諦，餘皆虛妄者，我不聽彼。所以者何？阿<a class="t" id="t0708a05"></a>難！如來知彼人異。</p>
<p><a class="t-linehead" id="t-linehead0708a05"></a>「阿難！於中若有一沙門、<a class="t" id="t0708a06"></a>梵志得天眼，成就天眼，作如是說：『無身<a class="t" id="t0708a07"></a>妙行，亦無身妙行報，無口、意妙行，亦無口、<a class="t" id="t0708a08"></a>意妙行報。』我不聽彼。若作是說：『我見彼離<a class="t" id="t0708a09"></a>殺、不與取、邪婬、妄言乃至邪見，此離、護已，身<a class="t" id="t0708a10"></a>壞命終，生惡處地獄中。』我聽彼也。若作是<a class="t" id="t0708a11"></a>說：『若更有如是比離殺、不與取、邪婬、妄言乃<a class="t" id="t0708a12"></a>至邪見，此離、護者，彼一切身壞命終，亦生惡<a class="t" id="t0708a13"></a>處地獄中。』者，我不聽彼。若作是說：『如是見<a class="t" id="t0708a14"></a>者，則為正見，異是見者，則彼智趣邪。』者，我<a class="t" id="t0708a15"></a>不聽彼。若所見所知極力捫摸，一向著說，<a class="t" id="t0708a16"></a>此是真諦，餘皆虛妄者，我不聽彼。所以者<a class="t" id="t0708a17"></a>何？阿難！如來知彼人異。</p>
<p><a class="t-linehead" id="t-linehead0708a17"></a>「阿難！於中若有一<a class="t" id="t0708a18"></a>沙門、梵志得天眼，成就天眼，作如是說：<a class="t" id="t0708a19"></a>『有身惡行，亦有身惡行報，有口、意惡行，亦<a class="t" id="t0708a20"></a>有口、意惡行報。』我聽彼也。若作是說：『我見<a class="t" id="t0708a21"></a>彼不離殺、不與取、邪婬、妄言乃至邪見，此<a class="t" id="t0708a22"></a>不離、不護已，身壞命終，生惡處地獄中。』者，<a class="t" id="t0708a23"></a>我聽彼也。若作是說：『若更有如是比不離<a class="t" id="t0708a24"></a>殺、不與取、邪婬、妄言乃至邪見，此不離、不<a class="t" id="t0708a25"></a>護者，彼一切身壞命終，亦生惡處地獄中。』者，<a class="t" id="t0708a26"></a>我不聽彼。若作是說：『如是見者，則為正見，<a class="t" id="t0708a27"></a>異是見者，則彼智趣邪。』者，我不聽彼。若所<a class="t" id="t0708a28"></a>見所知極力捫摸，一向著說，此是真諦，餘皆<a class="t" id="t0708a29"></a>虛妄者，我不聽彼。所以者何？阿難！如來知<a class="t" id="t0708b01"></a>彼人異。</p>
<p><a class="t-linehead" id="t-linehead0708b01"></a>「阿難！於中若有一沙門、梵志得天<a class="t" id="t0708b02"></a>眼，成就天眼，作如是說：『有身妙行，亦有<a class="t" id="t0708b03"></a>身妙行報，有口、意妙行，亦有口、意妙行報。』<a class="t" id="t0708b04"></a>者，我聽彼也。若作是說：『我見彼離殺、不與<a class="t" id="t0708b05"></a>取、邪婬、妄言，乃至邪見，此離、護已，身壞命終，<a class="t" id="t0708b06"></a>生善處天中。』者，我聽彼也。若作是說：『若更<a class="t" id="t0708b07"></a>有如是比離殺、不與取、邪婬、妄言，乃至邪<a class="t" id="t0708b08"></a>見，彼一切身壞命終，亦生善處天中。』者，我<a class="t" id="t0708b09"></a>不聽彼。若作是說：『如是見者，則為正見，<a class="t" id="t0708b10"></a>異是見者，則彼智趣邪。』者，我不聽彼。若所<a class="t" id="t0708b11"></a>見所知極力捫摸，一向著說，此是真諦，餘皆<a class="t" id="t0708b12"></a>虛妄者，我不聽彼。所以者何？阿難！如來知<a class="t" id="t0708b13"></a>彼人異。</p>
<p><a class="t-linehead" id="t-linehead0708b13"></a>「阿難！若有一不離殺、不與取、邪婬、<a class="t" id="t0708b14"></a>妄言乃至邪見，此不離、不護已，身壞命終，生<a class="t" id="t0708b15"></a>善處天中者，彼若本作不善業，作已成者，<a class="t" id="t0708b16"></a>因不離、不護故，彼於現法中受報訖而生<a class="t" id="t0708b17"></a>於彼，或復因後報故，彼不以此因、不以此<a class="t" id="t0708b18"></a>緣，身壞命終，生善處天中。或復本作善業，<a class="t" id="t0708b19"></a>作已成者，因離、護故，未盡應受善處報，彼<a class="t" id="t0708b20"></a>因此緣此故，身壞命終，生善處天中。或復<a class="t" id="t0708b21"></a>死時生善心，心所有法正見相應，彼因此<a class="t" id="t0708b22"></a>緣此，身壞命終，生善處天中。阿難！如來知<a class="t" id="t0708b23"></a>彼人為如是也。</p>
<p><a class="t-linehead" id="t-linehead0708b23"></a>「阿難！若有一離殺、不與取、<a class="t" id="t0708b24"></a>邪婬、妄言乃至邪見，此離、護已，身壞命終，生<a class="t" id="t0708b25"></a>惡處地獄中者，彼若本作善業，作已成者，<a class="t" id="t0708b26"></a>因離、護故，彼於現法中受報訖而生於彼。<a class="t" id="t0708b27"></a>或復因後報故，彼不以此因、不以此緣，<a class="t" id="t0708b28"></a>身壞命終，生惡處地獄中。或復本作不善業，<a class="t" id="t0708b29"></a>作已成者，因不離、不護故，未盡應受地<a class="t" id="t0708c01"></a>獄報，彼因此緣此，身壞命終，生惡處地獄<a class="t" id="t0708c02"></a>中。或復死時生不善心，心所有法邪見相應，<a class="t" id="t0708c03"></a>彼因此緣此，身壞命終，生惡處地獄中。阿<a class="t" id="t0708c04"></a>難！如來知彼人為如是也。</p>
<p><a class="t-linehead" id="t-linehead0708c04"></a>「阿難！若有一<a class="t" id="t0708c05"></a>不離殺、不與取、邪婬、妄言乃至邪見，此不離、<a class="t" id="t0708c06"></a>不護已，身壞命終，生惡處地獄中者，彼即<a class="t" id="t0708c07"></a>因此緣此，身壞命終，生惡處地獄中。或復<a class="t" id="t0708c08"></a>本作不善業，作已成者，因不離、不護故，未<a class="t" id="t0708c09"></a>盡應受地獄報，彼因此緣此，身壞命終，生<a class="t" id="t0708c10"></a>惡處地獄中。或復死時生不善心，心所有法<a class="t" id="t0708c11"></a>邪見相應，彼因此緣此，身壞命終，生惡處<a class="t" id="t0708c12"></a>地獄中。阿難！如來知彼人為如是也。</p>
<p><a class="t-linehead" id="t-linehead0708c12"></a>「阿難！<a class="t" id="t0708c13"></a>若有一離殺、不與取、邪婬、妄言乃至邪見，此<a class="t" id="t0708c14"></a>離、護已，身壞命終，生善處天中者，彼即因<a class="t" id="t0708c15"></a>此緣此，身壞命終，生善處天中。或復本作<a class="t" id="t0708c16"></a>善業，作已成者，因離、護故，未盡應受報，<a class="t" id="t0708c17"></a>彼因此緣此，身壞命終，生善處天中。或復<a class="t" id="t0708c18"></a>死時生善心，心所有法正見相應，彼因此<a class="t" id="t0708c19"></a>緣此，身壞命終，生善處天中。阿難！如來知<a class="t" id="t0708c20"></a>彼人為如是也。</p><a class="t" id="t0708c21"></a>
<p><a class="t-linehead" id="t-linehead0708c21"></a>「復次，有四種人，或有人無有似有，或有似<a class="t" id="t0708c22"></a>無有，或無有似無有，或有似有。阿難！猶<a class="t" id="t0708c23"></a>如四種<span class="gaiji">［木＊奈］<!--gaiji,,1[木*奈],2&#x3B88;,3--></span>，或<span class="gaiji">［木＊奈］<!--gaiji,,1[木*奈],2&#x3B88;,3--></span>不熟似熟，或熟似不熟，<a class="t" id="t0708c24"></a>或不熟似不熟，或熟似熟。如是，阿難！四<a class="t" id="t0708c25"></a>種<span class="gaiji">［木＊奈］<!--gaiji,,1[木*奈],2&#x3B88;,3--></span>喻人，或有人無有似有，或有似無<a class="t" id="t0708c26"></a>有，或無有似無有，或有似有。」</p><a class="t" id="t0708c27"></a>
<p><a class="t-linehead" id="t-linehead0708c27"></a>佛說如是。尊者阿難及諸比丘，聞佛所說，<a class="t" id="t0708c28"></a>歡喜奉行。</p><a class="t" id="t0708c29"></a>
<p><a class="t-linehead" id="t-linehead0708c29"></a>分別大業經第十竟<span class="t-note">（三千五百七字）</span></p><a class="t" id="t0709a01"></a><p class="endsection"><span class="t-juanname">中阿含經卷第四十四<span class="t-note">（六千九百七十二字）</span></span></p><a class="t" id="t0709a02"></a>
<p class="endsutta">中阿含根本分別品第二竟<span class="t-note">（二萬四千五百八十九字）</span><a class="t" id="t0709a03"></a><span class="t-note">（第四分別誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>