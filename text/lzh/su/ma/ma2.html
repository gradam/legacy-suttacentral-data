<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma2">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left latin">2. The Coral Tree</span>
<span class="mirror-right">（二）晝度樹經<span class="t-note">（初一日誦）</span></span></h1>
</div><a class="t" id="t0422a19"></a>
<p><a class="t-linehead" id="t-linehead0422a19"></a>我聞如是：</p>
<p>一時，佛遊舍衛國，在勝林給孤<a class="t" id="t0422a20"></a>獨園。</p>
<p><a class="t-linehead" id="t-linehead0422a20"></a>爾時，世尊告諸比丘：「若三十三天晝<a class="t" id="t0422a21"></a>度樹葉萎黃，是時，三十三天悅樂歡喜，晝度<a class="t" id="t0422a22"></a>樹葉不久當落。復次，三十三天晝度樹葉已<a class="t" id="t0422a23"></a>落，是時，三十三天悅樂歡喜，晝度樹葉不<a class="t" id="t0422a24"></a>久當還生。復次，三十三天晝度樹葉已還生，<a class="t" id="t0422a25"></a>是時，三十三天悅樂歡喜，晝度樹不久當生<a class="t" id="t0422a26"></a>網。復次，三十三天晝度樹已生網，是時，三十<a class="t" id="t0422a27"></a>三天悅樂歡喜，晝度樹不久當生如鳥喙。<a class="t" id="t0422a28"></a>復次，三十三天晝度樹已生如鳥喙，是時，三<a class="t" id="t0422a29"></a>十三天悅樂歡喜，晝度樹不久當開如鉢。<a class="t" id="t0422b01"></a>復次，三十三天晝度樹已開如鉢，是時，三十<a class="t" id="t0422b02"></a>三天悅樂歡喜，晝度樹不久當盡敷開。若<a class="t" id="t0422b03"></a>晝度樹已盡敷開，光所照、色所映、香所熏，<a class="t" id="t0422b04"></a>周百由延，是時，三十三天於中夏四月，以<a class="t" id="t0422b05"></a>天五欲功德具足而自娛樂，是謂三十三天<a class="t" id="t0422b06"></a>於晝度樹下集會娛樂也。</p>
<p><a class="t-linehead" id="t-linehead0422b06"></a>「如是義，聖弟子<a class="t" id="t0422b07"></a>亦復爾，思念出家，是時聖弟子名為葉黃，<a class="t" id="t0422b08"></a>猶三十三天晝度樹葉萎黃也。復次，聖弟<a class="t" id="t0422b09"></a>子剃除鬚髮，著袈裟衣，至信、捨家、無家、<a class="t" id="t0422b10"></a>學道，是時聖弟子名為葉落，猶三十三天<a class="t" id="t0422b11"></a>晝度樹葉落也。復次，聖弟子離欲、離惡不<a class="t" id="t0422b12"></a>善之法，有覺、有觀，離生喜樂，得初禪成就<a class="t" id="t0422b13"></a>遊，是時，聖弟子名葉還生，猶三十三天晝度<a class="t" id="t0422b14"></a>樹葉還生也。復次，聖弟子覺觀已息，內靜、<a class="t" id="t0422b15"></a>一心，無覺無觀，定生喜樂，得第二禪成就<a class="t" id="t0422b16"></a>遊，是時，聖弟子名為生網，猶三十三天晝度<a class="t" id="t0422b17"></a>樹生網也。復次，聖弟子離於喜欲，捨無求<a class="t" id="t0422b18"></a>遊，正念正智而身覺樂，謂聖所說、聖所捨、念、<a class="t" id="t0422b19"></a>樂住、空，得第三禪成就遊，是時，聖弟子名<a class="t" id="t0422b20"></a>生如鳥喙，猶三十三天晝度樹如鳥喙也。復<a class="t" id="t0422b21"></a>次，聖弟子樂滅、苦滅，喜憂本已滅，不苦不樂、<a class="t" id="t0422b22"></a>捨、念、清淨，得第四禪成就遊，是時，聖弟子<a class="t" id="t0422b23"></a>名生如鉢，猶三十三天晝度樹如鉢也。</p>
<p><a class="t-linehead" id="t-linehead0422b23"></a>「復<a class="t" id="t0422b24"></a>次，聖弟子諸漏已盡，心解脫、慧解脫，於現<a class="t" id="t0422b25"></a>法中自知自覺，自作證成就遊，生已盡，梵<a class="t" id="t0422b26"></a>行已立，所作已辦，不更受有，知如真，是時，<a class="t" id="t0422b27"></a>聖弟子名盡敷開，猶三十三天晝度樹盡敷<a class="t" id="t0422b28"></a>開也。彼為漏盡阿羅訶比丘，三十三天集<a class="t" id="t0422b29"></a>在善法正殿，咨嗟稱歎：『某尊弟子於某村<a class="t" id="t0422c01"></a>邑剃除鬚髮，著袈裟衣，至信、捨家、無家、學<a class="t" id="t0422c02"></a>道，諸漏已盡，心解脫、慧解脫，於現法中<a class="t" id="t0422c03"></a>自知自覺，自作證成就遊，生已盡，梵行已立，<a class="t" id="t0422c04"></a>所作已辦，不更受有，知如真。』是謂漏盡阿<a class="t" id="t0422c05"></a>羅訶共集會也，如三十三天晝度樹下共集<a class="t" id="t0422c06"></a>會也。」</p>
<p><a class="t-linehead" id="t-linehead0422c06"></a>佛說如是。彼諸比丘聞佛所說，歡喜<a class="t" id="t0422c07"></a>奉行。</p><a class="t" id="t0422c08"></a>
<p class="endsutta"><a class="t-linehead" id="t-linehead0422c08"></a>晝度樹經第二竟<span class="t-note">（七百五十二字）</span></p><a class="t" id="t0422c09"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>