<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma147">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">147. </span>
<span class="mirror-right">（一四七）聞德經</span></h1>
</div><a class="t" id="t0658b02"></a>
<p><a class="t-linehead" id="t-linehead0658b02"></a>我聞如是：</p>
<p>一時，佛遊舍衛國，在勝林給孤<a class="t" id="t0658b03"></a>獨園。</p>
<p><a class="t-linehead" id="t-linehead0658b03"></a>爾時，生聞梵志中後彷徉，往詣佛所，共<a class="t" id="t0658b04"></a>相問訊，却坐一面，白曰：「瞿曇！我欲有所問，<a class="t" id="t0658b05"></a>聽乃敢陳。」</p>
<p><a class="t-linehead" id="t-linehead0658b05"></a>世尊告曰：「梵志！恣汝所問。」</p>
<p>生聞梵<a class="t" id="t0658b06"></a>志即便問曰：「沙門瞿曇弟子或有在家，或有<a class="t" id="t0658b07"></a>出家學道，以何義故博聞誦習耶？」</p>
<p><a class="t-linehead" id="t-linehead0658b07"></a>世尊答曰：<a class="t" id="t0658b08"></a>「梵志！我弟子或有在家，或出家學道，所以<a class="t" id="t0658b09"></a>博聞誦習，欲自調御，欲自息止，自求滅訖。<a class="t" id="t0658b10"></a>梵志！我弟子或有在家，或出家學道，以此<a class="t" id="t0658b11"></a>義故博聞誦習。」</p>
<p><a class="t-linehead" id="t-linehead0658b11"></a>生聞梵志復問曰：「瞿曇！博聞<a class="t" id="t0658b12"></a>誦習有差別耶？博聞誦習有功德耶？」</p>
<p><a class="t-linehead" id="t-linehead0658b12"></a>世尊<a class="t" id="t0658b13"></a>答曰：「梵志，博聞誦習而有差別，博聞誦習則<a class="t" id="t0658b14"></a>有功德。」</p>
<p><a class="t-linehead" id="t-linehead0658b14"></a>生聞梵志復問曰：「瞿曇！博聞誦習<a class="t" id="t0658b15"></a>有何差別，有何德耶？」</p>
<p><a class="t-linehead" id="t-linehead0658b15"></a>世尊答曰：「梵志！多<a class="t" id="t0658b16"></a>聞聖弟子晝日作業，欲得其利，彼所作業敗<a class="t" id="t0658b17"></a>壞不成，彼所作業敗壞不成已，然不憂慼、<a class="t" id="t0658b18"></a>愁煩、啼哭，不椎身懊惱，亦不癡狂。梵志！<a class="t" id="t0658b19"></a>若多聞聖弟子晝日作業，欲得其利，彼所作<a class="t" id="t0658b20"></a>業敗壞不成，彼所作業敗壞不成已，然不<a class="t" id="t0658b21"></a>憂慼、愁煩、啼哭，不椎身懊惱，亦不癡狂<a class="t" id="t0658b22"></a>者，梵志！是謂博聞誦習而有差別，有此功<a class="t" id="t0658b23"></a>德。</p>
<p><a class="t-linehead" id="t-linehead0658b23"></a>「復次，梵志！多聞聖弟子所有愛念，異無散<a class="t" id="t0658b24"></a>解，不復相應，與別離已，然不憂慼、愁煩、啼<a class="t" id="t0658b25"></a>哭，不椎身懊惱，亦不癡狂。梵志！若多聞<a class="t" id="t0658b26"></a>聖弟子所有愛念，異無散解，不復相應，與別<a class="t" id="t0658b27"></a>離已，然不憂慼、愁煩、啼哭，不椎身懊惱，亦<a class="t" id="t0658b28"></a>不癡狂者，梵志！是謂博聞誦習而有差別，<a class="t" id="t0658b29"></a>有此功德。</p>
<p><a class="t-linehead" id="t-linehead0658b29"></a>「復次，梵志！多聞聖弟子知所有財<a class="t" id="t0658c01"></a>物皆悉無常，念出家學道。梵志！若多聞聖弟<a class="t" id="t0658c02"></a>子知所有財物皆悉無常，念出家學道者，<a class="t" id="t0658c03"></a>梵志！是謂博聞誦習而有差別，有此功德。<a class="t" id="t0658c04"></a>復次，梵志！多聞聖弟子知所有財物皆悉無<a class="t" id="t0658c05"></a>常已，剃除鬚髮，著袈裟衣，至信、捨家、無家、<a class="t" id="t0658c06"></a>學道。梵志，若多聞聖弟子知所有財物皆悉<a class="t" id="t0658c07"></a>無常已，剃除鬚髮，著袈裟衣，至信、捨家、無<a class="t" id="t0658c08"></a>家、學道者，梵志！是謂博聞誦習而有差別，<a class="t" id="t0658c09"></a>有此功德。</p>
<p><a class="t-linehead" id="t-linehead0658c09"></a>「復次，梵志！多聞聖弟子能忍飢渴、<a class="t" id="t0658c10"></a>寒熱、蚊虻、蠅蚤，風日所逼、惡聲捶杖亦能忍<a class="t" id="t0658c11"></a>之，身遇諸疾，極為苦痛，至命欲絕，諸不<a class="t" id="t0658c12"></a>可樂皆能堪耐。梵志！若多聞聖弟子能忍飢<a class="t" id="t0658c13"></a>渴、寒熱、蚊虻、蠅蚤，風日所逼、惡聲捶杖亦能<a class="t" id="t0658c14"></a>忍之，身遇諸疾，極為苦痛，至命欲絕，諸<a class="t" id="t0658c15"></a>不可樂皆能堪耐者，梵志！是謂博聞誦習而<a class="t" id="t0658c16"></a>有差別，有此功德。</p>
<p><a class="t-linehead" id="t-linehead0658c16"></a>「復次，梵志！多聞聖弟子<a class="t" id="t0658c17"></a>堪耐不樂，生不樂已，心終不著。梵志！若多<a class="t" id="t0658c18"></a>聞聖弟子堪耐不樂，生不樂已，心終不著<a class="t" id="t0658c19"></a>者，梵志！是謂博聞誦習而有差別，有此功<a class="t" id="t0658c20"></a>德。</p>
<p><a class="t-linehead" id="t-linehead0658c20"></a>「復次，梵志！多聞聖弟子堪耐恐怖，生恐<a class="t" id="t0658c21"></a>怖已，心終不著。梵志！若多聞聖弟子堪耐<a class="t" id="t0658c22"></a>恐怖，生恐怖已，心終不著，梵志！是謂博聞<a class="t" id="t0658c23"></a>誦習而有差別，有此功德。</p>
<p><a class="t-linehead" id="t-linehead0658c23"></a>「復次，梵志！多聞<a class="t" id="t0658c24"></a>聖弟子若生三惡不善之念，欲念、恚念及害<a class="t" id="t0658c25"></a>念，為此三惡不善念已，心終不著。梵志！<a class="t" id="t0658c26"></a>若多聞聖弟子若生三惡不善之念，欲念、恚<a class="t" id="t0658c27"></a>念及害念，為此三惡不善念已，心終不著<a class="t" id="t0658c28"></a>者，梵志！是謂博聞誦習而有差別，有此功<a class="t" id="t0658c29"></a>德。</p>
<p><a class="t-linehead" id="t-linehead0658c29"></a>「復次，梵志！多聞聖弟子離欲、離惡不善之<a class="t" id="t0659a01"></a>法，至得第四禪成就遊。梵志！若多聞聖弟子<a class="t" id="t0659a02"></a>離欲、離惡不善之法，至得第四禪成就遊<a class="t" id="t0659a03"></a>者，梵志！是謂博聞誦習而有差別，有此功<a class="t" id="t0659a04"></a>德。</p>
<p><a class="t-linehead" id="t-linehead0659a04"></a>「復次，梵志！多聞聖弟子三結已盡，得須陀<a class="t" id="t0659a05"></a>洹，不墮惡法，定趣正覺，極受七有，天上、人<a class="t" id="t0659a06"></a>間七往來已，則得苦邊。梵志！若多聞聖弟子<a class="t" id="t0659a07"></a>三結已盡，得須陀洹，不墮惡法，定趣正覺，<a class="t" id="t0659a08"></a>極受七有，天上、人間七往來已，則得苦邊<a class="t" id="t0659a09"></a>者，梵志！是謂博聞誦習而有差別，有此功<a class="t" id="t0659a10"></a>德。</p>
<p><a class="t-linehead" id="t-linehead0659a10"></a>「復次，梵志！多聞聖弟子三結已盡，婬、怒、<a class="t" id="t0659a11"></a>癡薄，得一往來，天上、人間一往來已，則得苦<a class="t" id="t0659a12"></a>邊。梵志！若多聞聖弟子三結已盡，婬、怒、癡薄，<a class="t" id="t0659a13"></a>得一往來，天上人間一往來已，則得苦邊者，<a class="t" id="t0659a14"></a>梵志！是謂博聞誦習而有差別，有此功德。</p><a class="t" id="t0659a15"></a>
<p><a class="t-linehead" id="t-linehead0659a15"></a>「復次，梵志！多聞聖弟子五下分結盡，生彼<a class="t" id="t0659a16"></a>間已，便般涅槃，得不退法，不還此世。梵志！<a class="t" id="t0659a17"></a>若多聞聖弟子五下分結盡，生彼間已，便般<a class="t" id="t0659a18"></a>涅槃，得不退法，不還此世者，梵志！是謂<a class="t" id="t0659a19"></a>博聞誦習而有差別，有此功德。</p>
<p><a class="t-linehead" id="t-linehead0659a19"></a>「復次，梵志！多<a class="t" id="t0659a20"></a>聞聖弟子有息解脫，離色得無色如其像<a class="t" id="t0659a21"></a>定，身作證成就遊，慧觀斷漏而知漏。梵志！<a class="t" id="t0659a22"></a>若多聞聖弟子有息解脫，離色得無色如<a class="t" id="t0659a23"></a>其像定，身作證成就遊，慧觀斷漏而知漏者，<a class="t" id="t0659a24"></a>梵志！是謂博聞誦習而有差別，有此功德。</p><a class="t" id="t0659a25"></a>
<p><a class="t-linehead" id="t-linehead0659a25"></a>「復次，梵志！多聞聖弟子如意足、天耳、他心智、<a class="t" id="t0659a26"></a>宿命智、生死智，諸漏已盡，得無漏，心解脫、<a class="t" id="t0659a27"></a>慧解脫，於現法中自知自覺，自作證成就<a class="t" id="t0659a28"></a>遊，生已盡，梵行已立，所作已辦，不更受有，<a class="t" id="t0659a29"></a>知如真。梵志！若多聞聖弟子如意足、天耳、他<a class="t" id="t0659b01"></a>心智、宿命智、生死智，諸漏已盡，得無漏，心<a class="t" id="t0659b02"></a>解脫、慧解脫，於現法中自知自覺，自作證<a class="t" id="t0659b03"></a>成就遊，生已盡，梵行已立，所作已辦，不更受<a class="t" id="t0659b04"></a>有，知如真者，梵志！是謂博聞誦習而有差<a class="t" id="t0659b05"></a>別，有此功德。」</p>
<p><a class="t-linehead" id="t-linehead0659b05"></a>生聞梵志復問世尊：「此博聞<a class="t" id="t0659b06"></a>誦習有此差別，有此功德，頗更有差別，更<a class="t" id="t0659b07"></a>有功德，最上、最妙、最勝耶？」</p>
<p><a class="t-linehead" id="t-linehead0659b07"></a>世尊答曰：「梵志！<a class="t" id="t0659b08"></a>此博聞誦習有此差別，有此功德，更無差<a class="t" id="t0659b09"></a>別，更無功德，最上、最妙、最勝者。」</p>
<p><a class="t-linehead" id="t-linehead0659b09"></a>生聞梵志白<a class="t" id="t0659b10"></a>曰：「世尊！我已知。善逝！我已解。世尊！我今自<a class="t" id="t0659b11"></a>歸於佛、法及比丘眾，唯願世尊受我為優<a class="t" id="t0659b12"></a>婆塞，從今日始，終身自歸，乃至命盡。」</p>
<p><a class="t-linehead" id="t-linehead0659b12"></a>佛說<a class="t" id="t0659b13"></a>如是。生聞梵志聞佛所說，歡喜奉行。</p><a class="t" id="t0659b14"></a>
<p class="endsutta"><a class="t-linehead" id="t-linehead0659b14"></a>聞德經第六竟<span class="t-note">（一千六百九字）</span></p><a class="t" id="t0659b15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>