<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma75">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left">75. </span>
<span class="mirror-right">（七五）淨不動道經</span></h1>
</div><a class="t" id="t0542b05"></a>
<p><a class="t-linehead" id="t-linehead0542b05"></a>我聞如是：</p>
<p>一時，佛遊拘樓瘦，在劒磨瑟<a class="t" id="t0542b06"></a>曇拘樓都邑。</p>
<p><a class="t-linehead" id="t-linehead0542b06"></a>爾時，世尊告諸比丘：「欲者無常、<a class="t" id="t0542b07"></a>虛偽、妄言，是妄言法，則是幻化、欺誑、愚癡。若<a class="t" id="t0542b08"></a>現世欲及後世欲，若現世色及後世色，彼一<a class="t" id="t0542b09"></a>切是魔境界，則是魔餌，因此令心生無量惡<a class="t" id="t0542b10"></a>不善之法，增伺、瞋恚及鬪諍等，謂聖弟子學<a class="t" id="t0542b11"></a>時為作障礙。多聞聖弟子作如是觀，世尊<a class="t" id="t0542b12"></a>所說，欲者無常、虛偽、妄言，是妄言法則是幻<a class="t" id="t0542b13"></a>化、欺誑、愚癡。若現世欲及後世欲，若現世色<a class="t" id="t0542b14"></a>及後世色，彼一切是魔境界，則是魔餌，因此<a class="t" id="t0542b15"></a>令心生無量惡不善之法，增伺、瞋恚及鬪諍<a class="t" id="t0542b16"></a>等，謂聖弟子學時為作障礙。彼作是念：『我<a class="t" id="t0542b17"></a>可得大心成就遊，掩伏世間，攝持其心。若<a class="t" id="t0542b18"></a>我得大心成就遊，掩伏世間，攝持其心者，<a class="t" id="t0542b19"></a>如是心便不生無量惡不善之法，增伺、瞋<a class="t" id="t0542b20"></a>恚及鬪諍等，謂聖弟子學時為作障礙。』彼以<a class="t" id="t0542b21"></a>是行、以是學，如是修習而廣布，便於處得<a class="t" id="t0542b22"></a>心淨。於處得心淨已，比丘者或於此得入<a class="t" id="t0542b23"></a>不動，或以慧為解。彼於後時，身壞命終，因<a class="t" id="t0542b24"></a>本意故，必至不動。是謂第一說淨不動道。</p><a class="t" id="t0542b25"></a>
<p><a class="t-linehead" id="t-linehead0542b25"></a>「復次，多聞聖弟子作如是觀，若有色者，彼<a class="t" id="t0542b26"></a>一切四大及四大造，四大者是無常法，是苦、<a class="t" id="t0542b27"></a>是滅。彼如是行、如是學，如是修習而廣布，<a class="t" id="t0542b28"></a>便於處得心淨。於處得心淨已，比丘者或<a class="t" id="t0542b29"></a>於此得入不動，或以慧為解。彼於後時，<a class="t" id="t0542c01"></a>身壞命終，因本意故，必至不動。是謂第二<a class="t" id="t0542c02"></a>說淨不動道。</p>
<p><a class="t-linehead" id="t-linehead0542c02"></a>「復次，多聞聖弟子作如是觀，<a class="t" id="t0542c03"></a>若現世欲及後世欲，若現世色及後世色，若<a class="t" id="t0542c04"></a>現世欲想、後世欲想，若現世色想、後世色想，<a class="t" id="t0542c05"></a>彼一切想是無常法、是苦、是滅，彼於爾時<a class="t" id="t0542c06"></a>必得不動想。彼如是行、如是學，如是修習<a class="t" id="t0542c07"></a>而廣布，便於處得心淨，於處得心淨已，比<a class="t" id="t0542c08"></a>丘者或於此得入不動，或以慧為解。彼<a class="t" id="t0542c09"></a>於後時，身壞命終，因本意故，必至不動。是<a class="t" id="t0542c10"></a>謂第三說淨不動道。</p>
<p><a class="t-linehead" id="t-linehead0542c10"></a>「復次，多聞聖弟子作如<a class="t" id="t0542c11"></a>是觀，若現世欲想、後世欲想，若現世色想、後<a class="t" id="t0542c12"></a>世色想及不動想；彼一切想是無常法、是苦、<a class="t" id="t0542c13"></a>是滅，彼於爾時得無所有處想。彼如是行、<a class="t" id="t0542c14"></a>如是學，如是修習而廣布，便於處得心淨，<a class="t" id="t0542c15"></a>於處得心淨已，比丘者或於此得入不動，<a class="t" id="t0542c16"></a>或以慧為解。彼於後時，身壞命終，因本意<a class="t" id="t0542c17"></a>故，必至不動。是謂第一說淨無所有處道。</p><a class="t" id="t0542c18"></a>
<p><a class="t-linehead" id="t-linehead0542c18"></a>「復次，多聞聖弟子作如是觀，此世空，空於神、<a class="t" id="t0542c19"></a>神所有，空有常，空有恒，空長存，空不變易。彼<a class="t" id="t0542c20"></a>如是行、如是學，如是修習而廣布，便於處<a class="t" id="t0542c21"></a>得心淨，於處得心淨已，比丘者或於此得<a class="t" id="t0542c22"></a>入無所有處，或以慧為解。彼於後時，身壞<a class="t" id="t0542c23"></a>命終，因本意故，必至無所有處。是謂第二<a class="t" id="t0542c24"></a>說淨無所有處道。</p>
<p><a class="t-linehead" id="t-linehead0542c24"></a>「復次，多聞聖弟子作如是<a class="t" id="t0542c25"></a>觀，我非為他而有所為，亦非自為而有所<a class="t" id="t0542c26"></a>為。彼如是行、如是學，如是修習而廣布，便<a class="t" id="t0542c27"></a>於處得心淨，於處得心淨已，比丘者或於<a class="t" id="t0542c28"></a>此得入無所有處，或以慧為解。彼於後時，<a class="t" id="t0542c29"></a>身壞命終，因本意故，必至無所有處。是謂<a class="t" id="t0543a01"></a>第三說淨無所有處道。</p>
<p><a class="t-linehead" id="t-linehead0543a01"></a>「復次，多聞聖弟子作<a class="t" id="t0543a02"></a>如是觀，若現世欲及後世欲，若現世色及後<a class="t" id="t0543a03"></a>世色，若現世欲想、後世欲想，若現世色想、後<a class="t" id="t0543a04"></a>世色想及不動想、無所有處想，彼一切想是無<a class="t" id="t0543a05"></a>常法、是苦、是滅，彼於爾時而得無想。彼如<a class="t" id="t0543a06"></a>是行、如是學，如是修習而廣布，便於處得<a class="t" id="t0543a07"></a>心淨，於處得心淨已，比丘者或於此得入<a class="t" id="t0543a08"></a>無想，或以慧為解。彼於後時，身壞命終，因<a class="t" id="t0543a09"></a>本意故，必至無想處。是謂說淨無想道。」</p>
<p><a class="t-linehead" id="t-linehead0543a09"></a>是<a class="t" id="t0543a10"></a>時，尊者阿難執拂侍佛。於是，尊者阿難叉<a class="t" id="t0543a11"></a>手向佛，白曰：「世尊！若有比丘如是行，無我、<a class="t" id="t0543a12"></a>無我所，我當不有、我所當不有，若本有者，<a class="t" id="t0543a13"></a>便盡得捨。世尊！比丘行如是，彼為盡，得般<a class="t" id="t0543a14"></a>涅槃耶？」</p>
<p><a class="t-linehead" id="t-linehead0543a14"></a>世尊告曰：「阿難！此事不定，或有得<a class="t" id="t0543a15"></a>者，或有不得。」</p>
<p><a class="t-linehead" id="t-linehead0543a15"></a>尊者阿難白曰：「世尊！比丘云<a class="t" id="t0543a16"></a>何行不得般涅槃？」</p>
<p><a class="t-linehead" id="t-linehead0543a16"></a>世尊告曰：「阿難！若比丘<a class="t" id="t0543a17"></a>如是行，無我、無我所，我當不有、我所<a class="t" id="t0543a18"></a>當不有，若本有者，便盡得捨。阿難！若比丘<a class="t" id="t0543a19"></a>樂彼捨、著彼捨、住彼捨者，阿難！比丘行<a class="t" id="t0543a20"></a>如是，必不得般涅槃。」</p>
<p><a class="t-linehead" id="t-linehead0543a20"></a>尊者阿難白曰：「世<a class="t" id="t0543a21"></a>尊！比丘若有所受，不得般涅槃耶？」</p>
<p><a class="t-linehead" id="t-linehead0543a21"></a>世尊告<a class="t" id="t0543a22"></a>曰：「阿難！若比丘有所受者，彼必不得般涅<a class="t" id="t0543a23"></a>槃也。」</p>
<p><a class="t-linehead" id="t-linehead0543a23"></a>尊者阿難白曰：「世尊！彼比丘為何所<a class="t" id="t0543a24"></a>受？」</p>
<p><a class="t-linehead" id="t-linehead0543a24"></a>世尊告曰：「阿難！行中有餘，謂有想、無想<a class="t" id="t0543a25"></a>處，於有中第一，彼比丘受。」</p>
<p><a class="t-linehead" id="t-linehead0543a25"></a>尊者阿難白曰：<a class="t" id="t0543a26"></a>「世尊！彼比丘受餘行耶？」</p>
<p><a class="t-linehead" id="t-linehead0543a26"></a>世尊告曰：「阿難！如<a class="t" id="t0543a27"></a>是比丘受餘行也。」</p>
<p><a class="t-linehead" id="t-linehead0543a27"></a>尊者阿難白曰：「世尊！比<a class="t" id="t0543a28"></a>丘云何行必得般涅槃？」</p>
<p><a class="t-linehead" id="t-linehead0543a28"></a>世尊告曰：「阿難！若比<a class="t" id="t0543a29"></a>丘如是行，無我、無我所，我當不有、我所當<a class="t" id="t0543b01"></a>不有，若本有者，便盡得捨。阿難！若比丘<a class="t" id="t0543b02"></a>不樂彼捨、不著彼捨、不住彼捨者，阿難！<a class="t" id="t0543b03"></a>比丘行如是，必得般涅槃。」</p>
<p><a class="t-linehead" id="t-linehead0543b03"></a>尊者阿難白曰：<a class="t" id="t0543b04"></a>「世尊！比丘若無所受，必得般涅槃耶？」</p>
<p><a class="t-linehead" id="t-linehead0543b04"></a>世尊<a class="t" id="t0543b05"></a>告曰：「阿難！若比丘無所受，必得般涅槃。」</p>
<p><a class="t-linehead" id="t-linehead0543b05"></a>爾<a class="t" id="t0543b06"></a>時，尊者阿難叉手向佛，白曰：「世尊已說淨不<a class="t" id="t0543b07"></a>動道，已說淨無所有處道，已說淨無想道，<a class="t" id="t0543b08"></a>已說無餘涅槃。世尊！云何聖解脫耶？」</p>
<p><a class="t-linehead" id="t-linehead0543b08"></a>世尊告<a class="t" id="t0543b09"></a>曰：「阿難！多聞聖弟子作如是觀，若現世欲<a class="t" id="t0543b10"></a>及後世欲，若現世色及後世色，若現世欲想、<a class="t" id="t0543b11"></a>後世欲想，若現世色想、後世色想及不動想、<a class="t" id="t0543b12"></a>無所有處想、無想想，彼一切想是無常法、是<a class="t" id="t0543b13"></a>苦、是滅，是謂自己有。若自己有者，是生、是老、<a class="t" id="t0543b14"></a>是病、是死。阿難！若有此法，一切盡滅無餘<a class="t" id="t0543b15"></a>不復有者，彼則無生，無老、病、死。聖如是觀，<a class="t" id="t0543b16"></a>若有者必是解脫法，若有無餘涅槃者是名<a class="t" id="t0543b17"></a>甘露，彼如是觀、如是見，必得欲漏心解脫，<a class="t" id="t0543b18"></a>有漏、無明漏心解脫。解脫已，便知解脫，生<a class="t" id="t0543b19"></a>已盡，梵行已立，所作已辦，不更受有，知如<a class="t" id="t0543b20"></a>真。</p>
<p><a class="t-linehead" id="t-linehead0543b20"></a>「阿難！我今為汝已說淨不動道，已說淨<a class="t" id="t0543b21"></a>無所有處道，已說淨無想道，已說無餘涅<a class="t" id="t0543b22"></a>槃，已說聖解脫。如尊師所為弟子起大慈<a class="t" id="t0543b23"></a>哀，<span class="corr" title="[隣&gt;憐]">憐</span>念愍傷，求義及饒益，求安隱快樂者，<a class="t" id="t0543b24"></a>我今已作；汝等當復自作，至無事處，至林<a class="t" id="t0543b25"></a>樹下，空安靜處，燕坐思惟，勿得放逸，勤加<a class="t" id="t0543b26"></a>精進，莫令後悔。此是我之教勅，是我訓誨。」</p><a class="t" id="t0543b27"></a>
<p><a class="t-linehead" id="t-linehead0543b27"></a>佛說如是。尊者阿難及諸比丘，聞佛所說，<a class="t" id="t0543b28"></a>歡喜奉行。</p><a class="t" id="t0543b29"></a>
<p class="endsutta"><a class="t-linehead" id="t-linehead0543b29"></a>淨不動<span class="corr" title="[&gt;道] cf.［麗】">道</span>經第四竟<span class="t-note">（千七百八十七字）</span></p><a class="t" id="t0543c01"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>