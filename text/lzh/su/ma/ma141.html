<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma141">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">141. </span>
<span class="mirror-right">（一四一）喻經</span></h1>
</div><a class="t" id="t0647b20"></a>
<p><a class="t-linehead" id="t-linehead0647b20"></a>我聞如是：</p>
<p>一時，佛遊舍衛國，在勝林給孤<a class="t" id="t0647b21"></a>獨園。</p>
<p><a class="t-linehead" id="t-linehead0647b21"></a>爾時，世尊告諸比丘：「若有無量善法<a class="t" id="t0647b22"></a>可得，彼一切以不放逸為本，不放逸為習，<a class="t" id="t0647b23"></a>因不放逸生，不放逸為首；不放逸者，於諸<a class="t" id="t0647b24"></a>善法為最第一。猶作田業，彼一切因地、<a class="t" id="t0647b25"></a>依地、立地，得作田業。如是若有無量善<a class="t" id="t0647b26"></a>法可得，彼一切以不放逸為本，不放逸<a class="t" id="t0647b27"></a>為習，因不放逸生，不放逸為首；不放逸<a class="t" id="t0647b28"></a>者，於諸善法為最第一。猶種子，村及與鬼<a class="t" id="t0647b29"></a>村，百穀藥木得生長養，彼一切因地、依地、<a class="t" id="t0647c01"></a>立地，得生長養。</p>
<p><a class="t-linehead" id="t-linehead0647c01"></a>「如是，若有無量善法可<a class="t" id="t0647c02"></a>得，彼一切以不放逸為本，不放逸為習，因<a class="t" id="t0647c03"></a>不放逸生，不放逸為首；不放逸者，於諸善<a class="t" id="t0647c04"></a>法為最第一。猶諸根香，沈香為第一。猶諸<a class="t" id="t0647c05"></a>樹香，赤栴檀為第一。猶諸水華，青蓮華為第<a class="t" id="t0647c06"></a>一。猶諸陸華，須摩那華為第一。猶諸獸跡，<a class="t" id="t0647c07"></a>彼一切悉入象跡中，象跡盡攝，彼象跡者為<a class="t" id="t0647c08"></a>最第一，謂廣大故。如是，若有無量善法可<a class="t" id="t0647c09"></a>得，彼一切以不放逸為本，不放逸為習，因<a class="t" id="t0647c10"></a>不放逸生，不放逸為首；不放逸者，於諸<a class="t" id="t0647c11"></a>善法為最第一。猶諸獸中，彼師子王為最<a class="t" id="t0647c12"></a>第一。猶如列陣共鬪戰時，唯要誓為第一。<a class="t" id="t0647c13"></a>猶樓觀椽，彼一切皆依承椽梁立，承椽梁、<a class="t" id="t0647c14"></a>承椽梁皆攝持之，承椽梁者為最第一，謂盡<a class="t" id="t0647c15"></a>攝故。</p>
<p><a class="t-linehead" id="t-linehead0647c15"></a>「如是，若有無量善法可得，彼一切以<a class="t" id="t0647c16"></a>不放逸為本，不放逸為習，因不放逸生，不<a class="t" id="t0647c17"></a>放逸為首；不放逸者，於諸善法為最第一。<a class="t" id="t0647c18"></a>猶如諸山，須彌山王為第一。猶如諸泉，大<a class="t" id="t0647c19"></a>泉攝水，大海為第一。猶諸大身，阿須羅王<a class="t" id="t0647c20"></a>為第一。猶諸瞻侍，魔王為第一。猶諸行欲，<a class="t" id="t0647c21"></a>頂生王為第一。猶如諸小王，轉輪王為第<a class="t" id="t0647c22"></a>一。猶如虛空諸星，宿月殿為第一。猶諸綵<a class="t" id="t0647c23"></a>衣，白練為第一。猶諸光明，慧光明為第一。<a class="t" id="t0647c24"></a>猶如諸眾，如來弟子眾第一。猶如諸法，有<a class="t" id="t0647c25"></a>為及無為，愛盡、無欲、滅盡、涅槃為第一。猶諸<a class="t" id="t0647c26"></a>眾生，無足、二足、四足、多足，色、無色、有想、無想，<a class="t" id="t0647c27"></a>乃至非有想非無想，如來於彼為極第一，為<a class="t" id="t0647c28"></a>大為上，為最為勝，為尊為妙。猶如因牛<a class="t" id="t0647c29"></a>有乳，因乳有酪，因酪有生酥，因生酥<a class="t" id="t0648a01"></a>有熟酥，因熟酥有酥精，酥精為第一，<a class="t" id="t0648a02"></a>為大為上，為最為勝，為尊為妙。如是若<a class="t" id="t0648a03"></a>有諸眾生，無足、二足、四足、多足，色、無色、有想、<a class="t" id="t0648a04"></a>無想，乃至非有想非無想，如來於彼為極第<a class="t" id="t0648a05"></a>一，為大為上，為最為勝，為尊為妙。」</p>
<p><a class="t-linehead" id="t-linehead0648a05"></a>於<a class="t" id="t0648a06"></a>是，世尊說此頌曰：</p><a class="t" id="t0648a07"></a>
<blockquote class="gatha">
<p>「若有求財物，　　極好轉增多，<a class="t" id="t0648a08"></a><br>
稱譽不放逸，　　事無事慧說。<a class="t" id="t0648a09"></a><br>
有不放逸者，　　必取二俱義，<a class="t" id="t0648a10"></a><br>
即此世能獲，　　後世亦復得，<a class="t" id="t0648a11"></a><br>
雄猛觀諸義，　　慧者必解脫。」</p></blockquote><a class="t" id="t0648a12"></a>
<p><a class="t-linehead" id="t-linehead0648a12"></a>佛說如是。彼諸比丘聞佛所說，歡喜奉行。</p><a class="t" id="t0648a13"></a>
<p><a class="t-linehead" id="t-linehead0648a13"></a>喻經第二十五竟<span class="t-note">（七百七十一字）</span></p><a class="t" id="t0648a14"></a><p class="endsection"><span class="t-juanname">中阿含經卷第三十四<span class="t-note">（七千三百八十八字）</span></span></p><a class="t" id="t0648a15"></a>
<p class="endsutta">中阿含經大品第一竟<span class="t-note">（五萬三百六十九字）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>