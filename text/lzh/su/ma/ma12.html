<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma12">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left">12. To Vappa</span>
<span class="mirror-right">（一二）惒破經</span></h1>
</div><a class="t" id="t0434a14"></a>
<p><a class="t-linehead" id="t-linehead0434a14"></a>我聞如是：</p>
<p>一時，佛遊釋羇瘦迦維羅衛，<a class="t" id="t0434a15"></a>在尼拘類園。</p>
<p><a class="t-linehead" id="t-linehead0434a15"></a>爾時，尊者大目乾連與比<a class="t" id="t0434a16"></a>丘眾俱，於中食後有所為故，集坐講堂。是<a class="t" id="t0434a17"></a>時，尼乾有一弟子，釋種，名曰惒破，中後彷<a class="t" id="t0434a18"></a>徉至尊者大目乾連所，共相問訊，却坐一<a class="t" id="t0434a19"></a>面。</p>
<p><a class="t-linehead" id="t-linehead0434a19"></a>於是，尊者大目乾連問如此事：「於惒<a class="t" id="t0434a20"></a>破意云何？若有比丘身、口、意護，汝頗見是<a class="t" id="t0434a21"></a>處，因此生不善漏，令至後世耶？」</p>
<p><a class="t-linehead" id="t-linehead0434a21"></a>惒破答<a class="t" id="t0434a22"></a>曰：「大目乾連！若有比丘身、口、意護，我見是<a class="t" id="t0434a23"></a>處，因此生不善漏令至後世。大目乾連！<a class="t" id="t0434a24"></a>若有前世行不善行，因此生不善漏令至<a class="t" id="t0434a25"></a>後世。」</p>
<p><a class="t-linehead" id="t-linehead0434a25"></a>後時，世尊靜處宴坐，以淨天耳出過<a class="t" id="t0434a26"></a>於人，聞尊者大目乾連與尼乾弟子釋惒<a class="t" id="t0434a27"></a>破共論如是。世尊聞已，則於晡時從宴坐<a class="t" id="t0434a28"></a>起，往詣講堂比丘眾前，敷座而坐。世尊坐已，<a class="t" id="t0434b01"></a>問曰：「目乾連！向與尼乾弟子釋惒破共<a class="t" id="t0434b02"></a>論何事？復以何事集坐講堂？」</p>
<p><a class="t-linehead" id="t-linehead0434b02"></a>尊者大目乾<a class="t" id="t0434b03"></a>連白曰：「世尊！我今日與比丘眾俱，於中食<a class="t" id="t0434b04"></a>後有所為故，集坐講堂，此尼乾弟子釋惒<a class="t" id="t0434b05"></a>破中後彷徉來至我所，共相問訊，却坐一<a class="t" id="t0434b06"></a>面，我問如是：『於惒破意云何？若有比丘身、<a class="t" id="t0434b07"></a>口、意護，汝頗見是處，因此生不善漏令至<a class="t" id="t0434b08"></a>後世耶？』尼乾弟子釋惒破即答我言：『若有<a class="t" id="t0434b09"></a>比丘身、口、意護，我見是處，因此生不善漏<a class="t" id="t0434b10"></a>令至後世。大目乾連！若有前世行不善<a class="t" id="t0434b11"></a>行，因此生不善漏令至後世。』世尊！向與<a class="t" id="t0434b12"></a>尼乾弟子釋惒破共論如是，以此事故，集<a class="t" id="t0434b13"></a>坐講堂。」</p>
<p><a class="t-linehead" id="t-linehead0434b13"></a>於是，世尊語尼乾弟子釋惒破曰：<a class="t" id="t0434b14"></a>「若我所說是者，汝當言是，若不是者，當言<a class="t" id="t0434b15"></a>不是，汝有所疑，便可問我：『沙門瞿曇！此有<a class="t" id="t0434b16"></a>何事，此有何義？』隨我所說，汝若能受者，我<a class="t" id="t0434b17"></a>可與汝共論此事。」</p>
<p><a class="t-linehead" id="t-linehead0434b17"></a>惒破答曰：「沙門瞿曇！若<a class="t" id="t0434b18"></a>所說是，我當言是，若不是者，當言不是，<a class="t" id="t0434b19"></a>我若有疑，當問瞿曇：『瞿曇！此有何事，此有<a class="t" id="t0434b20"></a>何義？』隨沙門瞿曇所說，我則受持，沙門瞿<a class="t" id="t0434b21"></a>曇但當與我共論此事。」</p>
<p><a class="t-linehead" id="t-linehead0434b21"></a>世尊問曰：「於惒破<a class="t" id="t0434b22"></a>意云何？若有比丘生不善身行、漏、煩熱、憂<a class="t" id="t0434b23"></a>慼，彼於後時不善身行滅，不更造新業，棄<a class="t" id="t0434b24"></a>捨故業，即於現世便得究竟而無煩熱，常<a class="t" id="t0434b25"></a>住不變，謂聖慧所見、聖慧所知也。身生不善、<a class="t" id="t0434b26"></a>口行不善、意行不善無明行、漏、煩熱、憂慼，<a class="t" id="t0434b27"></a>彼於後時不善無明行滅，不更造新業，棄<a class="t" id="t0434b28"></a>捨故業，即於現世便得究竟而無煩熱，常<a class="t" id="t0434b29"></a>住不變，謂聖慧所見、聖慧所知。云何，惒破！<a class="t" id="t0434c01"></a>如是比丘身、口、意護，汝頗見是處，因此生<a class="t" id="t0434c02"></a>不善漏令至後世耶？」</p>
<p><a class="t-linehead" id="t-linehead0434c02"></a>惒破答曰：「瞿曇！若<a class="t" id="t0434c03"></a>有比丘如是身、口、意護，我不見是處，因此<a class="t" id="t0434c04"></a>生不善漏令至後世。」</p>
<p><a class="t-linehead" id="t-linehead0434c04"></a>世尊歎曰：「善哉！惒破！<a class="t" id="t0434c05"></a>云何，惒破！若有比丘無明已盡，明已生，彼<a class="t" id="t0434c06"></a>無明已盡，明已生，生後身覺便知生後身<a class="t" id="t0434c07"></a>覺，生後命覺便知生後命覺，身壞命終，<a class="t" id="t0434c08"></a>壽已畢訖，即於現世一切所覺便盡止息，<a class="t" id="t0434c09"></a>當知至竟冷。猶如惒破，因樹有影，若<a class="t" id="t0434c10"></a>使有人持利斧來斫彼樹根，段段斬截，破<a class="t" id="t0434c11"></a>為十分，或為百分，火燒成灰，或大風吹，或<a class="t" id="t0434c12"></a>著水中。於惒破意云何？影因樹有，彼影從<a class="t" id="t0434c13"></a>是已絕其因，滅不生耶？」</p>
<p><a class="t-linehead" id="t-linehead0434c13"></a>惒破答曰：「如是。瞿<a class="t" id="t0434c14"></a>曇！」</p>
<p><a class="t-linehead" id="t-linehead0434c14"></a>「惒破！當知比丘亦復如是，無明已盡，明<a class="t" id="t0434c15"></a>已生，彼無明已盡，明已生，生後身覺便知<a class="t" id="t0434c16"></a>生後身覺，生後命覺便知生後命覺，身壞<a class="t" id="t0434c17"></a>命終，壽已畢訖，即於現世一切所覺便盡止<a class="t" id="t0434c18"></a>息，當知至竟冷。惒破！比丘如是正心解脫，<a class="t" id="t0434c19"></a>便得六善住處，云何為六？惒破！比丘眼見<a class="t" id="t0434c20"></a>色，不喜不憂，捨求無為，正念正智，惒破！比<a class="t" id="t0434c21"></a>丘如是正心解脫，是謂得第一善住處。如<a class="t" id="t0434c22"></a>是，耳、鼻、舌、身、意知法，不喜不憂，捨求無為，正<a class="t" id="t0434c23"></a>念正智，惒破！比丘如是正心解脫，是謂得<a class="t" id="t0434c24"></a>第六善住處，惒破！比丘如是正心解脫，得<a class="t" id="t0434c25"></a>此六善住處。」</p>
<p><a class="t-linehead" id="t-linehead0434c25"></a>惒破白曰：「如是，瞿曇！多聞聖弟<a class="t" id="t0434c26"></a>子如是正心解脫，得六善住處。云何為六？<a class="t" id="t0434c27"></a>瞿曇！多聞聖弟子眼見色，不喜不憂，捨求<a class="t" id="t0434c28"></a>無為，正念正智，瞿曇！多聞聖弟子如是正心<a class="t" id="t0434c29"></a>解脫，是謂得第一善住處。如是，耳、鼻、舌、身、<a class="t" id="t0435a01"></a>意知法，不喜不憂，捨求無為，正念正智。如<a class="t" id="t0435a02"></a>是，瞿曇！多聞聖弟子如是正心解脫，是謂<a class="t" id="t0435a03"></a>得第六善住處。如是，瞿曇！多聞聖弟子如<a class="t" id="t0435a04"></a>是正心解脫，得此六善住處。」</p>
<p><a class="t-linehead" id="t-linehead0435a04"></a>於是，惒破白<a class="t" id="t0435a05"></a>世尊曰：「瞿曇！我已知，善逝，我已解。瞿曇猶<a class="t" id="t0435a06"></a>明目人，覆者仰之，覆者發之，迷者示道，暗中<a class="t" id="t0435a07"></a>施明，若有眼者便見於色；沙門瞿曇亦復<a class="t" id="t0435a08"></a>如是，為我無量方便說法現義，隨其諸<a class="t" id="t0435a09"></a>道。世尊！我今自歸於佛、法及比丘眾，唯願<a class="t" id="t0435a10"></a>世尊受我為優婆塞，從今日始，終身自歸，<a class="t" id="t0435a11"></a>乃至命盡。</p>
<p><a class="t-linehead" id="t-linehead0435a11"></a>「世尊！猶如有人養不良馬，望得<a class="t" id="t0435a12"></a>其利，徒自疲勞而不獲利。世尊！我亦如是，<a class="t" id="t0435a13"></a>彼愚癡尼乾不善曉了，不能解知，不識良<a class="t" id="t0435a14"></a>田而不自審，長夜奉敬供養禮事，望得其<a class="t" id="t0435a15"></a>利，唐苦無益。世尊！我今再自歸佛、法及比<a class="t" id="t0435a16"></a>丘眾，唯願世尊受我為優婆塞，從今日始，<a class="t" id="t0435a17"></a>終身自歸，乃至命盡。</p>
<p><a class="t-linehead" id="t-linehead0435a17"></a>「世尊！我本無知，於愚<a class="t" id="t0435a18"></a>癡尼乾有信有敬，從今日斷。所以者何？<a class="t" id="t0435a19"></a>欺誑我故。世尊！我今三自歸佛、法及比丘<a class="t" id="t0435a20"></a>眾，唯願世尊受我為優婆塞，從今日始，終<a class="t" id="t0435a21"></a>身自歸，乃至命盡。」</p>
<p><a class="t-linehead" id="t-linehead0435a21"></a>佛說如是。釋惒破及諸比<a class="t" id="t0435a22"></a>丘聞佛所說，歡喜奉行。</p><a class="t" id="t0435a23"></a>
<p class="endsutta"><a class="t-linehead" id="t-linehead0435a23"></a>惒破經第二竟<span class="t-note">（一千五百二字）</span></p><a class="t" id="t0435a24"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>