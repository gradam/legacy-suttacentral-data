<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma183">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">183. </span>
<span class="mirror-right">（一八三）馬邑經</span></h1>
</div><a class="t" id="t0725c18"></a>
<p><a class="t-linehead" id="t-linehead0725c18"></a>我聞如是：</p>
<p>一時，佛遊鴦騎國，與大比丘眾<a class="t" id="t0725c19"></a>俱，往至馬邑，住馬林寺，及比丘眾。</p>
<p><a class="t-linehead" id="t-linehead0725c19"></a>爾時，世<a class="t" id="t0725c20"></a>尊告諸比丘：「人見汝等沙門，是沙門，人問<a class="t" id="t0725c21"></a>汝等沙門，汝自稱沙門耶？」</p>
<p><a class="t-linehead" id="t-linehead0725c21"></a>諸比丘白曰：「爾<a class="t" id="t0725c22"></a>也。世尊！」</p>
<p><a class="t-linehead" id="t-linehead0725c22"></a>佛復告曰：「是以汝等以此，要以此<a class="t" id="t0725c23"></a>沙門，當學沙門道跡，莫非沙門；學沙門道<a class="t" id="t0725c24"></a>跡已，要是真諦沙門、不虛沙門，若受衣被、飲<a class="t" id="t0725c25"></a>食、床榻、湯藥及若干種諸生活具者，彼所供<a class="t" id="t0725c26"></a>給，得大福，得大果，得大功德，得大廣報，<a class="t" id="t0725c27"></a>汝等當學如是。</p>
<p><a class="t-linehead" id="t-linehead0725c27"></a>「云何非沙門道跡，非沙<a class="t" id="t0725c28"></a>門？若有貪伺不息貪伺，有恚不息恚，有<a class="t" id="t0725c29"></a>瞋不息瞋，有不語不息不語，有結不息<a class="t" id="t0726a01"></a>結，有慳不息慳，有嫉不息嫉，有諛諂<a class="t" id="t0726a02"></a>不息<span class="gaiji">諛<!--gaiji,諛,1[言*（更-一）],2&#x46D5;,3--></span>諂，有欺誑不息欺誑，有無慙不<a class="t" id="t0726a03"></a>息無慙，有無愧不息無愧，有惡欲不息<a class="t" id="t0726a04"></a>惡欲，有邪見不息邪見，此沙門垢、沙門諛<a class="t" id="t0726a05"></a>諂、沙門詐偽、沙門曲，趣至惡處未盡已，學<a class="t" id="t0726a06"></a>非沙門道跡，非沙門。</p>
<p><a class="t-linehead" id="t-linehead0726a06"></a>「猶如鉞斧，新作極利，<a class="t" id="t0726a07"></a>有頭有刃，僧伽梨所裹，我說彼癡學沙<a class="t" id="t0726a08"></a>門道亦復如是。謂有貪伺不息貪伺，有恚<a class="t" id="t0726a09"></a>不息恚，有瞋不息瞋，有不語不息不語，<a class="t" id="t0726a10"></a>有結不息結，有慳不息慳，有嫉不息嫉，<a class="t" id="t0726a11"></a>有諛諂不息諛諂，有無慙不息無慙，<a class="t" id="t0726a12"></a>有無愧不息無愧，有惡欲不息惡欲，有<a class="t" id="t0726a13"></a>邪見不息邪見，持僧伽梨，我不說是沙<a class="t" id="t0726a14"></a>門。若持僧伽梨者，有貪伺息貪伺，有恚息<a class="t" id="t0726a15"></a>恚，有瞋息瞋，有不語息不語，有結息結，<a class="t" id="t0726a16"></a>有慳息慳，有嫉息嫉，有諛諂息諛諂，<a class="t" id="t0726a17"></a>有無慙息無慙，有無愧息無愧，有惡欲<a class="t" id="t0726a18"></a>息惡欲，有邪見息邪見者，彼諸親親朋友<a class="t" id="t0726a19"></a>往詣而作是說：『賢人！汝當學持僧伽梨。賢！<a class="t" id="t0726a20"></a>汝學持僧伽梨，有貪伺息貪伺，有恚息<a class="t" id="t0726a21"></a>恚，有瞋息瞋，有不語息不語，有結息結，<a class="t" id="t0726a22"></a>有慳息慳，有嫉息嫉，有諛諂息諛諂，<a class="t" id="t0726a23"></a>有無慙息無慙，有無愧息無愧，有惡欲<a class="t" id="t0726a24"></a>息惡欲，有邪見息邪見。』若以我見持僧<a class="t" id="t0726a25"></a>伽梨，有貪伺、恚、瞋、不語、結、慳、嫉、諛諂、無慙、無<a class="t" id="t0726a26"></a>愧、惡欲、邪見，是以我持僧伽梨。我說非是<a class="t" id="t0726a27"></a>沙門。</p>
<p><a class="t-linehead" id="t-linehead0726a27"></a>「如是無衣、編髮、不坐、一食、常揚水、持水，<a class="t" id="t0726a28"></a>持水者，我說非是沙門。若持水，有貪伺息<a class="t" id="t0726a29"></a>貪伺，有恚息恚，有瞋息瞋，有不語息不<a class="t" id="t0726b01"></a>語，有結息結，有慳息慳，有嫉息嫉，有<a class="t" id="t0726b02"></a>諛諂息諛諂，有無慙息無慙，有無愧息<a class="t" id="t0726b03"></a>無愧，有惡欲息惡欲，有邪見息邪見，彼<a class="t" id="t0726b04"></a>諸親親朋友往詣而作是說：『賢！汝當持水。<a class="t" id="t0726b05"></a>持水已，有貪伺息貪伺，有恚息恚，有瞋息<a class="t" id="t0726b06"></a>瞋，有不語息不語，有結息結，有慳息慳，<a class="t" id="t0726b07"></a>有嫉息嫉，有諛諂息諛諂，有無慙息<a class="t" id="t0726b08"></a>無慙，有無愧息無愧，有惡欲息惡欲，有<a class="t" id="t0726b09"></a>邪見息邪見。』若以我見持水，貪伺、恚、瞋、不<a class="t" id="t0726b10"></a>語、結、慳、嫉、諛諂、無慙、無愧、有惡欲、有邪見、是<a class="t" id="t0726b11"></a>以持水者，我說不是沙門。是謂非沙門道跡，<a class="t" id="t0726b12"></a>非是沙門。</p>
<p><a class="t-linehead" id="t-linehead0726b12"></a>「云何沙門道跡，非不沙門？若有<a class="t" id="t0726b13"></a>貪伺息貪伺，有恚息恚，有瞋息瞋，有不<a class="t" id="t0726b14"></a>語息不語，有結息結，有慳息慳，有嫉息<a class="t" id="t0726b15"></a>嫉，有諛諂息諛諂，有無慙息無慙，有<a class="t" id="t0726b16"></a>無愧息無愧，有惡欲息惡欲，有邪見息<a class="t" id="t0726b17"></a>邪見，此沙門嫉、沙門諛諂、沙門詐偽、沙門<a class="t" id="t0726b18"></a>曲，趣至惡處盡已，學沙門道跡，非不沙門。<a class="t" id="t0726b19"></a>是謂沙門道跡，非不沙門。</p>
<p><a class="t-linehead" id="t-linehead0726b19"></a>「彼如是成就戒，<a class="t" id="t0726b20"></a>身清淨，口、意清淨，無有貪伺，心中無恚，無<a class="t" id="t0726b21"></a>有睡眠，無掉憍慠，斷疑度惑，正念正智，<a class="t" id="t0726b22"></a>無有愚癡，彼心與慈俱，遍滿一方成就遊。如<a class="t" id="t0726b23"></a>是二三四方、四維上下，普周一切，心與慈俱，<a class="t" id="t0726b24"></a>無結無怨，無恚無諍，極廣甚大，無量善修，遍<a class="t" id="t0726b25"></a>滿一切世間成就遊。如是悲、喜心與捨俱，無<a class="t" id="t0726b26"></a>結無怨，無恚無諍，極廣甚大，無量善修，遍滿<a class="t" id="t0726b27"></a>一切世間成就遊。彼作是念：『有麤、有妙、有<a class="t" id="t0726b28"></a>想，來上出要，知如真。』彼如是知、如是見已，<a class="t" id="t0726b29"></a>則欲漏心解脫，有漏、無明漏心解脫，解脫已，<a class="t" id="t0726c01"></a>便知解脫，生已盡，梵行已立，所作已辦，不更<a class="t" id="t0726c02"></a>受有，知如真。</p>
<p><a class="t-linehead" id="t-linehead0726c02"></a>「猶去村不遠，有好浴池，清泉<a class="t" id="t0726c03"></a>流盈，翠草被岸，花樹四周。或於東方有一<a class="t" id="t0726c04"></a>人來，飢渴疲極，脫衣岸上，入池快浴，去垢<a class="t" id="t0726c05"></a>除熱，亦除渴乏。如是南方、西方、北方有一<a class="t" id="t0726c06"></a>人來，飢渴疲極，脫衣岸上，入池快浴，去垢<a class="t" id="t0726c07"></a>除熱，亦除渴乏。如是，剎利族姓子剃除鬚<a class="t" id="t0726c08"></a>髮，著袈裟衣，至信、捨家、無家、學道，內行止，令<a class="t" id="t0726c09"></a>得內止，內止者，我說沙門，說梵志，說聖，<a class="t" id="t0726c10"></a>說淨浴。如是梵志、居士、工師族姓子剃除<a class="t" id="t0726c11"></a>鬚髮，著袈裟衣，至信、捨家、無家、學道，內行止，<a class="t" id="t0726c12"></a>令得內止，內止者，我說沙門，說梵志，說<a class="t" id="t0726c13"></a>聖，說淨浴。</p>
<p><a class="t-linehead" id="t-linehead0726c13"></a>「云何沙門？謂息止諸惡不善之<a class="t" id="t0726c14"></a>法、諸漏穢污，為當來有本，煩熱苦報，生、老、病、<a class="t" id="t0726c15"></a>死因，是謂沙門。云何梵志？謂遠離諸惡不<a class="t" id="t0726c16"></a>善之法、諸漏穢污，為當來有本，煩熱苦報，生、<a class="t" id="t0726c17"></a>老、病、死因，是謂梵志。云何為聖？謂遠離諸<a class="t" id="t0726c18"></a>惡不善之法、諸漏穢污，為當來有本，煩熱苦<a class="t" id="t0726c19"></a>報，生、老、病、死因，是謂為聖。云何淨浴？謂淨<a class="t" id="t0726c20"></a>浴諸惡不善之法、諸漏穢污，為當來有本，煩<a class="t" id="t0726c21"></a>熱苦報，生、老、病、死因，是謂淨浴。是謂沙門，<a class="t" id="t0726c22"></a>是謂梵志，是謂為聖，是謂淨浴。」</p>
<p><a class="t-linehead" id="t-linehead0726c22"></a>佛說如是。<a class="t" id="t0726c23"></a>彼諸比丘聞佛所說，歡喜奉行。</p><a class="t" id="t0726c24"></a>
<p class="endsutta"><a class="t-linehead" id="t-linehead0726c24"></a>馬邑經第二竟<span class="t-note">（千四百六十字）</span></p><a class="t" id="t0726c25"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>