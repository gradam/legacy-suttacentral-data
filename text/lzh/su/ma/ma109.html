<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma109">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">109. </span>
<span class="mirror-right">（一〇九）自觀心經</span></h1>
</div><a class="t" id="t0598b09"></a>
<p><a class="t-linehead" id="t-linehead0598b09"></a>我聞如是：</p>
<p>一時，佛遊舍衛國，在勝林給孤<a class="t" id="t0598b10"></a>獨園。</p>
<p><a class="t-linehead" id="t-linehead0598b10"></a>爾時，世尊告諸比丘：「若有比丘不能<a class="t" id="t0598b11"></a>善觀於他心者，當自善觀察於己心，應<a class="t" id="t0598b12"></a>學如是。云何比丘善自觀心？比丘者，若有<a class="t" id="t0598b13"></a>此觀，必多所饒益：我為得內止，不得最<a class="t" id="t0598b14"></a>上慧觀法耶？我為得最上慧觀法，不得內<a class="t" id="t0598b15"></a>止耶？我為不得內止，亦不得最上慧觀<a class="t" id="t0598b16"></a>法耶？我為得內止，亦得最上慧觀法耶？</p>
<p><a class="t-linehead" id="t-linehead0598b16"></a>「若<a class="t" id="t0598b17"></a>比丘觀已，則知我得內止，不得最上慧觀<a class="t" id="t0598b18"></a>法者，彼比丘得內止已，當求最上慧觀法，<a class="t" id="t0598b19"></a>彼於後時得內止，亦得最上慧觀法。若比<a class="t" id="t0598b20"></a>丘觀已，則知我得最上慧觀法，不得內止<a class="t" id="t0598b21"></a>者，彼比丘住最上慧觀法已，當求內止，彼<a class="t" id="t0598b22"></a>於後時得最上慧觀法，亦得內止。若比丘<a class="t" id="t0598b23"></a>觀已，則知我不得內止，亦不得最上慧觀<a class="t" id="t0598b24"></a>法者，如是比丘不得此善法，為欲得故，<a class="t" id="t0598b25"></a>便以速求方便，學極精勤，正念正智，忍不令<a class="t" id="t0598b26"></a>退。猶人為火燒頭、燒衣，急求方便救頭、<a class="t" id="t0598b27"></a>救衣。如是，比丘不得此善法，為欲得故，<a class="t" id="t0598b28"></a>便以速求方便，學極精勤，正念正智，忍不令<a class="t" id="t0598b29"></a>退，彼於後時即得內止，亦得最上慧觀法。<a class="t" id="t0598c01"></a>若比丘觀已，則知我得內止，亦得最上慧<a class="t" id="t0598c02"></a>觀法。彼比丘住此善法已，當求漏盡智通<a class="t" id="t0598c03"></a>作證。所以者何？我說不得畜一切衣，亦說<a class="t" id="t0598c04"></a>得畜一切衣。云何衣我說不得畜？若畜衣<a class="t" id="t0598c05"></a>便增長惡不善法、衰退善法者，如是衣我<a class="t" id="t0598c06"></a>說不得畜。云何衣我說得畜？若畜衣便<a class="t" id="t0598c07"></a>增長善法、衰退惡不善法者，如是衣我說<a class="t" id="t0598c08"></a>得畜。如衣、飲食、床榻村邑亦復如是，我說<a class="t" id="t0598c09"></a>不得狎習一切人，亦說得狎習一切人。云<a class="t" id="t0598c10"></a>何人我說不得狎習？若狎習人便增長惡<a class="t" id="t0598c11"></a>不善法、衰退善法者，如是人我說不得狎<a class="t" id="t0598c12"></a>習。云何人我說得與狎習？若狎習人便增<a class="t" id="t0598c13"></a>長善法、衰退惡不善法者，如是人我說得<a class="t" id="t0598c14"></a>與狎習。</p>
<p><a class="t-linehead" id="t-linehead0598c14"></a>「彼可習法知如真、不可習法亦知如<a class="t" id="t0598c15"></a>真。彼可習法、不可習法知如真已，不可習法<a class="t" id="t0598c16"></a>便不習，可習法便習，彼不可習不習，可習<a class="t" id="t0598c17"></a>法習已，便增長善法，衰退惡不善法。是謂<a class="t" id="t0598c18"></a>比丘善自觀心，善自知心，善取善捨。」</p>
<p><a class="t-linehead" id="t-linehead0598c18"></a>佛說如<a class="t" id="t0598c19"></a>是。彼諸比丘聞佛所說，歡喜奉行。</p><a class="t" id="t0598c20"></a>
<p class="endsutta"><a class="t-linehead" id="t-linehead0598c20"></a>自觀心經第三竟<span class="t-note">（六百三十五字）</span></p><a class="t" id="t0598c21"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>