<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma85">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left">85. </span>
<span class="mirror-right">（八五）真人經</span></h1>
</div><a class="t" id="t0561a22"></a>
<p><a class="t-linehead" id="t-linehead0561a22"></a>我聞如是：</p>
<p>一時，佛遊舍衛國，在勝林給孤<a class="t" id="t0561a23"></a>獨園。</p>
<p><a class="t-linehead" id="t-linehead0561a23"></a>爾時，世尊告諸比丘：「我今為汝說真<a class="t" id="t0561a24"></a>人法及不真人法，諦聽，諦聽，善思念之。」</p>
<p><a class="t-linehead" id="t-linehead0561a24"></a>時，諸<a class="t" id="t0561a25"></a>比丘受教而聽。</p>
<p><a class="t-linehead" id="t-linehead0561a25"></a>佛言：「云何不真人法？或有<a class="t" id="t0561a26"></a>一人是豪貴族出家學道，餘者不然，彼因<a class="t" id="t0561a27"></a>是豪貴族故，自貴賤他，是謂不真人法。真<a class="t" id="t0561a28"></a>人法者作如是觀：『我不因此是豪貴族故，<a class="t" id="t0561a29"></a>斷婬、怒、癡。』或有一人不是豪貴出家學道，<a class="t" id="t0561b01"></a>彼行法如法，隨順於法，向法次法，彼因<a class="t" id="t0561b02"></a>此故，得供養恭敬，如是趣向得真諦法者，<a class="t" id="t0561b03"></a>不自貴、不賤他，是謂真人法。</p>
<p><a class="t-linehead" id="t-linehead0561b03"></a>「復次，或有<a class="t" id="t0561b04"></a>一人端正可愛，餘者不然，彼因端正可<a class="t" id="t0561b05"></a>愛故，自貴賤他，是謂不真人法。真人法者<a class="t" id="t0561b06"></a>作如是觀：『我不因此端正可愛故，斷婬、怒、<a class="t" id="t0561b07"></a>癡。』或有一人不端正可愛，彼行法如法，<a class="t" id="t0561b08"></a>隨順於法，向法次法，彼因此故，得供養恭<a class="t" id="t0561b09"></a>敬，如是趣向得真諦法者，不自貴、不賤<a class="t" id="t0561b10"></a>他，是謂真人法。</p>
<p><a class="t-linehead" id="t-linehead0561b10"></a>「復次，或有一人才辯工談，<a class="t" id="t0561b11"></a>餘者不然，彼因才辯工談故，自貴賤他，是<a class="t" id="t0561b12"></a>謂不真人法。真人法者作如是觀：『我不因<a class="t" id="t0561b13"></a>此才辯工談故，斷婬、怒、癡。』或有一人無才<a class="t" id="t0561b14"></a>辯工談，彼行法如法，隨順於法，向法次<a class="t" id="t0561b15"></a>法，彼因此故，得供養恭敬，如是趣向得真<a class="t" id="t0561b16"></a>諦法者，不自貴、不賤他，是謂真人法。</p>
<p><a class="t-linehead" id="t-linehead0561b16"></a>「復<a class="t" id="t0561b17"></a>次，或有一人是長老，為王者所識及眾人所<a class="t" id="t0561b18"></a>知，而有大福，餘者不然，彼因是長老，為王<a class="t" id="t0561b19"></a>者所識及眾人所知，而有大福故，自貴賤<a class="t" id="t0561b20"></a>他，是謂不真人法。真人法者作如是觀：<a class="t" id="t0561b21"></a>『我不因此是長老，為王者所識及眾人所<a class="t" id="t0561b22"></a>知，而有大福故，斷婬、怒、癡。』或有一人非是<a class="t" id="t0561b23"></a>長老，不為王者所識及眾人所知，亦無大<a class="t" id="t0561b24"></a>福，彼行法如法，隨順於法，向法次法，彼<a class="t" id="t0561b25"></a>因此故，得供養恭敬，如是趣向得真諦法<a class="t" id="t0561b26"></a>者，不自貴、不賤他，是謂真人法。</p>
<p><a class="t-linehead" id="t-linehead0561b26"></a>「復次，或<a class="t" id="t0561b27"></a>有一人誦經、持律、學阿毘曇，諳阿含慕，<a class="t" id="t0561b28"></a>多學經書，餘者不然，彼因諳阿含慕，多<a class="t" id="t0561b29"></a>學經書故，自貴賤他，是謂不真人法。真人<a class="t" id="t0561c01"></a>法者作如是觀：『我不因此諳阿含慕，多<a class="t" id="t0561c02"></a>學經書故，斷婬、怒、癡。』或有一人不諳阿<a class="t" id="t0561c03"></a>含慕，亦不多學經書，彼行法如法，隨順<a class="t" id="t0561c04"></a>於法，向法次法，彼因此故，得供養恭敬，如<a class="t" id="t0561c05"></a>是趣向得真諦法者，不自貴、不賤他，是<a class="t" id="t0561c06"></a>謂真人法。</p>
<p><a class="t-linehead" id="t-linehead0561c06"></a>「復次，或有一人著糞掃衣，攝三<a class="t" id="t0561c07"></a>法服，持不慢衣，餘者不然，彼因持不慢<a class="t" id="t0561c08"></a>衣故，自貴賤他，是謂不真人法。真人法者<a class="t" id="t0561c09"></a>作如是觀：『我不因此持不慢衣故，斷婬、<a class="t" id="t0561c10"></a>怒、癡。』或有一人不持不慢衣，彼行法如<a class="t" id="t0561c11"></a>法，隨順於法，向法次法，彼因此故，得供<a class="t" id="t0561c12"></a>養恭敬，如是趣向得真諦法者，不自貴、不<a class="t" id="t0561c13"></a>賤他，是謂真人法。</p>
<p><a class="t-linehead" id="t-linehead0561c13"></a>「復次，或有一人常行乞<a class="t" id="t0561c14"></a>食，飯齊五升，限七家食，或復一食，過中不<a class="t" id="t0561c15"></a>飲漿，餘者不然，彼因過中不飲漿故，自貴<a class="t" id="t0561c16"></a>賤他，是謂不真人法。真人法者作如是觀：<a class="t" id="t0561c17"></a>『我不因此過中不飲漿故，斷婬、怒、癡。』或有<a class="t" id="t0561c18"></a>一人不斷過中飲漿，彼行法如法，隨順<a class="t" id="t0561c19"></a>於法，向法次法，彼因此故，得供養恭敬，如<a class="t" id="t0561c20"></a>是趣向得真諦法者，不自貴、不賤他，是<a class="t" id="t0561c21"></a>謂真人法。</p>
<p><a class="t-linehead" id="t-linehead0561c21"></a>「復次，或有一人在無事處、山林<a class="t" id="t0561c22"></a>樹下，或住高巖，或止露地，或處塚間，或<a class="t" id="t0561c23"></a>能知時，餘者不然，彼因此知時故，自貴賤<a class="t" id="t0561c24"></a>他，是謂不真人法。真人法者作如是觀：『我<a class="t" id="t0561c25"></a>不因此知時故，斷婬、怒、癡。』或有一人而不<a class="t" id="t0561c26"></a>知時，彼行法如法，隨順於法，向法次法，<a class="t" id="t0561c27"></a>彼因此故，得供養恭敬，如是趣向得真諦<a class="t" id="t0561c28"></a>法者，不自貴、不賤他，是謂真人法。</p>
<p><a class="t-linehead" id="t-linehead0561c28"></a>「復次，<a class="t" id="t0561c29"></a>或有一人逮得初禪，彼因得初禪故，自貴<a class="t" id="t0562a01"></a>賤他，是謂不真人法。真人法者作如是觀：<a class="t" id="t0562a02"></a>『初禪者，世尊說無量種，若有計者是謂愛<a class="t" id="t0562a03"></a>也。』彼因此故，得供養恭敬，如是趣向得真<a class="t" id="t0562a04"></a>諦法者，不自貴、不賤他，是謂真人法。</p>
<p><a class="t-linehead" id="t-linehead0562a04"></a>「復<a class="t" id="t0562a05"></a>次，或有一人得第二、第三、第四禪，得空處、<a class="t" id="t0562a06"></a>識處、無所有處、非有想非無想處，餘者不然，<a class="t" id="t0562a07"></a>彼因得非有想非無想處故，自貴賤他，是<a class="t" id="t0562a08"></a>謂不真人法。真人法者作如是觀：『非有想<a class="t" id="t0562a09"></a>非無想處，世尊說無量種，若有計者是謂<a class="t" id="t0562a10"></a>愛也。』彼因此故，得供養恭敬，如是趣向得<a class="t" id="t0562a11"></a>真諦法者，不自貴、不賤他，是謂真人法。</p><a class="t" id="t0562a12"></a>
<p><a class="t-linehead" id="t-linehead0562a12"></a>「諸比丘！是謂真人法、不真人法，汝等當知<a class="t" id="t0562a13"></a>真人法、不真人法，知真人法、不真人法已，<a class="t" id="t0562a14"></a>捨離不真人法，學真人法，汝等當學如是。」</p><a class="t" id="t0562a15"></a>
<p><a class="t-linehead" id="t-linehead0562a15"></a>佛說如是。彼諸比丘聞佛所說，歡喜奉行。</p><a class="t" id="t0562a16"></a>
<blockquote class="gatha">
<p>豪貴、端正、談　　長老、誦諸經<a class="t" id="t0562a17"></a><br>
衣、食、無事、禪　　四無色在後</p></blockquote><a class="t" id="t0562a18"></a>
<p class="endsutta"><a class="t-linehead" id="t-linehead0562a18"></a>真人經第十四竟<span class="t-note">（千二百九十三字）</span></p><a class="t" id="t0562a19"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>