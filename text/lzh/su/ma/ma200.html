<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma200">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 16</span>
<span class="mirror-right">大品</span></p>
<h1 class="mirror-row">
<span class="mirror-left latin">200. </span>
<span class="mirror-right">（二〇〇）阿梨吒經</span></h1>
</div><p class="suttainfo"><span class="t-juanname">中阿含經卷第五十四</span></p><a class="t" id="t0763a28"></a><a class="t" id="t0763a29"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0763b01"></a><a class="t" id="t0763b02"></a>
<p><a class="t-linehead" id="t-linehead0763b02"></a>我聞如是：</p>
<p>一時，佛遊舍衛國，在勝林給孤<a class="t" id="t0763b03"></a>獨園。</p>
<p><a class="t-linehead" id="t-linehead0763b03"></a>爾時，阿梨吒比丘本伽陀婆梨，生<a class="t" id="t0763b04"></a>如是惡見：「我知世尊如是說法，行欲者無<a class="t" id="t0763b05"></a>障礙。」諸比丘聞已，往至阿梨吒比丘所，問<a class="t" id="t0763b06"></a>曰：「阿梨吒！汝實如是說：『我知世尊如是說<a class="t" id="t0763b07"></a>法，行欲者無障礙耶？』」</p>
<p><a class="t-linehead" id="t-linehead0763b07"></a>時，阿梨吒答曰：「諸賢！<a class="t" id="t0763b08"></a>我實知世尊如是說法，行欲者無障礙。」</p>
<p><a class="t-linehead" id="t-linehead0763b08"></a>諸<a class="t" id="t0763b09"></a>比丘訶阿梨吒曰：「汝莫作是說，莫誣謗世<a class="t" id="t0763b10"></a>尊，誣謗世尊者不善，世尊亦不如是說。阿<a class="t" id="t0763b11"></a>梨吒！欲有障礙，世尊無量方便說欲有障<a class="t" id="t0763b12"></a>礙。阿梨吒！汝可速捨此惡見也。」</p>
<p><a class="t-linehead" id="t-linehead0763b12"></a>阿梨吒比<a class="t" id="t0763b13"></a>丘為諸比丘所訶已，如此惡見其強力執，<a class="t" id="t0763b14"></a>而一向說：「此是真實，餘者虛妄。」如是再三。</p>
<p><a class="t-linehead" id="t-linehead0763b14"></a>眾<a class="t" id="t0763b15"></a>多比丘不能令阿梨吒比丘捨此惡見，從<a class="t" id="t0763b16"></a>坐起去，往詣佛所，稽首佛足，却坐一面，白<a class="t" id="t0763b17"></a>曰：「世尊！阿梨吒比丘生如是惡見：『我知世<a class="t" id="t0763b18"></a>尊如是說法：「行欲者無障礙。」』世尊！我等聞<a class="t" id="t0763b19"></a>已，往詣阿梨吒比丘所，問曰：『阿梨吒！汝實如<a class="t" id="t0763b20"></a>是說：「我知世尊如是說法：『行欲者無障礙<a class="t" id="t0763b21"></a>耶？』」』阿梨吒比丘答我等曰：『諸賢！我實知世<a class="t" id="t0763b22"></a>尊如是說法：「行欲者無障礙。」』世尊！我等訶<a class="t" id="t0763b23"></a>曰：『阿梨吒！汝莫作是說，莫誣謗世尊，誣<a class="t" id="t0763b24"></a>謗世尊者不善，世尊亦不如是說。阿梨吒！<a class="t" id="t0763b25"></a>欲有障礙，世尊無量方便說欲有障礙。阿<a class="t" id="t0763b26"></a>梨吒！汝可速捨此惡見。』我等訶已，如此惡<a class="t" id="t0763b27"></a>見其強力執，而一向說：『此是真實，餘者虛妄。』<a class="t" id="t0763b28"></a>如是再三。世尊！如我等不能令阿梨吒比<a class="t" id="t0763b29"></a>丘捨此惡見，從坐起去。」</p>
<p><a class="t-linehead" id="t-linehead0763b29"></a>世尊聞已，告一比<a class="t" id="t0763c01"></a>丘：「汝往阿梨吒比丘所，作如是語：『世尊呼<a class="t" id="t0763c02"></a>汝！』」</p>
<p><a class="t-linehead" id="t-linehead0763c02"></a>於是，一比丘受世尊教，即從坐起，稽首<a class="t" id="t0763c03"></a>佛足，遶三匝而去，至阿梨吒比丘所，即語<a class="t" id="t0763c04"></a>彼曰：「世尊呼汝！」阿梨吒比丘即詣佛所，稽<a class="t" id="t0763c05"></a>首佛足，却坐一面。</p>
<p><a class="t-linehead" id="t-linehead0763c05"></a>世尊問曰：「阿梨吒！實如<a class="t" id="t0763c06"></a>是說：『我知世尊如是說法：「行欲者無障礙。」<a class="t" id="t0763c07"></a>耶？』」</p>
<p><a class="t-linehead" id="t-linehead0763c07"></a>阿梨吒答曰：「世尊！我實知世尊如是說<a class="t" id="t0763c08"></a>法：『行欲者無障礙。』」</p>
<p><a class="t-linehead" id="t-linehead0763c08"></a>世尊訶曰：「阿梨吒！汝云<a class="t" id="t0763c09"></a>何知我如是說法？汝從何口聞我如是<a class="t" id="t0763c10"></a>說法？汝愚癡人！我不一向說，汝一向說耶？<a class="t" id="t0763c11"></a>汝愚癡人！聞諸比丘共訶，汝時應如法<a class="t" id="t0763c12"></a>答：『我今當問諸比丘也。』」</p>
<p><a class="t-linehead" id="t-linehead0763c12"></a>於是，世尊問諸比<a class="t" id="t0763c13"></a>丘：「汝等亦如是知我如是說法：『行欲者無<a class="t" id="t0763c14"></a>障礙。』耶？」</p>
<p><a class="t-linehead" id="t-linehead0763c14"></a>時，諸比丘答曰：「不也。」</p>
<p>世尊問曰：「汝等<a class="t" id="t0763c15"></a>云何知我說法？」</p>
<p><a class="t-linehead" id="t-linehead0763c15"></a>諸比丘答曰：「我等知世尊如<a class="t" id="t0763c16"></a>是說法：『欲有障礙。』世尊說欲有障礙也。<a class="t" id="t0763c17"></a>欲如骨鏁，世尊說欲如骨鏁也。欲如肉臠，<a class="t" id="t0763c18"></a>世尊說欲如肉臠也。欲如把炬，世尊說欲<a class="t" id="t0763c19"></a>如把炬也。欲如火坑，世尊說欲如火坑<a class="t" id="t0763c20"></a>也。欲如毒蛇，世尊說欲如毒蛇也。欲如<a class="t" id="t0763c21"></a>夢，世尊說欲如夢也。欲如假借，世尊說欲<a class="t" id="t0763c22"></a>如假借也。欲如樹果，世尊說欲如樹果<a class="t" id="t0763c23"></a>也。我等知世尊如是說法。」</p>
<p><a class="t-linehead" id="t-linehead0763c23"></a>世尊歎曰：「善哉！<a class="t" id="t0763c24"></a>善哉！諸比丘！汝等知我如是說法。所以者<a class="t" id="t0763c25"></a>何？我亦如是說：『欲有障礙。』我說欲有障礙。<a class="t" id="t0763c26"></a>欲如骨鏁，我說欲如骨鏁。欲如肉臠，我說<a class="t" id="t0763c27"></a>欲如肉臠。欲如把炬，我說欲如把炬。欲如<a class="t" id="t0763c28"></a>火坑，我說欲如火坑。欲如毒蛇，我說欲如<a class="t" id="t0763c29"></a>毒蛇。欲如夢，我說欲如夢。欲如假借，我<a class="t" id="t0764a01"></a>說欲如假借。欲如樹果，我說欲如樹果。」</p><a class="t" id="t0764a02"></a>
<p><a class="t-linehead" id="t-linehead0764a02"></a>世尊歎曰：「善哉！善哉！汝等知我如是說法。<a class="t" id="t0764a03"></a>然此阿梨吒愚癡之人，顛倒受解義及文也。<a class="t" id="t0764a04"></a>彼因自顛倒受解故，誣謗於我，為自傷害，<a class="t" id="t0764a05"></a>有犯有罪，諸智梵行者所不憙也，而得<a class="t" id="t0764a06"></a>大罪。汝愚癡人！知有此惡不善處也。」</p>
<p><a class="t-linehead" id="t-linehead0764a06"></a>於<a class="t" id="t0764a07"></a>是，阿梨吒比丘為世尊面訶責已，內懷憂慼，<a class="t" id="t0764a08"></a>低頭默然，失辯無言，如有所伺。</p>
<p><a class="t-linehead" id="t-linehead0764a08"></a>於是，世<a class="t" id="t0764a09"></a>尊面訶責數阿梨吒比丘已，告諸比丘：<a class="t" id="t0764a10"></a>「若我所說法盡具解義者，當如是受持。若<a class="t" id="t0764a11"></a>我所說法不盡具解義者，便當問我及諸<a class="t" id="t0764a12"></a>智梵行者。所以者何？或有癡人，顛倒受解<a class="t" id="t0764a13"></a>義及文也，彼因自顛倒受解故，如是如是<a class="t" id="t0764a14"></a>知彼法，謂正經、歌詠、記說、偈他、因緣、撰錄、本<a class="t" id="t0764a15"></a>起、此說、生處、廣解、未曾有法及說義，彼諍知<a class="t" id="t0764a16"></a>此義，不受解脫知此義，彼所為知此法，<a class="t" id="t0764a17"></a>不得此義，但受極苦，唐自疲勞。所以者何？<a class="t" id="t0764a18"></a>彼以顛倒受解法故。</p>
<p><a class="t-linehead" id="t-linehead0764a18"></a>「譬若如人，欲得捉<a class="t" id="t0764a19"></a>蛇，便行求蛇。彼求蛇時，行野林間，見極大<a class="t" id="t0764a20"></a>蛇，便前以手捉其腰中，蛇迴舉頭，或蜇手<a class="t" id="t0764a21"></a>足及餘支節。彼人所為求取捉蛇，不得此<a class="t" id="t0764a22"></a>義，但受極苦，唐自疲勞。所以者何？以不善<a class="t" id="t0764a23"></a>解取蛇法故。如是或有癡人，顛倒受解義<a class="t" id="t0764a24"></a>及文也，彼因自顛倒受解故，如是如是知<a class="t" id="t0764a25"></a>彼法，謂正經、歌詠、記說、偈他、因緣、撰錄、本起、<a class="t" id="t0764a26"></a>此說、生處、廣解、未曾有法及說義。彼諍知此<a class="t" id="t0764a27"></a>義，不受解脫知此義，彼所為知此法，不<a class="t" id="t0764a28"></a>得此義，但受極苦，唐自疲勞。所以者何？彼<a class="t" id="t0764a29"></a>以顛倒受解法故。</p>
<p><a class="t-linehead" id="t-linehead0764a29"></a>「或有族姓子，不顛倒善<a class="t" id="t0764b01"></a>受解義及文，彼因不顛倒善受解故，如是<a class="t" id="t0764b02"></a>如是知彼法，謂正經、歌詠、記說、偈他、因緣、撰<a class="t" id="t0764b03"></a>錄、本起、此說、生處、廣解、未曾有法及說義。彼<a class="t" id="t0764b04"></a>不諍知此義，唯受解脫知此義，彼所為知<a class="t" id="t0764b05"></a>此法，得此義，不受極苦，亦不疲勞。所以者<a class="t" id="t0764b06"></a>何？以不顛倒受解法故。</p>
<p><a class="t-linehead" id="t-linehead0764b06"></a>「譬若如人，欲得捉<a class="t" id="t0764b07"></a>蛇，便行求蛇。彼求蛇時，手執鐵杖，行野林<a class="t" id="t0764b08"></a>間，見極大蛇，先以鐵杖押彼蛇頂，手捉<a class="t" id="t0764b09"></a>其頭，彼蛇雖反尾迴，或纏手足及餘支<a class="t" id="t0764b10"></a>節，然不能蜇。彼人所為求取捉蛇，而得此<a class="t" id="t0764b11"></a>義，不受極苦，亦不疲勞。所以者何？彼以善<a class="t" id="t0764b12"></a>解取蛇法故。如是或有族姓子，不顛倒善<a class="t" id="t0764b13"></a>受解義及文，彼因不顛倒善受解故，如是<a class="t" id="t0764b14"></a>如是知彼法，謂正經、歌詠、記說、偈他、因緣、撰<a class="t" id="t0764b15"></a>錄、本起、此說、生處、廣解、未曾有法及說義，彼<a class="t" id="t0764b16"></a>不諍知此義，唯受解脫知此義。彼所為知<a class="t" id="t0764b17"></a>此法，得此義，不受極苦，亦不疲勞。所以者<a class="t" id="t0764b18"></a>何？以不顛倒受解法故。我為汝等長夜說<a class="t" id="t0764b19"></a>筏喻法，欲令棄捨，不欲令受故。</p>
<p><a class="t-linehead" id="t-linehead0764b19"></a>「云何我為<a class="t" id="t0764b20"></a>汝等長夜說筏喻法，欲令棄捨，不欲令受？<a class="t" id="t0764b21"></a>猶如山水甚深極廣，長流駛疾，多有所漂，<a class="t" id="t0764b22"></a>其中無舡，亦無橋梁。或有人來，而於彼岸<a class="t" id="t0764b23"></a>有事欲度，彼求度時，而作是念：『今此山水<a class="t" id="t0764b24"></a>甚深極廣，長流駛疾，多有所漂，其中無舡<a class="t" id="t0764b25"></a>亦無橋梁而可度者，我於彼岸有事欲度，<a class="t" id="t0764b26"></a>當以何方便，令我安隱至彼岸耶？』復作是<a class="t" id="t0764b27"></a>念：『我今寧可於此岸邊收聚草木，縛作<a class="t" id="t0764b28"></a>椑栰，乘之而度。』彼便岸邊收聚草木，縛作<a class="t" id="t0764b29"></a>椑栰，乘之而度，安隱至彼。便作是念：『今我<a class="t" id="t0764c01"></a>此栰多有所益，乘此栰已，令我安隱，從彼<a class="t" id="t0764c02"></a>岸來，度至此岸，我今寧可以著右肩或頭<a class="t" id="t0764c03"></a>戴去。』彼便以栰著右肩上或頭戴去。於意<a class="t" id="t0764c04"></a>云何？彼作如是竟，能為栰有所益耶？」</p>
<p><a class="t-linehead" id="t-linehead0764c04"></a>時，<a class="t" id="t0764c05"></a>諸比丘答曰：「不也。」</p>
<p><a class="t-linehead" id="t-linehead0764c05"></a>世尊告曰：「彼人云何為栰<a class="t" id="t0764c06"></a>所作能有益耶？彼人作是念：『今我此栰多<a class="t" id="t0764c07"></a>有所益，乘此栰已，令我安隱，從彼岸來，度<a class="t" id="t0764c08"></a>至此岸。我今寧可更以此栰還著水中，或<a class="t" id="t0764c09"></a>著岸邊而捨去耶？』彼人便以此栰還著水<a class="t" id="t0764c10"></a>中，或著岸邊捨之而去。於意云何？彼作<a class="t" id="t0764c11"></a>如是，為栰所作能有益耶？」</p>
<p><a class="t-linehead" id="t-linehead0764c11"></a>時，諸比丘答曰：<a class="t" id="t0764c12"></a>「益也。」</p>
<p><a class="t-linehead" id="t-linehead0764c12"></a>世尊告曰：「如是。我為汝等長夜說栰<a class="t" id="t0764c13"></a>喻法，欲令棄捨，不欲令受。若汝等知我長<a class="t" id="t0764c14"></a>夜說栰喻法者，當以捨是法，況非法耶？</p><a class="t" id="t0764c15"></a>
<p><a class="t-linehead" id="t-linehead0764c15"></a>「復次，有六見處。云何為六？比丘者，所有色，<a class="t" id="t0764c16"></a>過去、未來、現在，或內或外，或精或麤，或妙或<a class="t" id="t0764c17"></a>不妙，或近或遠，彼一切非我有，我非彼有，<a class="t" id="t0764c18"></a>亦非是神，如是慧觀，知其如真。所有覺、所<a class="t" id="t0764c19"></a>有想、所有此見非我有，我非彼有，我當無，<a class="t" id="t0764c20"></a>我當不有，彼一切非我有，我非彼有，亦<a class="t" id="t0764c21"></a>非是神，如是慧觀，知其如真。所有此見，若<a class="t" id="t0764c22"></a>見聞識知，所得所觀，意所思念，從此世至<a class="t" id="t0764c23"></a>彼世，從彼世至此世，彼一切非我有，我非<a class="t" id="t0764c24"></a>彼有，亦非是神，如是慧觀，知其如真。所有<a class="t" id="t0764c25"></a>此見，此是神，此是世，此是我，我當後世有，<a class="t" id="t0764c26"></a>常不變易，恒不磨滅法，彼一切非我有，<a class="t" id="t0764c27"></a>我非彼有，亦非是神，如是慧觀，知其如真。」</p><a class="t" id="t0764c28"></a>
<p><a class="t-linehead" id="t-linehead0764c28"></a>於是，有一比丘從坐而起，偏袒著衣，叉手<a class="t" id="t0764c29"></a>向佛，白曰：「世尊！頗有因內有恐怖耶？」</p>
<p><a class="t-linehead" id="t-linehead0764c29"></a>世尊<a class="t" id="t0765a01"></a>答曰：「有也。」</p>
<p><a class="t-linehead" id="t-linehead0765a01"></a>比丘復問曰：「世尊！云何因內有<a class="t" id="t0765a02"></a>恐怖耶？」</p>
<p><a class="t-linehead" id="t-linehead0765a02"></a>世尊答曰：「比丘者，如是見、如是說，<a class="t" id="t0765a03"></a>彼或昔時無，設有我不得。彼如是見、如是<a class="t" id="t0765a04"></a>說，憂慼煩勞，啼哭椎胸而發狂癡。比丘！如<a class="t" id="t0765a05"></a>是因內有恐怖也。」</p>
<p><a class="t-linehead" id="t-linehead0765a05"></a>比丘歎世尊已，復問曰：<a class="t" id="t0765a06"></a>「世尊！頗有因內無恐怖也。」</p>
<p><a class="t-linehead" id="t-linehead0765a06"></a>世尊答曰：「有<a class="t" id="t0765a07"></a>也。」</p>
<p><a class="t-linehead" id="t-linehead0765a07"></a>比丘復問曰：「世尊！云何因內無恐怖也？」</p><a class="t" id="t0765a08"></a>
<p><a class="t-linehead" id="t-linehead0765a08"></a>世尊答曰：「比丘者，不如是見、不如是說，彼<a class="t" id="t0765a09"></a>或昔時無，設有我不得。彼不如是見、不如<a class="t" id="t0765a10"></a>是說，不憂慼，不煩勞，不啼哭，不椎胸，<a class="t" id="t0765a11"></a>不發狂癡。比丘！如是因內無恐怖也。」</p>
<p><a class="t-linehead" id="t-linehead0765a11"></a>比<a class="t" id="t0765a12"></a>丘歎世尊已，復問曰：「世尊！頗有因外有恐<a class="t" id="t0765a13"></a>怖也？」</p>
<p><a class="t-linehead" id="t-linehead0765a13"></a>世尊答曰：「有也。」</p>
<p>比丘復問曰：「世尊！<a class="t" id="t0765a14"></a>云何因外有恐怖也？」</p>
<p><a class="t-linehead" id="t-linehead0765a14"></a>世尊答曰：「比丘者，如<a class="t" id="t0765a15"></a>是見、如是說，此是神，此是世，此是我，我當後<a class="t" id="t0765a16"></a>世有。彼如是見、如是說，或遇如來，或遇<a class="t" id="t0765a17"></a>如來弟子，聰明智慧而善言語，成就智慧。<a class="t" id="t0765a18"></a>彼或如來，或如來弟子，滅一切自身故說<a class="t" id="t0765a19"></a>法，捨離一切漏、一切我、我所作，滅慢使故<a class="t" id="t0765a20"></a>說法，彼或如來，或如來弟子，滅一切自身<a class="t" id="t0765a21"></a>故說法，捨離一切漏、一切我、我所作，滅慢<a class="t" id="t0765a22"></a>使故說法時，憂慼煩勞，啼哭椎胸而發狂<a class="t" id="t0765a23"></a>癡，如是說，我斷壞不復有。所以者何？彼比<a class="t" id="t0765a24"></a>丘所謂長夜不可愛、不可樂、不可意念，比<a class="t" id="t0765a25"></a>丘多行彼便憂慼煩勞，啼哭椎胸而發狂<a class="t" id="t0765a26"></a>癡。比丘！如是因外有恐怖也。」</p>
<p><a class="t-linehead" id="t-linehead0765a26"></a>比丘歎世尊<a class="t" id="t0765a27"></a>已，復問曰：「世尊！頗有因外無恐怖耶？」</p>
<p><a class="t-linehead" id="t-linehead0765a27"></a>世尊<a class="t" id="t0765a28"></a>答曰：「有也。」</p>
<p><a class="t-linehead" id="t-linehead0765a28"></a>比丘復問曰：「世尊！云何因外無<a class="t" id="t0765a29"></a>恐怖耶？」</p>
<p><a class="t-linehead" id="t-linehead0765a29"></a>世尊答曰：「比丘者，不如是見、不如<a class="t" id="t0765b01"></a>是說，此是神，此是世，此是我，我當後世有。<a class="t" id="t0765b02"></a>彼不如是見、不如是說，或遇如來，或遇<a class="t" id="t0765b03"></a>如來弟子，聰明智慧而善言語，成就智慧。彼<a class="t" id="t0765b04"></a>或如來，或如來弟子，滅一切自身故說法，<a class="t" id="t0765b05"></a>捨離一切漏、一切我、我所作，滅慢使故說<a class="t" id="t0765b06"></a>法，彼或如來，或如來弟子，滅一切自身故<a class="t" id="t0765b07"></a>說法，捨離一切漏、一切我、我所作，滅慢使故<a class="t" id="t0765b08"></a>說法時，不憂慼，不煩勞，不啼哭，不椎胸，<a class="t" id="t0765b09"></a>不發狂癡，不如是說，我斷壞不復有。所以<a class="t" id="t0765b10"></a>者何？彼比丘所謂長夜可愛、可樂、可意念，<a class="t" id="t0765b11"></a>比丘多行彼便不憂慼，不煩勞，不啼哭，不<a class="t" id="t0765b12"></a>椎胸，不發狂癡，比丘！如是因外無恐怖<a class="t" id="t0765b13"></a>也。」</p>
<p><a class="t-linehead" id="t-linehead0765b13"></a>爾時，比丘歎世尊曰：「善哉！善哉！」歎善哉<a class="t" id="t0765b14"></a>已，聞佛所說，善受持誦，則便默然。</p>
<p><a class="t-linehead" id="t-linehead0765b14"></a>於是，世<a class="t" id="t0765b15"></a>尊歎諸比丘曰：「善哉！善哉！比丘受如是所<a class="t" id="t0765b16"></a>可受，受已，不生憂慼，不煩勞，不啼哭，<a class="t" id="t0765b17"></a>不椎胸，不發狂癡。汝等見所受所可受，<a class="t" id="t0765b18"></a>不生憂慼，不煩勞，不啼哭，不椎胸，不發<a class="t" id="t0765b19"></a>狂癡耶？」</p>
<p><a class="t-linehead" id="t-linehead0765b19"></a>比丘答曰：「不也。世尊！」</p>
<p>世尊歎曰：「善<a class="t" id="t0765b20"></a>哉！善哉！汝等依如是見所可依，見已，不生<a class="t" id="t0765b21"></a>憂慼，不煩勞，不啼哭，不椎胸，不發狂癡。<a class="t" id="t0765b22"></a>汝等見依如是見所可依，見已，不生憂慼，<a class="t" id="t0765b23"></a>不煩勞，不啼哭，不椎胸，不發狂癡耶？」</p>
<p><a class="t-linehead" id="t-linehead0765b23"></a>比<a class="t" id="t0765b24"></a>丘答曰：「不也。世尊！」</p>
<p><a class="t-linehead" id="t-linehead0765b24"></a>世尊歎曰：「善哉！善哉！汝<a class="t" id="t0765b25"></a>等受如是身，所有身常住不變易、不磨滅<a class="t" id="t0765b26"></a>法。汝等見受如是身所可受身已，常住不<a class="t" id="t0765b27"></a>變易、不磨滅法耶？」</p>
<p><a class="t-linehead" id="t-linehead0765b27"></a>比丘答曰：「不也。世尊！」</p>
<p>世<a class="t" id="t0765b28"></a>尊歎曰：「善哉！善哉！所謂因神故有我，無神<a class="t" id="t0765b29"></a>見無我，是為神、神所有，不可得、不可施設，<a class="t" id="t0765c01"></a>及心中有見處、結著、諸使亦不可得，不可施<a class="t" id="t0765c02"></a>設。比丘！非為具足說見及見所相續，猶如<a class="t" id="t0765c03"></a>阿梨吒比丘本為伽陀婆利耶？」</p>
<p><a class="t-linehead" id="t-linehead0765c03"></a>比丘答曰：<a class="t" id="t0765c04"></a>「如是。世尊！為具足說見及見所相續，猶如<a class="t" id="t0765c05"></a>阿梨吒比丘本為伽陀婆梨。」</p>
<p><a class="t-linehead" id="t-linehead0765c05"></a>「復次，有六見處。<a class="t" id="t0765c06"></a>云何為六？比丘者，所有色，過去、未來、現在，或<a class="t" id="t0765c07"></a>內或外，或精或麤，或妙或不妙，或近或遠，彼<a class="t" id="t0765c08"></a>一切非我有，我非彼有，亦非是神。如是慧<a class="t" id="t0765c09"></a>觀，知其如真。所有覺行、有想、所有此見，非<a class="t" id="t0765c10"></a>我有，我非彼有，彼當無我，當不有，彼一<a class="t" id="t0765c11"></a>切非我有，我非彼有，亦非是神。如是慧觀，<a class="t" id="t0765c12"></a>知其如真。所有此見，若見聞識知，所得所觀，<a class="t" id="t0765c13"></a>意所思念，從此世至彼世，從彼世至此<a class="t" id="t0765c14"></a>世，彼一切非我有，我非彼有，亦非是神。如<a class="t" id="t0765c15"></a>是慧觀，知其如真。所有此見，此是神，此是世，<a class="t" id="t0765c16"></a>此是我，我當後世有，常不變易，恒不磨滅<a class="t" id="t0765c17"></a>法，彼一切非我有，我非彼有，亦非是神。如<a class="t" id="t0765c18"></a>是慧觀，知其如真。</p>
<p><a class="t-linehead" id="t-linehead0765c18"></a>「所有比丘，此六見處不<a class="t" id="t0765c19"></a>見是神，亦不見神所有，彼如是不見已，便<a class="t" id="t0765c20"></a>不受此世，不受此世已，便無恐怖，因不<a class="t" id="t0765c21"></a>恐怖已，便得般涅槃，生已盡，梵行已立，所作<a class="t" id="t0765c22"></a>已辦，不更受有，知如真。是謂比丘度壍、過<a class="t" id="t0765c23"></a>壍、破墎、無門、聖智慧鏡。云何比丘度壍耶？無<a class="t" id="t0765c24"></a>明壍已盡已知，拔絕根本，打破不復當生，<a class="t" id="t0765c25"></a>如是比丘得度壍也。云何比丘過壍耶？有<a class="t" id="t0765c26"></a>愛已盡已知，拔絕根本，打破不復當生，<a class="t" id="t0765c27"></a>如是比丘得過壍也。云何比丘破墎耶？無<a class="t" id="t0765c28"></a>窮生死已盡已知，拔絕根本，打破不復當<a class="t" id="t0765c29"></a>生，如是比丘得破墎也。云何比丘無門耶？<a class="t" id="t0766a01"></a>五下分結已盡已知，拔絕根本，打破不復<a class="t" id="t0766a02"></a>當生，如是比丘得無門也。云何比丘聖智<a class="t" id="t0766a03"></a>慧鏡？我慢已盡已知，拔絕根本，打破不復<a class="t" id="t0766a04"></a>當生，如是比丘聖智慧鏡。是謂比丘度壍、<a class="t" id="t0766a05"></a>過壍、破墎、無門、聖智慧鏡。</p>
<p><a class="t-linehead" id="t-linehead0766a05"></a>「如是正解脫如<a class="t" id="t0766a06"></a>來，有因提羅及天伊沙那，有梵及眷屬，彼<a class="t" id="t0766a07"></a>求不能得如來所依識，如來是梵，如來是<a class="t" id="t0766a08"></a>冷，如來不煩熱，如來是不異。我如是說：『諸<a class="t" id="t0766a09"></a>沙門、梵志誣謗我，虛妄言、不真實，沙門瞿曇<a class="t" id="t0766a10"></a>御無所施設，彼實有眾生，施設斷滅壞，若<a class="t" id="t0766a11"></a>此中無我不說，彼如來於現法中說無憂。<a class="t" id="t0766a12"></a>若有他人罵詈如來，撾打如來，瞋恚責<a class="t" id="t0766a13"></a>數者，如來因彼處不瞋恚、不憎嫉，終無<a class="t" id="t0766a14"></a>害心。』若人罵詈如來，撾打、瞋恚責數時，如來<a class="t" id="t0766a15"></a>意云何？如來作是念：『若我本所作、本所造者，<a class="t" id="t0766a16"></a>因彼致此。』言然罵詈如來，撾打、瞋恚責數<a class="t" id="t0766a17"></a>者，如來作是意。若有他人恭敬如來，供養<a class="t" id="t0766a18"></a>禮事尊重者，如來因此不以為悅，不以為<a class="t" id="t0766a19"></a>歡喜，心不以為樂。若他人恭敬如來，供養<a class="t" id="t0766a20"></a>禮事尊重者，如來意云何？如來作是念：『若我<a class="t" id="t0766a21"></a>今所知所斷，因彼致此。』若有他人恭敬如<a class="t" id="t0766a22"></a>來，供養禮事尊重者，如來作是意。」</p>
<p><a class="t-linehead" id="t-linehead0766a22"></a>於是，世<a class="t" id="t0766a23"></a>尊告諸比丘：「若有他人罵詈汝等，撾打、瞋<a class="t" id="t0766a24"></a>恚責數者，若有恭敬供養、禮事尊重者，汝<a class="t" id="t0766a25"></a>等因此亦當莫瞋恚憎嫉，莫起害心，亦莫<a class="t" id="t0766a26"></a>歡悅歡喜，亦莫心樂。所以者何？我等無神、<a class="t" id="t0766a27"></a>無神所有，猶如今此勝林門外燥草枯木，<a class="t" id="t0766a28"></a>或有他人持去火燒，隨意所用，於意云何？<a class="t" id="t0766a29"></a>彼燥草枯木頗作是念：『他人持我去火燒，隨<a class="t" id="t0766b01"></a>意所用耶？』」</p>
<p><a class="t-linehead" id="t-linehead0766b01"></a>諸比丘答曰：「不也。世尊！」</p>
<p>「如是，若<a class="t" id="t0766b02"></a>有他人罵詈汝等，撾打、瞋恚責數者，若有<a class="t" id="t0766b03"></a>恭敬供養、禮事尊重者，汝因此亦當莫瞋恚<a class="t" id="t0766b04"></a>憎嫉，莫起害心，亦莫歡悅歡喜，亦莫心樂。<a class="t" id="t0766b05"></a>所以者何？我等無神、無神所有，有我法善<a class="t" id="t0766b06"></a>說，發露廣布，無有空缺，流布宣傳，乃至天<a class="t" id="t0766b07"></a>人。如是我法善說，發露廣布，無有空缺，流<a class="t" id="t0766b08"></a>布宣傳，乃至天人。若正智慧解脫命終者，彼<a class="t" id="t0766b09"></a>不施設有無窮，我法善說，發露廣布，無有<a class="t" id="t0766b10"></a>空缺，流布宣傳，乃至天人。如是我法善說，發<a class="t" id="t0766b11"></a>露廣布，無有空缺，流布宣傳，乃至天人。若<a class="t" id="t0766b12"></a>有五下分結盡而命終者，生於彼間，便般<a class="t" id="t0766b13"></a>涅槃，得不退法，不還此世。我法善說，發露<a class="t" id="t0766b14"></a>廣布，無有空缺，流布宣傳，乃至天人。如是<a class="t" id="t0766b15"></a>我法善說，發露廣布，無有空缺，流布宣傳，乃<a class="t" id="t0766b16"></a>至天人。彼三結已盡，婬怒癡薄，得一往來<a class="t" id="t0766b17"></a>天上人間，一往來已，便得苦邊。我法善說，發<a class="t" id="t0766b18"></a>露廣布，無有空缺，流布宣傳，乃至天人。如<a class="t" id="t0766b19"></a>是我法善說，發露廣布，無有空缺，流布宣傳，<a class="t" id="t0766b20"></a>乃至天人。彼三結已盡，得須陀洹，不墮惡<a class="t" id="t0766b21"></a>法，定趣正覺，極七往來天上人間，七往來已，<a class="t" id="t0766b22"></a>便得苦邊。我法善說，發露廣布，無有空缺，<a class="t" id="t0766b23"></a>流布宣傳，乃至天人。如是我法善說，發露廣<a class="t" id="t0766b24"></a>布，無有空缺，流布宣傳，乃至天人。若有信<a class="t" id="t0766b25"></a>樂於我而命終者，皆生善處，如上有餘。」</p>
<p><a class="t-linehead" id="t-linehead0766b25"></a>佛<a class="t" id="t0766b26"></a>說如是。彼諸比丘聞佛所說，歡喜奉行。</p><a class="t" id="t0766b27"></a>
<p class="endsutta"><a class="t-linehead" id="t-linehead0766b27"></a>阿梨吒經第九竟<span class="t-note">（四千五百七十字）</span></p><a class="t" id="t0766b28"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>