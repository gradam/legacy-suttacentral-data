<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma36">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left">36. Earthquakes</span>
<span class="mirror-right">（三六）地動經</span></h1>
</div><p class="suttainfo"><span class="t-juanname">中阿含經卷第九</span></p><a class="t" id="t0477b21"></a><a class="t" id="t0477b22"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0477b23"></a><a class="t" id="t0477b24"></a>
<p><a class="t-linehead" id="t-linehead0477b24"></a>我聞如是：</p>
<p>一時，佛遊金剛國，城名曰地。</p>
<p>爾<a class="t" id="t0477b25"></a>時，彼地大動，地大動時，四面大風起，四方彗<a class="t" id="t0477b26"></a>星出，屋舍牆壁皆崩壞盡。於是，尊者阿難見<a class="t" id="t0477b27"></a>地大動，地大動時，四面大風起，四方彗星出，<a class="t" id="t0477b28"></a>屋舍牆壁皆崩壞盡。</p>
<p><a class="t-linehead" id="t-linehead0477b28"></a>尊者阿難見已恐怖，舉<a class="t" id="t0477b29"></a>身毛竪，往詣佛所，稽首禮足，却住一面，白<a class="t" id="t0477c01"></a>曰：「世尊！今地大動，地大動時，四面大風起，四<a class="t" id="t0477c02"></a>方彗星出，屋舍牆壁皆崩壞盡。」</p>
<p><a class="t-linehead" id="t-linehead0477c02"></a>於是，世尊語<a class="t" id="t0477c03"></a>尊者阿難曰：「如是，阿難！今地大動。如是，阿<a class="t" id="t0477c04"></a>難！地大動時，四面大風起，四方彗星出，屋舍<a class="t" id="t0477c05"></a>牆壁皆崩壞盡。」</p>
<p><a class="t-linehead" id="t-linehead0477c05"></a>尊者阿難白曰：「世尊！有幾因<a class="t" id="t0477c06"></a>緣令地大動，地大動時，四面大風起，四方彗<a class="t" id="t0477c07"></a>星出，屋舍牆壁皆崩壞盡？」</p>
<p><a class="t-linehead" id="t-linehead0477c07"></a>世尊答曰：「阿難！<a class="t" id="t0477c08"></a>有三因緣令地大動，地大動時，四面大風<a class="t" id="t0477c09"></a>起，四方彗星出，屋舍牆壁皆崩壞盡。云何為<a class="t" id="t0477c10"></a>三？阿難！此地止水上，水止風上，風依於空。<a class="t" id="t0477c11"></a>阿難！有時空中大風起，風起則水擾，水擾則<a class="t" id="t0477c12"></a>地動，是謂第一因緣令地大動，地大動時，<a class="t" id="t0477c13"></a>四面大風起，四方彗星出，屋舍牆壁<span class="corr" title="[&gt;皆]">皆</span>崩壞盡。</p><a class="t" id="t0477c14"></a>
<p><a class="t-linehead" id="t-linehead0477c14"></a>「復次，阿難！比丘有大如意足，有大威德，有<a class="t" id="t0477c15"></a>大福祐，有大威神，心自在如意足。彼於地<a class="t" id="t0477c16"></a>作小想，於水作無量想，彼因是故，此地隨<a class="t" id="t0477c17"></a>所欲、隨其意，擾復擾，震復震。護比丘天亦<a class="t" id="t0477c18"></a>復如是，有大如意足，有大威德，有大福祐，<a class="t" id="t0477c19"></a>有大威神，心自在如意足。彼於地作小想，<a class="t" id="t0477c20"></a>於水作無量想，彼因是故，此地隨所欲、隨<a class="t" id="t0477c21"></a>其意，擾復擾，震復震，是謂第二因緣令地<a class="t" id="t0477c22"></a>大動，地大動時，四面大風起，四方彗星出，屋<a class="t" id="t0477c23"></a>舍牆壁皆崩壞盡。</p>
<p><a class="t-linehead" id="t-linehead0477c23"></a>「復次，阿難！若如來不久過<a class="t" id="t0477c24"></a>三月已當般涅槃，由是之故，令地大動，地<a class="t" id="t0477c25"></a>大動時，四面大風起，四方彗星出，屋舍牆壁<a class="t" id="t0477c26"></a>皆崩壞盡，是謂第三因緣令地大動，地大動<a class="t" id="t0477c27"></a>時，四面大風起，四方彗星出，屋舍牆壁皆崩<a class="t" id="t0477c28"></a>壞盡。」</p>
<p><a class="t-linehead" id="t-linehead0477c28"></a>於是，尊者阿難聞是語已，悲泣涕零，<a class="t" id="t0477c29"></a>叉手向佛，白曰：「世尊！甚奇！甚特！如來、無所著、<a class="t" id="t0478a01"></a>等正覺成就功德，得未曾有法。所以者何？<a class="t" id="t0478a02"></a>謂如來不久過三月已當般涅槃，是時令<a class="t" id="t0478a03"></a>地大動，地大動時，四面大風起，四方彗星出，<a class="t" id="t0478a04"></a>屋舍牆壁皆崩壞盡。」</p>
<p><a class="t-linehead" id="t-linehead0478a04"></a>世尊語尊者阿難曰：「如<a class="t" id="t0478a05"></a>是，阿難！如是，阿難！甚奇！甚特！如來、無所著、<a class="t" id="t0478a06"></a>等正覺成就功德，得未曾有法。所以者何？<a class="t" id="t0478a07"></a>謂如來不久過三月已當般涅槃，是時令<a class="t" id="t0478a08"></a>地大動，地大動時，四面大風起，四方彗星出，<a class="t" id="t0478a09"></a>屋舍牆壁皆崩壞盡。</p>
<p><a class="t-linehead" id="t-linehead0478a09"></a>「復次，阿難！我往詣無量<a class="t" id="t0478a10"></a>百千剎利眾，共坐談論，令可彼意，共坐定<a class="t" id="t0478a11"></a>已，如彼色像，我色像亦然；如彼音聲，我音<a class="t" id="t0478a12"></a>聲亦然；如彼威儀禮節，我威儀禮節亦然；若<a class="t" id="t0478a13"></a>彼問義，我答彼義。復次，我為彼說法，勸發<a class="t" id="t0478a14"></a>渴仰，成就歡喜，無量方便為彼說法，勸發渴<a class="t" id="t0478a15"></a>仰，成就歡喜已，即彼處沒，我既沒已，彼不知<a class="t" id="t0478a16"></a>誰，為人，為非人？阿難！如是甚奇！甚特！如來、<a class="t" id="t0478a17"></a>無所著、等正覺成就功德，得未曾有法。如<a class="t" id="t0478a18"></a>是梵志眾、居士眾、沙門眾。</p>
<p><a class="t-linehead" id="t-linehead0478a18"></a>「阿難！我往詣無量<a class="t" id="t0478a19"></a>百千四王天眾，共坐談論，令可彼意，共坐定<a class="t" id="t0478a20"></a>已，如彼色像，我色像亦然；如彼音聲，我音<a class="t" id="t0478a21"></a>聲亦然；如彼威儀禮節，我威儀禮節亦然；若<a class="t" id="t0478a22"></a>彼問義，我答彼義。復次，我為彼說法，勸發<a class="t" id="t0478a23"></a>渴仰，成就歡喜，無量方便為彼說法，勸發渴<a class="t" id="t0478a24"></a>仰，成就歡喜已，即彼處沒，我既沒已，彼不知<a class="t" id="t0478a25"></a>誰，為天，為異天？阿難！如是甚奇！甚特！如來、<a class="t" id="t0478a26"></a>無所著、等正覺成就功德，得未曾有法。如<a class="t" id="t0478a27"></a>是三十三天、<span class="gaiji">［火＊僉］<!--gaiji,,1[火*僉],2&#x3DFF;,3--></span>摩天、兜率哆天、化樂天、他化樂<a class="t" id="t0478a28"></a>天、梵身天、梵富樓天、少光天、無量光天、晃昱<a class="t" id="t0478a29"></a>天、少淨天、無量淨天、遍淨天、無罣礙天、受福天、<a class="t" id="t0478b01"></a>果實天、無煩天、無熱天、善見天、善現天。</p>
<p><a class="t-linehead" id="t-linehead0478b01"></a>「阿<a class="t" id="t0478b02"></a>難！我往詣無量百千色究竟天眾，共坐談論，<a class="t" id="t0478b03"></a>令可彼意，共坐定已，如彼色像，我色像亦<a class="t" id="t0478b04"></a>然；如彼音聲，我音聲亦然；如彼威儀禮節，<a class="t" id="t0478b05"></a>我威儀禮節亦然；若彼問義，我答彼義。復次，<a class="t" id="t0478b06"></a>我為彼說法，勸發渴仰，成就歡喜，無量方便<a class="t" id="t0478b07"></a>為彼說法，勸發渴仰，成就歡喜已，即彼處沒，<a class="t" id="t0478b08"></a>我既沒已，彼不知誰，為天，為異天？阿難！<a class="t" id="t0478b09"></a>如是甚奇！甚特！如來、無所著、等正覺成就功<a class="t" id="t0478b10"></a>德，得未曾有法。」</p>
<p><a class="t-linehead" id="t-linehead0478b10"></a>佛說如是。尊者阿難及諸<a class="t" id="t0478b11"></a>比丘，聞佛所說，歡喜奉行。</p><a class="t" id="t0478b12"></a>
<p class="endsutta"><a class="t-linehead" id="t-linehead0478b12"></a>地動經第五竟<span class="t-note">（一千二百三十三字）</span></p><a class="t" id="t0478b13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>