<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma6">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left latin">6. The Destination of a Good Person</span>
<span class="mirror-right">（六）善人往經<span class="t-note">（初一日誦）</span></span></h1>
</div><p class="suttainfo"><span class="t-juanname">中阿含經卷第二</span></p><a class="t" id="t0427a11"></a><a class="t" id="t0427a12"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0427a13"></a><a class="t" id="t0427a14"></a>
<p><a class="t-linehead" id="t-linehead0427a14"></a>我聞如是：</p>
<p>一時，佛遊舍衛國，在勝林給孤獨<a class="t" id="t0427a15"></a>園。爾時，世尊告諸比丘：「我當為汝說七善<a class="t" id="t0427a16"></a>人所往至處及無餘涅槃。諦聽，諦聽！善思念<a class="t" id="t0427a17"></a>之。」時，諸比丘受教而聽。</p>
<p><a class="t-linehead" id="t-linehead0427a17"></a>佛言：「云何為七？比丘<a class="t" id="t0427a18"></a>行當如是。我者無我，亦無我所，當來無我，<a class="t" id="t0427a19"></a>亦無我所，已有便斷，已斷得捨，有樂不染，<a class="t" id="t0427a20"></a>合會不著。如是行者，無上息迹慧之所見，<a class="t" id="t0427a21"></a>然未得證。比丘行如是，往至何所？譬如燒<a class="t" id="t0427a22"></a><span class="gaiji">麩<!--gaiji,麩,1[麩-夫+孚],2&#x4D38;,3--></span>，纔燃便滅。當知比丘亦復如是，少慢未<a class="t" id="t0427a23"></a>盡，五下分結已斷，得中般涅槃，是謂第一<a class="t" id="t0427a24"></a>善人所往至處，世間諦如有。</p>
<p><a class="t-linehead" id="t-linehead0427a24"></a>「復次，比丘行當<a class="t" id="t0427a25"></a>如是。我者無我，亦無我所，當來無我，亦無<a class="t" id="t0427a26"></a>我所，已有便斷，已斷得捨，有樂不染，合會不<a class="t" id="t0427a27"></a>著。行如是者，無上息迹慧之所見，然未得<a class="t" id="t0427a28"></a>證。比丘行如是，往至何所？譬若如鐵洞燃<a class="t" id="t0427a29"></a>俱熾，以椎打之，迸火飛空，上已即滅。當<a class="t" id="t0427b01"></a>知比丘亦復如是，少慢未盡，五下分結已斷，<a class="t" id="t0427b02"></a>得中般涅槃，是謂第二善人所往至處，世間<a class="t" id="t0427b03"></a>諦如有。</p>
<p><a class="t-linehead" id="t-linehead0427b03"></a>「復次，比丘行當如是。我者無我，亦<a class="t" id="t0427b04"></a>無我所，當來無我，亦無我所，已有便斷，已<a class="t" id="t0427b05"></a>斷得捨，有樂不染，合會不著。行如是者，無<a class="t" id="t0427b06"></a>上息迹慧之所見，然未得證。比丘行如是，<a class="t" id="t0427b07"></a>往至何所？譬若如鐵洞燃俱熾，以椎打之。<a class="t" id="t0427b08"></a>迸火飛空，從上來還，未至地滅。當知比丘<a class="t" id="t0427b09"></a>亦復如是，少慢未盡，五下分結已斷，得中<a class="t" id="t0427b10"></a>般涅槃，是謂第三善人所往至處。世間諦如<a class="t" id="t0427b11"></a>有。</p>
<p><a class="t-linehead" id="t-linehead0427b11"></a>「復次，比丘行當如是。我者無我，亦無我<a class="t" id="t0427b12"></a>所，當來無我，亦無我所，已有便斷，已斷得<a class="t" id="t0427b13"></a>捨，有樂不染，合會不著。行如是者，無上息<a class="t" id="t0427b14"></a>迹慧之所見，然未得證。比丘行如是，往至<a class="t" id="t0427b15"></a>何所？譬若如鐵洞然俱熾，以椎打之，迸火<a class="t" id="t0427b16"></a>飛空，墮地而滅。當知比丘亦復如是，少慢<a class="t" id="t0427b17"></a>未盡，五下分結已斷，得生般涅槃，是謂第<a class="t" id="t0427b18"></a>四善人所往至處。世間諦如有。</p>
<p><a class="t-linehead" id="t-linehead0427b18"></a>「復次，比丘<a class="t" id="t0427b19"></a>行當如是。我者無我，亦無我所，當來無我，<a class="t" id="t0427b20"></a>亦無我所，已有便斷，已斷得捨，有樂不染，<a class="t" id="t0427b21"></a>合會不著。行如是者，無上息迹慧之所見，<a class="t" id="t0427b22"></a>然未得證。比丘行如是，往至何所？譬若如<a class="t" id="t0427b23"></a>鐵洞燃俱熾，以椎打之，迸火飛空，墮少薪<a class="t" id="t0427b24"></a>草上，若烟若燃，燃已便滅。當知比丘亦復如<a class="t" id="t0427b25"></a>是，少慢未盡，五下分結已斷，得行般涅槃，<a class="t" id="t0427b26"></a>是謂第五善人所往至處。世間諦如有。</p>
<p><a class="t-linehead" id="t-linehead0427b26"></a>「復<a class="t" id="t0427b27"></a>次。比丘行當如是。我者無我，亦無我所，當<a class="t" id="t0427b28"></a>來無我，亦無我所，已有便斷，已斷得捨，有<a class="t" id="t0427b29"></a>樂不染，合會不著。行如是者，無上息迹慧<a class="t" id="t0427c01"></a>之所見，然未得證。比丘行如是，往至何所？<a class="t" id="t0427c02"></a>譬若如鐵洞燃俱熾，以椎打之，迸火飛空，<a class="t" id="t0427c03"></a>墮多薪草上，若烟若燃，燃盡已滅。當知比丘<a class="t" id="t0427c04"></a>亦復如是，少慢未盡，五下分結已斷，得無<a class="t" id="t0427c05"></a>行般涅槃，是謂第六善人所往至處。世間諦<a class="t" id="t0427c06"></a>如有。</p>
<p><a class="t-linehead" id="t-linehead0427c06"></a>「復次。比丘行當如是。我者無我，亦無<a class="t" id="t0427c07"></a>我所，當來無我，亦無我所，已有便斷，已斷得<a class="t" id="t0427c08"></a>捨，有樂不染，合會不著。行如是者，無上息<a class="t" id="t0427c09"></a>迹慧之所見，然未得證。比丘行如是，往至<a class="t" id="t0427c10"></a>何所？譬若如鐵洞燃俱熾，以椎打之，迸火<a class="t" id="t0427c11"></a>飛空，墮多薪草上，若烟若燃，燃已便燒村邑、<a class="t" id="t0427c12"></a>城郭、山林、曠野。燒村邑、城郭、山林、曠野已，或<a class="t" id="t0427c13"></a>至道、至水、至平地滅。當知比丘亦復如是，<a class="t" id="t0427c14"></a>少慢未盡，五下分結已斷，得上流阿迦膩<a class="t" id="t0427c15"></a>吒般涅槃，是謂第七善人所往至處。世間諦<a class="t" id="t0427c16"></a>如有。</p>
<p><a class="t-linehead" id="t-linehead0427c16"></a>「云何無餘涅槃？比丘行當如是。我者<a class="t" id="t0427c17"></a>無我，亦無我所，當來無我，亦無我所，已有<a class="t" id="t0427c18"></a>便斷，已斷得捨，有樂不染，合會不著。行如<a class="t" id="t0427c19"></a>是者，無上息迹慧之所見，而已得證。我說彼<a class="t" id="t0427c20"></a>比丘不至東方，不至西方、南方、北方、四維、<a class="t" id="t0427c21"></a>上、下，便於現法中息迹滅度。我向所說七<a class="t" id="t0427c22"></a>善人所往至處及無餘涅槃者，因此故說。」</p>
<p><a class="t-linehead" id="t-linehead0427c22"></a>佛<a class="t" id="t0427c23"></a>說如是。彼諸比丘聞佛所說，歡喜奉行。</p><a class="t" id="t0427c24"></a>
<p class="endsutta"><a class="t-linehead" id="t-linehead0427c24"></a>善人往經第六竟<span class="t-note">（千一百三字）</span></p><a class="t" id="t0427c25"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>