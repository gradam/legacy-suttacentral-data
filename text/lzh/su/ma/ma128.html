<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma128">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">128. </span>
<span class="mirror-right">（一二八）優婆塞經</span></h1>
</div><a class="t" id="t0616a29"></a>
<p><a class="t-linehead" id="t-linehead0616a29"></a>我聞如是：</p>
<p>一時，佛遊舍衛國，在勝林給孤<a class="t" id="t0616b01"></a>獨園。</p>
<p><a class="t-linehead" id="t-linehead0616b01"></a>爾時，給孤獨居士與大優婆塞眾五百<a class="t" id="t0616b02"></a>人俱，往詣尊者舍梨子所，稽首作禮，却坐<a class="t" id="t0616b03"></a>一面，五百優婆塞亦為作禮，却坐一面。給孤<a class="t" id="t0616b04"></a>獨居士及五百優婆塞坐一面已，尊者舍梨<a class="t" id="t0616b05"></a>子為彼說法，勸發渴仰，成就歡喜，無量方便<a class="t" id="t0616b06"></a>為彼說法。勸發渴仰，成就歡喜已，即從座<a class="t" id="t0616b07"></a>起，往詣佛所，稽首佛足，却坐一面。尊者舍<a class="t" id="t0616b08"></a>梨子去後不久，給孤獨居士及五百優婆塞<a class="t" id="t0616b09"></a>亦詣佛所，稽首佛足，却坐一面。</p>
<p><a class="t-linehead" id="t-linehead0616b09"></a>尊者舍梨<a class="t" id="t0616b10"></a>子及眾坐已定，世尊告曰：「舍梨子！若汝知白<a class="t" id="t0616b11"></a>衣聖弟子善護行五法及得四增上心，現<a class="t" id="t0616b12"></a>法樂居，易不難得。舍梨子！汝當記別聖弟<a class="t" id="t0616b13"></a>子地獄盡，畜生、餓鬼及諸惡處亦盡，得須陀<a class="t" id="t0616b14"></a>洹，不墮惡法，定趣正覺，極受七有，天上人<a class="t" id="t0616b15"></a>間七往來已而得苦邊。</p>
<p><a class="t-linehead" id="t-linehead0616b15"></a>「舍梨子！云何白衣聖<a class="t" id="t0616b16"></a>弟子善護行五法，白衣聖弟子者，離殺、斷殺，<a class="t" id="t0616b17"></a>棄捨刀杖，有慙有愧，有慈悲心，饒益一切<a class="t" id="t0616b18"></a>乃至蜫蟲。彼於殺生淨除其心，白衣聖弟<a class="t" id="t0616b19"></a>子善護行，此第一法。</p>
<p><a class="t-linehead" id="t-linehead0616b19"></a>「復次，舍梨子！白衣聖弟<a class="t" id="t0616b20"></a>子離不與取、斷不與取，與而後取，樂於與<a class="t" id="t0616b21"></a>取，常好布施，歡喜無恡，不望其報，不以偷<a class="t" id="t0616b22"></a>所覆，常自護已。彼於不與取淨除其心，白<a class="t" id="t0616b23"></a>衣聖弟子善護行，此第二法。</p>
<p><a class="t-linehead" id="t-linehead0616b23"></a>「復次，舍梨子！白<a class="t" id="t0616b24"></a>衣聖弟子離邪婬、斷邪婬，彼或有父所護，<a class="t" id="t0616b25"></a>或母所護，或父母所護，或兄弟所護，或姉妹<a class="t" id="t0616b26"></a>所護，或婦父母所護，或親親所護，或同姓所<a class="t" id="t0616b27"></a>護，或為他婦女，有鞭罰恐怖，及有名雇債<a class="t" id="t0616b28"></a>至華鬘親，不犯如是女。彼於邪淫淨除<a class="t" id="t0616b29"></a>其心，白衣聖弟子善護行，此第三法。</p>
<p><a class="t-linehead" id="t-linehead0616b29"></a>「復次，舍<a class="t" id="t0616c01"></a>梨子！白衣聖弟子離妄言、斷妄言，真諦言，<a class="t" id="t0616c02"></a>樂真諦，住真諦不移動，一切可信，不欺世<a class="t" id="t0616c03"></a>間。彼於妄言淨除其心，白衣聖弟子善護<a class="t" id="t0616c04"></a>行，此第四法。</p>
<p><a class="t-linehead" id="t-linehead0616c04"></a>「復次，舍梨子！白衣聖弟子離<a class="t" id="t0616c05"></a>酒、斷酒。彼於飲酒淨除其心，白衣聖弟子<a class="t" id="t0616c06"></a>善護行，此第五法。</p>
<p><a class="t-linehead" id="t-linehead0616c06"></a>「舍梨子！白衣聖弟子云何<a class="t" id="t0616c07"></a>得四增上心，現法樂居，易不難得？白衣聖<a class="t" id="t0616c08"></a>弟子念如來，彼如來、無所著、等正覺、明行成<a class="t" id="t0616c09"></a>為、善逝、世間解、無上士、道法御、天人師，號佛、眾<a class="t" id="t0616c10"></a>祐。如是念如來已，若有惡欲即便得滅，心<a class="t" id="t0616c11"></a>中有不善、穢污、愁苦、憂慼亦復得滅。白衣聖<a class="t" id="t0616c12"></a>弟子攀緣如來，心靖得喜。若有惡欲即便<a class="t" id="t0616c13"></a>得滅，心中有不善、穢污、愁苦、憂慼亦復得<a class="t" id="t0616c14"></a>滅。白衣聖弟子得第一增上心，現法樂居，易<a class="t" id="t0616c15"></a>不難得。</p>
<p><a class="t-linehead" id="t-linehead0616c15"></a>「復次，舍梨子！白衣聖弟子念法，世<a class="t" id="t0616c16"></a>尊善說法，必至究竟，無煩無熱，常有不移<a class="t" id="t0616c17"></a>動。如是觀、如是覺、如是知、如是念法已，若<a class="t" id="t0616c18"></a>有惡欲即便得滅，心中有不善、穢污、愁苦、<a class="t" id="t0616c19"></a>憂慼亦復得滅。白衣聖弟子攀緣法，心靖<a class="t" id="t0616c20"></a>得喜。若有惡欲即便得滅，心中有不善、穢<a class="t" id="t0616c21"></a>污、愁苦、憂慼亦復得滅。白衣聖弟子得此<a class="t" id="t0616c22"></a>第二增上心。</p>
<p><a class="t-linehead" id="t-linehead0616c22"></a>「復次，舍梨子！白衣聖弟子念眾，<a class="t" id="t0616c23"></a>如來聖眾善趣正趣，向法次法，順行如法，彼<a class="t" id="t0616c24"></a>眾實有阿羅訶、趣阿羅訶，有阿那含、趣阿那<a class="t" id="t0616c25"></a>含，有斯陀含、趣斯陀含，有須陀洹、趣須陀<a class="t" id="t0616c26"></a>洹，是謂四雙八輩。謂如來眾成就尸賴，成<a class="t" id="t0616c27"></a>就三昧，成就般若，成就解脫，成就解脫知<a class="t" id="t0616c28"></a>見，可敬可重，可奉可供，世良福田。彼如是<a class="t" id="t0616c29"></a>念如來眾，若有惡欲即便得滅，心中有不<a class="t" id="t0617a01"></a>善、穢污、愁苦、憂慼亦復得滅。白衣聖弟子<a class="t" id="t0617a02"></a>攀緣如來眾，心靖得喜，若有惡欲即便得<a class="t" id="t0617a03"></a>滅，心中有不善、穢污、愁苦、憂慼亦復得滅。<a class="t" id="t0617a04"></a>白衣聖弟子是謂得第三增上心，現法樂居，<a class="t" id="t0617a05"></a>易不難得。</p>
<p><a class="t-linehead" id="t-linehead0617a05"></a>「復次，舍梨子！白衣聖弟子自<a class="t" id="t0617a06"></a>念尸賴，此尸賴不缺不穿，無穢無濁，住如<a class="t" id="t0617a07"></a>地不虛妄，聖所稱譽，具善受持。彼如是自<a class="t" id="t0617a08"></a>念尸賴，若有惡欲即便得滅，心中有不善、<a class="t" id="t0617a09"></a>穢污、愁苦、憂慼亦復得滅。白衣聖弟子攀緣<a class="t" id="t0617a10"></a>尸賴，心靖得喜，若有惡欲即便得滅，心中<a class="t" id="t0617a11"></a>有不善、穢污、愁苦、憂慼亦復得滅。白衣聖弟<a class="t" id="t0617a12"></a>子是謂得第四增上心，現法樂居，易不難<a class="t" id="t0617a13"></a>得。</p>
<p><a class="t-linehead" id="t-linehead0617a13"></a>「舍梨子！若汝知白衣聖弟子善護行此五<a class="t" id="t0617a14"></a>法，得此四增上心，現法樂居，易不難得者，<a class="t" id="t0617a15"></a>舍梨子！汝記別白衣聖弟子地獄盡，畜生、<a class="t" id="t0617a16"></a>餓鬼及諸惡處亦盡，得須陀洹，不墮惡法，<a class="t" id="t0617a17"></a>定趣正覺，極受七有，天上人間七往來已<a class="t" id="t0617a18"></a>而得苦邊。」於是，世尊說此頌曰：</p><a class="t" id="t0617a19"></a>
<blockquote class="gatha">
<p>「慧者住在家，　　見地獄恐怖，<a class="t" id="t0617a20"></a><br>
因受持聖法，　　除去一切惡。<a class="t" id="t0617a21"></a><br>
不殺害眾生，　　知而能捨離，<a class="t" id="t0617a22"></a><br>
真諦不妄言，　　不盜他財物。<a class="t" id="t0617a23"></a><br>
自有婦知足，　　不樂他人妻，<a class="t" id="t0617a24"></a><br>
捨離斷飲酒，　　心亂狂癡本。<a class="t" id="t0617a25"></a><br>
常當念正覺，　　思惟諸善法，<a class="t" id="t0617a26"></a><br>
念眾觀尸賴，　　從是得歡喜。<a class="t" id="t0617a27"></a><br>
欲行其布施，　　當以望其福，<a class="t" id="t0617a28"></a><br>
先施於息心，　　如是成果報。<a class="t" id="t0617a29"></a><br>
我今說息心，　　舍梨當善聽，<a class="t" id="t0617b01"></a><br>
若有黑及白，　　赤色之與黃，<a class="t" id="t0617b02"></a><br>
尨色愛樂色，　　牛及諸鴿鳥。<a class="t" id="t0617b03"></a><br>
隨彼所生處，　　良御牛在前，<a class="t" id="t0617b04"></a><br>
身力成具足，　　善速往來快，<a class="t" id="t0617b05"></a><br>
取彼之所能，　　莫以色為非。<a class="t" id="t0617b06"></a><br>
如是此人間，　　若有所生處，<a class="t" id="t0617b07"></a><br>
剎帝麗梵志，　　居士本工師。<a class="t" id="t0617b08"></a><br>
隨彼所生處，　　長老淨持戒，<a class="t" id="t0617b09"></a><br>
世無著善逝，　　施彼得大果。<a class="t" id="t0617b10"></a><br>
愚癡無所知，　　無慧無所聞，<a class="t" id="t0617b11"></a><br>
施彼得果少，　　無光無所照。<a class="t" id="t0617b12"></a><br>
若光有所照，　　有慧佛弟子，<a class="t" id="t0617b13"></a><br>
信向善逝者，　　根生善堅住。<a class="t" id="t0617b14"></a><br>
彼是生善處，　　如意往人家，<a class="t" id="t0617b15"></a><br>
最後得涅槃，　　如是各有緣。」</p></blockquote><a class="t" id="t0617b16"></a>
<p><a class="t-linehead" id="t-linehead0617b16"></a>佛說如是。尊者舍梨子及諸比丘，給孤獨居<a class="t" id="t0617b17"></a>士、五百優婆塞，聞佛所說，歡喜奉行。</p><a class="t" id="t0617b18"></a>
<p class="endsutta"><a class="t-linehead" id="t-linehead0617b18"></a>優婆塞經第十二竟<span class="t-note">（千五百四十九字）</span></p><a class="t" id="t0617b19"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>