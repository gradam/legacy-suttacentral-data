<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma4">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left latin">4. The Water Parable</span>
<span class="mirror-right">（四）水喻經<span class="t-note">（初一日誦）</span></span></h1>
</div><a class="t" id="t0424a14"></a>
<p><a class="t-linehead" id="t-linehead0424a14"></a>我聞如是：</p>
<p>一時，佛遊舍衛國，在勝林給孤<a class="t" id="t0424a15"></a>獨園。爾時，世尊告諸比丘：「我當為汝說七<a class="t" id="t0424a16"></a>水人。諦聽，諦聽！善思念之。」時，諸比丘受教而<a class="t" id="t0424a17"></a>聽。</p>
<p><a class="t-linehead" id="t-linehead0424a17"></a>佛言：「云何為七？或有一人常臥水中；或<a class="t" id="t0424a18"></a>復有人出水還沒；或復有人出水而住；或<a class="t" id="t0424a19"></a>復有人出水而住，住已而觀；或復有人出<a class="t" id="t0424a20"></a>水而住，住已而觀，觀已而渡；或復有人出<a class="t" id="t0424a21"></a>水而住，住已而觀，觀已而渡，渡已至彼岸；<a class="t" id="t0424a22"></a>或復有人出水而住，住已而觀，觀已而渡，<a class="t" id="t0424a23"></a>渡已至彼岸，至彼岸已，謂住岸人。如是，<a class="t" id="t0424a24"></a>我當復為汝說七水喻人。諦聽，諦聽！善思<a class="t" id="t0424a25"></a>念之。」時，諸比丘受教而聽。</p>
<p><a class="t-linehead" id="t-linehead0424a25"></a>佛言：「云何為七？<a class="t" id="t0424a26"></a>或有人常臥；或復有人出已還沒；或復<a class="t" id="t0424a27"></a>有人出已而住；或復有人出已而住，住已而<a class="t" id="t0424a28"></a>觀；或復有人出已而住，住已而觀，觀已而<a class="t" id="t0424a29"></a>渡；或復有人出已而住，住已而觀，觀已而<a class="t" id="t0424b01"></a>渡，渡已至彼岸；或復有人出已而住，住已<a class="t" id="t0424b02"></a>而觀，觀已而渡，渡已至彼岸，至彼岸已，<a class="t" id="t0424b03"></a>謂住岸梵志。此七水喻人，我略說也。如上<span class="corr" title="[&gt;所] cf.［麗】">所</span><a class="t" id="t0424b04"></a>說，如上施設。汝知何義？何所分別？有何因<a class="t" id="t0424b05"></a>緣？」</p>
<p><a class="t-linehead" id="t-linehead0424b05"></a>時，諸比丘白世尊曰：「世尊為法本，世尊<a class="t" id="t0424b06"></a>為法主，法由世尊，唯願說之，我等聞已，<a class="t" id="t0424b07"></a>得廣知義。」</p>
<p><a class="t-linehead" id="t-linehead0424b07"></a>佛便告曰：「汝等諦聽！善思念之。<a class="t" id="t0424b08"></a>我當為汝分別其義。」時，諸比丘受教而聽。</p><a class="t" id="t0424b09"></a>
<p><a class="t-linehead" id="t-linehead0424b09"></a>佛言：「云何有人常臥？謂或有人為不善法<a class="t" id="t0424b10"></a>之所覆蓋，染汙所染，受惡法報，造生死本，<a class="t" id="t0424b11"></a>是謂有人常臥。猶人沒溺，臥于水中，我說<a class="t" id="t0424b12"></a>彼人亦復如是，是謂初水喻人，世間諦如<a class="t" id="t0424b13"></a>有也。</p>
<p><a class="t-linehead" id="t-linehead0424b13"></a>「云何有人出已還沒？謂人既出，得信善<a class="t" id="t0424b14"></a>法，持戒、布施、多聞、智慧，修習善法，彼於後<a class="t" id="t0424b15"></a>時失信不固，失持戒、布施、多聞、智慧而不<a class="t" id="t0424b16"></a>堅固，是謂有人出已還沒。猶人溺水，既出<a class="t" id="t0424b17"></a>還沒，我說彼人亦復如是，是謂第二水喻<a class="t" id="t0424b18"></a>人，世間諦如有也。</p>
<p><a class="t-linehead" id="t-linehead0424b18"></a>「云何有人出已而住？謂<a class="t" id="t0424b19"></a>人既出，得信善法，持戒、布施、多聞、智慧，修習<a class="t" id="t0424b20"></a>善法，彼於後時信固不失，持戒、布施、多聞、<a class="t" id="t0424b21"></a>智慧，堅固不失，是謂有人出已而住，猶人<a class="t" id="t0424b22"></a>溺水，出已而住，我說彼人亦復如是，是謂<a class="t" id="t0424b23"></a>第三水喻人，世間諦如有也。</p>
<p><a class="t-linehead" id="t-linehead0424b23"></a>「云何有人出已<a class="t" id="t0424b24"></a>而住，住已而觀？謂人既出，得信善法，持戒、布<a class="t" id="t0424b25"></a>施、多聞、智慧，修習善法，彼於後時信固不<a class="t" id="t0424b26"></a>失，持戒、布施、多聞、智慧，堅固不失，住善法<a class="t" id="t0424b27"></a>中，知苦如真，知苦習、知苦滅、知苦滅道<a class="t" id="t0424b28"></a>如真。彼如是知、如是見，三結便盡，謂身見、戒<a class="t" id="t0424b29"></a>取、疑，三結已盡，得須陀洹，不墮惡法，定趣<a class="t" id="t0424c01"></a>正覺，極受七有，天上、人間七往來已，便得<a class="t" id="t0424c02"></a>苦際，是謂有人出已而住，住已而觀。猶人<a class="t" id="t0424c03"></a>溺水，出已而住，住已而觀，我說彼人亦復<a class="t" id="t0424c04"></a>如是，是謂第四水喻人，世間諦如有也。</p>
<p><a class="t-linehead" id="t-linehead0424c04"></a>「云<a class="t" id="t0424c05"></a>何有人出已而住，住已而觀，觀已而渡？謂人<a class="t" id="t0424c06"></a>既出，得信善法，持戒、布施、多聞、智慧，修習善<a class="t" id="t0424c07"></a>法。彼於後時信固不失，持戒，布施、多聞、智<a class="t" id="t0424c08"></a>慧，堅固不失，住善法中，知苦如真，知苦<a class="t" id="t0424c09"></a>習、知苦滅、知苦滅道如真，如是知、如是<a class="t" id="t0424c10"></a>見，三結便盡，謂身見、戒取、疑，三結已盡，婬、怒、癡<a class="t" id="t0424c11"></a>薄，得一往來天上、人間，一往來已，便得苦際，<a class="t" id="t0424c12"></a>是謂有人出已而住，住已而觀，觀已而渡。<a class="t" id="t0424c13"></a>猶人溺水，出已而住，住已而觀，觀已而渡，<a class="t" id="t0424c14"></a>我說彼人亦復如是，是謂第五水喻人，世<a class="t" id="t0424c15"></a>間諦如有也。</p>
<p><a class="t-linehead" id="t-linehead0424c15"></a>「云何有人出已而住，住已而觀，<a class="t" id="t0424c16"></a>觀已而渡，渡已至彼岸？謂人既出，得信善<a class="t" id="t0424c17"></a>法，持戒、布施、多聞、智慧，修習善法，彼於後時<a class="t" id="t0424c18"></a>信固不失，持戒、布施、多聞、智慧，堅固不失，<a class="t" id="t0424c19"></a>住善法中，知苦如真，知苦習、知苦滅、知<a class="t" id="t0424c20"></a>苦滅道如真，如是知、如是見，五下分結盡，謂<a class="t" id="t0424c21"></a>貪欲、瞋恚、身見、戒取、疑，五下分結盡已，生於<a class="t" id="t0424c22"></a>彼間，便般涅槃，得不退法，不還此世，是謂<a class="t" id="t0424c23"></a>有人出已而住，住已而觀，觀已而渡，渡已<a class="t" id="t0424c24"></a>至彼岸。猶人溺水，出已而住，住已而觀，觀<a class="t" id="t0424c25"></a>已而渡，渡已至彼岸，我說彼人亦復如<a class="t" id="t0424c26"></a>是，是謂第六水喻人，世間諦如有也。</p>
<p><a class="t-linehead" id="t-linehead0424c26"></a>「云何有<a class="t" id="t0424c27"></a>人出已而住，住已而觀，觀已而渡，渡已至<a class="t" id="t0424c28"></a>彼岸，至彼岸已謂住岸梵志？謂人既出，得<a class="t" id="t0424c29"></a>信善法，持戒、布施、多聞、智慧，修習善法，彼於<a class="t" id="t0425a01"></a>後時信固不失，持戒、布施、多聞、智慧，堅固不<a class="t" id="t0425a02"></a>失，住善法中，知苦如真，知苦習、知苦滅、<a class="t" id="t0425a03"></a>知苦滅道如真，如是知、如是見，欲漏心解<a class="t" id="t0425a04"></a>脫，有漏、無明漏心解脫，解脫已，便知解脫，<a class="t" id="t0425a05"></a>生已盡，梵行已立，所作已辦，不更受有，知如<a class="t" id="t0425a06"></a>真，是謂有人出已而住，住已而觀，觀已而<a class="t" id="t0425a07"></a>渡，渡已至彼岸，至彼岸已，謂住岸梵志。<a class="t" id="t0425a08"></a>猶人溺水，出已而住，住已而觀，觀已而渡，<a class="t" id="t0425a09"></a>渡已至彼岸，至彼岸已，謂住岸人。我說<a class="t" id="t0425a10"></a>彼人亦復如是，是謂第七水喻人，世間諦<a class="t" id="t0425a11"></a>如有也。我向所言，當為汝說七水人者，<a class="t" id="t0425a12"></a>因此故說。」</p>
<p><a class="t-linehead" id="t-linehead0425a12"></a>佛說如是。彼諸比丘聞佛所說，<a class="t" id="t0425a13"></a>歡喜奉行。</p><a class="t" id="t0425a14"></a>
<p class="endsutta"><a class="t-linehead" id="t-linehead0425a14"></a>水喻經第四竟<span class="t-note">（千三百八十八字）</span></p><a class="t" id="t0425a15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>