<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma34">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">34. By Bakkula</span>
<span class="mirror-right">（三四）薄拘羅經</span></h1>
</div><a class="t" id="t0475a13"></a>
<p><a class="t-linehead" id="t-linehead0475a13"></a>我聞如是：</p>
<p>一時，佛般涅槃後不久，尊者薄拘<a class="t" id="t0475a14"></a>羅遊王舍城，在竹林加蘭哆園。</p>
<p><a class="t-linehead" id="t-linehead0475a14"></a>爾時，有一<a class="t" id="t0475a15"></a>異學，是尊者薄拘羅未出家時親善朋友，<a class="t" id="t0475a16"></a>中後仿佯，往詣尊者薄拘羅所，共相問訊，却<a class="t" id="t0475a17"></a>坐一面，異學曰：「賢者薄拘羅！我欲有所問，<a class="t" id="t0475a18"></a>為見聽不？」</p>
<p><a class="t-linehead" id="t-linehead0475a18"></a>尊者薄拘羅答曰：「異學！隨汝所<a class="t" id="t0475a19"></a>問，聞已當思。」</p>
<p><a class="t-linehead" id="t-linehead0475a19"></a>異學問曰：「賢者薄拘羅！於此<a class="t" id="t0475a20"></a>正法、律中學道幾時？」</p>
<p><a class="t-linehead" id="t-linehead0475a20"></a>尊者薄拘羅答曰：「異學！<a class="t" id="t0475a21"></a>我於此正法、律中學道已來八十年。」</p>
<p><a class="t-linehead" id="t-linehead0475a21"></a>異學復<a class="t" id="t0475a22"></a>問曰：「賢者薄拘羅！汝於此正法律中學道已<a class="t" id="t0475a23"></a>來八十年，頗憶曾行婬欲事耶？」</p>
<p><a class="t-linehead" id="t-linehead0475a23"></a>尊者薄拘羅<a class="t" id="t0475a24"></a>語異學曰：「汝莫作是問，更問餘事。『賢者薄<a class="t" id="t0475a25"></a>拘羅！於此正法、律中學道已來八十年，頗憶<a class="t" id="t0475a26"></a>曾起欲想耶？』異學！汝應作是問。」</p>
<p><a class="t-linehead" id="t-linehead0475a26"></a>於是，異<a class="t" id="t0475a27"></a>學便作是語：「我今更問賢者薄拘羅！汝於<a class="t" id="t0475a28"></a>此正法、律中學道已來八十年，頗憶曾起欲<a class="t" id="t0475a29"></a>想耶？」</p>
<p><a class="t-linehead" id="t-linehead0475a29"></a>於是，尊者薄拘羅因此異學問，便語<a class="t" id="t0475b01"></a>諸比丘：「諸賢！我於此正法、律中學道已來八<a class="t" id="t0475b02"></a>十年，以此起貢高者，都無是想。若尊者薄<a class="t" id="t0475b03"></a>拘羅作此說，是謂尊者薄拘羅未曾有法。」</p>
<p><a class="t-linehead" id="t-linehead0475b03"></a>復<a class="t" id="t0475b04"></a>次，尊者薄拘羅作是說：「諸賢！我於此正法、律<a class="t" id="t0475b05"></a>中學道已來八十年，未曾有欲想。若尊者<a class="t" id="t0475b06"></a>薄拘羅作此說，是謂尊者薄拘羅未曾有法。」</p><a class="t" id="t0475b07"></a>
<p><a class="t-linehead" id="t-linehead0475b07"></a>復次，尊者薄拘羅作是說：「諸賢！我持糞掃<a class="t" id="t0475b08"></a>衣來八十年，若因此起貢高者，都無是相。<a class="t" id="t0475b09"></a>若尊者薄拘羅作此說，是謂尊者薄拘羅<a class="t" id="t0475b10"></a>未曾有法。」</p>
<p><a class="t-linehead" id="t-linehead0475b10"></a>復次，尊者薄拘羅作是說：「諸賢！我<a class="t" id="t0475b11"></a>持糞掃衣來八十年，未曾憶受居士衣，未<a class="t" id="t0475b12"></a>曾割截作衣，未曾倩他比丘作衣，未曾用<a class="t" id="t0475b13"></a>針縫衣，未曾持針縫囊，乃至一縷。若尊者<a class="t" id="t0475b14"></a>薄拘羅作此說，是謂尊者薄拘羅未曾有法。」</p><a class="t" id="t0475b15"></a>
<p><a class="t-linehead" id="t-linehead0475b15"></a>復次，尊者薄拘羅作是說：「諸賢！我乞食來八<a class="t" id="t0475b16"></a>十年，若因此起貢高者，都無是相。若尊者<a class="t" id="t0475b17"></a>薄拘羅作此說，是謂尊者薄拘羅未曾有法。」</p><a class="t" id="t0475b18"></a>
<p><a class="t-linehead" id="t-linehead0475b18"></a>復次，尊者薄拘羅作是說：「諸賢！我乞食來八<a class="t" id="t0475b19"></a>十年，未曾憶受居士請，未曾超越乞食，未<a class="t" id="t0475b20"></a>曾從大家乞食於中當得淨好極妙豐饒食<a class="t" id="t0475b21"></a>噉含消，未曾視女人面，未曾憶入比丘尼<a class="t" id="t0475b22"></a>坊中，未曾憶與比丘尼共相問訊，乃至道<a class="t" id="t0475b23"></a>路亦不共語。若尊者薄拘羅作此說，是謂<a class="t" id="t0475b24"></a>尊者薄拘羅未曾有法。」</p>
<p><a class="t-linehead" id="t-linehead0475b24"></a>復次，尊者薄拘羅作<a class="t" id="t0475b25"></a><span class="corr" title="[此&gt;是] cf.［麗】">是</span>說：「諸賢！我於此正法、律中學道已來八十<a class="t" id="t0475b26"></a>年，未曾憶畜沙彌，未曾憶為白衣說法，<a class="t" id="t0475b27"></a>乃至四句頌亦不為說。若尊者薄拘羅作此<a class="t" id="t0475b28"></a>說，是謂尊者薄拘羅未曾有法。」</p>
<p><a class="t-linehead" id="t-linehead0475b28"></a>復次，尊者薄<a class="t" id="t0475b29"></a>拘羅作是說：「諸賢！我於此正法、律中學道<a class="t" id="t0475c01"></a>已來八十年，未曾有病，乃至彈指頃頭痛者，<a class="t" id="t0475c02"></a>未曾憶服藥，乃至一片訶梨勒。若尊者薄<a class="t" id="t0475c03"></a>拘羅作此說，是謂尊者薄拘羅未曾有法。」</p>
<p><a class="t-linehead" id="t-linehead0475c03"></a>復<a class="t" id="t0475c04"></a>次，尊者薄拘羅作是說：「諸賢！我結加趺坐，<a class="t" id="t0475c05"></a>於八十年未曾猗壁猗樹。若尊者薄拘<a class="t" id="t0475c06"></a>羅作此說，是謂尊者薄拘羅未曾有法。」</p>
<p><a class="t-linehead" id="t-linehead0475c06"></a>復次，<a class="t" id="t0475c07"></a>尊者薄拘羅作是說：「諸賢！我於三日夜中<a class="t" id="t0475c08"></a>得三達證。若尊者薄拘羅作此說，是謂尊<a class="t" id="t0475c09"></a>者薄拘羅未曾有法。」</p>
<p><a class="t-linehead" id="t-linehead0475c09"></a>復次，尊者薄拘羅作是<a class="t" id="t0475c10"></a>說：「諸賢！我結加趺坐而般涅槃，尊者薄拘<a class="t" id="t0475c11"></a>羅便結加趺坐而般涅槃。若尊者薄拘羅結<a class="t" id="t0475c12"></a>加趺坐而般涅槃，是謂尊者薄拘羅未曾有<a class="t" id="t0475c13"></a>法。」</p>
<p><a class="t-linehead" id="t-linehead0475c13"></a>尊者薄拘羅所說如是，彼時異學及諸比<a class="t" id="t0475c14"></a>丘，聞所說已，歡喜奉行。</p><a class="t" id="t0475c15"></a>
<p class="endsutta"><a class="t-linehead" id="t-linehead0475c15"></a>薄拘羅經第三竟<span class="t-note">（九百八十字）</span></p><a class="t" id="t0475c16"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>