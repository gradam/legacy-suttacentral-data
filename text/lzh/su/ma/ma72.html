<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma72">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left latin">72. </span>
<span class="mirror-right">（七二）長壽王本起經</span></h1>
</div>
<div class="suttainfo"><h2>中阿含長壽王品第二<span class="t-note">（有十五經）</span><span class="t-note">（第二小土城誦）</span></h2>
<p><span class="t-juanname">中阿含經卷第十七</span><br>
<a class="t" id="t0532c02"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0532c03"></a><a class="t" id="t0532c04"></a>
<blockquote class="gatha">
<p>長壽、天、八念　　淨不移動道<a class="t" id="t0532c05"></a><br>
郁伽支羅說　　娑雞三族姓<a class="t" id="t0532c06"></a><br>
梵天迎請佛　　勝天、伽絺那<a class="t" id="t0532c07"></a><br>
念身、支離彌　　上尊長老眠<a class="t" id="t0532c08"></a><br>
無刺及真人　　說處最在後</p></blockquote><a class="t" id="t0532c09"></a></div><a class="t" id="t0532c10"></a>
<p><a class="t-linehead" id="t-linehead0532c10"></a>我聞如是：</p>
<p>一時，佛遊拘舍彌，在瞿師羅<a class="t" id="t0532c11"></a>園。</p>
<p><a class="t-linehead" id="t-linehead0532c11"></a>爾時，拘舍彌諸比丘數共鬪諍。於是，世尊<a class="t" id="t0532c12"></a>告拘舍彌諸比丘曰：「比丘！汝等莫共鬪諍。<a class="t" id="t0532c13"></a>所以者何？</p><a class="t" id="t0532c14"></a>
<blockquote class="gatha">
<p>「若以諍止諍，　　至竟不見止；<a class="t" id="t0532c15"></a><br>
唯忍能止諍，　　是法可尊貴。</p></blockquote><a class="t" id="t0532c16"></a>
<p><a class="t-linehead" id="t-linehead0532c16"></a>「所以者何？昔過去時，有拘娑羅國王，名曰長<a class="t" id="t0532c17"></a>壽，復有加赦國王，名梵摩達哆，彼二國王常<a class="t" id="t0532c18"></a>共戰諍。於是，加赦國王梵摩達哆興四種<a class="t" id="t0532c19"></a>軍，象軍、馬軍、車軍、步軍。興四種軍已，加赦國<a class="t" id="t0532c20"></a>王梵摩達哆自引軍往，欲與拘娑羅國王長<a class="t" id="t0532c21"></a>壽共戰。拘娑羅國王長壽聞加赦國王梵摩<a class="t" id="t0532c22"></a>達哆興四種軍，象軍、馬軍、車軍、步軍，興四<a class="t" id="t0532c23"></a>種軍已，來與我戰。拘娑羅國王長壽聞已，亦<a class="t" id="t0532c24"></a>興四種軍，象軍、馬軍、車軍、步軍。興四種軍已，<a class="t" id="t0532c25"></a>拘娑羅國王長壽自引軍出，往至界上，列陣<a class="t" id="t0532c26"></a>共戰，即摧破之。於是，拘娑羅國王長壽盡奪<a class="t" id="t0532c27"></a>取彼梵摩達哆四種軍<span class="corr" title="[&gt;眾] cf.［麗】">眾</span>，象軍、馬軍、車軍、步軍，<a class="t" id="t0532c28"></a>乃復生擒加赦國王梵摩達哆身，得已，即放<a class="t" id="t0532c29"></a>而語彼曰：『汝窮厄人，今原赦汝，後莫復作。』</p><a class="t" id="t0533a01"></a>
<p><a class="t-linehead" id="t-linehead0533a01"></a>「加赦國王梵摩達哆復再三興四種軍，象軍、<a class="t" id="t0533a02"></a>馬軍、車軍、步軍。興四種軍已，復自引軍往<a class="t" id="t0533a03"></a>與拘娑羅國王長壽共戰。拘娑羅國王長壽<a class="t" id="t0533a04"></a>聞加赦國王梵摩達哆復興四種軍，象軍、馬<a class="t" id="t0533a05"></a>軍、車軍、步軍，興四種軍已，來與我戰。拘娑<a class="t" id="t0533a06"></a>羅國王長壽聞已，便作是念：『我已剋彼，何<a class="t" id="t0533a07"></a>須復剋？我已伏彼，何足更伏？我已害彼，何<a class="t" id="t0533a08"></a>須復害？但以空弓，足能伏彼。』拘娑羅國王<a class="t" id="t0533a09"></a>長壽作是念已，晏然不復興四種軍，象軍、<a class="t" id="t0533a10"></a>馬軍、車軍、步軍，亦不自往。於是，加赦國王梵<a class="t" id="t0533a11"></a>摩達哆得來破之，盡奪取拘娑羅國王長壽<a class="t" id="t0533a12"></a>四種軍眾，象軍、馬軍、車軍、步軍。」</p>
<p><a class="t-linehead" id="t-linehead0533a12"></a>「於是，拘娑羅<a class="t" id="t0533a13"></a>國王長壽聞加赦國王梵摩達哆來，盡奪取<a class="t" id="t0533a14"></a>我四種軍眾，象軍、馬軍、車軍、步軍已，復作是<a class="t" id="t0533a15"></a>念：『鬪為甚奇！鬪為甚惡！所以者何？剋當<a class="t" id="t0533a16"></a>復剋，伏當復伏，害當復害。我今寧可獨將<a class="t" id="t0533a17"></a>一妻，共乘一車，走至波羅<span class="gaiji">［木＊奈］<!--gaiji,,1[木*奈],2&#x3B88;,3--></span>。』於是，拘娑羅國<a class="t" id="t0533a18"></a>王長壽即獨將妻，共乘一車，走至波羅<span class="gaiji">［木＊奈］<!--gaiji,,1[木*奈],2&#x3B88;,3--></span>。<a class="t" id="t0533a19"></a>拘娑羅國王長壽復作是念：『我今寧可至村<a class="t" id="t0533a20"></a>村邑邑，受學博聞。』拘娑羅國王長壽作是<a class="t" id="t0533a21"></a>念已，即便往至村村邑邑，受學博聞，以博<a class="t" id="t0533a22"></a>聞故，即轉名為長壽博士。</p>
<p><a class="t-linehead" id="t-linehead0533a22"></a>「長壽博士復作是<a class="t" id="t0533a23"></a>念：『所為學者，我今已得，我寧可往波羅<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0533a24"></a>都邑中，住街街巷巷，以歡悅顏色作妙音<a class="t" id="t0533a25"></a>伎，如是波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴豪族聞已，當極歡喜<a class="t" id="t0533a26"></a>而自娛樂。』長壽博士作是念已，便往至<a class="t" id="t0533a27"></a>波羅<span class="gaiji">［木＊奈］<!--gaiji,,1[木*奈],2&#x3B88;,3--></span>都邑中，住街街巷巷，以歡悅顏色<a class="t" id="t0533a28"></a>作妙音伎，如是波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴豪族聞已，極<a class="t" id="t0533a29"></a>大歡喜而自娛樂。於是，加赦國王梵摩達哆<a class="t" id="t0533b01"></a>外眷屬聞，中眷屬、內眷屬及梵志國師展轉<a class="t" id="t0533b02"></a>悉聞。梵志國師聞已，便呼見之。於是，長壽博<a class="t" id="t0533b03"></a>士往詣梵志國師所，向彼而立，以歡悅顏<a class="t" id="t0533b04"></a>色作妙音伎，梵志國師聞已，極大歡喜而<a class="t" id="t0533b05"></a>自娛樂。於是，梵志國師告長壽博士：『汝從<a class="t" id="t0533b06"></a>今日可依我住，當相供給。』長壽博士白<a class="t" id="t0533b07"></a>曰：『尊者！我有一妻，當如之何？』梵志國師報<a class="t" id="t0533b08"></a>曰：『博士！汝可將來依我家住，當供給之。』<a class="t" id="t0533b09"></a>於是，長壽博士即將其妻依梵志國師家<a class="t" id="t0533b10"></a>住，梵志國師即便供給彼。</p>
<p><a class="t-linehead" id="t-linehead0533b10"></a>「於後時長壽博<a class="t" id="t0533b11"></a>士妻心懷憂慼，作如是念：『欲令四種軍陣<a class="t" id="t0533b12"></a>列鹵簿，拔白露刃，徐庠而過，我欲遍觀，亦<a class="t" id="t0533b13"></a>復欲得磨刀水飲。』長壽博士妻作是念已，<a class="t" id="t0533b14"></a>便白長壽博士：『我心懷憂慼，作如是念：「欲<a class="t" id="t0533b15"></a>令四種軍陣列鹵簿，拔白露刃，徐庠而過，<a class="t" id="t0533b16"></a>我欲遍觀，亦復欲得磨刀水飲。」』長壽博士<a class="t" id="t0533b17"></a>即告妻曰：『卿莫作是念。所以者何？我等今<a class="t" id="t0533b18"></a>為梵摩達哆王所破壞，卿當何由得見四<a class="t" id="t0533b19"></a>種軍陣列鹵簿，拔白露刃，徐庠而過，我欲<a class="t" id="t0533b20"></a>遍觀，亦復欲得磨刀水飲耶？』妻復白曰：『尊<a class="t" id="t0533b21"></a>若能得者，我有活望，若不得者，必死無疑。』</p><a class="t" id="t0533b22"></a>
<p><a class="t-linehead" id="t-linehead0533b22"></a>「長壽博士即便往詣梵志國師所，向彼而<a class="t" id="t0533b23"></a>立，顏色愁慘，以惡微聲作諸音伎，梵志國<a class="t" id="t0533b24"></a>師聞已不得歡喜。於是，梵志國師問曰：『博<a class="t" id="t0533b25"></a>士！汝本向我立，以歡悅顏色作妙音伎，我<a class="t" id="t0533b26"></a>聞已極大歡喜而自娛樂。汝今何以向我立，<a class="t" id="t0533b27"></a>顏色愁慘，以惡微聲作諸音伎？我聞已不<a class="t" id="t0533b28"></a>得歡喜。長壽博士！汝身無疾患，意無憂慼<a class="t" id="t0533b29"></a>耶？』長壽博士白曰：『尊者！我身無患，但意有<a class="t" id="t0533c01"></a>憂慼耳。尊者！我妻心懷憂慼，作如是念：「我<a class="t" id="t0533c02"></a>欲得四種軍陣列鹵簿，拔白露刃，徐庠<a class="t" id="t0533c03"></a>而過，我欲遍觀，亦復欲得磨刀水飲。」我即<a class="t" id="t0533c04"></a>報妻曰：「卿莫作是念，所以者何？我今如此，<a class="t" id="t0533c05"></a>卿當何由得四種軍陣列鹵簿，拔白露刃，徐<a class="t" id="t0533c06"></a>庠而過，我欲遍觀，亦復欲得磨刀水飲<a class="t" id="t0533c07"></a>耶？」妻復白我曰：「尊若能得者，我有活望，若<a class="t" id="t0533c08"></a>不得者，必死無疑。」尊者！若妻不全，我亦無<a class="t" id="t0533c09"></a>理。』</p>
<p><a class="t-linehead" id="t-linehead0533c09"></a>「梵志國師問曰：『博士！汝妻可得見不？』白<a class="t" id="t0533c10"></a>曰：『尊者！可得見耳。』於是，梵志國師將長壽<a class="t" id="t0533c11"></a>博士往至妻所。是時，長壽博士妻懷有德<a class="t" id="t0533c12"></a>子，梵志國師見長壽博士妻懷有德子故，<a class="t" id="t0533c13"></a>便以右膝跪地，叉手向長壽博士妻，再三稱<a class="t" id="t0533c14"></a>說：『生拘娑羅國王。生拘娑羅國王。』教勅左<a class="t" id="t0533c15"></a>右曰：『莫令人知。』梵志國師告曰：『博士！汝勿<a class="t" id="t0533c16"></a>憂慼，我能令汝妻得見四種軍陣列鹵簿，<a class="t" id="t0533c17"></a>拔白露刃，徐庠而過，亦能令得磨刀水<a class="t" id="t0533c18"></a>飲。』</p>
<p><a class="t-linehead" id="t-linehead0533c18"></a>「於是，梵志國師往詣加赦國王梵摩達哆<a class="t" id="t0533c19"></a>所，到已，白曰：『天王！當知有德星現，唯願<a class="t" id="t0533c20"></a>天王嚴四種軍，陣列鹵簿，拔白露刃，徐<a class="t" id="t0533c21"></a>庠導引，出曜軍威，以水磨刀，唯願天王自<a class="t" id="t0533c22"></a>出觀視。天王！若作是者，必有吉應。』加赦國<a class="t" id="t0533c23"></a>王梵摩達哆即勅主兵臣：『卿！今當知有德星<a class="t" id="t0533c24"></a>現，卿宜速嚴四種之軍，陣列鹵簿，拔白露<a class="t" id="t0533c25"></a>刃，徐庠導引，出曜軍威，以水磨刀，我自出<a class="t" id="t0533c26"></a>觀，若作是者，必有吉應。』時，主兵臣即受王<a class="t" id="t0533c27"></a>教，嚴四種軍，陣列鹵簿，拔白露刃，徐庠<a class="t" id="t0533c28"></a>導引，出曜軍威，以水磨刀，梵摩達哆即自<a class="t" id="t0533c29"></a>出觀。</p>
<p><a class="t-linehead" id="t-linehead0533c29"></a>「因是，長壽博士妻得見四種軍陣列<a class="t" id="t0534a01"></a>鹵簿，拔白露刃，徐庠導引，出曜軍威，并亦<a class="t" id="t0534a02"></a>復得磨刀水飲。飲磨刀水已，憂慼即除，尋<a class="t" id="t0534a03"></a>生德子，便為作字，名長生童子。寄人密養，<a class="t" id="t0534a04"></a>漸已長大，長生童子若諸剎利頂生王者，整<a class="t" id="t0534a05"></a>御天下得大國土，種種伎藝，乘象、騎馬、調<a class="t" id="t0534a06"></a>御、馳驟、射戲、手搏、擲羂、擲鉤、乘車、坐輦，如<a class="t" id="t0534a07"></a>是種種諸妙伎藝皆善知之，若干種妙觸事<a class="t" id="t0534a08"></a>殊勝，猛毅超世，聰明挺出，幽微隱遠，無不<a class="t" id="t0534a09"></a>博達。</p>
<p><a class="t-linehead" id="t-linehead0534a09"></a>「於是，梵摩達哆聞拘娑羅國王長壽彼<a class="t" id="t0534a10"></a>作博士，轉名在此波羅<span class="gaiji">［木＊奈］<!--gaiji,,1[木*奈],2&#x3B88;,3--></span>城中，梵摩達哆<a class="t" id="t0534a11"></a>即勅左右：『卿等速往收拘娑羅國王長壽，<a class="t" id="t0534a12"></a>反縛兩手，令彼騎驢，打破敗鼓，聲如驢鳴。<a class="t" id="t0534a13"></a>遍宣令已，從城南門出，坐高標下，詰問其<a class="t" id="t0534a14"></a>辭。』左右受教，即便往收拘娑羅國王長壽，反<a class="t" id="t0534a15"></a>縛兩手，令彼騎驢，打破敗鼓，聲如驢鳴，遍<a class="t" id="t0534a16"></a>宣令已，從城南門出，坐高標下，詰問其辭。<a class="t" id="t0534a17"></a>是時，長生童子尋隨父後，或在左右而白<a class="t" id="t0534a18"></a>父曰：『天王勿怖！天王勿怖！我即於此，必能<a class="t" id="t0534a19"></a>拔濟，必能拔濟。』拘娑羅王長壽告曰：『童子可<a class="t" id="t0534a20"></a>忍！童子可忍！莫起怨<span class="corr" title="[詰&gt;結] cf.［麗】">結</span>，但當行慈。』眾人<a class="t" id="t0534a21"></a>聞長壽王而作此語，便問於王：『所道何等？』<a class="t" id="t0534a22"></a>王答眾人曰：『此童子聰明，必解我語。』</p>
<p><a class="t-linehead" id="t-linehead0534a22"></a>「爾時，<a class="t" id="t0534a23"></a>長生童子勸波羅<span class="gaiji">［木＊奈］<!--gaiji,,1[木*奈],2&#x3B88;,3--></span>城中諸貴豪族：『諸君！<a class="t" id="t0534a24"></a>行施修福，為拘娑羅國王長壽呪願，以此<a class="t" id="t0534a25"></a>施福，願拘娑羅國王長壽令安隱，得解脫。』<a class="t" id="t0534a26"></a>於是，波羅<span class="gaiji">［木＊奈］<!--gaiji,,1[木*奈],2&#x3B88;,3--></span>城中諸貴豪族為長生童子<a class="t" id="t0534a27"></a>所勸，行施修福，為拘娑羅國王長壽呪願：<a class="t" id="t0534a28"></a>『以此施福，願拘娑羅國王長壽令安隱，得<a class="t" id="t0534a29"></a><span class="corr" title="[加&gt;解]">解</span>脫。』加赦國王梵摩達哆聞此波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴<a class="t" id="t0534a30"></a>豪族行施修福，為拘娑羅國王長壽呪願：<a class="t" id="t0534b01"></a>『以此施福願拘娑羅國王長壽令安隱，得<a class="t" id="t0534b02"></a>解脫。』聞即大怖，身毛皆竪：『莫令此波羅<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0534b03"></a>城中諸貴豪族反於我耶？且置彼事，我今<a class="t" id="t0534b04"></a>急當先滅此事。』於是，加赦國王梵摩達哆<a class="t" id="t0534b05"></a>教勅左右：『汝等速去，殺拘娑羅國王長壽，斬<a class="t" id="t0534b06"></a>作七段。』左右受教，即便速往，殺長壽王，斬<a class="t" id="t0534b07"></a>作七段。</p>
<p><a class="t-linehead" id="t-linehead0534b07"></a>「於是，長生童子勸波羅<span class="gaiji">［木＊奈］<!--gaiji,,1[木*奈],2&#x3B88;,3--></span>城中諸<a class="t" id="t0534b08"></a>貴豪族而作是語：『諸君看此，加赦國王梵<a class="t" id="t0534b09"></a>摩達哆酷暴無道，彼取我父拘娑羅國王長<a class="t" id="t0534b10"></a>壽無過之人，奪取其國倉庫財物，怨酷枉殺，<a class="t" id="t0534b11"></a>斬作七段。諸君可往，以新繒疊收斂我<a class="t" id="t0534b12"></a>父，取七段屍，以一切香、香木積聚而闍維<a class="t" id="t0534b13"></a>之，立於廟堂，為我作書與梵摩達哆言：「拘<a class="t" id="t0534b14"></a>娑羅國王長生童子！彼作是語，汝不畏後<a class="t" id="t0534b15"></a>為子孫作患耶？」』於是，波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴豪族為<a class="t" id="t0534b16"></a>長生童子所勸，以新繒疊即往斂，取彼<a class="t" id="t0534b17"></a>七段屍，以一切香、香木積聚而闍維之，為立<a class="t" id="t0534b18"></a>廟堂，亦為作書與梵摩達哆言：『拘娑羅國<a class="t" id="t0534b19"></a>王長生童子！彼作是語，汝不畏後為子孫<a class="t" id="t0534b20"></a>作患耶？』</p>
<p><a class="t-linehead" id="t-linehead0534b20"></a>「於是，長壽王妻告長生童子曰：『汝<a class="t" id="t0534b21"></a>當知此加赦國王梵摩達哆酷暴無道，彼取<a class="t" id="t0534b22"></a>汝父拘娑羅國王長壽無過之人，奪取其國<a class="t" id="t0534b23"></a>倉庫財物，怨酷枉殺，斬作七段。童子汝來！共<a class="t" id="t0534b24"></a>乘一車，走出波羅<span class="gaiji">［木＊奈］<!--gaiji,,1[木*奈],2&#x3B88;,3--></span>，若不去者，禍將及汝。』<a class="t" id="t0534b25"></a>於是，長壽王妻與長生童子共乘一車，走出<a class="t" id="t0534b26"></a>波羅<span class="gaiji">［木＊奈］<!--gaiji,,1[木*奈],2&#x3B88;,3--></span>。爾時，長生童子作如是念：『我寧可<a class="t" id="t0534b27"></a>往至村村邑邑，受學博聞。』長生童子作是<a class="t" id="t0534b28"></a>念已，便往至村村邑邑，受學博聞，以博<a class="t" id="t0534b29"></a>聞故，即轉名為長生博士。</p>
<p><a class="t-linehead" id="t-linehead0534b29"></a>「長生博士復作<a class="t" id="t0534c01"></a>是念：『所為學者，我今已得，我寧可往波羅<span class="gaiji">［木＊奈］<!--gaiji,,1[木*奈],2&#x3B88;,3--></span><a class="t" id="t0534c02"></a>都邑中，住街街巷巷，以歡悅顏色作妙<a class="t" id="t0534c03"></a>音伎，如是波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴豪族聞已，當大歡<a class="t" id="t0534c04"></a>喜而自娛樂。』長生博士作是念已，便往至<a class="t" id="t0534c05"></a>波羅<span class="gaiji">［木＊奈］<!--gaiji,,1[木*奈],2&#x3B88;,3--></span>都邑中，住街街巷巷，歡悅顏色作<a class="t" id="t0534c06"></a>妙音伎，如是波羅<span class="gaiji">［木＊奈］<!--gaiji,,1[木*奈],2&#x3B88;,3--></span>諸貴豪族聞已，極大歡<a class="t" id="t0534c07"></a>喜而自娛樂。於是，加赦國王梵摩達哆外<a class="t" id="t0534c08"></a>眷屬聞，中眷屬、內眷屬、梵志國師，展轉乃至<a class="t" id="t0534c09"></a>加赦國王梵摩達哆聞，便呼見。</p>
<p><a class="t-linehead" id="t-linehead0534c09"></a>「於是，長生博<a class="t" id="t0534c10"></a>士即往詣加赦國王梵摩達哆所，向彼而立，<a class="t" id="t0534c11"></a>以歡悅顏色作妙音伎，如是加赦國王梵<a class="t" id="t0534c12"></a>摩達哆聞已，極大歡喜而自娛樂。於是，加赦<a class="t" id="t0534c13"></a>國王梵摩達哆告曰：『博士！汝從今日可依<a class="t" id="t0534c14"></a>我住，當相供給。』於是，長生博士即依彼住，<a class="t" id="t0534c15"></a>加赦國王梵摩達哆即供給之，後遂信任，一以<a class="t" id="t0534c16"></a>委付，即持衛身刀劍授與長生博士。</p>
<p><a class="t-linehead" id="t-linehead0534c16"></a>「爾時，<a class="t" id="t0534c17"></a>加赦國王梵摩達哆便勅御者：『汝可嚴駕，我<a class="t" id="t0534c18"></a>欲出獵。』御者受教，即便嚴駕訖，還白曰：『嚴<a class="t" id="t0534c19"></a>駕已<span class="corr" title="[辨&gt;辦]">辦</span>，隨天王意。』於是，加赦國王梵摩達哆<a class="t" id="t0534c20"></a>便與長生博士共乘車出，長生博士即作<a class="t" id="t0534c21"></a>是念：『此加赦國王梵摩達哆酷暴無道，彼取<a class="t" id="t0534c22"></a>我父拘娑羅國王長壽無過之人，奪取其國<a class="t" id="t0534c23"></a>倉庫財物，怨酷枉殺，斬作七段。我今寧可御<a class="t" id="t0534c24"></a>車，使離四種軍眾各在異處。』長生博士作<a class="t" id="t0534c25"></a>是念已，即便御車離四種軍，各在異處。</p>
<p><a class="t-linehead" id="t-linehead0534c25"></a>「彼<a class="t" id="t0534c26"></a>時，加赦國王梵摩達哆冒涉塗路，風熱所逼，<a class="t" id="t0534c27"></a>煩悶渴乏，疲極欲臥，即便下車，枕長生<span class="corr" title="[煩&gt;]"></span>博<a class="t" id="t0534c28"></a>士膝眠。於是，長生博士復作是念：『此加赦<a class="t" id="t0534c29"></a>國王梵摩達哆酷暴無道，彼取我父無過之<a class="t" id="t0534c30"></a>人，奪取其國倉庫財物，怨酷枉殺，斬作七段。<a class="t" id="t0535a01"></a>然于今日已在我手，但當報怨。』長生博<a class="t" id="t0535a02"></a>士作是念已，即拔利刀，著加赦國王梵摩<a class="t" id="t0535a03"></a>達哆頸上而作是語：『我今殺汝！我今殺汝！』<a class="t" id="t0535a04"></a>長生博士復作是念：『我為不是。所以者何？<a class="t" id="t0535a05"></a>憶父昔日在標下時，臨終語我：「童子可忍！<a class="t" id="t0535a06"></a>童子可忍！莫起怨結，但當行慈。」』憶已，舉<a class="t" id="t0535a07"></a>刀還內鞘中。</p>
<p><a class="t-linehead" id="t-linehead0535a07"></a>「彼時，加赦國王梵摩達哆，夢見<a class="t" id="t0535a08"></a>拘娑羅國王長壽兒長生童子，手拔利刀，著<a class="t" id="t0535a09"></a>我頸上而作此言：『我今殺汝！我今殺汝！』見<a class="t" id="t0535a10"></a>已恐怖，身毛皆豎，便疾驚寤，起語長生博<a class="t" id="t0535a11"></a>士：『汝今當知我於夢中，見拘娑羅國王長<a class="t" id="t0535a12"></a>壽兒長生童子，手拔利刀，著我頸上而作<a class="t" id="t0535a13"></a>是言：「我今殺汝！我今殺汝！」』長生博士聞已，<a class="t" id="t0535a14"></a>白曰：『天王勿怖！天王勿怖！所以者何？彼拘<a class="t" id="t0535a15"></a>娑羅國王長壽兒長生童子者，即我身是。天<a class="t" id="t0535a16"></a>王！我作是念：「加赦國王梵摩達哆酷暴無道，<a class="t" id="t0535a17"></a>彼取我父無過之人，奪取其國倉庫財物，怨<a class="t" id="t0535a18"></a>酷枉殺，斬作七段。而于今日已在我手，但<a class="t" id="t0535a19"></a>當報怨。」天王！我拔利<span class="corr" title="[刃&gt;刀] cf.［麗】">刀</span>，著王頸上而作<a class="t" id="t0535a20"></a>是語：「我今殺汝！我今殺汝！」天王！我復作是<a class="t" id="t0535a21"></a>念：「我為不是。所以者何？憶父昔日在標下<a class="t" id="t0535a22"></a>時，臨終語我：『童子可忍！童子可忍！莫起<a class="t" id="t0535a23"></a>怨結，但當行慈。』」憶已舉刀還內鞘中。』</p>
<p><a class="t-linehead" id="t-linehead0535a23"></a>「加赦<a class="t" id="t0535a24"></a>國王梵摩達哆語曰：『童子！汝作是說：「童子<a class="t" id="t0535a25"></a>可忍！童子可忍！」我已<span class="corr" title="[和&gt;知]">知</span>此義。童子又言：「莫<a class="t" id="t0535a26"></a>起怨結，但當行慈」者，此謂何義？』長生童子<a class="t" id="t0535a27"></a>答曰：『天王！莫起怨結，但當行慈者，即<a class="t" id="t0535a28"></a>謂此也。』加赦國王梵摩達哆聞已，語曰：『童<a class="t" id="t0535a29"></a>子！從今日始，我所領國盡以相與，汝父本國<a class="t" id="t0535a30"></a>還持付卿。所以者何？汝所作甚難，乃惠我<a class="t" id="t0535b01"></a>命。』長生童子聞已，白曰：『天王本國自屬天王，<a class="t" id="t0535b02"></a>我父本國可以見還。』</p>
<p><a class="t-linehead" id="t-linehead0535b02"></a>「於是，加赦國王梵摩達<a class="t" id="t0535b03"></a>哆與長生童子共載還歸，入波羅<span class="gaiji">［木＊奈］<!--gaiji,,1[木*奈],2&#x3B88;,3--></span>城，<a class="t" id="t0535b04"></a>坐正殿上，告諸臣曰：『卿等若見拘娑羅國<a class="t" id="t0535b05"></a>王長壽兒長生童子者，當云何耶？』諸臣聞<a class="t" id="t0535b06"></a>已，或有白曰：『天王！若見彼者，當截其手。』或<a class="t" id="t0535b07"></a>復作是語：『天王！若見彼者，當截其足。』或復<a class="t" id="t0535b08"></a>作是語：『當斷其命。』加赦國王梵摩達哆告<a class="t" id="t0535b09"></a>諸臣曰：『卿等欲見拘娑羅國王長壽兒長<a class="t" id="t0535b10"></a>生童子者，即此是也。汝等莫起惡意向此<a class="t" id="t0535b11"></a>童子。所以者何？此童子所作甚難，惠與我<a class="t" id="t0535b12"></a>命。』於是，加赦國王梵摩達哆以王沐浴浴<a class="t" id="t0535b13"></a>長生童子，塗以王香，衣以王服，令坐金<a class="t" id="t0535b14"></a>御床，以女妻之，還其本國。」</p>
<p><a class="t-linehead" id="t-linehead0535b14"></a>「比丘！彼諸國王<a class="t" id="t0535b15"></a>剎利頂生王，為大國主，整御天下，自行忍<a class="t" id="t0535b16"></a>辱，復稱歎忍；自行慈心，復稱歎慈；自行恩<a class="t" id="t0535b17"></a>惠，復稱恩惠。諸比丘！汝亦應如是，至信、捨<a class="t" id="t0535b18"></a>家、無家、學道，當行忍辱，復稱歎忍；自行慈<a class="t" id="t0535b19"></a>心，復稱歎慈；自行恩惠，復稱恩惠。」</p>
<p><a class="t-linehead" id="t-linehead0535b19"></a>於是，諸<a class="t" id="t0535b20"></a>比丘聞佛所說，有作是言：「世尊法主今<a class="t" id="t0535b21"></a>且住也，彼導說我，我那得不導說彼。」</p>
<p><a class="t-linehead" id="t-linehead0535b21"></a>於<a class="t" id="t0535b22"></a>是，世尊不悅可拘舍彌諸比丘所行威儀、禮<a class="t" id="t0535b23"></a>節、所學、所習，即從坐起，而說頌曰：</p><a class="t" id="t0535b24"></a>
<blockquote class="gatha">
<p>「以若干言語，　　破壞最尊眾，<a class="t" id="t0535b25"></a><br>
破壞聖眾時，　　無有能訶止。<a class="t" id="t0535b26"></a><br>
碎身至斷命，　　奪象牛馬財，<a class="t" id="t0535b27"></a><br>
破國滅亡盡，　　彼猶故和解。<a class="t" id="t0535b28"></a><br>
況汝小言罵，　　不能制和合，<a class="t" id="t0535b29"></a><br>
若不思真義，　　怨結焉得息。<a class="t" id="t0535c01"></a><br>
罵詈責數說，　　而能制和合，<a class="t" id="t0535c02"></a><br>
若思真實義，　　怨結必得息。<a class="t" id="t0535c03"></a><br>
若以諍止諍，　　至竟不見止，<a class="t" id="t0535c04"></a><br>
唯忍能止諍，　　是法可尊貴。<a class="t" id="t0535c05"></a><br>
瞋向慧真人，　　口說無賴言，<a class="t" id="t0535c06"></a><br>
誹謗牟尼聖，　　是下賤非智。<a class="t" id="t0535c07"></a><br>
他人不解義，　　唯我獨能知，<a class="t" id="t0535c08"></a><br>
若有能解義，　　彼恚便得息。<a class="t" id="t0535c09"></a><br>
若得定為侶，　　慧者共修善，<a class="t" id="t0535c10"></a><br>
捨本所執意，　　歡喜常相隨。<a class="t" id="t0535c11"></a><br>
若不得定伴，　　慧者獨修善，<a class="t" id="t0535c12"></a><br>
如王嚴治國，　　如象獨在野。<a class="t" id="t0535c13"></a><br>
獨行莫為惡，　　如象獨在野，<a class="t" id="t0535c14"></a><br>
獨行為善勝，　　勿與惡共會。<a class="t" id="t0535c15"></a><br>
學不得善友，　　不與己等者，<a class="t" id="t0535c16"></a><br>
當堅意獨住，　　勿與惡共會。」</p></blockquote><a class="t" id="t0535c17"></a>
<p><a class="t-linehead" id="t-linehead0535c17"></a>爾時，世尊說此頌已，即以如意足乘虛而<a class="t" id="t0535c18"></a>去，至婆羅樓羅村。於是婆羅樓羅村，有尊<a class="t" id="t0535c19"></a>者婆咎釋家子，晝夜不眠，精勤行道，志行<a class="t" id="t0535c20"></a>常定，住道品法。尊者釋家子遙見佛來，見已<a class="t" id="t0535c21"></a>往迎，攝佛衣鉢，為佛敷床，汲水洗足，佛洗<a class="t" id="t0535c22"></a>足已，坐尊者釋家子婆咎座，坐已，告曰：「婆<a class="t" id="t0535c23"></a>咎比丘！汝常安隱，無所乏耶？」</p>
<p><a class="t-linehead" id="t-linehead0535c23"></a>尊者釋家子<a class="t" id="t0535c24"></a>婆咎白曰：「世尊！我常安隱，無有所乏。」</p>
<p><a class="t-linehead" id="t-linehead0535c24"></a>世尊<a class="t" id="t0535c25"></a>復問：「婆咎比丘！云何安隱，無所乏耶？」</p>
<p><a class="t-linehead" id="t-linehead0535c25"></a>尊者<a class="t" id="t0535c26"></a>婆咎白曰：「世尊！我晝夜不眠，精勤行道，志<a class="t" id="t0535c27"></a>行常定，住道品法。世尊！如是我常安隱，無<a class="t" id="t0535c28"></a>有所乏。」</p>
<p><a class="t-linehead" id="t-linehead0535c28"></a>世尊復念：「此族姓子遊行安樂，我<a class="t" id="t0535c29"></a>今寧可為彼說法。」作是念已，便為尊者婆<a class="t" id="t0536a01"></a>咎說法，勸發渴仰，成就歡喜，無量方便為<a class="t" id="t0536a02"></a>彼說法，勸發渴仰，成就歡喜已，從坐起<a class="t" id="t0536a03"></a>去，往至護寺林。入護寺林中，至一樹下，敷<a class="t" id="t0536a04"></a>尼師檀，結跏趺坐。</p>
<p><a class="t-linehead" id="t-linehead0536a04"></a>世尊復念：「我已得脫彼<a class="t" id="t0536a05"></a>拘舍彌諸比丘輩，數數鬪訟，相伏相憎，相瞋<a class="t" id="t0536a06"></a>共諍，我不喜念彼方，謂拘舍彌諸比丘輩<a class="t" id="t0536a07"></a>所住處也。」</p>
<p><a class="t-linehead" id="t-linehead0536a07"></a>當爾之時，有一大象為眾象王，<a class="t" id="t0536a08"></a>彼離象眾而獨遊行，亦至護寺林。入護寺<a class="t" id="t0536a09"></a>林中，至賢娑羅樹，倚賢娑羅樹立。爾時，大<a class="t" id="t0536a10"></a>象而作是念：「我已得脫彼群象輩，牝象、牡<a class="t" id="t0536a11"></a>象，大小象子，彼群象輩常在前行，草為之<a class="t" id="t0536a12"></a>蹋，水為之渾，我於爾時，食彼蹋草，飲渾<a class="t" id="t0536a13"></a>濁水，我今飲食新草、清水。」</p>
<p><a class="t-linehead" id="t-linehead0536a13"></a>於是，世尊以他<a class="t" id="t0536a14"></a>心智，知彼大象心之所念，即說頌曰：</p><a class="t" id="t0536a15"></a>
<blockquote class="gatha">
<p>「一象與象等，　　成身具足牙，<a class="t" id="t0536a16"></a><br>
以心與心等，　　若樂獨住林。」</p></blockquote><a class="t" id="t0536a17"></a>
<p><a class="t-linehead" id="t-linehead0536a17"></a>於是，世尊從護寺林攝衣持鉢，往至般那<a class="t" id="t0536a18"></a>蔓闍寺林。爾時，般那蔓闍寺林有三族姓子<a class="t" id="t0536a19"></a>共在中住，尊者阿那律陀、尊者難提、尊者<a class="t" id="t0536a20"></a>金毘羅，彼尊者等所行如是。若彼乞食有<a class="t" id="t0536a21"></a>前還者，便敷床，汲水出，洗足器，安洗足<a class="t" id="t0536a22"></a>蹬，及拭脚巾、水瓶、澡罐，若所乞食能盡食<a class="t" id="t0536a23"></a>者，便盡食之；若有餘者，器盛覆舉。食訖收鉢、<a class="t" id="t0536a24"></a>澡洗手足，以尼師檀著於肩上，入室<a class="t" id="t0536a25"></a>宴坐。若彼乞食有後還者，能盡食者，亦盡食<a class="t" id="t0536a26"></a>之，若不足者，取前餘食，足而食之。若有餘<a class="t" id="t0536a27"></a>者，便瀉著淨地，及無蟲水中，取彼食器，淨<a class="t" id="t0536a28"></a>洗拭已，舉著一面，收卷床席，斂洗足蹬，<a class="t" id="t0536a29"></a>收拭脚巾，舉洗足器，及水瓶、澡罐，掃灑食<a class="t" id="t0536b01"></a>堂，糞除淨已，收舉衣鉢，澡洗手足，以尼師<a class="t" id="t0536b02"></a>檀著於肩上，入室宴坐。彼尊者等至於晡<a class="t" id="t0536b03"></a>時，若有先從宴坐起者，見水瓶、澡罐空<a class="t" id="t0536b04"></a>無有水，便持行取，若能勝者，便舉持來，安<a class="t" id="t0536b05"></a>著一面；若不能勝，則便以手招一比丘，兩<a class="t" id="t0536b06"></a>人共舉，持著一面，各不相語，各不相問。彼<a class="t" id="t0536b07"></a>尊者等五日一集，或共說法，或聖默然。</p>
<p><a class="t-linehead" id="t-linehead0536b07"></a>於是，<a class="t" id="t0536b08"></a>守林人遙見世尊來，逆訶止曰：「沙門！沙門！<a class="t" id="t0536b09"></a>莫入此林。所以者何？今此林中有三族姓<a class="t" id="t0536b10"></a>子，尊者阿那律陀、尊者難提、尊者金毘羅，<a class="t" id="t0536b11"></a>彼若見汝，或有不可。」</p>
<p><a class="t-linehead" id="t-linehead0536b11"></a>世尊告曰：「汝守林人！<a class="t" id="t0536b12"></a>彼若見我，必可，無不可。」</p>
<p><a class="t-linehead" id="t-linehead0536b12"></a>於是，尊者阿那律<a class="t" id="t0536b13"></a>陀遙見世尊來，即訶彼曰：「汝守林人！莫<a class="t" id="t0536b14"></a>訶世尊。汝守林人！莫止善逝。所以者何？<a class="t" id="t0536b15"></a>是我尊來，我善逝來。」尊者阿那律陀出迎世<a class="t" id="t0536b16"></a>尊，攝佛衣鉢，尊者難提為佛敷床，尊者金<a class="t" id="t0536b17"></a>毘羅為佛取水。</p>
<p><a class="t-linehead" id="t-linehead0536b17"></a>爾時，世尊洗手足已，坐彼<a class="t" id="t0536b18"></a>尊者所敷之座，坐已，問曰：「阿那律陀！汝常安<a class="t" id="t0536b19"></a>隱，無所乏耶？」</p>
<p><a class="t-linehead" id="t-linehead0536b19"></a>尊者阿那律陀白曰：「世尊！我<a class="t" id="t0536b20"></a>常安隱，無有所乏。」</p>
<p><a class="t-linehead" id="t-linehead0536b20"></a>世尊復問阿那律陀：「云<a class="t" id="t0536b21"></a>何安隱，無所乏耶？」</p>
<p><a class="t-linehead" id="t-linehead0536b21"></a>尊者阿那律陀白曰：「世尊！<a class="t" id="t0536b22"></a>我作是念：『我有善利，有大功德，謂我與如<a class="t" id="t0536b23"></a>是梵行共行。』世尊！我常向彼梵行行慈身<a class="t" id="t0536b24"></a>業，見與不見，等無有異，行慈口業、行慈意<a class="t" id="t0536b25"></a>業，見與不見，等無有異。世尊！我作是念：<a class="t" id="t0536b26"></a>『我今寧可自捨己心，隨彼諸賢心。』世尊！我<a class="t" id="t0536b27"></a>便自捨己心，隨彼諸賢心。世尊！我未曾有<a class="t" id="t0536b28"></a>一不可心。世尊！如是我常安隱，無有所乏。」<a class="t" id="t0536b29"></a>問尊者難提，答亦如是。</p>
<p><a class="t-linehead" id="t-linehead0536b29"></a>復問尊者金毘羅<a class="t" id="t0536c01"></a>曰：「汝常安隱，無所乏耶？」</p>
<p><a class="t-linehead" id="t-linehead0536c01"></a>尊者金毘羅白曰：<a class="t" id="t0536c02"></a>「世尊！我常安隱，無有所乏。」</p>
<p><a class="t-linehead" id="t-linehead0536c02"></a>問曰：「金毘羅！云<a class="t" id="t0536c03"></a>何安隱，無所乏耶？」尊者金毘羅白曰：「世尊！我<a class="t" id="t0536c04"></a>作是念：『我有善利，有大功德，謂我與如是<a class="t" id="t0536c05"></a>梵行共行。』世尊！我常向彼梵行行慈身業，<a class="t" id="t0536c06"></a>見與不見，等無有異，行慈口業、行慈意<a class="t" id="t0536c07"></a>業，見與不見，等無有異。世尊！我作是念：<a class="t" id="t0536c08"></a>『我今寧可自捨己心，隨彼諸賢心。』世尊！我<a class="t" id="t0536c09"></a>便自捨己心，隨彼諸賢心。世尊！我未曾有<a class="t" id="t0536c10"></a>一不可心。世尊！如是我常安隱，無有所乏。」</p><a class="t" id="t0536c11"></a>
<p><a class="t-linehead" id="t-linehead0536c11"></a>世尊歎曰：「善哉！善哉！阿那律陀！如是汝等常<a class="t" id="t0536c12"></a>共和合，安樂無諍，一心一師，合一水乳，頗<a class="t" id="t0536c13"></a>得人上之法而有差降安樂住止耶？」</p>
<p><a class="t-linehead" id="t-linehead0536c13"></a>尊者<a class="t" id="t0536c14"></a>阿那律陀白曰：「世尊！如是我等常共和合，安<a class="t" id="t0536c15"></a>樂無諍，一心一師，合一水乳，得人上之法<a class="t" id="t0536c16"></a>而有差降安樂住止。世尊！我等得光明便<a class="t" id="t0536c17"></a>見色，彼見色光明尋復滅。」</p>
<p><a class="t-linehead" id="t-linehead0536c17"></a>世尊告曰：「阿那<a class="t" id="t0536c18"></a>律陀！汝等不達此相，謂相得光明而見色<a class="t" id="t0536c19"></a>者，彼見色光明尋復滅。阿那律陀！我本未<a class="t" id="t0536c20"></a>得覺無上正真道時，亦得光明而見色，彼<a class="t" id="t0536c21"></a>見色光明尋復滅。阿那律陀！我作是念：『我<a class="t" id="t0536c22"></a>心中有何患，令我失定而滅眼，眼滅已，我<a class="t" id="t0536c23"></a>本所得光明而見色，彼見色光明尋復滅？』<a class="t" id="t0536c24"></a>阿那律陀！我行精勤無懈怠，身止住，有正<a class="t" id="t0536c25"></a>念正智，無有愚癡，得定一心。阿那律陀！我<a class="t" id="t0536c26"></a>作是念：『我行精勤無懈怠，身止住，有正念<a class="t" id="t0536c27"></a>正智，無有愚癡，得定一心，若世中無道，<a class="t" id="t0536c28"></a>我可見可知彼耶？』我心中生此疑患，因此<a class="t" id="t0536c29"></a>疑患故，便失定而滅眼，眼滅已，我本所得<a class="t" id="t0537a01"></a>光明而見色，彼見色光明尋復滅。阿那律<a class="t" id="t0537a02"></a>陀！我今要當作是念：『我心中不生疑患。』阿<a class="t" id="t0537a03"></a>那律陀！我欲不起此患故，便在遠離獨住，<a class="t" id="t0537a04"></a>心無放逸，修行精懃，因在遠離獨住，心無<a class="t" id="t0537a05"></a>放逸，修行精勤故，便得光明而見色，彼見<a class="t" id="t0537a06"></a>色光明尋復滅。</p>
<p><a class="t-linehead" id="t-linehead0537a06"></a>「阿那律陀！我復作是念：『我<a class="t" id="t0537a07"></a>心中有何患，令我失定而滅眼，眼滅已，<a class="t" id="t0537a08"></a>我本所得光明而見色，彼見色光明尋復<a class="t" id="t0537a09"></a>滅？』阿那律陀！我復作是念：『我心中生無念<a class="t" id="t0537a10"></a>患，因此無念患故，便失定而滅眼，眼滅已，<a class="t" id="t0537a11"></a>我本所得光明而見色，彼見色光明尋復<a class="t" id="t0537a12"></a>滅。』阿那律陀！我今要當作是念：『我心中不<a class="t" id="t0537a13"></a>生疑患，亦不生無念患。』阿那律陀！我欲不<a class="t" id="t0537a14"></a>起此患故，便在遠離獨住，心無放逸，修<a class="t" id="t0537a15"></a>行精勤，因在遠離獨住，心無放逸，修行精<a class="t" id="t0537a16"></a>勤故，便得光明而見色，彼見色光明尋復<a class="t" id="t0537a17"></a>滅。</p>
<p><a class="t-linehead" id="t-linehead0537a17"></a>「阿那律陀！我復作是念：『我心中有何患，<a class="t" id="t0537a18"></a>令我失定而滅眼，眼滅已，我本所得光明<a class="t" id="t0537a19"></a>而見色，彼見色光明尋復滅？』阿那律陀！我復<a class="t" id="t0537a20"></a>作是念：『我心中生身病想患，因此身病想<a class="t" id="t0537a21"></a>患故，便失定而滅眼，眼滅已，我本所得光<a class="t" id="t0537a22"></a>明而見色，彼見色光明尋復滅。』阿那律陀！<a class="t" id="t0537a23"></a>我今要當作是念：『我心中不生疑患，不生<a class="t" id="t0537a24"></a>無念患，亦不生身病想患。』阿那律陀！我欲<a class="t" id="t0537a25"></a>不起此患故，便在遠離獨住，心無放逸，修<a class="t" id="t0537a26"></a>行精勤，因在遠離獨住，心無放逸，修行精<a class="t" id="t0537a27"></a>勤故，便得光明而見色，彼見色光明尋復<a class="t" id="t0537a28"></a>滅。</p>
<p><a class="t-linehead" id="t-linehead0537a28"></a>「阿那律陀！我復作是念：『我心中有何患，<a class="t" id="t0537a29"></a>令我失定而滅眼，眼滅已，我本所得光明<a class="t" id="t0537b01"></a>而見色，彼見色光明尋復滅？』阿那律陀！我<a class="t" id="t0537b02"></a>復作是念：『我心中生睡眠患，因此睡眠患<a class="t" id="t0537b03"></a>故，便失定而滅眼，眼滅已，我本所得光明而<a class="t" id="t0537b04"></a>見色，彼見色光明尋復滅。』阿那律陀！我今<a class="t" id="t0537b05"></a>要當作是念：『我心中不生疑患，不生無念<a class="t" id="t0537b06"></a>患，不生身病想患，亦不生睡眠患。』阿那律<a class="t" id="t0537b07"></a>陀！我欲不起此患故，便在遠離獨住，心<a class="t" id="t0537b08"></a>無放逸，修行精勤，因在遠離獨住，心無放<a class="t" id="t0537b09"></a>逸，修行精勤故，便得光明而見色，彼見色<a class="t" id="t0537b10"></a>光明尋復滅。</p>
<p><a class="t-linehead" id="t-linehead0537b10"></a>「阿那律陀！我復作是念：『我心中<a class="t" id="t0537b11"></a>有何患，令我失定而滅眼，眼滅已，我本所<a class="t" id="t0537b12"></a>得光明而見色，彼見色光明尋復滅？』阿那律<a class="t" id="t0537b13"></a>陀！我復作是念：『我心中生過精勤患，因此<a class="t" id="t0537b14"></a>過精勤患故，便失定而滅眼，眼滅已，我本<a class="t" id="t0537b15"></a>所得光明而見色，彼見色光明尋復滅。』阿<a class="t" id="t0537b16"></a>那律陀！猶如力士捉蠅太急，蠅即便死。如是，<a class="t" id="t0537b17"></a>阿那律陀！我心中生過精勤患，因此過精勤<a class="t" id="t0537b18"></a>患故，便失定而滅眼，眼滅已，我本所得光<a class="t" id="t0537b19"></a>明而見色，彼見色光明尋復滅。阿那律陀！<a class="t" id="t0537b20"></a>我今要當作是念：『我心中不生疑患，不生<a class="t" id="t0537b21"></a>無念患，不生身病想患，不生睡眠患，亦不<a class="t" id="t0537b22"></a>生過精勤患。』阿那律陀！我欲不起此患<a class="t" id="t0537b23"></a>故，便在遠離獨住，心無放逸，修行精勤。因<a class="t" id="t0537b24"></a>在遠離獨住，心無放逸，修行精勤故，便得<a class="t" id="t0537b25"></a>光明而見色，彼見色光明尋復滅。</p>
<p><a class="t-linehead" id="t-linehead0537b25"></a>「阿那律<a class="t" id="t0537b26"></a>陀！我復作是念：『我心中有何患，令我失定<a class="t" id="t0537b27"></a>而滅眼，眼滅已，我本所得光明而見色，彼<a class="t" id="t0537b28"></a>見色光明尋復滅？』阿那律陀！我復作是念：<a class="t" id="t0537b29"></a>『我心中生太懈怠患，因此太懈怠患故，便<a class="t" id="t0537c01"></a>失定而滅眼，眼滅已，我本所得光明而見<a class="t" id="t0537c02"></a>色，彼見色光明尋復滅。』阿那律陀！猶如<a class="t" id="t0537c03"></a>力士捉蠅太緩，蠅便飛去。阿那律陀！我心中<a class="t" id="t0537c04"></a>生太懈怠患，因此太懈怠患故，便失定而<a class="t" id="t0537c05"></a>滅眼，眼滅已，我本所得光明而見色，彼見<a class="t" id="t0537c06"></a>色光明尋復滅。阿那律陀！我今要當作是<a class="t" id="t0537c07"></a>念：『我心中不生疑患，不生無念患，不生<a class="t" id="t0537c08"></a>身病想患，不生睡眠患，不生太精勤患，亦<a class="t" id="t0537c09"></a>不生太懈怠患。』阿那律陀！我欲不起此患<a class="t" id="t0537c10"></a>故，便在遠離獨住，心無放逸，修行精勤，因<a class="t" id="t0537c11"></a>在遠離獨住，心無放逸，修行精勤故，便得<a class="t" id="t0537c12"></a>光明而見色，彼見色光明尋復滅。</p>
<p><a class="t-linehead" id="t-linehead0537c12"></a>「阿那律<a class="t" id="t0537c13"></a>陀！我復作是念：『我心中有何患，令我失定<a class="t" id="t0537c14"></a>而滅眼，眼滅已，我本所得光明而見色，彼<a class="t" id="t0537c15"></a>見色光明尋復滅？』阿那律陀！我復作是念：<a class="t" id="t0537c16"></a>『我心中生恐怖患，因此恐怖患故，便失定<a class="t" id="t0537c17"></a>而滅眼，眼滅已，我本所得光明而見色，彼<a class="t" id="t0537c18"></a>見色光明尋復滅。』阿那律陀！猶如人行道，<a class="t" id="t0537c19"></a>四方有怨賊來，彼人見已，畏懼恐怖，舉身毛<a class="t" id="t0537c20"></a>竪。如是，阿那律陀！我心中生恐怖患，因此<a class="t" id="t0537c21"></a>恐怖患故，便失定而滅眼，眼滅已，我本所<a class="t" id="t0537c22"></a>得光明而見色，彼見色光明尋復滅。阿那律<a class="t" id="t0537c23"></a>陀！我今要當作是念：『我心中不生疑患，不<a class="t" id="t0537c24"></a>生無念患，不生身病想患，不生睡眠患，<a class="t" id="t0537c25"></a>不生大精勤患，不生太懈怠患，亦不生<a class="t" id="t0537c26"></a>恐怖患。』阿那律陀！我欲不起此患故，便在<a class="t" id="t0537c27"></a>遠離獨住，心無放逸，修行精勤，因在遠離<a class="t" id="t0537c28"></a>獨住，心無放逸，修行精勤故，便得光明而<a class="t" id="t0537c29"></a>見色，彼見色光明尋復滅。</p>
<p><a class="t-linehead" id="t-linehead0537c29"></a>「阿那律陀！我復<a class="t" id="t0538a01"></a>作是念：『我心中有何患，令我失定而滅眼，<a class="t" id="t0538a02"></a>眼滅已，我本所得光明而見色，彼見色光明<a class="t" id="t0538a03"></a>尋復滅？』阿那律陀！我復作是念：『我心中生<a class="t" id="t0538a04"></a>喜悅患，因此喜悅患故，便失定而滅眼，眼<a class="t" id="t0538a05"></a>滅已，我本所得光明而見色，彼見色光明尋<a class="t" id="t0538a06"></a>復滅。』阿那律陀！猶若如人本求一寶藏，頓<a class="t" id="t0538a07"></a>得四寶藏，彼見已，便生悅歡喜。如是，阿那<a class="t" id="t0538a08"></a>律陀！我心中生喜悅患，因此喜悅患故，便<a class="t" id="t0538a09"></a>失定而滅眼，眼滅已，我本所得光明而見<a class="t" id="t0538a10"></a>色，彼見色光明尋復滅。阿那律陀！我今要<a class="t" id="t0538a11"></a>當作是念：『我心中不生疑患，不生無念<a class="t" id="t0538a12"></a>患，不生身病想患，不生睡眠患，不生太<a class="t" id="t0538a13"></a>精勤患，不生太懈怠患，不生恐怖患，亦不<a class="t" id="t0538a14"></a>生喜悅患。』阿那律陀！我欲不起此患故，便<a class="t" id="t0538a15"></a>在遠離獨住，心無放逸，修行精勤，因在遠<a class="t" id="t0538a16"></a>離獨住，心無放逸，修行精勤故，便得光明<a class="t" id="t0538a17"></a>而見色，彼見色光明尋復滅。</p>
<p><a class="t-linehead" id="t-linehead0538a17"></a>「阿那律陀！我<a class="t" id="t0538a18"></a>復作是念：『我心中有何患，令我失定而滅<a class="t" id="t0538a19"></a>眼，眼滅已，我本所得光明而見色，彼見色<a class="t" id="t0538a20"></a>光明尋復滅？』阿那律陀！我復作是念：『我心中<a class="t" id="t0538a21"></a>生自高心患，因此自高心患故，便失定而<a class="t" id="t0538a22"></a>滅眼，眼滅已，我本所得光明而見色，彼見<a class="t" id="t0538a23"></a>色光明尋復滅。』阿那律陀！我今要當作是<a class="t" id="t0538a24"></a>念：『我心中不生疑患，不生無念患，不生<a class="t" id="t0538a25"></a>身病想患，不生睡眠患，不生太精勤患，不<a class="t" id="t0538a26"></a>生太懈怠患，不生恐怖患，不生喜悅患，亦<a class="t" id="t0538a27"></a>不生自高心患。』阿那律陀！我欲不起此患<a class="t" id="t0538a28"></a>故，便在遠離獨住，心無放逸，修行精勤，因<a class="t" id="t0538a29"></a>在遠離獨住，心無放逸，修行精勤故，便得<a class="t" id="t0538b01"></a>光明而見色，彼見色光明尋復滅。</p>
<p><a class="t-linehead" id="t-linehead0538b01"></a>「阿那律<a class="t" id="t0538b02"></a>陀！我復作是念：『我心中有何患，令我失定<a class="t" id="t0538b03"></a>而滅眼，眼滅已，我本所得光明而見色，彼<a class="t" id="t0538b04"></a>見色光明尋復滅？』阿那律陀！我復作是念：『我<a class="t" id="t0538b05"></a>心中生若干想患，因此若干想患故，便失<a class="t" id="t0538b06"></a>定而滅眼，眼滅已，我本所得光明而見色，<a class="t" id="t0538b07"></a>彼見色光明尋復滅。』阿那律陀！我今要當<a class="t" id="t0538b08"></a>作是念：『我心中不生疑患，不生無念患，不<a class="t" id="t0538b09"></a>生身病想患，不生睡眠患，不生大精勤<a class="t" id="t0538b10"></a>患，不生太懈怠患，不生恐怖患，不生喜<a class="t" id="t0538b11"></a>悅患，不生自高心患，亦不生若干想患。』阿<a class="t" id="t0538b12"></a>那律陀！我欲不起此患故，便在遠離獨住，<a class="t" id="t0538b13"></a>心無放逸，修行精勤，因在遠離獨住，心無<a class="t" id="t0538b14"></a>放逸，修行精勤故，便得光明而見色，彼見<a class="t" id="t0538b15"></a>色光明尋復滅。</p>
<p><a class="t-linehead" id="t-linehead0538b15"></a>「阿那律陀！我復作是念：『我心<a class="t" id="t0538b16"></a>中有何患，令我失定而滅眼，眼滅已，我本<a class="t" id="t0538b17"></a>所得光明而見色，彼見色光明尋復滅？』阿<a class="t" id="t0538b18"></a>那律陀！我復作是念：『我心中生不觀色患，<a class="t" id="t0538b19"></a>因此不觀色患故，便失定而滅眼，眼滅已，<a class="t" id="t0538b20"></a>我本所得光明而見色，彼見色光明尋復<a class="t" id="t0538b21"></a>滅。』阿那律陀！我今要當作是念：『我心中<a class="t" id="t0538b22"></a>不生疑患，不生無念患，不生身病想患，<a class="t" id="t0538b23"></a>不生睡眠患，不生太精勤患，不生太懈怠<a class="t" id="t0538b24"></a>患，不生恐怖患，不生喜悅患，亦不生自<a class="t" id="t0538b25"></a>高心患，不生若干想患，亦不生不觀色患。』<a class="t" id="t0538b26"></a>阿那律陀！我欲不起此患故，便在遠離獨<a class="t" id="t0538b27"></a>住，心無放逸，修行精勤，因在遠離獨住，心<a class="t" id="t0538b28"></a>無放逸，修行精勤故，便得光明而見色。阿<a class="t" id="t0538b29"></a>那律陀！若我心生疑患，彼得心清淨，無念、<a class="t" id="t0538c01"></a>身病想、睡眠、太精勤、太懈怠、恐怖、喜悅、高心、生<a class="t" id="t0538c02"></a>若干想、不觀色心患，彼得心清淨。」</p>
<p><a class="t-linehead" id="t-linehead0538c02"></a>「阿那律陀！<a class="t" id="t0538c03"></a>我復作是念：『我當修學三定，修學有覺有<a class="t" id="t0538c04"></a>觀定，修學無覺少觀定，修學無覺無觀定。』<a class="t" id="t0538c05"></a>阿那律陀！我便修學三定，修學有覺有觀<a class="t" id="t0538c06"></a>定，修學無覺少觀定，修學無覺無觀定；若<a class="t" id="t0538c07"></a>我修學有覺有觀定者，心便順向無覺少<a class="t" id="t0538c08"></a>觀定，如是我必不失此智見。阿那律陀！如<a class="t" id="t0538c09"></a>是我知如是已，竟日、竟夜、竟日夜修學有<a class="t" id="t0538c10"></a>覺有觀定。阿那律陀！我爾時行此住止行，若<a class="t" id="t0538c11"></a>我修學有覺有觀定者，心便順向無覺無觀<a class="t" id="t0538c12"></a>定，如是我必不失此智見。阿那律陀！如是<a class="t" id="t0538c13"></a>我知如是已，竟日、竟夜、竟日夜修學有覺有<a class="t" id="t0538c14"></a>觀定。阿那律陀！我爾時行此住止行。</p>
<p><a class="t-linehead" id="t-linehead0538c14"></a>「阿那律<a class="t" id="t0538c15"></a>陀！若我修學無覺少觀定者，心便順向有<a class="t" id="t0538c16"></a>覺有觀定，如是我必不失此智見。阿那律<a class="t" id="t0538c17"></a>陀！如是我知如是已，竟日、竟夜、竟日夜修<a class="t" id="t0538c18"></a>學無覺少觀定。阿那律陀！我爾時行此住止<a class="t" id="t0538c19"></a>行，若我修學無覺少觀定者，心便順向無<a class="t" id="t0538c20"></a>覺無觀定，如是我必不失此智見。阿那律<a class="t" id="t0538c21"></a>陀！如是我知如是已，竟日、竟夜、竟日夜修<a class="t" id="t0538c22"></a>學無覺少觀定。阿那律陀！我爾時行此住止<a class="t" id="t0538c23"></a>行。</p>
<p><a class="t-linehead" id="t-linehead0538c23"></a>「阿那律陀！若我修學無覺無觀定者，心<a class="t" id="t0538c24"></a>便順向有覺有觀定，如是我必不失此智<a class="t" id="t0538c25"></a>見。阿那律陀！如是我知如是已，竟日、竟<a class="t" id="t0538c26"></a>夜、竟日夜修學無覺無觀定。阿那律陀！我爾<a class="t" id="t0538c27"></a>時行此住止行，若我修學無覺無觀定者，<a class="t" id="t0538c28"></a>心便順向無覺少觀定，如是我不失此智<a class="t" id="t0538c29"></a>見。阿那律陀！如是我知如是已，竟日、竟夜、<a class="t" id="t0539a01"></a>竟日夜修學無覺無觀定。阿那律陀！我爾時<a class="t" id="t0539a02"></a>行此住止行。</p>
<p><a class="t-linehead" id="t-linehead0539a02"></a>「阿那律陀！有時我知光明而<a class="t" id="t0539a03"></a>不見色。阿那律陀！我作是念：『何因何緣知<a class="t" id="t0539a04"></a>光明而不見色？』阿那律陀！我復作是念：『若<a class="t" id="t0539a05"></a>我念光明相，不念色相者，爾時我知光明<a class="t" id="t0539a06"></a>而不見色。』阿那律陀！如是我知如是已，竟<a class="t" id="t0539a07"></a>日、竟夜、竟日夜知光明而不見色。阿那律<a class="t" id="t0539a08"></a>陀！我爾時行此住止行。阿那律陀！有時我<a class="t" id="t0539a09"></a>見色而不知光明。阿那律陀！我作是念：『何<a class="t" id="t0539a10"></a>因何緣我見色而不知光明？』阿那律陀！我<a class="t" id="t0539a11"></a>復作是念：『若我念色相，不念光明相者，爾<a class="t" id="t0539a12"></a>時我知色而不知光明。』阿那律陀！如是我<a class="t" id="t0539a13"></a>知如是已，竟日、竟夜、竟日夜知色而不知<a class="t" id="t0539a14"></a>光明。阿那律陀！我爾時行此住止行。</p>
<p><a class="t-linehead" id="t-linehead0539a14"></a>「阿那<a class="t" id="t0539a15"></a>律陀！有時我少知光明，亦少見色。阿那律<a class="t" id="t0539a16"></a>陀！我作是念：『何因何緣我少知光明，亦少<a class="t" id="t0539a17"></a>見色？』阿那律陀！我復作是念：『若我少入定，<a class="t" id="t0539a18"></a>少入定故，少眼清淨，少眼清淨故，我少知光<a class="t" id="t0539a19"></a>明，亦少見色。』阿那律陀！如是我知如是已，<a class="t" id="t0539a20"></a>竟日、竟夜、竟日夜少知光明，亦少見色。阿那<a class="t" id="t0539a21"></a>律陀！爾時我行此住止行。阿那律陀！有時<a class="t" id="t0539a22"></a>我廣知光明，亦廣見色。阿那律陀！我作是<a class="t" id="t0539a23"></a>念：『何因何緣我廣知光明，亦廣見色？』阿那<a class="t" id="t0539a24"></a>律陀！我復作是念：『若我廣入定，廣入定故，<a class="t" id="t0539a25"></a>廣眼清淨，廣眼清淨故，我廣知光明，亦廣見<a class="t" id="t0539a26"></a>色。』阿那律陀！如是我知如是已，竟日、竟夜、<a class="t" id="t0539a27"></a>竟日夜廣知光明，亦廣見色。阿那律陀！爾<a class="t" id="t0539a28"></a>時我行此住止行。</p>
<p><a class="t-linehead" id="t-linehead0539a28"></a>「阿那律陀！若我心中生<a class="t" id="t0539a29"></a>疑患，彼得心清淨，無念、身病想、睡眠、太精勤、<a class="t" id="t0539b01"></a>太懈怠、恐怖、喜悅、高心，生若干想，不觀色心<a class="t" id="t0539b02"></a>患。彼得心清淨，有覺有觀定修學極修學，<a class="t" id="t0539b03"></a>無覺少觀定修學極修學，無覺無觀定修學<a class="t" id="t0539b04"></a>極修學，一向定修學極修學，雜定修學極修<a class="t" id="t0539b05"></a>學，少定修學極修學，廣無量定修學極修學。<a class="t" id="t0539b06"></a>我生知見極明淨，趣向定住，精勤修道品，<a class="t" id="t0539b07"></a>生已盡，梵行已立，所作已辦，不更受有，知<a class="t" id="t0539b08"></a>如真。阿那律陀！爾時我行此住止行。」</p>
<p><a class="t-linehead" id="t-linehead0539b08"></a>佛<a class="t" id="t0539b09"></a>說如是。尊者阿那律陀、尊者難提、尊者金毘<a class="t" id="t0539b10"></a>羅聞佛所說，歡喜奉行。</p><a class="t" id="t0539b11"></a>
<p class="endsutta"><a class="t-linehead" id="t-linehead0539b11"></a>長壽王本起經第一竟<span class="t-note">（九千二百一十八字）</span></p><a class="t" id="t0539b12"></a><p class="endsection"><span class="t-juanname">中阿含經卷第十七<span class="t-note">（九千二百一十八字）</span><span class="t-note">（第二小土城<a class="t" id="t0539b13"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>