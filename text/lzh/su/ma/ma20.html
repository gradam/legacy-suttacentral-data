<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma20">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left latin">To Pāṭaliya</span>
<span class="mirror-right">（二〇）波羅牢經</span></h1>
</div><a class="t" id="t0445a27"></a>
<p><a class="t-linehead" id="t-linehead0445a27"></a>我聞如是：</p>
<p>一時，佛遊拘麗瘦，與大比丘眾<a class="t" id="t0445a28"></a>俱，往至北村，住北村北尸攝惒林中。</p>
<p><a class="t-linehead" id="t-linehead0445a28"></a>爾時，<a class="t" id="t0445a29"></a>波羅牢伽彌尼聞沙門瞿曇釋種子，捨釋宗<a class="t" id="t0445b01"></a>族，出家學道，遊拘麗瘦，與大比丘眾俱，至<a class="t" id="t0445b02"></a>此北村，住北村北尸攝惒林中。彼沙門瞿曇<a class="t" id="t0445b03"></a>有大名稱，周聞十方，沙門瞿曇如來、無所著、<a class="t" id="t0445b04"></a>等正覺、明行成為、善逝、世間解、無上士、道法御、<a class="t" id="t0445b05"></a>天人師，號佛、眾祐。彼於此世，天及魔、梵、沙門、<a class="t" id="t0445b06"></a>梵志，從人至天，自知自覺，自作證成就遊，彼<a class="t" id="t0445b07"></a>若說法，初善、中善、竟亦善，有義有文，具足清<a class="t" id="t0445b08"></a>淨，顯現梵行。若見如來、無所著、等正覺，尊重<a class="t" id="t0445b09"></a>禮拜，供養承事者，快得善利。彼作是念：「我應<a class="t" id="t0445b10"></a>往見沙門瞿曇！禮事供養。」</p>
<p><a class="t-linehead" id="t-linehead0445b10"></a>波羅牢伽彌尼聞<a class="t" id="t0445b11"></a>已，從北村出，北行至尸攝惒林，欲見世尊<a class="t" id="t0445b12"></a>禮事供養。波羅牢伽彌尼遙見世尊在林樹<a class="t" id="t0445b13"></a>間，端正姝好，猶星中月，光曜暐曄，晃若金<a class="t" id="t0445b14"></a>山，相好具足，威神巍巍，諸根寂定，無有蔽礙，<a class="t" id="t0445b15"></a>成就調御，息心靜默。波羅牢伽彌尼遙見佛<a class="t" id="t0445b16"></a>已，前至佛所，共相問訊，却坐一面，白世尊<a class="t" id="t0445b17"></a>曰：「我聞沙門瞿曇知幻是幻，瞿曇！若如是說，<a class="t" id="t0445b18"></a>沙門瞿曇知幻是幻，彼不謗毀沙門瞿曇<a class="t" id="t0445b19"></a>耶？彼說真實耶？彼說是法耶？彼說法如法<a class="t" id="t0445b20"></a>耶？於如法無過、無難詰耶？」</p>
<p><a class="t-linehead" id="t-linehead0445b20"></a>世尊答曰：「伽彌<a class="t" id="t0445b21"></a>尼！若如是說，沙門瞿曇知幻是幻，彼不謗<a class="t" id="t0445b22"></a>毀沙門瞿曇！彼說真實，彼說是法，彼說法<a class="t" id="t0445b23"></a>如法，於法無過，亦無難詰。所以者何？伽彌<a class="t" id="t0445b24"></a>尼！我知彼幻，我自非幻。」</p>
<p><a class="t-linehead" id="t-linehead0445b24"></a>波羅牢說曰：「彼沙<a class="t" id="t0445b25"></a>門、梵志所說真實，而我不信彼說沙門瞿曇<a class="t" id="t0445b26"></a>知幻是幻。」</p>
<p><a class="t-linehead" id="t-linehead0445b26"></a>世尊告曰：「伽彌尼！若知幻者，即<a class="t" id="t0445b27"></a>是幻耶？」</p>
<p><a class="t-linehead" id="t-linehead0445b27"></a>波羅牢白曰：「如是。世尊！如是。善逝！」</p><a class="t" id="t0445b28"></a>
<p><a class="t-linehead" id="t-linehead0445b28"></a>世尊告曰：「伽彌尼！汝莫自誤，謗毀於我，若謗<a class="t" id="t0445b29"></a>毀我者，則便自損。有諍有犯，聖賢所惡，而<a class="t" id="t0445c01"></a>得大罪。所以者何？此實不如汝之所說。伽<a class="t" id="t0445c02"></a>彌尼！汝聞拘麗瘦有卒耶？」</p>
<p><a class="t-linehead" id="t-linehead0445c02"></a>答曰：「聞有。」</p>
<p>「伽彌<a class="t" id="t0445c03"></a>尼！於意云何？拘麗瘦用是卒為？」</p>
<p><a class="t-linehead" id="t-linehead0445c03"></a>答曰：「瞿曇！<a class="t" id="t0445c04"></a>通使殺賊，為此事故，拘麗瘦畜是卒也。」</p>
<p><a class="t-linehead" id="t-linehead0445c04"></a>「伽<a class="t" id="t0445c05"></a>彌尼！於意云何？拘麗瘦卒為有戒，為無戒<a class="t" id="t0445c06"></a>耶？」</p>
<p><a class="t-linehead" id="t-linehead0445c06"></a>答曰：「瞿曇！若世間有無戒德者，無過<a class="t" id="t0445c07"></a>拘麗瘦卒。所以者何？拘麗瘦卒極犯禁戒，<a class="t" id="t0445c08"></a>唯行惡法。」</p>
<p><a class="t-linehead" id="t-linehead0445c08"></a>復問：「伽彌尼！汝如是見、如是知，<a class="t" id="t0445c09"></a>我不問汝，若他問汝：『波羅牢伽彌尼知拘<a class="t" id="t0445c10"></a>麗瘦卒極犯禁戒，唯行惡法，因此事故，波<a class="t" id="t0445c11"></a>羅牢伽彌尼極犯禁戒，唯行惡法。』若如是<a class="t" id="t0445c12"></a>說，為真說耶？」</p>
<p><a class="t-linehead" id="t-linehead0445c12"></a>答曰：「非也。瞿曇。所以者何？拘<a class="t" id="t0445c13"></a>麗瘦卒見異、欲異，所願亦異，拘麗瘦卒極犯<a class="t" id="t0445c14"></a>禁戒，唯行惡法；我極持戒，不行惡法。」</p>
<p><a class="t-linehead" id="t-linehead0445c14"></a>復問：<a class="t" id="t0445c15"></a>「伽彌尼！汝知拘麗瘦卒極犯禁戒，唯行惡<a class="t" id="t0445c16"></a>法，然不以此為犯禁戒，唯行惡法；如來<a class="t" id="t0445c17"></a>何以不得知幻而自非幻？所以者何？我知<a class="t" id="t0445c18"></a>幻，知幻人，知幻報，知斷幻。伽彌尼！我亦知<a class="t" id="t0445c19"></a>殺生，知殺生人，知殺生報，知斷殺生。伽<a class="t" id="t0445c20"></a>彌尼！我知不與取，知不與取人，知不與取<a class="t" id="t0445c21"></a>報，知斷不與取。伽彌尼！我知妄言，知妄言<a class="t" id="t0445c22"></a>人，知妄言報，知斷妄言。伽彌尼！我如是知、<a class="t" id="t0445c23"></a>如是見。若有作是說，沙門瞿曇知幻即是<a class="t" id="t0445c24"></a>幻者，彼未斷此語，聞彼心、彼欲、彼願、彼聞、<a class="t" id="t0445c25"></a>彼念、彼觀，如屈伸臂頃，命終生地獄中。」</p>
<p><a class="t-linehead" id="t-linehead0445c25"></a>波<a class="t" id="t0445c26"></a>羅牢伽彌尼聞已，怖懼戰慄，身毛皆竪，即從<a class="t" id="t0445c27"></a>坐起，頭面禮足，長跪叉手，白世尊曰：「悔<a class="t" id="t0445c28"></a>過，瞿曇！自昔，善逝！如愚、如癡、如不定、如<a class="t" id="t0445c29"></a>不善。所以者何？我以妄說沙門瞿曇是幻，<a class="t" id="t0446a01"></a>唯願瞿曇受我悔過，見罪發露，我悔過已，<a class="t" id="t0446a02"></a>護不更作。」</p>
<p><a class="t-linehead" id="t-linehead0446a02"></a>世尊告曰：「如是，伽彌尼！汝實如<a class="t" id="t0446a03"></a>愚、如癡、如不定、如不善。所以者何？謂汝於<a class="t" id="t0446a04"></a>如來、無所著、等正覺妄說是幻。然汝能悔過，<a class="t" id="t0446a05"></a>見罪發露，護不更作。如是，伽彌尼！若有悔<a class="t" id="t0446a06"></a>過，見罪發露，護不更作者，則長養聖法而<a class="t" id="t0446a07"></a>無有失。」</p>
<p><a class="t-linehead" id="t-linehead0446a07"></a>於是，波羅牢伽彌尼叉手向佛，白<a class="t" id="t0446a08"></a>世尊曰：「瞿曇！有一沙門梵志如是見、如是<a class="t" id="t0446a09"></a>說：『若有殺生者，彼一切即於現法受報，因<a class="t" id="t0446a10"></a>彼生憂苦；若有不與取、妄言，彼一切即於<a class="t" id="t0446a11"></a>現法受報，因彼生憂苦。』沙門瞿曇！於意云<a class="t" id="t0446a12"></a>何？」</p>
<p><a class="t-linehead" id="t-linehead0446a12"></a>世尊告曰：「伽彌尼！我今問汝，隨所解答。<a class="t" id="t0446a13"></a>伽彌尼！於意云何？若村邑中，或有一人，頭<a class="t" id="t0446a14"></a>冠華鬘，雜香塗身，而作倡樂，歌舞自娛，唯<a class="t" id="t0446a15"></a>作女妓，歡樂如王。若有問者：『此人本作何<a class="t" id="t0446a16"></a>等，今頭冠華鬘，雜香塗身，而作倡樂，歌舞<a class="t" id="t0446a17"></a>自娛，唯作女妓，歡樂如王？』或有答者：『此人<a class="t" id="t0446a18"></a>為王殺害怨家，王歡喜已，即與賞賜，是以<a class="t" id="t0446a19"></a>此人頭冠華鬘，雜香塗身，而作倡樂，歌舞自<a class="t" id="t0446a20"></a>娛，唯作女妓，歡樂如王。』伽彌尼！汝如是見、<a class="t" id="t0446a21"></a>如是聞不？」</p>
<p><a class="t-linehead" id="t-linehead0446a21"></a>答曰：「見也。瞿曇！已聞、當聞。」</p>
<p>「伽彌<a class="t" id="t0446a22"></a>尼！又復見王收捕罪人，反縛兩手，打鼓唱<a class="t" id="t0446a23"></a>令，出南城門，坐高標下而梟其首。若有<a class="t" id="t0446a24"></a>問者：『此人何罪，為王所戮？』或有答者：『此人<a class="t" id="t0446a25"></a>枉殺王家無過之人，是以王教如是行刑。』<a class="t" id="t0446a26"></a>伽彌尼！汝如是見、如是聞不？」</p>
<p><a class="t-linehead" id="t-linehead0446a26"></a>答曰：「見也。瞿曇！<a class="t" id="t0446a27"></a>已聞、當聞。」</p>
<p><a class="t-linehead" id="t-linehead0446a27"></a>「伽彌尼！若有沙門、梵志如是見、<a class="t" id="t0446a28"></a>如是說：『若有殺生，彼一切即於現法受報，<a class="t" id="t0446a29"></a>因彼生憂苦。』彼為真說，為虛妄言？」</p>
<p><a class="t-linehead" id="t-linehead0446a29"></a>答曰：「妄<a class="t" id="t0446b01"></a>言。瞿曇！」</p>
<p><a class="t-linehead" id="t-linehead0446b01"></a>「若彼說妄言，汝意信不？」</p>
<p>答曰：「不信<a class="t" id="t0446b02"></a>也。瞿曇！」</p>
<p><a class="t-linehead" id="t-linehead0446b02"></a>世尊歎曰：「善哉！善哉！伽彌尼！」復問：「伽<a class="t" id="t0446b03"></a>彌尼！於意云何？若村邑中，或有一人，頭冠<a class="t" id="t0446b04"></a>華鬘，雜香塗身，而作倡樂，歌舞自娛，唯作<a class="t" id="t0446b05"></a>女妓，歡樂如王。若有問者：『此人本作何等，<a class="t" id="t0446b06"></a>今頭冠華鬘，雜香塗身，而作倡樂，歌舞自娛，<a class="t" id="t0446b07"></a>唯作女妓，歡樂如王？』或有答者：『此人於他<a class="t" id="t0446b08"></a>國中而不與取，是以此人頭冠華鬘，雜香塗<a class="t" id="t0446b09"></a>身，而作倡樂，歌舞自娛，唯作女妓，歡樂如<a class="t" id="t0446b10"></a>王。』伽彌尼！汝如是見、如是聞不？」</p>
<p><a class="t-linehead" id="t-linehead0446b10"></a>答曰：「見也。<a class="t" id="t0446b11"></a>瞿曇！已聞、當聞。」</p>
<p><a class="t-linehead" id="t-linehead0446b11"></a>「伽彌尼！又復見王收捕罪<a class="t" id="t0446b12"></a>人，反縛兩手，打鼓唱令，出南城門，坐高標<a class="t" id="t0446b13"></a>下而梟其首。若有問者：『此人何罪，為王所<a class="t" id="t0446b14"></a>戮？』或有答者：『此人於王國而不與取，是以<a class="t" id="t0446b15"></a>王教如是行刑。』伽彌尼！汝如是見、如是聞<a class="t" id="t0446b16"></a>不？」</p>
<p><a class="t-linehead" id="t-linehead0446b16"></a>答曰：「見也。瞿曇！已聞、當聞。」</p>
<p>「伽彌尼！若有<a class="t" id="t0446b17"></a>沙門、梵志如是見、如是說：『若有不與取，彼<a class="t" id="t0446b18"></a>一切即於現法受報，因彼生憂苦。』彼為真<a class="t" id="t0446b19"></a>說，為虛妄言？」</p>
<p><a class="t-linehead" id="t-linehead0446b19"></a>答曰：「妄言。瞿曇！」</p>
<p>「若彼說妄言，<a class="t" id="t0446b20"></a>汝意信不？」</p>
<p><a class="t-linehead" id="t-linehead0446b20"></a>答曰：「不信也。瞿曇！」</p>
<p>世尊歎曰：「善<a class="t" id="t0446b21"></a>哉！善哉！伽彌尼！」復問：「伽彌尼！於意云何？若<a class="t" id="t0446b22"></a>村邑中，或有一人，頭冠華鬘，雜香塗身，而作<a class="t" id="t0446b23"></a>倡樂，歌舞自娛，唯作女妓，歡樂如王。若有<a class="t" id="t0446b24"></a>問者：『此人本作何等，今頭冠華鬘，雜香塗<a class="t" id="t0446b25"></a>身，而作倡樂，歌舞自娛，唯作女妓，歡樂如<a class="t" id="t0446b26"></a>王？』或有答者：『此人作妓，能戲調笑，彼以妄<a class="t" id="t0446b27"></a>言令王歡喜，王歡喜已，即與賞賜，是以此<a class="t" id="t0446b28"></a>人頭冠華鬘，雜香塗身，而作倡樂，歌舞自<a class="t" id="t0446b29"></a>娛，唯作女妓，歡樂如王。』伽彌尼！汝如是見、<a class="t" id="t0446c01"></a>如是聞不？」</p>
<p><a class="t-linehead" id="t-linehead0446c01"></a>答曰：「見也。瞿曇！已聞、當聞。」</p>
<p>「伽彌<a class="t" id="t0446c02"></a>尼！又復見王收捕罪人，用棒打殺，盛以木<a class="t" id="t0446c03"></a>檻，露車載之，出北城門，棄著壍中。若有問<a class="t" id="t0446c04"></a>者：『此人何罪，為王所殺？』或有答者：『此人在<a class="t" id="t0446c05"></a>王前妄有所證，彼以妄言欺誑於王，是以<a class="t" id="t0446c06"></a>王教取作如是。』伽彌尼！汝如是見、如是聞<a class="t" id="t0446c07"></a>不？」</p>
<p><a class="t-linehead" id="t-linehead0446c07"></a>答曰：「見也。瞿曇！已聞、當聞。」</p>
<p>「伽彌尼！於意<a class="t" id="t0446c08"></a>云何？若有沙門、梵志如是見、如是說：『若有<a class="t" id="t0446c09"></a>妄言，彼一切即於現法受報，因彼生憂苦。』<a class="t" id="t0446c10"></a>彼為真說，為虛妄言？」</p>
<p><a class="t-linehead" id="t-linehead0446c10"></a>答曰：「妄言。瞿曇！」</p>
<p>「若彼<a class="t" id="t0446c11"></a>說妄言，汝意信不？」</p>
<p><a class="t-linehead" id="t-linehead0446c11"></a>答曰：「不信也。瞿曇！」</p>
<p>世尊<a class="t" id="t0446c12"></a>歎曰：「善哉！善哉！伽彌尼！」</p>
<p><a class="t-linehead" id="t-linehead0446c12"></a>於是，波羅牢伽彌尼<a class="t" id="t0446c13"></a>即從坐起，偏袒著衣，叉手向佛，白世尊<a class="t" id="t0446c14"></a>曰：「甚奇！瞿曇所說極妙，善喻善證。瞿曇！我<a class="t" id="t0446c15"></a>於北村中造作高堂，敷設床褥，安立水<a class="t" id="t0446c16"></a>器，然大明燈，若有精進沙門、梵志來宿高<a class="t" id="t0446c17"></a>堂，我隨其力，供給所須。有四論士，所見各<a class="t" id="t0446c18"></a>異，更相違反，來集高堂。於中論士如是見、如<a class="t" id="t0446c19"></a>是說，無施無齋，無有呪說，無善惡業，無<a class="t" id="t0446c20"></a>善惡業報，無此世彼世，無父無母，世無真<a class="t" id="t0446c21"></a>人往至善處，善去善向，此世彼世，自知自<a class="t" id="t0446c22"></a>覺，自作證成就遊。</p>
<p><a class="t-linehead" id="t-linehead0446c22"></a>「第二論士而有正見，反第<a class="t" id="t0446c23"></a>一論士所見、所知，如是見、如是說，有施有<a class="t" id="t0446c24"></a>齋，亦有呪說，有善惡業，有善惡業報，有此<a class="t" id="t0446c25"></a>世彼世，有父有母，世有真人往至善處，善<a class="t" id="t0446c26"></a>去善向，此世彼世，自知自覺，自作證成就遊。</p><a class="t" id="t0446c27"></a>
<p><a class="t-linehead" id="t-linehead0446c27"></a>「第三論士如是見、如是說，自作、教作，自斷、<a class="t" id="t0446c28"></a>教斷，自煮、教煮，愁煩憂慼，搥胸懊惱，啼哭<a class="t" id="t0446c29"></a>愚癡，殺生、不與取、邪婬、妄言、飲酒，穿牆開藏，<a class="t" id="t0447a01"></a>至他巷劫，害村壞邑，破城滅國；作如是<a class="t" id="t0447a02"></a>者，為不作惡。又以鐵輪利如剃刀，彼於此<a class="t" id="t0447a03"></a>地一切眾生，於一日中斫截斬剉，剝裂剬割，<a class="t" id="t0447a04"></a>作一肉段，一分一積，因是無惡業，因是無<a class="t" id="t0447a05"></a>惡業報。恒水南岸殺、斷、煮去，恒水北岸施與、<a class="t" id="t0447a06"></a>作齋、呪說而來，因是無罪無福，因是無罪<a class="t" id="t0447a07"></a>福報。施與、調御、守護、攝持、稱譽、饒益，惠施、愛<a class="t" id="t0447a08"></a>言、利及等利，因是無福，因是無福報。</p>
<p><a class="t-linehead" id="t-linehead0447a08"></a>「第四<a class="t" id="t0447a09"></a>論士而有正見，反第三論士所知、所見，如<a class="t" id="t0447a10"></a>是見、如是說，自作、教作，自斷、教斷，自煮、教<a class="t" id="t0447a11"></a>煮，愁煩憂慼，搥胸懊惱，啼哭愚癡，殺生、不與<a class="t" id="t0447a12"></a>取、邪婬、妄言、飲酒，穿墻開藏，至他巷劫，害<a class="t" id="t0447a13"></a>村壞邑，破城滅國；作如是者，實為作惡。又<a class="t" id="t0447a14"></a>以鐵輪利如剃刀，彼於此地一切眾生，於<a class="t" id="t0447a15"></a>一日中斫截斬剉，剝裂剬割，作一肉段，一<a class="t" id="t0447a16"></a>分一積，因是有惡業，因是有惡業報。恒水<a class="t" id="t0447a17"></a>南岸殺、斷、煮去，恒水北岸施與、作齋、呪說而<a class="t" id="t0447a18"></a>來，因是有罪有福，因是有罪福報。施與、調<a class="t" id="t0447a19"></a>御、守護、攝持、稱譽、饒益，惠施、愛言、利及等利，<a class="t" id="t0447a20"></a>因是有福，因是有福報。瞿曇！我聞是已，<a class="t" id="t0447a21"></a>便生疑惑：此沙門、梵志，誰說真實，誰說虛<a class="t" id="t0447a22"></a>妄？」</p>
<p><a class="t-linehead" id="t-linehead0447a22"></a>世尊告<span class="corr" title="[白&gt;曰] cf.［麗】">曰</span>：「伽彌尼！汝莫生疑惑。所以者<a class="t" id="t0447a23"></a>何？因有疑惑便生猶豫。伽彌尼！汝自無淨<a class="t" id="t0447a24"></a>智，為有後世，為無後世？伽彌尼！汝又無<a class="t" id="t0447a25"></a>淨智，所作為惡，所作為善？伽彌尼！有法之<a class="t" id="t0447a26"></a>定，名曰遠離，汝因此定，可得正念，可得<a class="t" id="t0447a27"></a>一心。如是，汝於現法便斷疑惑，而得昇進。」</p><a class="t" id="t0447a28"></a>
<p><a class="t-linehead" id="t-linehead0447a28"></a>於是，波羅牢伽彌尼復從坐起，偏袒著衣，<a class="t" id="t0447a29"></a>叉手向佛，白世尊曰：「瞿曇！云何法定，名曰<a class="t" id="t0447b01"></a>遠離，令我因此可得正念，可得一心，如<a class="t" id="t0447b02"></a>是我於現法便斷疑惑，而得昇進？」</p>
<p><a class="t-linehead" id="t-linehead0447b02"></a>世尊告<a class="t" id="t0447b03"></a>曰：「伽彌尼！多聞聖弟子離殺斷殺，斷不與<a class="t" id="t0447b04"></a>取、邪婬、妄言，至斷邪見，得正見，彼於晝日<a class="t" id="t0447b05"></a>教田作耕稼，至暮放息，入室坐定，過夜<a class="t" id="t0447b06"></a>曉時而作是念：『我離殺斷殺，斷不與取、邪<a class="t" id="t0447b07"></a>婬、妄言，至斷邪見，得正見。』彼便自見，我<a class="t" id="t0447b08"></a>斷十惡業道，念十善業道。彼自見斷十惡<a class="t" id="t0447b09"></a>業道，念十善業道已，便生歡悅，生歡悅已，<a class="t" id="t0447b10"></a>便生於喜，生於喜已，便止息身，止息身已，<a class="t" id="t0447b11"></a>便身覺樂，身覺樂已，便得一心。伽彌尼！多<a class="t" id="t0447b12"></a>聞聖弟子得一心已，則心與慈俱，遍滿一<a class="t" id="t0447b13"></a>方成就遊。如是，二三四方、四維上下，普周一<a class="t" id="t0447b14"></a>切，心與慈俱，無結無怨，無恚無諍，極廣甚<a class="t" id="t0447b15"></a>大，無量善修，遍滿一切世間成就遊。彼作<a class="t" id="t0447b16"></a>是念：『若有沙門、梵志如是見、如是說，無施<a class="t" id="t0447b17"></a>無齋，無有呪說，無善惡業，無善惡業報，<a class="t" id="t0447b18"></a>無此世彼世，無父無母，世無真人往至善<a class="t" id="t0447b19"></a>處，善去善向，此世彼世，自知自覺，自作證成<a class="t" id="t0447b20"></a>就遊。若彼沙門、梵志所說真實者，我不犯<a class="t" id="t0447b21"></a>世怖與不怖，常當慈愍一切世間，我心不<a class="t" id="t0447b22"></a>與眾生共諍，無濁歡悅。我今得無上人上<a class="t" id="t0447b23"></a>之法，昇進得安樂居，謂遠離法定。彼沙門、梵<a class="t" id="t0447b24"></a>志所說，不是不非。』不是不非已，得內心止。<a class="t" id="t0447b25"></a>伽彌尼！是謂法定，名曰遠離，汝因此定，可<a class="t" id="t0447b26"></a>得正念，可得一心，如是汝於現法便斷<a class="t" id="t0447b27"></a>疑惑，而得昇進。</p>
<p><a class="t-linehead" id="t-linehead0447b27"></a>「復次，伽彌尼！多聞聖弟子<a class="t" id="t0447b28"></a>離殺斷殺，斷不與取、邪婬、妄言，至斷邪見，<a class="t" id="t0447b29"></a>得正見，彼於晝日教田作耕稼，至暮放息，<a class="t" id="t0447c01"></a>入室坐定，過夜曉時而作是念：『我離殺斷<a class="t" id="t0447c02"></a>殺，斷不與取、邪婬、妄言，至斷邪見，得正見。』<a class="t" id="t0447c03"></a>彼便自見，我斷十惡業道，念十善業道。彼<a class="t" id="t0447c04"></a>自見斷十惡業道，念十善業道已，便生歡<a class="t" id="t0447c05"></a>悅，生歡悅已，便生於喜，生於喜已，便止息<a class="t" id="t0447c06"></a>身，止息身已，便身覺樂，身覺樂已，便得一<a class="t" id="t0447c07"></a>心。伽彌尼！多聞聖弟子得一心已，則心與<a class="t" id="t0447c08"></a>悲俱，遍滿一方成就遊。如是，二三四方、四維<a class="t" id="t0447c09"></a>上下，普周一切，心與悲俱，無結無怨，無恚<a class="t" id="t0447c10"></a>無諍，極廣甚大，無量善修，遍滿一切世間<a class="t" id="t0447c11"></a>成就遊。彼作是念：『若沙門、梵志如是見、<a class="t" id="t0447c12"></a>如是說，有施有齋，亦有呪說，有善惡業，<a class="t" id="t0447c13"></a>有善惡業報，有此世彼世，有父有母，世有<a class="t" id="t0447c14"></a>真人往至善處，善去善向，此世彼世，自知<a class="t" id="t0447c15"></a>自覺，自作證成就遊。若彼沙門、梵志所說真<a class="t" id="t0447c16"></a>實者，我不犯世怖與不怖，常當慈愍一切<a class="t" id="t0447c17"></a>世間，我心不與眾生共諍，無濁歡悅。我得<a class="t" id="t0447c18"></a>無上人上之法，昇進得安樂居，謂遠離法<a class="t" id="t0447c19"></a>定。彼沙門、梵志所說不是不非。』不是不非<a class="t" id="t0447c20"></a>已，得內心止。伽彌尼！是謂法定，名曰遠離，<a class="t" id="t0447c21"></a>汝因此定，可得正念，可得一心，如是於<a class="t" id="t0447c22"></a>現法便斷疑惑，而得昇進。</p>
<p><a class="t-linehead" id="t-linehead0447c22"></a>「復次，伽彌尼！多<a class="t" id="t0447c23"></a>聞聖弟子離殺斷殺，斷不與取、邪婬、妄言，<a class="t" id="t0447c24"></a>至斷邪見，得正見，彼於晝日教田作耕<a class="t" id="t0447c25"></a>稼，至暮放息，入室坐定，過夜曉時而作是<a class="t" id="t0447c26"></a>念：『我離殺斷殺，斷不與取、邪婬、妄言，至斷<a class="t" id="t0447c27"></a>邪見，得正見。』彼便自見，我斷十惡業道，念<a class="t" id="t0447c28"></a>十善業道。彼自見斷十惡業道，念十善業<a class="t" id="t0447c29"></a>道已，便生歡悅，生歡悅已，便生於喜，生於<a class="t" id="t0448a01"></a>喜已，便止息身，止息身已，便身覺樂，身覺<a class="t" id="t0448a02"></a>樂已，便得一心。伽彌尼！多聞聖弟子得一<a class="t" id="t0448a03"></a>心已，則心與喜俱，遍滿一方成就遊。如是，<a class="t" id="t0448a04"></a>二三四方、四維上下，普周一切，心與喜俱，無<a class="t" id="t0448a05"></a>結無怨，無恚無諍，極廣甚大，無量善修，遍<a class="t" id="t0448a06"></a>滿一切世間成就遊。彼作是念：『若有沙門、<a class="t" id="t0448a07"></a>梵志如是見、如是說，自作、教作，自斷、教斷，<a class="t" id="t0448a08"></a>自煮、教煮，愁煩憂慼，搥胷懊惱，啼哭愚癡，<a class="t" id="t0448a09"></a>殺生、不與取、邪婬、妄言、飲酒，穿墻開藏，至他<a class="t" id="t0448a10"></a>巷劫，害村壞邑，破城滅國；作如是者，實<a class="t" id="t0448a11"></a>為不作惡。又以鐵輪利如剃刀，彼於此地<a class="t" id="t0448a12"></a>一切眾生，於一日中斫截斬剉，剝裂剬割，作<a class="t" id="t0448a13"></a>一肉段，一分一積，因是無惡業，因是無惡<a class="t" id="t0448a14"></a>業報。恒水南岸殺、斷、煮去，恒水北岸施與、作<a class="t" id="t0448a15"></a>齋、呪說而來，因是無罪無福，因是無罪福<a class="t" id="t0448a16"></a>報。施與、調御、守護、攝持、稱譽、饒益，惠施、愛言、<a class="t" id="t0448a17"></a>利及等利，因是無福，因是無福報。若沙門、<a class="t" id="t0448a18"></a>梵志所說真實者，我不犯世怖與不怖，常<a class="t" id="t0448a19"></a>當慈愍一切世間，我心不與眾生共諍，無<a class="t" id="t0448a20"></a>濁歡悅。我今得無上人上之法，昇進得安<a class="t" id="t0448a21"></a>樂居，謂遠離法定。』彼於沙門、梵志所說不<a class="t" id="t0448a22"></a>是不非，不是不非已，內得心止。伽彌尼！是<a class="t" id="t0448a23"></a>謂法定，名曰遠離，汝因此定，可得正念，可<a class="t" id="t0448a24"></a>得一心，如是汝於現法便斷疑惑，而得<a class="t" id="t0448a25"></a>昇進。</p>
<p><a class="t-linehead" id="t-linehead0448a25"></a>「復次，伽彌尼！多聞聖弟子離殺斷殺，<a class="t" id="t0448a26"></a>斷不與取、邪婬、妄言，至斷邪見，得正見，彼<a class="t" id="t0448a27"></a>於晝日教田作耕稼，至暮放息，入室坐定，<a class="t" id="t0448a28"></a>過夜曉時而作是念：『我離殺斷殺，斷不與<a class="t" id="t0448a29"></a>取、邪婬、妄言，至斷邪見，得正見。』彼便自見，<a class="t" id="t0448b01"></a>我斷十惡業道，念十善業道。彼自見斷十<a class="t" id="t0448b02"></a>惡業道，念十善業道已，便生歡悅，生歡悅<a class="t" id="t0448b03"></a>已，便生於喜，生於喜已，便止息身，止息身<a class="t" id="t0448b04"></a>已，便身覺樂，身覺樂已，便得一心。伽彌尼！<a class="t" id="t0448b05"></a>多聞聖弟子得一心已，則心與捨俱，遍滿<a class="t" id="t0448b06"></a>一方成就遊。如是，二三四方、四維上下，普周<a class="t" id="t0448b07"></a>一切，心與捨俱，無結無怨，無恚無諍，極廣<a class="t" id="t0448b08"></a>甚大，無量善修，遍滿一切世間成就遊。彼<a class="t" id="t0448b09"></a>作是念：『若有沙門、梵志如是見、如是說，自<a class="t" id="t0448b10"></a>作、教作，自斷、教斷，自煮、教煮，愁煩憂慼，搥<a class="t" id="t0448b11"></a>胸懊惱，啼哭愚癡，殺生、不與取、邪婬、妄言、飲<a class="t" id="t0448b12"></a>酒，穿墻開藏，至他巷劫，害村壞邑，破城<a class="t" id="t0448b13"></a>滅國；作如是者，實為作惡。又以鐵輪利如<a class="t" id="t0448b14"></a>剃刀，彼於此地一切眾生，於一日中斫截<a class="t" id="t0448b15"></a>斬剉，剝裂剬割，作一肉段，一分一積，因是<a class="t" id="t0448b16"></a>有惡業，因是有惡業報，恒水南岸殺、斷、煮<a class="t" id="t0448b17"></a>去，恒水北岸施與、作齋、呪說而求，因是有<a class="t" id="t0448b18"></a>罪有福，因是有罪福報。施與、調御、守護、攝<a class="t" id="t0448b19"></a>持、稱譽、饒益，惠施、愛言、利及等利，因是有<a class="t" id="t0448b20"></a>福，因是有福報。若沙門、梵志所說真實者，<a class="t" id="t0448b21"></a>我不犯世怖與不怖，常當慈愍一切世間，<a class="t" id="t0448b22"></a>我心不與眾生共諍，無濁歡悅，我得無上<a class="t" id="t0448b23"></a>人上之法，昇進得樂居，謂遠離法定。』彼<a class="t" id="t0448b24"></a>於沙門、梵志所說不是不非，不是不非已，<a class="t" id="t0448b25"></a>得內心止。伽彌尼！是謂法定，名曰遠離，汝<a class="t" id="t0448b26"></a>因此定，可得正念，可得一心，如是於現<a class="t" id="t0448b27"></a>法便斷疑惑，而得昇進。」</p>
<p><a class="t-linehead" id="t-linehead0448b27"></a>說此法時，波羅牢<a class="t" id="t0448b28"></a>伽彌尼遠塵離垢，諸法淨眼生。於是，波羅<a class="t" id="t0448b29"></a>牢伽彌尼見法、得法，覺白淨法，斷疑度惑，<a class="t" id="t0448c01"></a>更無餘尊，不復從他，無有猶豫，已住果<a class="t" id="t0448c02"></a>證，於世尊法得無所畏。即從坐起，稽首<a class="t" id="t0448c03"></a>佛足，白曰：「世尊！我今自歸佛、法及比丘眾，<a class="t" id="t0448c04"></a>唯願世尊受我為優婆塞，從今日始，終身<a class="t" id="t0448c05"></a>自歸，乃至命盡。」</p>
<p><a class="t-linehead" id="t-linehead0448c05"></a>佛說如是。波羅牢伽彌尼及<a class="t" id="t0448c06"></a>諸比丘，聞佛所說，歡喜奉行。</p><a class="t" id="t0448c07"></a>
<p><a class="t-linehead" id="t-linehead0448c07"></a>波羅牢經第十竟<span class="t-note">（四千八百）</span></p><a class="t" id="t0448c08"></a><p class="endsection"><span class="t-juanname">中阿含經卷第四<span class="t-note">（一萬八百十三字）</span></span></p><a class="t" id="t0448c09"></a>
<p class="endsutta">中阿含業相應品第二竟<span class="t-note">（二萬一千六十字）</span><span class="t-note">（初一日<a class="t" id="t0448c10"></a>誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>