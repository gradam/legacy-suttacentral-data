<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma82">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 7</span>
<span class="mirror-right">長壽王品</span></p>
<h1 class="mirror-row">
<span class="mirror-left">82. </span>
<span class="mirror-right">（八二）支離彌梨經</span></h1>
</div><a class="t" id="t0557c19"></a>
<p><a class="t-linehead" id="t-linehead0557c19"></a>我聞如是：</p>
<p>一時，佛遊王舍城，在竹林加蘭<a class="t" id="t0557c20"></a>哆園。</p>
<p><a class="t-linehead" id="t-linehead0557c20"></a>爾時，眾多比丘於中食後少有所為，<a class="t" id="t0557c21"></a>集坐講堂，欲斷諍事，謂論此法、律，此佛之<a class="t" id="t0557c22"></a>教。彼時，質多羅象子比丘亦在眾中。於是，<a class="t" id="t0557c23"></a>質多羅象子比丘，眾多比丘論此法、律，此佛<a class="t" id="t0557c24"></a>教時，於其中間競有所說，不待諸比丘說<a class="t" id="t0557c25"></a>法訖竟，又不以恭敬、不以善觀問諸上尊<a class="t" id="t0557c26"></a>長老比丘。</p>
<p><a class="t-linehead" id="t-linehead0557c26"></a>是時，尊者大拘絺羅在彼眾中。<a class="t" id="t0557c27"></a>於是，尊者大拘絺羅告質多羅象子比丘曰：<a class="t" id="t0557c28"></a>「賢者！當知眾多比丘說此法、律，此佛教時，<a class="t" id="t0557c29"></a>汝莫於中競有所說，若諸比丘所說訖已，<a class="t" id="t0558a01"></a>然後可說。汝當以恭敬，當以善觀問諸<a class="t" id="t0558a02"></a>上尊長老比丘，莫不恭敬，莫不善觀問諸<a class="t" id="t0558a03"></a>上尊長老比丘。」</p>
<p><a class="t-linehead" id="t-linehead0558a03"></a>爾時，質多羅象子比丘諸親<a class="t" id="t0558a04"></a>朋友悉在眾中。於是，質多羅象子比丘諸親<a class="t" id="t0558a05"></a>朋友語尊者大拘絺羅曰：「賢者大拘絺羅！<a class="t" id="t0558a06"></a>汝莫大責數質多羅象子比丘。所以者何？質<a class="t" id="t0558a07"></a>多羅象子比丘戒德多聞，似如懈怠，然不貢<a class="t" id="t0558a08"></a>高。賢者大拘絺羅！質多羅象子比丘，諸比丘<a class="t" id="t0558a09"></a>隨所為時而能佐助。」</p>
<p><a class="t-linehead" id="t-linehead0558a09"></a>於是，尊者大拘絺羅<a class="t" id="t0558a10"></a>語質多羅象子比丘諸親朋友曰：「諸賢！不<a class="t" id="t0558a11"></a>知他心者，不得妄說稱不稱。所以者何？或<a class="t" id="t0558a12"></a>有一人在世尊前時，及諸上尊長老梵行<a class="t" id="t0558a13"></a>可慙可愧、可愛可敬前，彼便善守善護；若<a class="t" id="t0558a14"></a>於後時離世尊前，及離諸上尊長老梵行<a class="t" id="t0558a15"></a>可慙可愧、可愛可敬前，彼便數與白衣共<a class="t" id="t0558a16"></a>會，調笑貢高，種種談譁；彼數與白衣共會，<a class="t" id="t0558a17"></a>調笑貢高，種種談譁已，心便生欲。彼心生欲<a class="t" id="t0558a18"></a>已，便身熱心熱。彼身心熱已，便捨戒罷道。<a class="t" id="t0558a19"></a>諸賢！猶若如牛，入他田中，守田人捉，或以<a class="t" id="t0558a20"></a>繩繫，或著欄中。諸賢！若有作是說，此牛不<a class="t" id="t0558a21"></a>復入他田中，如是彼為正說耶？」</p>
<p><a class="t-linehead" id="t-linehead0558a21"></a>答曰：「不也。<a class="t" id="t0558a22"></a>所以者何？謂彼牛者，為繩所繫，或斷或解，為<a class="t" id="t0558a23"></a>欄所遮，或破或跳出，復入他田，如前無異。」</p><a class="t" id="t0558a24"></a>
<p><a class="t-linehead" id="t-linehead0558a24"></a>「諸賢！或有一人在世尊前時，及諸上尊長<a class="t" id="t0558a25"></a>老梵行可慙可愧、可愛可敬前，彼便善守<a class="t" id="t0558a26"></a>善護；若於後時離世尊前，及離諸梵行可<a class="t" id="t0558a27"></a>慙可愧、可愛可敬前，彼便數與白衣共會，<a class="t" id="t0558a28"></a>調笑貢高，種種談譁；彼數與白衣共會，調笑<a class="t" id="t0558a29"></a>貢高，種種談譁已，心便生欲。彼心生欲已，便<a class="t" id="t0558b01"></a>身熱心熱。彼身心熱已，便捨戒罷道。諸賢！<a class="t" id="t0558b02"></a>是謂有一人。</p>
<p><a class="t-linehead" id="t-linehead0558b02"></a>「復次，諸賢！或有一人逮得初<a class="t" id="t0558b03"></a>禪，彼得初禪已，便自安住，不復更求未得<a class="t" id="t0558b04"></a>欲得、不獲欲獲、不作證欲作證。彼於後<a class="t" id="t0558b05"></a>時，便數與白衣共會，調笑貢高，種種談譁；<a class="t" id="t0558b06"></a>彼數與白衣共會，調笑貢高，種種談譁已，心<a class="t" id="t0558b07"></a>便生欲。彼心生欲已，便身熱心熱。彼身心熱<a class="t" id="t0558b08"></a>已，便捨戒罷道。諸賢！猶大雨時，村間湖池<a class="t" id="t0558b09"></a>水滿其中，彼若本時所見沙石、草木、甲蟲、魚<a class="t" id="t0558b10"></a>鼈、蝦蟆及諸水性，去時來時，走時住時，後水<a class="t" id="t0558b11"></a>滿已，盡不復見。諸賢！若有作是說，彼湖池<a class="t" id="t0558b12"></a>中終不復見沙石、草木、甲蟲、魚鼈、蝦蟆及諸<a class="t" id="t0558b13"></a>水性，去時來時，走時住時，如是彼為正說<a class="t" id="t0558b14"></a>耶？」</p>
<p><a class="t-linehead" id="t-linehead0558b14"></a>答曰：「不也。所以者何？彼湖池水，或象<a class="t" id="t0558b15"></a>飲馬飲，駱駝、牛、驢、猪、鹿、水牛飲，或人取用，風<a class="t" id="t0558b16"></a>吹日炙；彼若本時不見沙石、草木、甲蟲、魚鼈、<a class="t" id="t0558b17"></a>蝦蟆及諸水性，去時來時，走時住時，後水<a class="t" id="t0558b18"></a>減已，還見如故。」</p>
<p><a class="t-linehead" id="t-linehead0558b18"></a>「如是，賢者！或有一人逮得<a class="t" id="t0558b19"></a>初禪，彼得初禪已，便自安住，不復更求未<a class="t" id="t0558b20"></a>得欲得、不獲欲獲、不作證欲作證；彼於<a class="t" id="t0558b21"></a>後時，便數與白衣共會，調笑貢高，種種談<a class="t" id="t0558b22"></a>譁；彼數與白衣共會，調笑貢高，種種談譁已，<a class="t" id="t0558b23"></a>心便生欲。彼心生欲已，便身熱心熱。彼身心<a class="t" id="t0558b24"></a>熱已，便捨戒罷道。諸賢！是謂有一人。</p>
<p><a class="t-linehead" id="t-linehead0558b24"></a>「復<a class="t" id="t0558b25"></a>次，諸賢！或有一人得第二禪，彼得第二禪<a class="t" id="t0558b26"></a>已，便自安住，不復更求未得欲得、不獲欲<a class="t" id="t0558b27"></a>獲、不作證欲作證。彼於後時，便數與白<a class="t" id="t0558b28"></a>衣共會，調笑貢高，種種談譁；彼數與白衣<a class="t" id="t0558b29"></a>共會，調笑貢高，種種談譁已，心便生欲。彼<a class="t" id="t0558c01"></a>心生欲已，便身熱心熱。彼身心熱已，便捨<a class="t" id="t0558c02"></a>戒罷道。諸賢！猶大雨時，四衢道中塵滅作<a class="t" id="t0558c03"></a>泥。諸賢！若有作是說，此四衢道泥終不燥，<a class="t" id="t0558c04"></a>不復作塵，如是彼為正說耶？」</p>
<p><a class="t-linehead" id="t-linehead0558c04"></a>答曰：「不也。<a class="t" id="t0558c05"></a>所以者何？此四衢道，或象行馬行，駱駝、牛、驢、<a class="t" id="t0558c06"></a>猪、鹿、水牛及人民行，風吹日炙，彼四衢道泥<a class="t" id="t0558c07"></a>乾燥已，還復作塵。」</p>
<p><a class="t-linehead" id="t-linehead0558c07"></a>「如是，諸賢！或有一人得<a class="t" id="t0558c08"></a>第二禪，彼得第二禪已，便自安住，不復更求<a class="t" id="t0558c09"></a>未得欲得、不獲欲獲、不作證欲作證。彼<a class="t" id="t0558c10"></a>於後時，便數與白衣共會，調笑貢高，種種<a class="t" id="t0558c11"></a>談譁；彼數與白衣共會，調笑貢高，種種談譁<a class="t" id="t0558c12"></a>已，心便生欲。彼心生欲已，便身熱心熱。彼<a class="t" id="t0558c13"></a>身心熱已，便捨戒罷道。諸賢！是謂有一人。</p><a class="t" id="t0558c14"></a>
<p><a class="t-linehead" id="t-linehead0558c14"></a>「復次，諸賢！或有一人得第三禪，彼得第<a class="t" id="t0558c15"></a>三禪已，便自安住，不復更求未得欲得、不<a class="t" id="t0558c16"></a>獲欲獲、不作證欲作證。彼於後時，便數<a class="t" id="t0558c17"></a>與白衣共會，調笑貢高，種種談譁；彼數與<a class="t" id="t0558c18"></a>白衣共會，調笑貢高，種種談譁已，心便生欲。<a class="t" id="t0558c19"></a>彼心生欲已，便身熱心熱。彼身心熱已，便捨<a class="t" id="t0558c20"></a>戒罷道。諸賢！猶山泉湖水，澄清平岸，定不<a class="t" id="t0558c21"></a>動搖，亦無波浪。諸賢！若有作是說，彼山泉<a class="t" id="t0558c22"></a>湖水終不復動，亦無波浪，如是彼為正說<a class="t" id="t0558c23"></a>耶？」</p>
<p><a class="t-linehead" id="t-linehead0558c23"></a>答曰：「不也。所以者何？或於東方大風卒<a class="t" id="t0558c24"></a>來，吹彼湖水，動涌波浪；如是南方、西方、北<a class="t" id="t0558c25"></a>方大風卒來，吹彼湖水，動涌波浪。」</p>
<p><a class="t-linehead" id="t-linehead0558c25"></a>「如是，諸<a class="t" id="t0558c26"></a>賢！或有一人得第三禪，彼得第三禪已，便<a class="t" id="t0558c27"></a>自安住，不復更求未得欲得、不獲欲獲、不<a class="t" id="t0558c28"></a>作證欲作證。彼於後時，便數與白衣共會，<a class="t" id="t0558c29"></a>調笑貢高，種種談譁；彼數與白衣共會，調笑<a class="t" id="t0559a01"></a>貢高，種種談譁已，心便生欲。彼心生欲已，便<a class="t" id="t0559a02"></a>身熱心熱。彼身心熱已，便捨戒罷道。諸賢！<a class="t" id="t0559a03"></a>是謂有一人。</p>
<p><a class="t-linehead" id="t-linehead0559a03"></a>「復次，諸賢！或有一人得第四<a class="t" id="t0559a04"></a>禪，彼得第四禪已，便自安住，不復更求未<a class="t" id="t0559a05"></a>得欲得、不獲欲獲、不作證欲作證。彼於<a class="t" id="t0559a06"></a>後時，便數與白衣共會，調笑貢高，種種談<a class="t" id="t0559a07"></a>譁；彼數與白衣共會，調笑貢高，種種談譁已，<a class="t" id="t0559a08"></a>心便生欲。彼心生欲已，便身熱心熱。彼身心<a class="t" id="t0559a09"></a>熱已，便捨戒罷道。諸賢！猶如居士、居士子，<a class="t" id="t0559a10"></a>食微妙食，充足飽滿已，本欲食者，則不復<a class="t" id="t0559a11"></a>欲。諸賢！若有作是說，彼居士、居士子，終不<a class="t" id="t0559a12"></a>復欲得食，如是彼為正說耶？」</p>
<p><a class="t-linehead" id="t-linehead0559a12"></a>答曰：「不也。<a class="t" id="t0559a13"></a>所以者何？彼居士、居士子，過夜飢已，彼若本<a class="t" id="t0559a14"></a>所不用食者，還復欲得。」</p>
<p><a class="t-linehead" id="t-linehead0559a14"></a>「如是，諸賢！或有一<a class="t" id="t0559a15"></a>人得第四禪，彼得第四禪已，便自安住，不<a class="t" id="t0559a16"></a>復更求未得欲得、不獲欲獲、不作證欲作<a class="t" id="t0559a17"></a>證。彼於後時，便數與白衣共會，調笑貢高，<a class="t" id="t0559a18"></a>種種談譁；彼數與白衣共會，調笑貢高，種<a class="t" id="t0559a19"></a>種談譁已，心便生欲。彼心生欲已，便身熱心<a class="t" id="t0559a20"></a>熱。彼身心熱已，便捨戒罷道。諸賢！是謂有<a class="t" id="t0559a21"></a>一人。</p>
<p><a class="t-linehead" id="t-linehead0559a21"></a>「復次，諸賢！或有一人得無想心定，<a class="t" id="t0559a22"></a>彼得無想心定已，便自安住，不復更求未<a class="t" id="t0559a23"></a>得欲得、不獲欲獲、不作證欲作證。彼於後<a class="t" id="t0559a24"></a>時，便數與白衣共會，調笑<span class="corr" title="[高貢&gt;貢高]">貢高</span>，種種談譁；<a class="t" id="t0559a25"></a>彼數與白衣共會，調笑貢高，種種談譁已，心<a class="t" id="t0559a26"></a>便生欲。彼心生欲已，便身熱心熱。彼身心熱<a class="t" id="t0559a27"></a>已，便捨戒罷道。諸賢！猶如一無事處，聞支<a class="t" id="t0559a28"></a>離彌梨蟲聲，彼無事處，或王或王大臣夜止<a class="t" id="t0559a29"></a>宿，彼象聲、馬聲、車聲、步聲、螺聲、鼓聲、細腰鼓<a class="t" id="t0559b01"></a>聲、妓鼓聲、舞聲、歌聲、琴聲、飲食聲，彼若本聞<a class="t" id="t0559b02"></a>支離彌梨蟲聲便不復聞。諸賢！若有作是<a class="t" id="t0559b03"></a>說，彼無事處，終不復聞支離彌梨蟲聲，如<a class="t" id="t0559b04"></a>是彼為正說耶？」</p>
<p><a class="t-linehead" id="t-linehead0559b04"></a>答曰：「不也。所以者何？彼王<a class="t" id="t0559b05"></a>及王大臣過夜平旦，各自還歸，彼若聞象聲、<a class="t" id="t0559b06"></a>馬聲、車聲、步聲、螺聲、鼓聲、細腰鼓聲、妓鼓聲、舞<a class="t" id="t0559b07"></a>聲、歌聲、瑟聲、飲食聲故，不聞支離彌梨蟲<a class="t" id="t0559b08"></a>聲，彼既去已，還聞如故。」</p>
<p><a class="t-linehead" id="t-linehead0559b08"></a>「如是。諸賢！得無<a class="t" id="t0559b09"></a>想心定，得無想心定已，便自安住、不<a class="t" id="t0559b10"></a>復更求未得欲得、不獲欲獲、不作證欲<a class="t" id="t0559b11"></a>作證。彼於後時，便數與白衣共會，調笑貢<a class="t" id="t0559b12"></a>高，種種談譁；彼數與白衣共會，調笑貢高，種<a class="t" id="t0559b13"></a>種談譁已，便心生欲。心生欲已，便身熱心熱。<a class="t" id="t0559b14"></a>彼身心熱已，便捨戒罷道。諸賢！是謂有一<a class="t" id="t0559b15"></a>人。」</p>
<p><a class="t-linehead" id="t-linehead0559b15"></a>爾時，質多羅象子比丘尋於其後捨戒<a class="t" id="t0559b16"></a>罷道，質多羅象子比丘諸親朋友聞質多羅<a class="t" id="t0559b17"></a>象子比丘捨戒罷道已，往詣尊者大拘絺羅<a class="t" id="t0559b18"></a>所，到已，白曰：「尊者大拘絺羅！為知質多羅<a class="t" id="t0559b19"></a>象子比丘心，為因餘事知。所以者何？今質<a class="t" id="t0559b20"></a>多羅象子比丘已捨戒罷道。」</p>
<p><a class="t-linehead" id="t-linehead0559b20"></a>尊者大拘絺羅<a class="t" id="t0559b21"></a>告彼親朋友曰：「諸賢！此事正應爾。所以者<a class="t" id="t0559b22"></a>何？以不知如真，不見如真。所以者何？因<a class="t" id="t0559b23"></a>不知如真，不見如真故。」</p>
<p><a class="t-linehead" id="t-linehead0559b23"></a>尊者大拘絺羅所<a class="t" id="t0559b24"></a>說如是。彼諸比丘聞尊者大拘絺羅所說，<a class="t" id="t0559b25"></a>歡喜奉行。</p><a class="t" id="t0559b26"></a>
<p class="endsutta"><a class="t-linehead" id="t-linehead0559b26"></a>支離彌梨經第十一竟<span class="t-note">（二千四百四十七字）</span></p><a class="t" id="t0559b27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>