<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma135">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left latin">135. </span>
<span class="mirror-right">（一三五）善生經</span></h1>
</div><a class="t" id="t0638c08"></a>
<p><a class="t-linehead" id="t-linehead0638c08"></a>我聞如是：</p>
<p>一時，佛遊王舍城，在饒蝦蟆林。</p><a class="t" id="t0638c09"></a>
<p><a class="t-linehead" id="t-linehead0638c09"></a>爾時，善生居士子，父臨終時，因六方故，遺勅<a class="t" id="t0638c10"></a>其子，善教善訶曰：「善生！我命終後，汝當叉手<a class="t" id="t0638c11"></a>向六方禮：『東方若有眾生者，我盡恭敬、供<a class="t" id="t0638c12"></a>養、禮事彼。我盡恭敬、供養、禮事彼已，彼亦<a class="t" id="t0638c13"></a>當恭敬、供養、禮事我。如是南方、西方、北方、下<a class="t" id="t0638c14"></a>方、上方，若有眾生者，我盡恭敬、供養、禮事<a class="t" id="t0638c15"></a>彼。我盡恭敬、供養、禮事彼已，彼亦當恭敬、<a class="t" id="t0638c16"></a>供養、禮事我。』」</p>
<p><a class="t-linehead" id="t-linehead0638c16"></a>善生居士子聞父教已，白父<a class="t" id="t0638c17"></a>曰：「唯。當如尊勅。」</p>
<p><a class="t-linehead" id="t-linehead0638c17"></a>於是，善生居士子，父命終<a class="t" id="t0638c18"></a>後，平旦沐浴，著新蒭磨衣，手執生拘舍葉，<a class="t" id="t0638c19"></a>往至水邊，叉手向六方禮：「東方若有眾生<a class="t" id="t0638c20"></a>者，我盡恭敬、供養、禮事彼。我盡恭敬、供養、禮<a class="t" id="t0638c21"></a>事彼已，彼亦當恭敬、供養、禮事我。如是<a class="t" id="t0638c22"></a>南方、西方、北方、下方、上方，若有眾生者，我盡<a class="t" id="t0638c23"></a>恭敬、供養、禮事彼。我盡恭敬、供養、禮事彼<a class="t" id="t0638c24"></a>已，彼亦當恭敬、供養、禮事我。」</p>
<p><a class="t-linehead" id="t-linehead0638c24"></a>彼時，世尊過夜<a class="t" id="t0638c25"></a>平旦，著衣持鉢，入王舍城而行乞食。世尊<a class="t" id="t0638c26"></a>入王舍城乞食時，遙見善生居士子平旦沐<a class="t" id="t0638c27"></a>浴，著新蒭磨衣，手執生拘舍葉，往至水邊，<a class="t" id="t0638c28"></a>叉手向六方禮：「東方若有眾生者，我盡恭敬、<a class="t" id="t0638c29"></a>供養、禮事彼。我盡恭敬、供養、禮事彼已，彼<a class="t" id="t0639a01"></a>亦當恭敬、供養、禮事我。如是南方、西方、北方、<a class="t" id="t0639a02"></a>下方、上方，若有眾生者，我盡恭敬、供養、禮事<a class="t" id="t0639a03"></a>彼。我盡恭敬、供養、禮事彼已，彼亦當恭敬、<a class="t" id="t0639a04"></a>供養、禮事我。」</p>
<p><a class="t-linehead" id="t-linehead0639a04"></a>世尊見已，往至善生居士子<a class="t" id="t0639a05"></a>所，問曰：「居士子！受何沙門、梵志教，教汝<a class="t" id="t0639a06"></a>恭敬、供養、禮事，平旦沐浴，著新芻磨衣，手<a class="t" id="t0639a07"></a>執生拘舍葉，往至水邊，叉手向六方禮：『東<a class="t" id="t0639a08"></a>方若有眾生者，我盡恭敬、供養、禮事彼。我<a class="t" id="t0639a09"></a>盡恭敬、供養、禮事彼已，彼亦當恭敬、供養、<a class="t" id="t0639a10"></a>禮事我。如是南方、西方、北方、下方、上方，若<a class="t" id="t0639a11"></a>有眾生者，我盡恭敬、供養、禮事彼。我盡恭敬、<a class="t" id="t0639a12"></a>供養、禮事彼已，彼亦當恭敬、供養、禮事我<a class="t" id="t0639a13"></a>耶？』」</p>
<p><a class="t-linehead" id="t-linehead0639a13"></a>善生居士子答曰：「世尊！我不受餘沙門、<a class="t" id="t0639a14"></a>梵志教也。世尊！我父臨命終時，因六方故，<a class="t" id="t0639a15"></a>遺勅於我，善教善訶曰：『善生！我命終後，汝<a class="t" id="t0639a16"></a>當叉手向六方禮：「東方若有眾生者，我盡<a class="t" id="t0639a17"></a>恭敬、供養、禮事彼。我盡恭敬、供養、禮事彼<a class="t" id="t0639a18"></a>已，彼亦當恭敬、供養、禮事我。如是南方、西<a class="t" id="t0639a19"></a>方、北方、下方、上方，若有眾生者，我盡恭敬、供<a class="t" id="t0639a20"></a>養、禮事彼。我盡恭敬、供養、禮事彼已，彼亦<a class="t" id="t0639a21"></a>當恭敬、供養、禮事我。」』世尊！我受父遺教，恭<a class="t" id="t0639a22"></a>敬、供養、禮事故，平旦沐浴，著新芻磨衣，手<a class="t" id="t0639a23"></a>執生拘舍葉，往至水邊，叉手向六方禮：『東<a class="t" id="t0639a24"></a>方若有眾生者，我盡恭敬、供養、禮事彼。我盡<a class="t" id="t0639a25"></a>恭敬，供養、禮事彼已，彼亦當恭敬、供養、禮<a class="t" id="t0639a26"></a>事我。如是南方、西方、北方、下方、上方，若有眾<a class="t" id="t0639a27"></a>生者，我盡恭敬、供養、禮事彼。我盡恭敬、供<a class="t" id="t0639a28"></a>養、禮事彼已，彼亦當恭敬、供養、禮事我。』」</p>
<p><a class="t-linehead" id="t-linehead0639a28"></a>世<a class="t" id="t0639a29"></a>尊聞已，告曰：「居士子！我說有六方，不說無<a class="t" id="t0639b01"></a>也。居士子！若有人善別六方，離四方惡不<a class="t" id="t0639b02"></a>善業垢，彼於現法可敬可重，身壞命終，必<a class="t" id="t0639b03"></a>至善處，上生天中。居士子！眾生有四種業、<a class="t" id="t0639b04"></a>四種穢。云何為四？居士子！殺生者，是眾生業<a class="t" id="t0639b05"></a>種、穢種，不與取、邪婬、妄言者，是眾生業種、穢<a class="t" id="t0639b06"></a>種。」於是，世尊說此頌曰：</p><a class="t" id="t0639b07"></a>
<blockquote class="gatha">
<p>「殺生不與取，　　邪婬犯他妻，<a class="t" id="t0639b08"></a><br>
所言不真實，　　慧者不稱譽。</p></blockquote><a class="t" id="t0639b09"></a>
<p><a class="t-linehead" id="t-linehead0639b09"></a>「居士子！人因四事故，便得多罪。云何為四？<a class="t" id="t0639b10"></a>行欲、行恚、行怖、行癡。」於是，世尊說此頌曰：</p><a class="t" id="t0639b11"></a>
<blockquote class="gatha">
<p>「欲恚怖及癡，　　行惡非法行，<a class="t" id="t0639b12"></a><br>
彼必滅名稱，　　如月向盡沒。</p></blockquote><a class="t" id="t0639b13"></a>
<p><a class="t-linehead" id="t-linehead0639b13"></a>「居士子！人因四事故，便得多福。云何為四？<a class="t" id="t0639b14"></a>不行欲、不行恚、不行怖、不行癡。」於是，世<a class="t" id="t0639b15"></a>尊說此頌曰：</p><a class="t" id="t0639b16"></a>
<blockquote class="gatha">
<p>「斷欲無恚怖，　　無癡行法行，<a class="t" id="t0639b17"></a><br>
彼名稱普聞，　　如月漸盛滿。</p></blockquote><a class="t" id="t0639b18"></a>
<p><a class="t-linehead" id="t-linehead0639b18"></a>「居士子！求財物者，當知有六非道。云何為<a class="t" id="t0639b19"></a>六？一曰種種戲求財物者為非道。二曰非時<a class="t" id="t0639b20"></a>行求財物者為非道。三曰飲酒放逸求財<a class="t" id="t0639b21"></a>物者為非道。四曰親近惡知識求財物者<a class="t" id="t0639b22"></a>為非道。五曰常喜妓樂求財物者為非<a class="t" id="t0639b23"></a>道。六曰懶惰求財物者為非道。</p>
<p><a class="t-linehead" id="t-linehead0639b23"></a>「居士子！若<a class="t" id="t0639b24"></a>人種種戲者，當知有六災患。云何為六？一<a class="t" id="t0639b25"></a>者負則生怨。二者失則生恥。三者負則眠<a class="t" id="t0639b26"></a>不安。四者令怨家懷喜。五者使宗親懷憂。<a class="t" id="t0639b27"></a>六者在眾所說人不信用。居士子！人博戲<a class="t" id="t0639b28"></a>者，不經營作事，作事不營，則功業不成，未<a class="t" id="t0639b29"></a>得財物，則不能得，本有財物，便轉消耗。</p>
<p><a class="t-linehead" id="t-linehead0639b29"></a>「居士<a class="t" id="t0639c01"></a>子，人非時行者，當知有六災患。云何為六？<a class="t" id="t0639c02"></a>一者不自護。二者不護財物。三者不護妻<a class="t" id="t0639c03"></a>子。四者為人所疑。五者多生苦患。六者為<a class="t" id="t0639c04"></a>人所謗。居士子！人非時行者，不經營作事，<a class="t" id="t0639c05"></a>作事不營，則功業不成，未得財物，則不能<a class="t" id="t0639c06"></a>得，本有財物，便轉消耗。</p>
<p><a class="t-linehead" id="t-linehead0639c06"></a>「居士子！若人飲酒放<a class="t" id="t0639c07"></a>逸者，當知有六災患。一者現財物失。二者<a class="t" id="t0639c08"></a>多有疾患。三者增諸鬪諍。四者隱藏發露。五<a class="t" id="t0639c09"></a>者不稱不護。六者滅慧生癡。居士子！人飲<a class="t" id="t0639c10"></a>酒放逸者，不經營作事，作事不營，則功業不<a class="t" id="t0639c11"></a>成，未得財物，則不能得，本有財物，便轉消<a class="t" id="t0639c12"></a>耗。</p>
<p><a class="t-linehead" id="t-linehead0639c12"></a>「居士子！若人親近惡知識者，當知有六<a class="t" id="t0639c13"></a>災患。云何為六？一者親近賊。二者親近欺<a class="t" id="t0639c14"></a>誑。三者親近狂醉。四者親近放恣。五者逐<a class="t" id="t0639c15"></a>會嬉戲。六者以此為親友，以此為伴侶。居<a class="t" id="t0639c16"></a>士子！若人親近惡知識者，不經營作事，作<a class="t" id="t0639c17"></a>事不營，則功業不成，未得財物，則不能得，<a class="t" id="t0639c18"></a>本有財物，便轉消耗。</p>
<p><a class="t-linehead" id="t-linehead0639c18"></a>「居士子！若人憙伎樂<a class="t" id="t0639c19"></a>者，當知有六災患。云何為六？一者憙聞<a class="t" id="t0639c20"></a>歌。二者憙見舞。三者憙往作樂。四者<a class="t" id="t0639c21"></a>憙見弄鈴。五者憙拍兩手。六者憙大聚會。<a class="t" id="t0639c22"></a>居士子！若人憙伎樂者，不經營作事，作<a class="t" id="t0639c23"></a>事不營，則功業不成，未得財物，則不能得，<a class="t" id="t0639c24"></a>本有財物，便轉消耗。</p>
<p><a class="t-linehead" id="t-linehead0639c24"></a>「居士子！若有懶惰者，<a class="t" id="t0639c25"></a>當知有六災患。云何為六？一者大早不作<a class="t" id="t0639c26"></a>業。二者大晚不作業。三者大寒不作業。四者<a class="t" id="t0639c27"></a>大熱不作業。五者大飽不作業。六者大飢不<a class="t" id="t0639c28"></a>作業。居士子！若人懶惰者不經營作事，作事<a class="t" id="t0639c29"></a>不營則功業不成，未得財物則不能得，本<a class="t" id="t0640a01"></a>有財物便轉消耗。」於是世尊說此頌曰：</p><a class="t" id="t0640a02"></a>
<blockquote class="gatha">
<p>「種種戲逐色，　　嗜酒憙作樂，<a class="t" id="t0640a03"></a><br>
親近惡知識，　　懶惰不作業，<a class="t" id="t0640a04"></a><br>
放恣不自護，　　此處壞敗人。<a class="t" id="t0640a05"></a><br>
行來不防護，　　邪婬犯他妻，<a class="t" id="t0640a06"></a><br>
心中常結怨，　　求願無有利，<a class="t" id="t0640a07"></a><br>
飲酒念女色，　　此處壞敗人。<a class="t" id="t0640a08"></a><br>
重作不善行，　　佷戾不受教，<a class="t" id="t0640a09"></a><br>
罵沙門梵志，　　顛倒有邪見，<a class="t" id="t0640a10"></a><br>
凶暴行黑業，　　此處壞敗人。<a class="t" id="t0640a11"></a><br>
自乏無財物，　　飲酒失衣被，<a class="t" id="t0640a12"></a><br>
負債如涌泉，　　彼必壞門族。<a class="t" id="t0640a13"></a><br>
數往至酒鑪，　　親近惡朋友，<a class="t" id="t0640a14"></a><br>
應得財不得，　　是伴黨為樂。<a class="t" id="t0640a15"></a><br>
多有惡朋友，　　常隨不善伴，<a class="t" id="t0640a16"></a><br>
今世及後世，　　二俱得敗壞。<a class="t" id="t0640a17"></a><br>
人習惡轉減，　　習善轉興盛，<a class="t" id="t0640a18"></a><br>
習勝者轉增，　　是故當習勝。<a class="t" id="t0640a19"></a><br>
習昇則得昇，　　常逮智慧昇，<a class="t" id="t0640a20"></a><br>
轉獲清淨戒，　　及與微妙上，<a class="t" id="t0640a21"></a><br>
晝則喜眠臥，　　夜則好遊行。<a class="t" id="t0640a22"></a><br>
放逸常飲酒，　　居家不得成，<a class="t" id="t0640a23"></a><br>
大寒及大熱，　　謂有懶惰人。<a class="t" id="t0640a24"></a><br>
至竟不成業，　　終不獲財利，<a class="t" id="t0640a25"></a><br>
若寒及大熱，　　不計猶如草。<a class="t" id="t0640a26"></a><br>
若人作是業，　　彼終不失樂。</p></blockquote><a class="t" id="t0640a27"></a>
<p><a class="t-linehead" id="t-linehead0640a27"></a>「居士子！有四不親而似親。云何為四？一者<a class="t" id="t0640a28"></a>知事非親似如親。二者面前愛言非親似如<a class="t" id="t0640a29"></a>親。三者言語非親似如親。四者惡趣伴非親<a class="t" id="t0640b01"></a>似如親。<span class="corr" title="[&gt;居]">居</span>士子！因四事故，知事非親似如<a class="t" id="t0640b02"></a>親。云何為四？一者以知事奪財。二者以少<a class="t" id="t0640b03"></a>取多。三者或以恐怖。四者或為利狎習。」於<a class="t" id="t0640b04"></a>是世尊說此頌曰：</p><a class="t" id="t0640b05"></a>
<blockquote class="gatha">
<p>「人以知為事，　　言語至柔軟，<a class="t" id="t0640b06"></a><br>
怖為利狎習，　　知非親如親，<a class="t" id="t0640b07"></a><br>
常當遠離彼，　　如道有恐怖。</p></blockquote><a class="t" id="t0640b08"></a>
<p><a class="t-linehead" id="t-linehead0640b08"></a>「居士子！因四事故，面前愛言非親似如親。<a class="t" id="t0640b09"></a>云何為四？一者制妙事。二者教作惡。三者<a class="t" id="t0640b10"></a>面前稱譽。四者背說其惡。」於是世尊說此<a class="t" id="t0640b11"></a>頌曰：</p><a class="t" id="t0640b12"></a>
<blockquote class="gatha">
<p>「若制妙善法，　　教作惡不善，<a class="t" id="t0640b13"></a><br>
對面前稱譽，　　背後說其惡。<a class="t" id="t0640b14"></a><br>
若知妙及惡，　　亦復覺二說，<a class="t" id="t0640b15"></a><br>
是親不可親，　　知彼人如是。<a class="t" id="t0640b16"></a><br>
常當遠離彼，　　如道有恐怖。</p></blockquote><a class="t" id="t0640b17"></a>
<p><a class="t-linehead" id="t-linehead0640b17"></a>「居士子！因四事故言語非親似如親。云何<a class="t" id="t0640b18"></a>為四？一者認過去事。二者必辯當來事。三<a class="t" id="t0640b19"></a>者虛不真說。四者現事必滅，我當作不作<a class="t" id="t0640b20"></a>認說。」於是世尊說此頌曰：</p><a class="t" id="t0640b21"></a>
<blockquote class="gatha">
<p>「認過及未來，　　虛論現滅事，<a class="t" id="t0640b22"></a><br>
當作不作說，　　知非親如親，<a class="t" id="t0640b23"></a><br>
常當遠離彼，　　如道有恐怖。</p></blockquote><a class="t" id="t0640b24"></a>
<p><a class="t-linehead" id="t-linehead0640b24"></a>「居士子！因四事故，惡趣伴非親似如親。云<a class="t" id="t0640b25"></a>何為四？一者教種種戲。二者教非時行。三<a class="t" id="t0640b26"></a>者教令飲酒。四者教親近惡知識。」於是世<a class="t" id="t0640b27"></a>尊說此頌曰：</p><a class="t" id="t0640b28"></a>
<blockquote class="gatha">
<p>「教若干種戲，　　飲酒犯他妻，<a class="t" id="t0640b29"></a><br>
習下不習勝，　　彼滅如月盡，<a class="t" id="t0640c01"></a><br>
常當遠離彼，　　如道有恐怖。</p></blockquote><a class="t" id="t0640c02"></a>
<p><a class="t-linehead" id="t-linehead0640c02"></a>「居士子！善親當知有四種。云何為四？一者<a class="t" id="t0640c03"></a>同苦樂，當知是善親。二者愍念，當知是善<a class="t" id="t0640c04"></a>親。三者求利，當知是善親。四者饒益，當知<a class="t" id="t0640c05"></a>是善親。居士子！因四事故同苦樂，當知是<a class="t" id="t0640c06"></a>善親。云何為四？一者為彼捨己。二者為彼<a class="t" id="t0640c07"></a>捨財。三者為彼捨妻子。四者所說堪忍。」於<a class="t" id="t0640c08"></a>是世尊說此頌曰：</p><a class="t" id="t0640c09"></a>
<blockquote class="gatha">
<p>「捨欲財妻子，　　所說能堪忍，<a class="t" id="t0640c10"></a><br>
知親同苦樂，　　慧者當狎習。</p></blockquote><a class="t" id="t0640c11"></a>
<p><a class="t-linehead" id="t-linehead0640c11"></a>「居士子！因四事故愍念，當知是善親。云何<a class="t" id="t0640c12"></a>為四？一者教妙法。二者制惡法。三者面前<a class="t" id="t0640c13"></a>稱說。四者却怨家。」於是世尊說此頌曰：</p><a class="t" id="t0640c14"></a>
<blockquote class="gatha">
<p>「教妙善制惡，　　面稱却怨家，<a class="t" id="t0640c15"></a><br>
知善親愍念，　　慧者當狎習。</p></blockquote><a class="t" id="t0640c16"></a>
<p><a class="t-linehead" id="t-linehead0640c16"></a>「居士子！因四事故求利，當知是善親。云何<a class="t" id="t0640c17"></a>為四？一者密事發露。二者密不覆藏。三者<a class="t" id="t0640c18"></a>得利為喜。四者不得利不憂。」於是世尊<a class="t" id="t0640c19"></a>說此頌曰：</p><a class="t" id="t0640c20"></a>
<blockquote class="gatha">
<p>「密事露不藏，　　利喜無不憂，<a class="t" id="t0640c21"></a><br>
知善親求利，　　慧者當狎習。</p></blockquote><a class="t" id="t0640c22"></a>
<p><a class="t-linehead" id="t-linehead0640c22"></a>「居士子！因四事故饒益，當知是善親。云何<a class="t" id="t0640c23"></a>為四？一者知財物盡。二者知財物盡已便<a class="t" id="t0640c24"></a>給與物。三者見放逸教訶。四者常以愍念。」<a class="t" id="t0640c25"></a>於是世尊說此頌曰：</p><a class="t" id="t0640c26"></a>
<blockquote class="gatha">
<p>「知財盡與物，　　放逸教愍念，<a class="t" id="t0640c27"></a><br>
知善親饒益，　　慧者當狎習。</p></blockquote><a class="t" id="t0640c28"></a>
<p><a class="t-linehead" id="t-linehead0640c28"></a>「居士子！聖法律中有六方，東方、南方、西方、北<a class="t" id="t0640c29"></a>方、下方、上方。居士子！如東方者，如是子觀<a class="t" id="t0641a01"></a>父母，子當以五事奉敬供養父母。云何<a class="t" id="t0641a02"></a>為五？一者增益財物。二者備辦眾事。三者<a class="t" id="t0641a03"></a>所欲則奉。四者自恣不違。五者所有私物盡<a class="t" id="t0641a04"></a>以奉上。子以此五事奉敬供養父母，父母<a class="t" id="t0641a05"></a>亦以五事善念其子，云何為五？一者愛念<a class="t" id="t0641a06"></a>兒子。二者供給無乏。三者令子不負債。四<a class="t" id="t0641a07"></a>者婚娶稱可。五者父母可意所有財物盡以<a class="t" id="t0641a08"></a>付子。父母以此五事善念其子。居士子！如<a class="t" id="t0641a09"></a>是東方二俱分別。居士子！聖法律中東方者，<a class="t" id="t0641a10"></a>謂子、父母也。居士子！若慈孝父母者，必有<a class="t" id="t0641a11"></a>增益則無衰耗。</p>
<p><a class="t-linehead" id="t-linehead0641a11"></a>「居士子！如南方者，如是弟<a class="t" id="t0641a12"></a>子觀師，弟子當以五事恭敬供養於師。<a class="t" id="t0641a13"></a>云何為五？一者善恭順。二者善承事。三者速<a class="t" id="t0641a14"></a>起。四者所作業善。五者能奉敬師。弟子以<a class="t" id="t0641a15"></a>此五事恭敬供養於師，師亦以五事善念<a class="t" id="t0641a16"></a>弟子。云何為五？一者教技術。二者速教。三<a class="t" id="t0641a17"></a>者盡教所知。四者安處善方。五者付囑善<a class="t" id="t0641a18"></a>知識。師以此五事善念弟子。居士子！如是<a class="t" id="t0641a19"></a>南方二俱分別。居士子！聖法律中南方者，謂<a class="t" id="t0641a20"></a>弟子、師也。居士子！若人慈順於師者，必有<a class="t" id="t0641a21"></a>增益則無衰耗。</p>
<p><a class="t-linehead" id="t-linehead0641a21"></a>「居士子！如西方者，如是夫<a class="t" id="t0641a22"></a>觀妻子，夫當以五事愛敬供給妻子。云<a class="t" id="t0641a23"></a>何為五？一者憐念妻子。二者不輕慢。三者<a class="t" id="t0641a24"></a>為作瓔珞嚴具。四者於家中得自在。五者<a class="t" id="t0641a25"></a>念妻親親。夫以此五事愛敬供給妻子，妻<a class="t" id="t0641a26"></a>子當以十三事善敬順夫，云何十三？一者<a class="t" id="t0641a27"></a>重愛敬夫。二者重供養夫。三者善念其夫。<a class="t" id="t0641a28"></a>四者攝持作業。五者善攝眷屬。六者前以<a class="t" id="t0641a29"></a>瞻侍。七者後以愛行。八者言以誠實。九者<a class="t" id="t0641b01"></a>不禁制門。十者見來讚善。十一者敷設床<a class="t" id="t0641b02"></a>待。十二者施設淨美豐饒飲食。十三者供養<a class="t" id="t0641b03"></a>沙門梵志。妻子以此十三事善敬順夫。居<a class="t" id="t0641b04"></a>士子！如是西方二俱分別。居士子！聖法律中<a class="t" id="t0641b05"></a>西方者，謂夫、妻子也。居士子！若人慈愍妻<a class="t" id="t0641b06"></a>子者，必有增益則無衰耗。</p>
<p><a class="t-linehead" id="t-linehead0641b06"></a>「居士子！如北<a class="t" id="t0641b07"></a>方者，如是大家觀奴婢使人，大家當以五<a class="t" id="t0641b08"></a>事愍念給恤奴婢使人。云何為五？一者隨<a class="t" id="t0641b09"></a>其力而作業。二者隨時食之。三者隨時飲<a class="t" id="t0641b10"></a>之。四者及日休息。五者病給湯藥。大家以此<a class="t" id="t0641b11"></a>五事愍念給恤奴婢使人，奴婢使人當以<a class="t" id="t0641b12"></a>九事善奉大家。云何為九？一者隨時作業。<a class="t" id="t0641b13"></a>二者專心作業。三者一切作業。四者前以瞻<a class="t" id="t0641b14"></a>侍。五者後以愛行。六者言以誠實。七者急時<a class="t" id="t0641b15"></a>不遠離。八者行他方時則便讚歎。九者稱<a class="t" id="t0641b16"></a>大家庶幾。奴婢使人以此九事善奉大家。<a class="t" id="t0641b17"></a>居士子！如是北方二俱分別。居士子！聖法<a class="t" id="t0641b18"></a>律中北方者，謂大家、奴婢使人也。居士子！若<a class="t" id="t0641b19"></a>有人慈愍奴婢使人者，必有增益則無衰<a class="t" id="t0641b20"></a>耗。</p>
<p><a class="t-linehead" id="t-linehead0641b20"></a>「居士子！如下方者，如是親友觀親友臣，<a class="t" id="t0641b21"></a>親友當以五事愛敬供給親友臣。云何為<a class="t" id="t0641b22"></a>五？一者愛敬。二者不輕慢。三者不欺誑。四者<a class="t" id="t0641b23"></a>施與珍寶。五者拯念親友臣。親友以此五<a class="t" id="t0641b24"></a>事愛敬供給親友臣，親友臣亦以五事善<a class="t" id="t0641b25"></a>念親友，云何為五？一者知財物盡。二者知<a class="t" id="t0641b26"></a>財物盡已供給財物。三者見放逸教訶。四<a class="t" id="t0641b27"></a>者愛念。五者急時可歸依。親友臣以此五<a class="t" id="t0641b28"></a>事善念親友。居士子！如是下方二俱分別。<a class="t" id="t0641b29"></a>居士子！聖法律中下方者，謂親友、親友臣也。<a class="t" id="t0641c01"></a>居士子！若人慈愍親友臣者，必有增益則<a class="t" id="t0641c02"></a>無衰耗。</p>
<p><a class="t-linehead" id="t-linehead0641c02"></a>「居士子！如上方者，如是施主觀沙<a class="t" id="t0641c03"></a>門梵志，施主當以五事尊敬供養沙門梵<a class="t" id="t0641c04"></a>志。云何為五？一者不禁制門。二者見來讚<a class="t" id="t0641c05"></a>善。三者敷設床待。四者施設淨美豐饒飲<a class="t" id="t0641c06"></a>食。五者擁護如法。施主以此五事尊敬供養<a class="t" id="t0641c07"></a>沙門梵志，沙門梵志亦以五事善念施主。<a class="t" id="t0641c08"></a>云何為五？一者教信行信念信。二者教禁<a class="t" id="t0641c09"></a>戒。三者教博聞。四者教布施。五者教慧行<a class="t" id="t0641c10"></a>慧立慧。沙門梵志以此五事善念施主。居<a class="t" id="t0641c11"></a>士子！如是上方二俱分別。居士子！聖法律中<a class="t" id="t0641c12"></a>上方者，謂施主、沙門梵志也。居士子！若人尊<a class="t" id="t0641c13"></a>奉沙門梵志者，必有增益則無衰耗。</p>
<p><a class="t-linehead" id="t-linehead0641c13"></a>「居士<a class="t" id="t0641c14"></a>子，有四攝事，云何為四？一者惠施。二者愛<a class="t" id="t0641c15"></a>言。三者行利。四者等利。」於是世尊說此頌<a class="t" id="t0641c16"></a>曰：</p><a class="t" id="t0641c17"></a>
<blockquote class="gatha">
<p>「惠施及愛言，　　常為他行利，<a class="t" id="t0641c18"></a><br>
眾生等同利，　　名稱普遠至，<a class="t" id="t0641c19"></a><br>
此則攝持世，　　猶如御車人。<a class="t" id="t0641c20"></a><br>
若無攝持者，　　母不因其子，<a class="t" id="t0641c21"></a><br>
得供養恭敬，　　父因子亦然，<a class="t" id="t0641c22"></a><br>
若有此法攝，　　故得大福祐。<a class="t" id="t0641c23"></a><br>
照遠猶日光，　　速利翻捷疾，<a class="t" id="t0641c24"></a><br>
不麤說聰明，　　如是得名稱。<a class="t" id="t0641c25"></a><br>
定獲無功高，　　速利翻捷疾，<a class="t" id="t0641c26"></a><br>
成就信尸賴，　　如是得名稱。<a class="t" id="t0641c27"></a><br>
常起不<span class="gaiji">懶<!--gaiji,懶,1[悚*頁],2&#x61F6;,3--></span>惰，　　憙施人飲食，<a class="t" id="t0641c28"></a><br>
將去調御正，　　如是得名稱。<a class="t" id="t0641c29"></a><br>
親友臣同恤，　　愛樂有齊限，<a class="t" id="t0642a01"></a><br>
謂攝在親中，　　殊妙如師子。<a class="t" id="t0642a02"></a><br>
初當學技術，　　於後求財物，<a class="t" id="t0642a03"></a><br>
後求財物已，　　分別作四分。<a class="t" id="t0642a04"></a><br>
一分作飲食，　　一分作田業，<a class="t" id="t0642a05"></a><br>
一分舉藏置，　　急時赴所須，<a class="t" id="t0642a06"></a><br>
耕作商人給，　　一分出息利，<a class="t" id="t0642a07"></a><br>
第五為取婦，　　第六作屋宅。<a class="t" id="t0642a08"></a><br>
家若具六事，　　不增快得樂，<a class="t" id="t0642a09"></a><br>
彼必饒錢財，　　如海中水流。<a class="t" id="t0642a10"></a><br>
彼如是求財，　　猶如蜂採花，<a class="t" id="t0642a11"></a><br>
長夜求錢財，　　當自受快樂。<a class="t" id="t0642a12"></a><br>
出財莫令遠，　　亦勿令普漫，<a class="t" id="t0642a13"></a><br>
不可以財與，　　兇暴及豪強。<a class="t" id="t0642a14"></a><br>
東方為父母，　　南方為師尊，<a class="t" id="t0642a15"></a><br>
西方為妻子，　　北方為奴婢，<a class="t" id="t0642a16"></a><br>
下方親友臣，　　上沙門梵志。<a class="t" id="t0642a17"></a><br>
願禮此諸方，　　二俱得大稱，<a class="t" id="t0642a18"></a><br>
禮此諸方已，　　施主得生天。」</p></blockquote><a class="t" id="t0642a19"></a>
<p><a class="t-linehead" id="t-linehead0642a19"></a>佛說如是。善生居士子聞佛所說，歡喜奉<a class="t" id="t0642a20"></a>行。</p><a class="t" id="t0642a21"></a>
<p class="endsutta"><a class="t-linehead" id="t-linehead0642a21"></a>善生經第十九竟<span class="t-note">（四千二百五十五字）</span></p><a class="t" id="t0642a22"></a><p class="endsection"><span class="t-juanname">中阿含經卷第三十三<span class="t-note">（萬一千六百二十三字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>