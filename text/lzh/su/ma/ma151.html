<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma151">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">151. </span>
<span class="mirror-right">（一五一）中阿含梵志阿攝惒經第十<span class="t-note">（第<a class="t" id="t0663b26"></a>三念誦）</span></span></h1>
</div><a class="t" id="t0663b27"></a>
<p><a class="t-linehead" id="t-linehead0663b27"></a>我聞如是：</p>
<p>一時，佛遊舍衛國，在勝林給孤<a class="t" id="t0663b28"></a>獨園。</p>
<p><a class="t-linehead" id="t-linehead0663b28"></a>爾時，眾多梵志於拘薩羅，集在學堂，<a class="t" id="t0663b29"></a>共論此事：「梵志種勝，餘者不如；梵志種白，<a class="t" id="t0663c01"></a>餘者皆黑；梵志得清淨，非梵志不得清淨；<a class="t" id="t0663c02"></a>梵志梵天子，從彼口生，梵梵所化，而沙門<a class="t" id="t0663c03"></a>瞿曇說四種姓皆悉清淨，施設顯示。」彼作是<a class="t" id="t0663c04"></a>念：「諸賢！為誰有力能至沙門瞿曇所，則以<a class="t" id="t0663c05"></a>此事如法難詰？」彼復作是念：「阿攝惒邏延<a class="t" id="t0663c06"></a>多那摩納為父母所舉，受生清淨，乃至七<a class="t" id="t0663c07"></a>世父母不絕種族，生生無惡，博聞總持，<a class="t" id="t0663c08"></a>誦過四典經，深達因、緣、正、文、戲五句說。阿攝<a class="t" id="t0663c09"></a>惒邏延多那摩納有力能至沙門瞿曇所，<a class="t" id="t0663c10"></a>則以此事如法難詰。」「諸賢！可共詣阿攝惒<a class="t" id="t0663c11"></a>邏延多那摩納所，向說此事，隨阿攝惒邏<a class="t" id="t0663c12"></a>延多那摩納所說，我等當受。」</p>
<p><a class="t-linehead" id="t-linehead0663c12"></a>於是，拘薩羅眾<a class="t" id="t0663c13"></a>多梵志即詣阿攝惒邏延多那摩納所，共<a class="t" id="t0663c14"></a>相問訊，却坐一面，語曰：「摩納！我等眾多梵志<a class="t" id="t0663c15"></a>於拘薩羅，集在學堂，共論此事：『梵志種勝，<a class="t" id="t0663c16"></a>餘者不如；梵志種白，餘者皆黑；梵志得清<a class="t" id="t0663c17"></a>淨，非梵志不得清淨；梵志梵天子，從彼<a class="t" id="t0663c18"></a>口生，梵梵所化，而沙門瞿曇說四種姓皆<a class="t" id="t0663c19"></a>悉清淨，施設顯示。』我等作是念：『諸賢！為誰有<a class="t" id="t0663c20"></a>力能至沙門瞿曇所，則以此事如法難詰？』<a class="t" id="t0663c21"></a>我等復作是念：『阿攝惒邏延多那摩納為<a class="t" id="t0663c22"></a>父母所舉，受生清淨，乃至七世父母不絕種<a class="t" id="t0663c23"></a>族，生生無惡博聞總持，誦過四典經，深達因、<a class="t" id="t0663c24"></a>緣、正、文、戲五句說。阿攝惒邏延多那摩納<a class="t" id="t0663c25"></a>有力能至沙門瞿曇所，則以此事如法難<a class="t" id="t0663c26"></a>詰。』願阿攝惒邏延多那摩納往詣沙門瞿曇<a class="t" id="t0663c27"></a>所，則以此事如法難詰。」</p>
<p><a class="t-linehead" id="t-linehead0663c27"></a>阿攝惒邏延多那摩<a class="t" id="t0663c28"></a>納語諸梵志曰：「諸賢！沙門瞿曇如法說法，<a class="t" id="t0663c29"></a>若如法說法者，不可難詰也。」</p>
<p><a class="t-linehead" id="t-linehead0663c29"></a>拘薩羅眾多梵<a class="t" id="t0664a01"></a>志語曰：「摩納！汝未有屈事，未可豫自伏。<a class="t" id="t0664a02"></a>所以者何？阿攝惒邏延多那摩納為父母<a class="t" id="t0664a03"></a>所舉，受生清淨，乃至七世父母不絕種族，<a class="t" id="t0664a04"></a>生生無惡，博聞總持，誦過四典經，深達因、緣、<a class="t" id="t0664a05"></a>正、文、戲五句說。阿攝惒邏延多那摩納有<a class="t" id="t0664a06"></a>力能至沙門瞿曇所，則以此事如法難詰。<a class="t" id="t0664a07"></a>願阿攝惒邏延多那摩納往詣沙門瞿曇<a class="t" id="t0664a08"></a>所，則以此事如法難詰。」阿攝惒邏延多那<a class="t" id="t0664a09"></a>摩納為拘薩羅眾多梵志默然而受。</p>
<p><a class="t-linehead" id="t-linehead0664a09"></a>於是，<a class="t" id="t0664a10"></a>阿攝惒邏延多那摩納與彼拘薩羅眾多<a class="t" id="t0664a11"></a>梵志往詣佛所，共相問訊，却坐一面，白曰：<a class="t" id="t0664a12"></a>「瞿曇！欲有所問，聽我問耶？」</p>
<p><a class="t-linehead" id="t-linehead0664a12"></a>世尊告曰：「摩<a class="t" id="t0664a13"></a>納！恣汝所問。」</p>
<p><a class="t-linehead" id="t-linehead0664a13"></a>阿攝惒邏延多那便問曰：「瞿<a class="t" id="t0664a14"></a>曇！諸梵志等作如是說：『梵志種勝，餘者不<a class="t" id="t0664a15"></a>如；梵志種白，餘者皆黑；梵志得清淨，非梵志<a class="t" id="t0664a16"></a>不得清淨；梵志梵天子，從彼口生，梵梵所<a class="t" id="t0664a17"></a>化。』未知沙門瞿曇當云何說？」</p>
<p><a class="t-linehead" id="t-linehead0664a17"></a>世尊告曰：「我<a class="t" id="t0664a18"></a>今問汝，隨所解答。摩納！頗聞餘尼及劒<a class="t" id="t0664a19"></a>浮國有二種姓，大家及奴，大家作奴，奴作<a class="t" id="t0664a20"></a>大家耶？」</p>
<p><a class="t-linehead" id="t-linehead0664a20"></a>阿攝惒邏延多那摩納答曰：「瞿曇！<a class="t" id="t0664a21"></a>我聞餘尼及劒浮國有二種姓，大家及奴，大<a class="t" id="t0664a22"></a>家作奴，奴作大家也。」</p>
<p><a class="t-linehead" id="t-linehead0664a22"></a>「如是。摩納！梵志若正<a class="t" id="t0664a23"></a>趣者，彼得善解，自知如法；剎利、居士、工師<a class="t" id="t0664a24"></a>若正趣者，亦得善解，自知如法。」</p>
<p><a class="t-linehead" id="t-linehead0664a24"></a>阿攝惒<a class="t" id="t0664a25"></a>邏延多那摩納白曰：「瞿曇！甚奇！甚特！快說<a class="t" id="t0664a26"></a>此喻。但諸梵志作如是說：『梵志種勝，餘者<a class="t" id="t0664a27"></a>不如；梵志種白，餘者皆黑；梵志得清淨，非<a class="t" id="t0664a28"></a>梵志不得清淨；梵志梵天子，從彼口生，梵<a class="t" id="t0664a29"></a>梵所化。』」</p>
<p><a class="t-linehead" id="t-linehead0664a29"></a>世尊問曰：「摩納！於意云何？頗獨有<a class="t" id="t0664b01"></a>梵志於此虛空不著不縛，不觸不礙；剎利、居<a class="t" id="t0664b02"></a>士、工師為不然耶？」</p>
<p><a class="t-linehead" id="t-linehead0664b02"></a>阿攝惒邏延多那摩納<a class="t" id="t0664b03"></a>答曰：「瞿曇！梵志於此虛空不著不縛，不觸不<a class="t" id="t0664b04"></a>礙；剎利、居士、工師亦然。」</p>
<p><a class="t-linehead" id="t-linehead0664b04"></a>「如是，摩納！梵志若正<a class="t" id="t0664b05"></a>趣者，彼得善解，自知如法；剎利、居士、工師<a class="t" id="t0664b06"></a>若正趣者，亦得善解，自知如法。」</p>
<p><a class="t-linehead" id="t-linehead0664b06"></a>阿攝惒<a class="t" id="t0664b07"></a>邏延多那摩納白曰：「瞿曇！甚奇！甚特！快說此<a class="t" id="t0664b08"></a>喻。但諸梵志作如是說：『梵志種勝，餘者不<a class="t" id="t0664b09"></a>如；梵志種白，餘者皆黑；梵志得清淨，非梵志<a class="t" id="t0664b10"></a>不得清淨；梵志梵天子，從彼口生，梵梵<a class="t" id="t0664b11"></a>所化。』」</p>
<p><a class="t-linehead" id="t-linehead0664b11"></a>世尊問曰：「摩納！於意云何？頗獨有梵<a class="t" id="t0664b12"></a>志能行慈心，無結無怨，無恚無諍；剎利、居士、<a class="t" id="t0664b13"></a>工師不然耶？」</p>
<p><a class="t-linehead" id="t-linehead0664b13"></a>阿攝惒邏延多那摩納答曰：<a class="t" id="t0664b14"></a>「瞿曇！梵志能行慈心，無結無怨，無恚無諍；剎<a class="t" id="t0664b15"></a>利、居士、工師亦然。」</p>
<p><a class="t-linehead" id="t-linehead0664b15"></a>「如是。摩納！梵志若正趣者，<a class="t" id="t0664b16"></a>彼得善解，自知如法；剎利、居士、工師若正<a class="t" id="t0664b17"></a>趣者，亦得善解，自知如法。」</p>
<p><a class="t-linehead" id="t-linehead0664b17"></a>阿攝惒邏延<a class="t" id="t0664b18"></a>多那摩納白曰：「瞿曇！甚奇！甚特！快說此喻。<a class="t" id="t0664b19"></a>但諸梵志作如是說：『梵志種勝，餘者不如；<a class="t" id="t0664b20"></a>梵志種白，餘者皆黑；梵志得清淨，非梵志不<a class="t" id="t0664b21"></a>得清淨；梵志梵天子，從彼口生，梵梵所化。』」</p><a class="t" id="t0664b22"></a>
<p><a class="t-linehead" id="t-linehead0664b22"></a>世尊問曰：「摩納！於意云何？若百種人來，或<a class="t" id="t0664b23"></a>有一人而語彼曰：『汝等共來！若生剎利族<a class="t" id="t0664b24"></a>梵志族者，唯彼能持澡豆至水洗浴，去垢<a class="t" id="t0664b25"></a>極淨。』摩納！於意云何？為剎利族、梵志族者，<a class="t" id="t0664b26"></a>彼能持澡豆至水洗浴，去垢極淨耶？為居<a class="t" id="t0664b27"></a>士族、工師族者，彼不能持澡豆至水洗浴，<a class="t" id="t0664b28"></a>去垢極淨耶？為一切百種人皆能持澡豆<a class="t" id="t0664b29"></a>至水洗浴，去垢極淨耶？」</p>
<p><a class="t-linehead" id="t-linehead0664b29"></a>阿攝惒邏延多那<a class="t" id="t0664c01"></a>摩納答曰：「瞿曇！彼一切百種人皆能持澡<a class="t" id="t0664c02"></a>豆至水洗浴，去垢極淨。」</p>
<p><a class="t-linehead" id="t-linehead0664c02"></a>「如是。摩納！梵志若<a class="t" id="t0664c03"></a>正趣者，彼得善解，自知如法；剎利、居士、<a class="t" id="t0664c04"></a>工師若正趣者，亦得善解，自知如法。」</p>
<p><a class="t-linehead" id="t-linehead0664c04"></a>阿攝<a class="t" id="t0664c05"></a>惒邏延多那摩納白曰：「瞿曇！甚奇！甚特！快<a class="t" id="t0664c06"></a>說此喻。但諸梵志作如是說：『梵志種勝，餘<a class="t" id="t0664c07"></a>者不如；梵志種白，餘者皆黑；梵志得清淨，<a class="t" id="t0664c08"></a>非梵志不得清淨；梵志梵天子，從彼口生，<a class="t" id="t0664c09"></a>梵梵所化。』」</p>
<p><a class="t-linehead" id="t-linehead0664c09"></a>世尊問曰：「摩納！於意云何？若百<a class="t" id="t0664c10"></a>種人來，或有一人而語彼曰：『汝等共來！若生<a class="t" id="t0664c11"></a>剎利族、梵志族者，唯彼能以極燥娑羅及<a class="t" id="t0664c12"></a>栴檀木用作火母，以鑽鑽之，生火長養。』<a class="t" id="t0664c13"></a>摩納！於意云何？為剎利族、梵志族者，彼能<a class="t" id="t0664c14"></a>以極<span class="corr" title="[澡&gt;燥]">燥</span>娑羅及栴檀木用作火母，以鑽<a class="t" id="t0664c15"></a>鑽之，生火長養耶？為居士族、工師族者，彼<a class="t" id="t0664c16"></a>當以燥猪狗槽及伊蘭檀木及餘弊木<a class="t" id="t0664c17"></a>用作火母，以鑽鑽之，生火長養耶？為一<a class="t" id="t0664c18"></a>切百種人皆能以若干種木用作火母，以<a class="t" id="t0664c19"></a>鑽鑽之，生火長養耶？」</p>
<p><a class="t-linehead" id="t-linehead0664c19"></a>阿攝惒邏延多那<a class="t" id="t0664c20"></a>摩納答曰：「瞿曇！彼一切百種人皆能以若干<a class="t" id="t0664c21"></a>種木用作火母，以鑽鑽之，生火長養。」</p>
<p><a class="t-linehead" id="t-linehead0664c21"></a>「如<a class="t" id="t0664c22"></a>是。摩納！梵志若正趣者，彼得善解，自知如<a class="t" id="t0664c23"></a>法；剎利、居士、工師若正趣者，亦得善解，自<a class="t" id="t0664c24"></a>知如法。」</p>
<p><a class="t-linehead" id="t-linehead0664c24"></a>阿攝惒邏延多那摩納白曰：「瞿曇！<a class="t" id="t0664c25"></a>甚奇！甚特！快說此喻。但諸梵志作如是<a class="t" id="t0664c26"></a>說：『梵志種勝，餘者不如；梵志種白，餘者皆<a class="t" id="t0664c27"></a>黑；梵志得清淨，非梵志不得清淨；梵志梵<a class="t" id="t0664c28"></a>天子，從彼口生，梵梵所化。』」</p>
<p><a class="t-linehead" id="t-linehead0664c28"></a>世尊問曰：「摩納！<a class="t" id="t0664c29"></a>於意云何？若彼百種人皆以若干種木用<a class="t" id="t0665a01"></a>作火母，以鑽鑽之，生火長養。彼一切火<a class="t" id="t0665a02"></a>皆有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事。為彼<a class="t" id="t0665a03"></a>火獨有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，能作火事耶？為<a class="t" id="t0665a04"></a>彼火獨無<span class="gaiji">［火＊僉］<!--gaiji,,1[火*僉],2&#x3DFF;,3--></span>、無色、無熱、無光，不能作火事<a class="t" id="t0665a05"></a>耶？為彼一切火皆有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆<a class="t" id="t0665a06"></a>能作火事耶？」</p>
<p><a class="t-linehead" id="t-linehead0665a06"></a>阿攝惒邏延多那摩納白曰：<a class="t" id="t0665a07"></a>「瞿曇！若彼百種人皆以若干種木用作火<a class="t" id="t0665a08"></a>母，以鑽鑽之，生火長養者。彼一切火皆<a class="t" id="t0665a09"></a>有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事。若彼火<a class="t" id="t0665a10"></a>獨有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，能為火事者，終無<a class="t" id="t0665a11"></a>是處。若彼火獨無<span class="gaiji">［火＊僉］<!--gaiji,,1[火*僉],2&#x3DFF;,3--></span>、無色、無熱、無光，不能<a class="t" id="t0665a12"></a>為火事者，亦無是處。瞿曇！但彼一切火皆<a class="t" id="t0665a13"></a>有<span class="gaiji">［火＊僉］<!--gaiji,,1[火*僉],2&#x3DFF;,3--></span>、有色、有熱、有光，皆能作火事。」</p>
<p><a class="t-linehead" id="t-linehead0665a13"></a>「如是。<a class="t" id="t0665a14"></a>摩納！梵志若正趣者，彼得善解，自知如法；<a class="t" id="t0665a15"></a>剎利、居士、工師若正趣者，亦得善解，自知如<a class="t" id="t0665a16"></a>法。」</p>
<p><a class="t-linehead" id="t-linehead0665a16"></a>阿攝惒邏延多那摩納白曰：「瞿曇！甚奇！<a class="t" id="t0665a17"></a>甚特！快說此喻。但諸梵志作如是說：『梵志<a class="t" id="t0665a18"></a>種勝，餘者不如；梵志種白，餘者皆黑；梵志<a class="t" id="t0665a19"></a>得清淨，非梵志不得清淨；梵志梵天子，從<a class="t" id="t0665a20"></a>彼口生，梵梵所化。』」</p>
<p><a class="t-linehead" id="t-linehead0665a20"></a>世尊告曰：「摩納！若此身<a class="t" id="t0665a21"></a>隨所生者，即彼之數。若生梵志族者，即梵<a class="t" id="t0665a22"></a>志族數；若生剎利、居士、工師族者，即工師族<a class="t" id="t0665a23"></a>數。摩納！猶若如火，隨所生者，即彼之數；若<a class="t" id="t0665a24"></a>因木生者，即木火數；若因草糞薪生者，即薪<a class="t" id="t0665a25"></a>火數。如是，摩納！此身隨所生者，即彼之數。<a class="t" id="t0665a26"></a>若生梵志族者，即梵志族數；若生剎利，居士、<a class="t" id="t0665a27"></a>工師族者，即工師族數。」</p>
<p><a class="t-linehead" id="t-linehead0665a27"></a>世尊問曰：「摩納！於<a class="t" id="t0665a28"></a>意云何？若剎利女與梵志男共合會者，彼<a class="t" id="t0665a29"></a>因合會，後便生子，或似父，或似母，或不<a class="t" id="t0665b01"></a>似父母，汝云何說？彼為剎利，為梵志耶？」</p>
<p><a class="t-linehead" id="t-linehead0665b01"></a>阿<a class="t" id="t0665b02"></a>攝惒邏延多那摩納答曰：「瞿曇！剎利女與<a class="t" id="t0665b03"></a>梵志男共合會者，彼因合會，後便生子，或<a class="t" id="t0665b04"></a>似父，或似母，或不似父母，我不說彼剎<a class="t" id="t0665b05"></a>利，亦不說梵志。瞿曇！我但說彼他身。」</p>
<p><a class="t-linehead" id="t-linehead0665b05"></a>「如<a class="t" id="t0665b06"></a>是。摩納！此身隨所生者，即彼之數。若生梵<a class="t" id="t0665b07"></a>志族者，即梵志族數；若生剎利、居士、工師族<a class="t" id="t0665b08"></a>者，即工師族數。」</p>
<p><a class="t-linehead" id="t-linehead0665b08"></a>世尊問曰：「摩納！若梵志女與<a class="t" id="t0665b09"></a>剎利男共合會者，彼因合會，後便生子，或<a class="t" id="t0665b10"></a>似父，或似母，或不似父母，汝云何說？彼為<a class="t" id="t0665b11"></a>梵志，為剎利耶？」</p>
<p><a class="t-linehead" id="t-linehead0665b11"></a>阿攝惒邏延多那摩納答<a class="t" id="t0665b12"></a>曰：「瞿曇！梵志女與剎利男共合會者，彼因<a class="t" id="t0665b13"></a>合會，後便生子，或似父，或似母，或不似父<a class="t" id="t0665b14"></a>母，我不說彼梵志，亦不說剎利。瞿曇！我但<a class="t" id="t0665b15"></a>說彼他身。」</p>
<p><a class="t-linehead" id="t-linehead0665b15"></a>「如是，摩納！此身隨所生者，<span class="corr" title="[既&gt;即]">即</span>彼<a class="t" id="t0665b16"></a>之數。若生梵志族者，即梵志族數；若生剎<a class="t" id="t0665b17"></a>利、居士、工師族者，即工師族數。」</p>
<p><a class="t-linehead" id="t-linehead0665b17"></a>世尊問曰：「摩<a class="t" id="t0665b18"></a>納！於意云何？若人有眾多草馬，放一父驢，<a class="t" id="t0665b19"></a>於中一草馬與父驢共合會，彼因合會，後<a class="t" id="t0665b20"></a>便生駒，汝云何說？彼為驢，為馬耶？」</p>
<p><a class="t-linehead" id="t-linehead0665b20"></a>阿攝<a class="t" id="t0665b21"></a>惒邏延多那摩納答<span class="corr" title="[白&gt;曰]">曰</span>：「瞿曇！若有馬與驢<a class="t" id="t0665b22"></a>共合會，彼因合會，後便生駒，我不說彼驢，<a class="t" id="t0665b23"></a>亦不說馬，瞿曇！我但說彼騾也。」</p>
<p><a class="t-linehead" id="t-linehead0665b23"></a>「如是，摩<a class="t" id="t0665b24"></a>納！若此身隨所生者，即彼之數。若生梵志<a class="t" id="t0665b25"></a>族者，即梵志族數；若生剎利、居士、工師族者，<a class="t" id="t0665b26"></a>即工師族數。」</p>
<p><a class="t-linehead" id="t-linehead0665b26"></a>世尊告曰：「摩納！乃往昔時有眾<a class="t" id="t0665b27"></a>多仙人共住無事高處，生如是惡見：『梵志<a class="t" id="t0665b28"></a>種勝，餘者不如；梵志種白，餘者皆黑；梵志得<a class="t" id="t0665b29"></a>清淨，非梵志不得清淨；梵志梵天子，從彼<a class="t" id="t0665c01"></a>口生，梵梵所化。』於是，阿私羅仙人提鞞<a class="t" id="t0665c02"></a>邏聞眾多仙人共住無事高處，生如是惡<a class="t" id="t0665c03"></a>見已，著袈裟衣，以袈裟巾裹頭，拄杖持<a class="t" id="t0665c04"></a>繖，著白衣變，不從門入，至仙人住處靜<a class="t" id="t0665c05"></a>室經行。</p>
<p><a class="t-linehead" id="t-linehead0665c05"></a>「於是，共住無事高處有一仙人，<a class="t" id="t0665c06"></a>見阿私羅仙人提鞞邏著袈裟衣，以袈裟<a class="t" id="t0665c07"></a>巾裹頭，拄杖持繖，著白衣變，不從門<a class="t" id="t0665c08"></a>入，至仙人住處靜室經行。見已，往詣共住<a class="t" id="t0665c09"></a>無事高處眾多仙人所，便作是語：『諸賢！今<a class="t" id="t0665c10"></a>有一人著袈裟衣，以袈裟巾裹頭，拄杖<a class="t" id="t0665c11"></a>持繖，著白衣變，不從門入，至仙人住處<a class="t" id="t0665c12"></a>靜室經行，我等寧可共往呪之：「汝作灰<a class="t" id="t0665c13"></a>汝作灰耶？」』</p>
<p><a class="t-linehead" id="t-linehead0665c13"></a>「於是，共住無事高處眾多仙人<a class="t" id="t0665c14"></a>即往詣彼阿私羅仙人提鞞邏所，到已，共呪：<a class="t" id="t0665c15"></a>『汝作灰，汝作灰。』如其呪法呪之，汝作灰<a class="t" id="t0665c16"></a>汝作灰者，如是如是，光顏益好，身體悅澤。<a class="t" id="t0665c17"></a>彼眾多仙人便作是念：『我等本呪汝作灰汝<a class="t" id="t0665c18"></a>作灰者，彼即作灰。我今呪此人汝作灰汝<a class="t" id="t0665c19"></a>作灰，我等如其呪法呪此人，此人光顏益<a class="t" id="t0665c20"></a>好，身體悅澤，我寧可問。』即便問之：『汝為是<a class="t" id="t0665c21"></a>誰？』阿私羅仙人提鞞邏答曰：『諸賢！汝等頗<a class="t" id="t0665c22"></a>聞有阿私羅仙人提鞞邏耶？』答曰：『聞有<a class="t" id="t0665c23"></a>阿私羅仙人提鞞邏。』復語曰：『我即是也。』彼<a class="t" id="t0665c24"></a>眾多仙人即共辭謝阿私羅仙人提鞞邏<a class="t" id="t0665c25"></a>曰：『願為忍恕，我等不知尊是阿私羅仙人<a class="t" id="t0665c26"></a>提鞞邏耳。』</p>
<p><a class="t-linehead" id="t-linehead0665c26"></a>「於是，阿私羅仙人提鞞邏語諸<a class="t" id="t0665c27"></a>仙人曰：『我已相恕。汝等實生惡見：「梵志種<a class="t" id="t0665c28"></a>勝，餘者不如；梵志種白，餘者皆黑；梵志得清<a class="t" id="t0665c29"></a>淨，非梵志不得清淨；梵志梵天子，從彼口<a class="t" id="t0666a01"></a>生，梵梵所化。」』彼諸仙人答曰：『如是。』阿私羅<a class="t" id="t0666a02"></a>復問諸仙人曰：『汝等為自知己父耶？』彼諸<a class="t" id="t0666a03"></a>仙人答曰：『知也。彼梵志取梵志婦，非非梵<a class="t" id="t0666a04"></a>志，彼父復父，乃至七世父，彼梵志取梵志婦，<a class="t" id="t0666a05"></a>非非梵志。』阿私羅復問諸仙人曰：『汝等為<a class="t" id="t0666a06"></a>自知己母耶？』彼諸仙人答曰：『知也。彼梵志<a class="t" id="t0666a07"></a>取梵志夫，非非梵志，彼母復母，乃至七世<a class="t" id="t0666a08"></a>母，彼梵志取梵志夫，非非梵志。』阿私羅復<a class="t" id="t0666a09"></a>問諸仙人曰：『汝等頗自知受胎耶？』彼諸仙<a class="t" id="t0666a10"></a>人答曰：『知也。以三事等合會受胎，父母合<a class="t" id="t0666a11"></a>會，無滿堪耐，香陰已至。阿私羅！此事等會，<a class="t" id="t0666a12"></a>入於母胎。』</p>
<p><a class="t-linehead" id="t-linehead0666a12"></a>「阿私羅復問諸仙人曰：『頗知受<a class="t" id="t0666a13"></a>生為男？為女？知所從來？為從剎利族來？<a class="t" id="t0666a14"></a>梵志、居士、工師族來耶？為從東方、南方、西<a class="t" id="t0666a15"></a>方、北方來耶？』彼諸仙人答曰：『不知。』阿私羅<a class="t" id="t0666a16"></a>復語彼仙人曰：『諸賢！不見不知此者，汝<a class="t" id="t0666a17"></a>等不知受胎，誰從何處來？為男為女？為<a class="t" id="t0666a18"></a>從剎利來？梵志、居士、工師來？為從東方、南<a class="t" id="t0666a19"></a>方、西方、北方來？然作是說：「梵志種勝，餘者<a class="t" id="t0666a20"></a>不如；梵志種白，餘者皆黑；梵志得清淨，非<a class="t" id="t0666a21"></a>梵志不得清淨；梵志梵天子，從彼口生，梵<a class="t" id="t0666a22"></a>梵所化。」』摩納！彼住無事高處眾多仙人為<a class="t" id="t0666a23"></a>阿私羅仙人提鞞邏如是善教善訶，不能<a class="t" id="t0666a24"></a>施設清淨梵志，況汝師徒著皮草衣？」</p>
<p><a class="t-linehead" id="t-linehead0666a24"></a>於是，<a class="t" id="t0666a25"></a>阿攝惒邏延多那摩納為世尊面訶詰<a class="t" id="t0666a26"></a>嘖，內懷愁慼，低頭默然，失辯無言。</p>
<p><a class="t-linehead" id="t-linehead0666a26"></a>「於是，世<a class="t" id="t0666a27"></a>尊面訶詰嘖阿攝惒邏延多那摩納已，<a class="t" id="t0666a28"></a>復令歡悅，即便告曰：『摩納！有一梵志作齋<a class="t" id="t0666a29"></a>行施，彼有四兒，二好學問，二不學問。於摩<a class="t" id="t0666b01"></a>納意云何？彼梵志為先施誰第一座、第一<a class="t" id="t0666b02"></a>澡水、第一食耶？』」</p>
<p><a class="t-linehead" id="t-linehead0666b02"></a>阿攝惒邏延多那摩納答<a class="t" id="t0666b03"></a>曰：「瞿曇！若彼梵志其有二兒，好學問者，必<a class="t" id="t0666b04"></a>先施彼第一座、第一澡水、第一食也。」</p>
<p><a class="t-linehead" id="t-linehead0666b04"></a>世尊<a class="t" id="t0666b05"></a>復問曰：「摩納！復有一梵志作齋行施，彼<a class="t" id="t0666b06"></a>有四兒，二好學問，然不精進，喜行惡法，二<a class="t" id="t0666b07"></a>不學問，然好精進，喜行妙法。於摩納意云<a class="t" id="t0666b08"></a>何？彼梵志為先施誰第一座、第一澡水、第一<a class="t" id="t0666b09"></a>食耶？」</p>
<p><a class="t-linehead" id="t-linehead0666b09"></a>阿攝惒邏延多那摩納答曰：「瞿曇！若<a class="t" id="t0666b10"></a>彼梵志其有二兒，雖不學問，而好精進，喜<a class="t" id="t0666b11"></a>行妙法者，必先施彼第一座、第一澡水、第<a class="t" id="t0666b12"></a>一食也。」</p>
<p><a class="t-linehead" id="t-linehead0666b12"></a>世尊告曰：「摩納！汝先稱歎學問，後<a class="t" id="t0666b13"></a>稱歎持戒。摩納！我說四種姓皆悉清淨施設<a class="t" id="t0666b14"></a>顯示，汝亦說四種姓皆悉清淨施設顯示。」</p>
<p><a class="t-linehead" id="t-linehead0666b14"></a>於<a class="t" id="t0666b15"></a>是，阿攝惒邏延多那摩納即從坐起，欲<a class="t" id="t0666b16"></a>稽首佛足。爾時，彼大眾唱高大音聲：「沙門瞿<a class="t" id="t0666b17"></a>曇甚奇！甚特！有大如意足，有大威德，有大<a class="t" id="t0666b18"></a>福祐，有大威神。所以者何？如沙門瞿曇說，<a class="t" id="t0666b19"></a>四種姓皆悉清淨施設顯示，令阿攝惒邏<a class="t" id="t0666b20"></a>延多那摩納，亦說四種姓皆悉清淨。」</p>
<p><a class="t-linehead" id="t-linehead0666b20"></a>爾時，世<a class="t" id="t0666b21"></a>尊知彼大眾心之所念，告曰：「止！止！阿攝惒<a class="t" id="t0666b22"></a>邏延多那！但心喜足，可還復坐，我當為汝<a class="t" id="t0666b23"></a>說法。」</p>
<p><a class="t-linehead" id="t-linehead0666b23"></a>阿攝惒邏延多那摩納稽首佛足，却<a class="t" id="t0666b24"></a>坐一面，世尊為彼說法，勸發渴仰，成就歡<a class="t" id="t0666b25"></a>喜，無量方便為彼說法，勸發渴仰，成就歡喜<a class="t" id="t0666b26"></a>已，默<span class="corr" title="[念&gt;然] cf.［麗】">然</span>而住。</p>
<p><a class="t-linehead" id="t-linehead0666b26"></a>於是，阿攝惒邏延多那摩納，<a class="t" id="t0666b27"></a>佛為說法，勸發渴仰，成就歡喜已，即從坐起，<a class="t" id="t0666b28"></a>稽首佛足，繞三匝而去。是時，拘薩羅眾多梵<a class="t" id="t0666b29"></a>志還去不遠，種種言語責數阿攝惒邏<a class="t" id="t0666c01"></a>延多那：「欲何等作？欲伏沙門瞿曇，而反為<a class="t" id="t0666c02"></a>沙門瞿曇所降伏還。猶如有人，為眼入林<a class="t" id="t0666c03"></a>中，而反失眼還。阿攝惒邏延多那！汝亦如<a class="t" id="t0666c04"></a>是，欲伏沙門瞿曇，而反為沙門瞿曇所降<a class="t" id="t0666c05"></a>伏還。猶如有人，為飲入池，而反渴還。阿攝<a class="t" id="t0666c06"></a>惒邏延多那！汝亦如是，欲伏沙門瞿曇，<a class="t" id="t0666c07"></a>而反為沙門瞿曇所降伏還。阿攝惒邏<a class="t" id="t0666c08"></a>延多那！欲何等作？」</p>
<p><a class="t-linehead" id="t-linehead0666c08"></a>於是，阿攝惒邏延多那<a class="t" id="t0666c09"></a>摩納語拘薩羅眾多梵志曰：「諸賢！我前已<a class="t" id="t0666c10"></a>說：『沙門瞿曇如法說法，若如法說法者，不可<a class="t" id="t0666c11"></a>難詰也。』」</p>
<p><a class="t-linehead" id="t-linehead0666c11"></a>佛說如是。阿攝惒邏延多那摩<a class="t" id="t0666c12"></a>納聞佛所說，歡喜奉行。</p><a class="t" id="t0666c13"></a>
<p><a class="t-linehead" id="t-linehead0666c13"></a>阿攝惒經第十竟<span class="t-note">（四千四百一十三字）</span></p><a class="t" id="t0666c14"></a><p class="endsection"><span class="t-juanname">中阿含經卷第三十七<span class="t-note">（八千四百二十字）</span></span></p><a class="t" id="t0666c15"></a>
<p class="endsutta">中阿含經梵志品第二竟<span class="t-note">（二萬五千一百九十八字）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>