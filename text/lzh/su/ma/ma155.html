<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma155">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left">155. </span>
<span class="mirror-right">（一五五）須達哆經</span></h1>
</div><a class="t" id="t0677a10"></a>
<p><a class="t-linehead" id="t-linehead0677a10"></a>我聞如是：</p>
<p>一時，佛遊舍衛國，在勝林給孤<a class="t" id="t0677a11"></a>獨園。</p>
<p><a class="t-linehead" id="t-linehead0677a11"></a>爾時，須達哆居士往詣佛所，稽首作<a class="t" id="t0677a12"></a>禮，却坐一面。</p>
<p><a class="t-linehead" id="t-linehead0677a12"></a>世尊問曰：「居士家頗行施耶？」</p><a class="t" id="t0677a13"></a>
<p><a class="t-linehead" id="t-linehead0677a13"></a>須達哆居士答曰：「唯然。世尊！家行布施，但<a class="t" id="t0677a14"></a>為至麤，不能好也。糠飯麻羹，薑菜一片。」</p>
<p><a class="t-linehead" id="t-linehead0677a14"></a>世<a class="t" id="t0677a15"></a>尊告曰：「居士！若施麤食及施妙食，俱得報<a class="t" id="t0677a16"></a>耳。居士！若行麤施，不信施、不故施、不自<a class="t" id="t0677a17"></a>手施、不自往施、不思惟施、不由信施、不觀<a class="t" id="t0677a18"></a>業果報施者，當觀如是受報。心不欲得好<a class="t" id="t0677a19"></a>家，不欲得好乘，不欲得好衣被，不欲得<a class="t" id="t0677a20"></a>好飲食，不欲得好五欲功德。所以者何？以<a class="t" id="t0677a21"></a>不至心故行施也。居士！當知受報如是。居<a class="t" id="t0677a22"></a>士！若行麤施，信施、故施、自手施、自往施、思<a class="t" id="t0677a23"></a>惟施、由信施、觀業果報施者，當觀如是受<a class="t" id="t0677a24"></a>報。心欲得好家，欲得好乘，欲得好衣被，<a class="t" id="t0677a25"></a>欲得好飲食，欲得好五欲功德。所以者何？<a class="t" id="t0677a26"></a>以其至心故行施也。居士！當知受報如是。</p><a class="t" id="t0677a27"></a>
<p><a class="t-linehead" id="t-linehead0677a27"></a>「居士！若行妙施，不信施、不故施、不自手施、<a class="t" id="t0677a28"></a>不自往施、不思惟施、不由信施、不觀業果<a class="t" id="t0677a29"></a>報施者，當觀如是受報。心不欲得好家，<a class="t" id="t0677b01"></a>不欲得好乘，不欲得好衣被，不欲得好<a class="t" id="t0677b02"></a>飲食，不欲得好五欲功德。所以者何？以不<a class="t" id="t0677b03"></a>至心故行施也。居士！當知受報如是。居士！<a class="t" id="t0677b04"></a>若行妙施，信施、故施、自手施、自往施、思惟<a class="t" id="t0677b05"></a>施、由信施、觀業果報施者，當觀如是受報。<a class="t" id="t0677b06"></a>心欲得好家，欲得好乘，欲得好衣被，欲<a class="t" id="t0677b07"></a>得好飲食，欲得好五欲功德。所以者何？以<a class="t" id="t0677b08"></a>其至心故行施也。居士！當知受報如是。</p>
<p><a class="t-linehead" id="t-linehead0677b08"></a>「居<a class="t" id="t0677b09"></a>士！昔過去時有梵志大長者，名曰隨藍，極<a class="t" id="t0677b10"></a>大富樂，資財無量，封戶食邑多諸珍寶，畜牧<a class="t" id="t0677b11"></a>產業不可稱計。彼行布施其像如是，八萬<a class="t" id="t0677b12"></a>四千金鉢盛滿碎銀，行如是大施。八萬四<a class="t" id="t0677b13"></a>千銀鉢盛滿碎金，行如是大施。八萬四千<a class="t" id="t0677b14"></a>金鉢盛滿碎金，行如是大施。八萬四千銀<a class="t" id="t0677b15"></a>鉢盛滿碎銀，行如是大施。八萬四千象，莊<a class="t" id="t0677b16"></a>珓嚴飾，白絡覆上，行如是大施。八萬四千<a class="t" id="t0677b17"></a>馬，莊嚴珓飾，白絡金合霏那，行如是大施。<a class="t" id="t0677b18"></a>八萬四千牛，衣繩衣覆，<span class="gaiji">［（殼－一）／牛］<!--gaiji,,1[（殼-一）/牛],2&#x246D3;,3--></span>之皆得一斛乳汁，<a class="t" id="t0677b19"></a>行如是大施。八萬四千女，姿容端正，覩者<a class="t" id="t0677b20"></a>歡悅，眾寶瓔珞，嚴飾具足，行如是大施。況<a class="t" id="t0677b21"></a>復其餘食噉含消？</p>
<p><a class="t-linehead" id="t-linehead0677b21"></a>「居士！若梵志隨藍行如是<a class="t" id="t0677b22"></a>大施，若復有施滿閻浮場凡夫食者，此於<a class="t" id="t0677b23"></a>彼施為最勝也。居士！若梵志隨藍行如是<a class="t" id="t0677b24"></a>大施，及施滿閻浮場凡夫人食，若復有施<a class="t" id="t0677b25"></a>一須陀洹食者，此於彼施最為勝也。居士！<a class="t" id="t0677b26"></a>若梵志隨藍行如是大施，及施滿閻浮場凡<a class="t" id="t0677b27"></a>夫人食，施百須陀洹食，若復有施一斯陀<a class="t" id="t0677b28"></a>含食者，此於彼施為最勝也。居士！若梵<a class="t" id="t0677b29"></a>志隨藍行如是大施，及施滿閻浮場凡夫人<a class="t" id="t0677c01"></a>食，施百須陀洹、百斯陀含食，若復有施一<a class="t" id="t0677c02"></a>阿那含食者，此於彼施為最勝也。居士！<a class="t" id="t0677c03"></a>若梵志隨藍行如是大施，及施滿閻浮場凡<a class="t" id="t0677c04"></a>夫人食，施百須陀洹、百斯陀含、百阿那含<a class="t" id="t0677c05"></a>食，若復有施一阿羅訶食者，此於彼施為<a class="t" id="t0677c06"></a>最勝也。</p>
<p><a class="t-linehead" id="t-linehead0677c06"></a>「居士！若梵志隨藍行如是大施，及<a class="t" id="t0677c07"></a>施滿閻浮場凡夫人食，施百須陀洹、百斯陀<a class="t" id="t0677c08"></a>含、百阿那含、百阿羅訶食，若復有施一辟<a class="t" id="t0677c09"></a>支佛食者，此於彼施為最勝也。居士！若梵<a class="t" id="t0677c10"></a>志隨藍行如是大施，及施滿閻浮場凡夫人<a class="t" id="t0677c11"></a>食，施百須陀洹、百斯陀含、百阿那含、百阿<a class="t" id="t0677c12"></a>羅訶、百辟支佛食，若復有施一如來、無所著、<a class="t" id="t0677c13"></a>等正覺食者，此於彼施為最勝也。居士！若<a class="t" id="t0677c14"></a>梵志隨藍行如是大施，及施滿閻浮場凡夫<a class="t" id="t0677c15"></a>人食，施百須陀洹、百斯陀含、百阿那含、百<a class="t" id="t0677c16"></a>阿羅訶、百辟支佛食，若有作房舍，施四方<a class="t" id="t0677c17"></a>比丘眾者，此於彼施為最勝也。</p>
<p><a class="t-linehead" id="t-linehead0677c17"></a>「居士！若梵<a class="t" id="t0677c18"></a>志隨藍行如是大施，及施滿閻浮場凡夫人<a class="t" id="t0677c19"></a>食，施百須陀洹、百斯陀含、百阿那含、百阿<a class="t" id="t0677c20"></a>羅訶、百辟支佛食，作房舍施四方比丘眾，<a class="t" id="t0677c21"></a>若有歡喜心歸命三尊佛、法、比丘眾及受戒<a class="t" id="t0677c22"></a>者，此於彼施為最勝也。居士！若梵志隨藍<a class="t" id="t0677c23"></a>行如是大施，及施滿閻浮場凡夫人食，施<a class="t" id="t0677c24"></a>百須陀洹、百斯陀含、百阿那含、百阿羅訶、百<a class="t" id="t0677c25"></a>辟支佛食，作房舍施四方比丘眾，歡喜心<a class="t" id="t0677c26"></a>歸命三尊佛、法、比丘眾及受戒，若有為彼<a class="t" id="t0677c27"></a>一切眾生行於慈心，乃至<span class="gaiji">［（殼－一）／牛］<!--gaiji,,1[（殼-一）/牛],2&#x246D3;,3--></span>牛頃者，此於<a class="t" id="t0677c28"></a>彼施為最勝也。</p>
<p><a class="t-linehead" id="t-linehead0677c28"></a>「居士！若梵志隨藍行如是<a class="t" id="t0677c29"></a>大施，及施滿閻浮場凡夫人食，施百須陀洹、<a class="t" id="t0678a01"></a>百斯陀含、百阿那含、百阿羅訶、百辟支佛<a class="t" id="t0678a02"></a>食，作房舍施四方比丘眾，歡喜心歸命三<a class="t" id="t0678a03"></a>尊佛、法、比丘眾及受戒，為一切眾生行於<a class="t" id="t0678a04"></a>慈心，乃至<span class="gaiji">［（殼－一）／牛］<!--gaiji,,1[（殼-一）/牛],2&#x246D3;,3--></span>牛頃，若有能觀一切諸法無<a class="t" id="t0678a05"></a>常、苦、空及非神者，此於彼施為最勝也。</p>
<p><a class="t-linehead" id="t-linehead0678a05"></a>「於<a class="t" id="t0678a06"></a>居士意云何？昔時梵志大長者名隨藍者，<a class="t" id="t0678a07"></a>謂異人耶？莫作斯念。所以者何？當知即是<a class="t" id="t0678a08"></a>我也。我昔為梵志大長者，名曰隨藍。居士！<a class="t" id="t0678a09"></a>我於爾時為自饒益，亦饒益他，饒益多人，<a class="t" id="t0678a10"></a>愍傷世間，為天、為人求義及饒益，求安隱<a class="t" id="t0678a11"></a>快樂。爾時說法不至究竟，不究竟白淨、不<a class="t" id="t0678a12"></a>究竟梵行、不究竟梵行訖。爾時，不離生老<a class="t" id="t0678a13"></a>病死、啼哭憂慼，亦未能得脫一切苦。</p>
<p><a class="t-linehead" id="t-linehead0678a13"></a>「居士！<a class="t" id="t0678a14"></a>我今出世如來、無所著、等正覺、明行成為、善逝、<a class="t" id="t0678a15"></a>世間解、無上士、道法御、天人師，號佛、眾祐。我<a class="t" id="t0678a16"></a>今自饒益，亦饒益他，饒益多人，愍傷世間，<a class="t" id="t0678a17"></a>為天、為人求義及饒益，求安隱快樂。我今<a class="t" id="t0678a18"></a>說法得至究竟，究竟白淨、究竟梵行、究竟<a class="t" id="t0678a19"></a>梵行訖。我今已離生老病死、啼哭憂慼，我今<a class="t" id="t0678a20"></a>已得脫一切苦。」</p>
<p><a class="t-linehead" id="t-linehead0678a20"></a>佛說如是。須達哆居士及<a class="t" id="t0678a21"></a>諸比丘。聞佛所說，歡喜奉行。</p><a class="t" id="t0678a22"></a>
<p class="endsutta">須達哆經第四竟<span class="t-note">（一千五百八十九字）</span></p><a class="t" id="t0678a23"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>