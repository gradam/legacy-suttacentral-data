<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma198">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 16</span>
<span class="mirror-right">大品</span></p>
<h1 class="mirror-row">
<span class="mirror-left">198. </span>
<span class="mirror-right">（一九八）調御地經</span></h1>
</div><a class="t" id="t0757a05"></a>
<p><a class="t-linehead" id="t-linehead0757a05"></a>我聞如是：</p>
<p>一時，佛遊王舍城，在竹林迦蘭<a class="t" id="t0757a06"></a>陀園。</p>
<p><a class="t-linehead" id="t-linehead0757a06"></a>爾時，沙彌阿夷那和提亦遊王舍城，<a class="t" id="t0757a07"></a>在無事處，住禪屋中。彼時王童子耆婆先<a class="t" id="t0757a08"></a>那中後仿佯，至沙彌阿夷那和提所，共相問<a class="t" id="t0757a09"></a>訊，却坐一面，語曰：「賢者阿奇舍那！欲有所<a class="t" id="t0757a10"></a>問，聽我問耶？」</p>
<p><a class="t-linehead" id="t-linehead0757a10"></a>沙彌阿夷那和提告曰：「賢王<a class="t" id="t0757a11"></a>童子！欲問便問，我聞當思。」</p>
<p><a class="t-linehead" id="t-linehead0757a11"></a>王童子問曰：「阿<a class="t" id="t0757a12"></a>奇舍那！實比丘此法、律中不放逸，行精勤，得<a class="t" id="t0757a13"></a>一心耶？」</p>
<p><a class="t-linehead" id="t-linehead0757a13"></a>沙彌答曰：「賢王童子！實比丘此法、律<a class="t" id="t0757a14"></a>中不放逸，行精勤，得一心。」</p>
<p><a class="t-linehead" id="t-linehead0757a14"></a>王童子復問曰：<a class="t" id="t0757a15"></a>「賢者阿奇舍那！汝當隨所聞，汝隨所誦習<a class="t" id="t0757a16"></a>者，盡向我說，如比丘此法、律中不放逸，行精<a class="t" id="t0757a17"></a>勤，得一心。」</p>
<p><a class="t-linehead" id="t-linehead0757a17"></a>沙彌答曰：「賢王童子！我不堪<a class="t" id="t0757a18"></a>任隨所聞法，隨所誦習，廣向汝說，如比<a class="t" id="t0757a19"></a>丘此法、律中不放逸，行精勤，得一心也。賢<a class="t" id="t0757a20"></a>王童子！若我隨所聞法，隨所誦習，向賢王<a class="t" id="t0757a21"></a>童子說，如比丘此法、律中不放逸，行精勤，<a class="t" id="t0757a22"></a>得一心者，或賢王童子不知也，如是我唐<a class="t" id="t0757a23"></a>煩勞。」</p>
<p><a class="t-linehead" id="t-linehead0757a23"></a>王童子語沙彌曰：「賢者阿奇舍那！汝<a class="t" id="t0757a24"></a>未為他所伏，以何意故而自退耶？賢者阿<a class="t" id="t0757a25"></a>奇舍那！如隨所聞法，隨所誦習，可向我<a class="t" id="t0757a26"></a>說，如比丘此法、律中不放逸，行精勤，得一<a class="t" id="t0757a27"></a>心。若我知者為善，若我不知者，我便不復<a class="t" id="t0757a28"></a>更問諸法。」</p>
<p><a class="t-linehead" id="t-linehead0757a28"></a>於是，沙彌阿夷那和提隨所聞<a class="t" id="t0757a29"></a>法，隨所誦習，向王童子耆婆先那說，如比<a class="t" id="t0757b01"></a>丘此法、律中不放逸，行精勤，得一心。</p>
<p><a class="t-linehead" id="t-linehead0757b01"></a>於是，<a class="t" id="t0757b02"></a>王童子耆婆先那語曰：「賢者阿奇舍那！若比<a class="t" id="t0757b03"></a>丘此法、律中不放逸，行精勤，得一心者，終<a class="t" id="t0757b04"></a>無是處。」說無是處已，即從坐起，不辭而<a class="t" id="t0757b05"></a>去。</p>
<p><a class="t-linehead" id="t-linehead0757b05"></a>王童子耆婆先那去後不久。於是，沙彌阿<a class="t" id="t0757b06"></a>夷那和提往詣佛所，稽首作禮，却坐一面，<a class="t" id="t0757b07"></a>與王童子耆婆先那所共論者，盡向佛說。</p><a class="t" id="t0757b08"></a>
<p><a class="t-linehead" id="t-linehead0757b08"></a>世尊聞已，告沙彌曰：「阿奇舍那！止！王童子<a class="t" id="t0757b09"></a>耆婆先那云何得？行欲著欲，為欲愛所食，<a class="t" id="t0757b10"></a>為欲所燒。若地斷欲、斷欲愛、斷欲燒熱，<a class="t" id="t0757b11"></a>無欲知、無欲見、無欲覺，此地王童子知者、<a class="t" id="t0757b12"></a>見者，終無是處。所以者何？阿奇舍那！王童子<a class="t" id="t0757b13"></a>耆婆先那常行欲也。</p>
<p><a class="t-linehead" id="t-linehead0757b13"></a>「阿奇舍那！猶四調御，象<a class="t" id="t0757b14"></a>調御、馬調御、牛調御、人調御，於中二調御<a class="t" id="t0757b15"></a>不可調御，二調御可調御。阿奇舍那！於意<a class="t" id="t0757b16"></a>云何？若此二調御不可調御，此未調、未調<a class="t" id="t0757b17"></a>地、未調御受御事者，終無是處。若此二調<a class="t" id="t0757b18"></a>御可調御，善調御，此調、未調地，御受御事<a class="t" id="t0757b19"></a>者，必有是處。如是，此阿奇舍那！止！王童子耆<a class="t" id="t0757b20"></a>婆先那云何得？行欲著欲，為欲愛所食，為<a class="t" id="t0757b21"></a>欲所燒，若地斷欲、斷欲愛、斷欲煩熱，無欲<a class="t" id="t0757b22"></a>知、無欲見、無欲覺，此地王童子知者、見者，<a class="t" id="t0757b23"></a>終無是處。所以者何？阿奇舍那！王童子耆婆<a class="t" id="t0757b24"></a>先那常行欲也。</p>
<p><a class="t-linehead" id="t-linehead0757b24"></a>「阿奇舍那！猶去村不遠，有<a class="t" id="t0757b25"></a>大石山，無缺無穿，實而不虛，堅固不動，都合<a class="t" id="t0757b26"></a>為一。或有二人正欲見者，彼中一人速疾<a class="t" id="t0757b27"></a>上山，第二人者依住山下。石山上人見石<a class="t" id="t0757b28"></a>山邊有好平地、園觀、林木、清泉、華池、長流、河<a class="t" id="t0757b29"></a>水，山上人見已，語山下人：『汝見山邊有好<a class="t" id="t0757c01"></a>平地、園觀、林木、清泉、華池、長流、河水耶？』山下<a class="t" id="t0757c02"></a>人答曰：『若我見山，彼邊有好平地、園觀、林木、<a class="t" id="t0757c03"></a>清泉、華池、長流、河水者，終無是處。』於是，石山<a class="t" id="t0757c04"></a>上人疾疾來下，捉山下人速疾將上，於石山<a class="t" id="t0757c05"></a>上，到已問曰：『汝見山邊有好平地、園觀、林<a class="t" id="t0757c06"></a>木、清泉、華池、長流、河水耶？』彼人答曰：『今始見<a class="t" id="t0757c07"></a>也。』復問彼人曰：『汝本言見者，終無是處。今<a class="t" id="t0757c08"></a>復言見，為何謂耶？』彼人答曰：『我本為山之<a class="t" id="t0757c09"></a>所障礙，故不見耳。』如是，阿奇舍那！止！王童<a class="t" id="t0757c10"></a>子耆婆先那云何得？行欲著欲，為欲愛所<a class="t" id="t0757c11"></a>食，為欲所燒，若地斷欲、斷欲愛、斷欲煩熱，<a class="t" id="t0757c12"></a>無欲知、無欲見、無欲覺，此地王童子知者、<a class="t" id="t0757c13"></a>見者，終無是處。</p>
<p><a class="t-linehead" id="t-linehead0757c13"></a>「阿奇舍那！昔者剎利頂生王<a class="t" id="t0757c14"></a>有捕象師，王告之曰：『汝捕象師，為我捕取<a class="t" id="t0757c15"></a>野象將來，得已白我。』時，捕象師受王教已，<a class="t" id="t0757c16"></a>即乘王象往野林中。彼捕象師在野林中<a class="t" id="t0757c17"></a>見大野象，見已捉繫，著王象項。彼時王象<a class="t" id="t0757c18"></a>將野象出在於露地，彼捕象師還詣剎利<a class="t" id="t0757c19"></a>頂生王所，白曰：『天王！已得野象，繫在露<a class="t" id="t0757c20"></a>地，隨天王意。』剎利頂生王聞已告曰：『善調<a class="t" id="t0757c21"></a>象師！汝今可速調此野象，伏令善調象，善<a class="t" id="t0757c22"></a>調已，還來白我。』於是善調象師受王教已，<a class="t" id="t0757c23"></a>持極大杖，著右肩上，往野象所，以杖著<a class="t" id="t0757c24"></a>地，繫野象項，制樂野意，除野欲念，止野<a class="t" id="t0757c25"></a>疲勞，令樂村邑，習愛人間，善調象師先與<a class="t" id="t0757c26"></a>飲食。</p>
<p><a class="t-linehead" id="t-linehead0757c26"></a>「阿奇舍那！若彼野象從調象師初受<a class="t" id="t0757c27"></a>飲食，善調象師便作是念：『今此野象必得生<a class="t" id="t0757c28"></a>活。所以者何？此野大象初受飲食。』若彼野象<a class="t" id="t0757c29"></a>從調象師初受飲食者，善調象師則以柔<a class="t" id="t0758a01"></a>軟可愛言向，臥起、去來、取捨、屈申。若彼野象<a class="t" id="t0758a02"></a>從調象師，則以柔軟可愛言向，臥起、去來、<a class="t" id="t0758a03"></a>取捨、屈申者，如是野象隨調象師教。阿奇舍<a class="t" id="t0758a04"></a>那！若彼野象從調象師隨受教者，善調象<a class="t" id="t0758a05"></a>師則縛前兩脚、後脚、兩<span class="gaiji">髀<!--gaiji,髀,1[月*坒],2&#x43F6;,3--></span>、兩脇、尾脊、頭額、<a class="t" id="t0758a06"></a>耳、牙，及縛其鼻，使人捉鉤，騎其頭上，令眾<a class="t" id="t0758a07"></a>多人持刀、楯、矟、鉾、戟、斧、鉞而在前立，善調<a class="t" id="t0758a08"></a>象師手執鋒鉾，在野象前而作是語：『我今<a class="t" id="t0758a09"></a>治汝，令不移動，治汝勿動搖。』若彼野象從<a class="t" id="t0758a10"></a>調象師治不移動時，不舉前脚，亦不動<a class="t" id="t0758a11"></a>後脚，兩<span class="gaiji">髀<!--gaiji,髀,1[月*坒],2&#x43F6;,3--></span>、兩脇、尾脊、頭額、耳、牙及鼻皆不動<a class="t" id="t0758a12"></a>搖，如是野象隨調象師住不移動。</p>
<p><a class="t-linehead" id="t-linehead0758a12"></a>「阿奇舍<a class="t" id="t0758a13"></a>那！若彼野象隨調象師不移動者，彼於爾<a class="t" id="t0758a14"></a>時忍<span class="corr" title="[刃&gt;刀]">刀</span>、楯、矟、鉾、戟、斧、鉞、喚呼高聲，若嘯吹<a class="t" id="t0758a15"></a>螺、擊鼓、椎鐘，皆能堪忍。若彼野象能堪忍<a class="t" id="t0758a16"></a>者，彼於爾時調御、善調御，得上調御、得最<a class="t" id="t0758a17"></a>上調御，上速疾、無上速疾，可中王乘，受食<a class="t" id="t0758a18"></a>王廩，稱說王象。</p>
<p><a class="t-linehead" id="t-linehead0758a18"></a>「如是。阿奇舍那！若時如來<a class="t" id="t0758a19"></a>出世，無所著、等正覺、明行成為、善逝、世間解、<a class="t" id="t0758a20"></a>無上士、道法御、天人師，號佛、眾祐。彼於此世，<a class="t" id="t0758a21"></a>天及魔、梵、沙門、梵志，從人至天，自知自覺，自<a class="t" id="t0758a22"></a>作證成就遊。彼說法初妙、中妙、竟亦妙，有義<a class="t" id="t0758a23"></a>有文，具足清淨，顯現梵行。彼所說法，居士子<a class="t" id="t0758a24"></a>聞，居士子聞已，得信如來所說法。彼得信<a class="t" id="t0758a25"></a>已，剃除鬚髮，著袈裟衣，至信、捨家、無家、學<a class="t" id="t0758a26"></a>道。阿奇舍那！爾時聖弟子出在露地，猶王<a class="t" id="t0758a27"></a>野象，如是野象貪欲樂著者，謂在林中。阿<a class="t" id="t0758a28"></a>奇舍那！如是天及人貪欲樂著，謂在五欲，色、<a class="t" id="t0758a29"></a>聲、香、味、觸。如來初始御彼比丘：『汝當護<a class="t" id="t0758b01"></a>身及命清淨，當護口、意及命清淨。』</p>
<p><a class="t-linehead" id="t-linehead0758b01"></a>「若聖弟<a class="t" id="t0758b02"></a>子護身及命清淨，護口、意及命清淨者，如<a class="t" id="t0758b03"></a>來復調御比丘：『汝當觀內身如身，乃至觀<a class="t" id="t0758b04"></a>覺、心、法如法。』若聖弟子觀內身如身，乃至觀<a class="t" id="t0758b05"></a>覺、心、法如法者，此四念處，謂在賢聖弟子心<a class="t" id="t0758b06"></a>中，繫縛其心，制樂家意，除家欲念，止家疲<a class="t" id="t0758b07"></a>勞，令樂正法，修習聖戒。阿奇舍那！猶調象<a class="t" id="t0758b08"></a>師受剎利頂生王教已，持極大杖，著右肩<a class="t" id="t0758b09"></a>上，往野象所，以杖著地，繫野象頸，制樂野<a class="t" id="t0758b10"></a>意，除野欲念，止野疲勞，令樂村邑，習愛<a class="t" id="t0758b11"></a>人間。如是，阿奇舍那！此四念處，謂在賢聖<a class="t" id="t0758b12"></a>弟子心中，繫縛其心，制樂家意，除家欲念，<a class="t" id="t0758b13"></a>止家疲勞，令樂正法，修習聖戒。</p>
<p><a class="t-linehead" id="t-linehead0758b13"></a>「若聖弟子<a class="t" id="t0758b14"></a>觀內身如身，乃至觀覺、心、法如法。彼如來復<a class="t" id="t0758b15"></a>更調御比丘：『汝當觀內身如身，莫念欲相<a class="t" id="t0758b16"></a>應念，乃至觀覺、心、法如法，莫念非法相應<a class="t" id="t0758b17"></a>念。』若聖弟子觀內身如身，不念欲相應念，<a class="t" id="t0758b18"></a>乃至觀覺、心、法如法，不念非法相應念者，<a class="t" id="t0758b19"></a>如是聖弟子隨如來教。阿奇舍那！猶如野<a class="t" id="t0758b20"></a>象從調象師，則以柔軟可愛言向，臥起、去<a class="t" id="t0758b21"></a>來、取捨、屈伸者，如是野象隨調象師教。如<a class="t" id="t0758b22"></a>是，阿奇舍那！若聖弟子觀內身如身，不念<a class="t" id="t0758b23"></a>欲相應念，乃至觀覺、心、法如法，不念非法<a class="t" id="t0758b24"></a>相應念，如是聖弟子隨如來教。</p>
<p><a class="t-linehead" id="t-linehead0758b24"></a>「若聖弟子<a class="t" id="t0758b25"></a>隨如來教者，如來復更調御比丘：『汝當離<a class="t" id="t0758b26"></a>欲、離惡不善之法，至得第四禪成就遊。』若<a class="t" id="t0758b27"></a>聖弟子離欲、離惡不善之法，至得第四禪<a class="t" id="t0758b28"></a>成就遊者，如是聖弟子則隨如來住不移<a class="t" id="t0758b29"></a>動。阿奇舍那！猶如野象從調象師治不<a class="t" id="t0758c01"></a>移動時，不舉前脚，亦不動後脚，兩<span class="gaiji">髀<!--gaiji,髀,1[月*坒],2&#x43F6;,3--></span>、兩<a class="t" id="t0758c02"></a>脇、尾脊、頭額、耳、牙及鼻皆不動搖，如是野<a class="t" id="t0758c03"></a>象隨調象師住不移動。如是，阿奇舍那！若<a class="t" id="t0758c04"></a>聖弟子離欲、離惡不善之法，至得第四禪<a class="t" id="t0758c05"></a>成就遊者，如是聖弟子則隨如來住不移<a class="t" id="t0758c06"></a>動。</p>
<p><a class="t-linehead" id="t-linehead0758c06"></a>「若聖弟子隨如來住不移動者，彼於爾<a class="t" id="t0758c07"></a>時則能堪忍飢渴、寒熱、蚊虻、蠅蚤、風日所<a class="t" id="t0758c08"></a>逼，惡聲、捶杖亦能忍之，身遇諸疾極為苦<a class="t" id="t0758c09"></a>痛，至命欲絕，諸不可樂皆能堪耐。阿奇舍<a class="t" id="t0758c10"></a>那！猶如野象隨調象師住不移動，彼於爾<a class="t" id="t0758c11"></a>時忍刀、楯、矟、鉾、戟、斧、鉞、喚呼高聲，若嘯吹<a class="t" id="t0758c12"></a>螺、擊鼓、椎鐘，皆能堪忍。如是，阿奇舍那！若<a class="t" id="t0758c13"></a>聖弟子隨如來住不移動者，彼於爾時則<a class="t" id="t0758c14"></a>能堪忍飢渴、寒熱、蚊虻、蠅蚤、風日所逼，惡<a class="t" id="t0758c15"></a>聲、捶杖亦能忍之，身遇諸疾極為苦痛，至<a class="t" id="t0758c16"></a>命欲絕，諸不可樂皆能堪耐。</p>
<p><a class="t-linehead" id="t-linehead0758c16"></a>「阿奇舍那！若聖<a class="t" id="t0758c17"></a>弟子隨如來能堪忍者，彼於爾時調御、善<a class="t" id="t0758c18"></a>調御，得上調御、最上調御，得上息、最上息，<a class="t" id="t0758c19"></a>除諸曲惡、恐怖、愚癡及諛諂，清淨止塵，無垢<a class="t" id="t0758c20"></a>無穢，可呼可請，可敬可重，實可供養，為<a class="t" id="t0758c21"></a>一切天人良福田也。阿奇舍那！猶如野象<a class="t" id="t0758c22"></a>能堪忍者，彼於爾時調御、善調御，得上調<a class="t" id="t0758c23"></a>御、得最上調御，上速疾、無上速疾，可中王<a class="t" id="t0758c24"></a>乘，受食王廩，稱說王象。如是，阿奇舍那！若<a class="t" id="t0758c25"></a>聖弟子隨如來能堪忍者，彼於爾時調御、<a class="t" id="t0758c26"></a>善調御，得上調御、最上調御，得上息，最上<a class="t" id="t0758c27"></a>息，除諸曲惡、恐怖、愚癡及諛諂，清淨止塵，<a class="t" id="t0758c28"></a>無垢無穢，可呼可請，可敬可重，實可供<a class="t" id="t0758c29"></a>養，為一切天人良福田也。</p>
<p><a class="t-linehead" id="t-linehead0758c29"></a>「阿奇舍那！少野象<a class="t" id="t0759a01"></a>不調御死者，說不調御死，中、老野象不調<a class="t" id="t0759a02"></a>御死者，說不調御死。阿奇舍那！少聖弟子<a class="t" id="t0759a03"></a>不調御命終者，說不調御命終，中、老聖弟<a class="t" id="t0759a04"></a>子不調御命終者，說不調御命終。阿奇舍<a class="t" id="t0759a05"></a>那！少野象善調御死者，說善調御死，中、老<a class="t" id="t0759a06"></a>野象善調死者，說善調御死。阿奇舍那！少<a class="t" id="t0759a07"></a>聖弟子善調御命終者，說善調御命終，中、老<a class="t" id="t0759a08"></a>聖弟子善調御命終者，說善調御命終。」</p>
<p><a class="t-linehead" id="t-linehead0759a08"></a>佛說<a class="t" id="t0759a09"></a>如是。沙彌阿夷那和提及諸比丘，聞佛所說，<a class="t" id="t0759a10"></a>歡喜奉行。</p><a class="t" id="t0759a11"></a>
<p class="endsutta"><a class="t-linehead" id="t-linehead0759a11"></a>調御地經第七竟<span class="t-note">（二千八百九十一字）</span></p><a class="t" id="t0759a12"></a><p class="endsection"><span class="t-juanname">中阿含經卷第五十二<span class="t-note">（八千六百八十二字）</span><span class="t-note">（第五後誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>