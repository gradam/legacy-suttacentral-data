<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma121">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">121. </span>
<span class="mirror-right">（一二一）請請經</span></h1>
</div><a class="t" id="t0610a10"></a>
<p><a class="t-linehead" id="t-linehead0610a10"></a>我聞如是：</p>
<p>一時，佛遊王舍城，在竹林加蘭<a class="t" id="t0610a11"></a>哆園，與大比丘眾五百人俱，共受夏坐。</p>
<p><a class="t-linehead" id="t-linehead0610a11"></a>爾<a class="t" id="t0610a12"></a>時，世尊月十五日，說從解脫相請請時，在比<a class="t" id="t0610a13"></a>丘眾前敷座而坐，告諸比丘：「我是梵志，而<a class="t" id="t0610a14"></a>得滅訖，無上醫王，我今受身，最是後邊。我<a class="t" id="t0610a15"></a>是梵志，得滅訖後，無上醫王，我今受身，最是<a class="t" id="t0610a16"></a>後邊。謂汝等輩是我真子，從口而生，法法所<a class="t" id="t0610a17"></a>化。謂汝等輩是我真子，從口而生，法法所<a class="t" id="t0610a18"></a>化，汝當教化，轉相教訶。」</p>
<p><a class="t-linehead" id="t-linehead0610a18"></a>爾時，尊者舍梨子亦<a class="t" id="t0610a19"></a>在眾中。於是，尊者舍梨子即從坐起，偏袒<a class="t" id="t0610a20"></a>著衣，叉手向佛，白曰：「世尊！嚮之所說：『我是<a class="t" id="t0610a21"></a>梵志，而得滅訖，無上醫王，我今受身，最是後<a class="t" id="t0610a22"></a>邊。我是梵志，得滅訖後，無上醫王，我今受<a class="t" id="t0610a23"></a>身，最是後邊。謂汝等輩是我真子，從口而生，<a class="t" id="t0610a24"></a>法法所化。謂汝等輩是我真子，從口而生，法<a class="t" id="t0610a25"></a>法所化，汝當教化，轉相教訶。』世尊！諸不調<a class="t" id="t0610a26"></a>者令得調御，諸不息者令得止息，諸不度<a class="t" id="t0610a27"></a>者而令得度，諸不解脫者令得解脫，諸不<a class="t" id="t0610a28"></a>滅訖者令得滅訖，未得道者令其得道，不<a class="t" id="t0610a29"></a>施設梵行令施設梵行。知道、覺道、識道、<a class="t" id="t0610b01"></a>說道，世尊弟子於後得法，受教、受訶、受教、<a class="t" id="t0610b02"></a>訶已，隨世尊語，即便趣行，得如其意，善<a class="t" id="t0610b03"></a>知正法。唯然，世尊不嫌我身、口、意行耶？」</p><a class="t" id="t0610b04"></a>
<p><a class="t-linehead" id="t-linehead0610b04"></a>彼時，世尊告曰：「舍梨子！我不嫌汝身、口、意<a class="t" id="t0610b05"></a>行。所以者何？舍梨子！汝有聰慧、大慧、速慧、<a class="t" id="t0610b06"></a>捷慧、利慧、廣慧、深慧、出要慧、明達慧。舍梨子！<a class="t" id="t0610b07"></a>汝成就實慧。舍梨子！猶轉輪王而有太子，<a class="t" id="t0610b08"></a>不越教已，則便受拜父王所傳，而能復<a class="t" id="t0610b09"></a>傳。如是，舍梨子！我所轉法輪，汝復能轉。<a class="t" id="t0610b10"></a>舍梨子！是故我不嫌汝身、口、意行。」</p>
<p><a class="t-linehead" id="t-linehead0610b10"></a>尊者舍<a class="t" id="t0610b11"></a>梨子復再叉手向佛，白曰：「唯然。世尊不嫌<a class="t" id="t0610b12"></a>我身、口、意行；世尊不嫌此五百比丘身、口、<a class="t" id="t0610b13"></a>意行耶？」</p>
<p><a class="t-linehead" id="t-linehead0610b13"></a>世尊告曰：「舍梨子！我亦不嫌此<a class="t" id="t0610b14"></a>五百比丘身、口、意行。所以者何？舍梨子！此五<a class="t" id="t0610b15"></a>百比丘，盡得無著，諸漏已盡，梵行已立，所作<a class="t" id="t0610b16"></a>已辦，重擔已捨，有結已盡，而得善義正智<a class="t" id="t0610b17"></a>正解脫。唯除一比丘，我亦本已記於現法<a class="t" id="t0610b18"></a>中得究竟智，生已盡，梵行已立，所作已辦，<a class="t" id="t0610b19"></a>不更受有，知如真。舍梨子！是故我不嫌此<a class="t" id="t0610b20"></a>五百比丘身、口、意行。」</p>
<p><a class="t-linehead" id="t-linehead0610b20"></a>尊者舍梨子復三叉手<a class="t" id="t0610b21"></a>向佛，白曰：「唯然。世尊不嫌我身、口、意行；亦<a class="t" id="t0610b22"></a>不嫌此五百比丘身、口、意行。世尊！此五百比<a class="t" id="t0610b23"></a>丘，幾比丘得三明達？幾比丘得俱解脫？幾<a class="t" id="t0610b24"></a>比丘得慧解脫耶？」</p>
<p><a class="t-linehead" id="t-linehead0610b24"></a>世尊告曰：「舍梨子！此五<a class="t" id="t0610b25"></a>百比丘，九十比丘得三明達，九十比丘得俱<a class="t" id="t0610b26"></a>解脫，餘比丘得慧解脫。舍梨子！此眾無枝無<a class="t" id="t0610b27"></a>葉，亦無節戾，清淨真實，得正住立。」</p>
<p><a class="t-linehead" id="t-linehead0610b27"></a>爾時，尊<a class="t" id="t0610b28"></a>者傍耆舍亦在眾中。於是，尊者傍耆舍即<a class="t" id="t0610b29"></a>從坐起，偏袒著衣，叉手向佛，白曰：「唯然。世<a class="t" id="t0610c01"></a>尊加我威力，唯願善逝加我威力，令我在<a class="t" id="t0610c02"></a>佛及比丘眾前，以如義相應而作讚頌。」</p>
<p><a class="t-linehead" id="t-linehead0610c02"></a>世<a class="t" id="t0610c03"></a>尊告曰：「傍耆舍！隨汝所欲。」</p>
<p><a class="t-linehead" id="t-linehead0610c03"></a>於是，尊者傍耆<a class="t" id="t0610c04"></a>舍在佛及比丘眾前，以如義相應而讚頌<a class="t" id="t0610c05"></a>曰：</p><a class="t" id="t0610c06"></a>
<blockquote class="gatha">
<p>「今十五請日，　　集坐五百眾，<a class="t" id="t0610c07"></a><br>
斷除諸結縛，　　無礙有盡仙。<a class="t" id="t0610c08"></a><br>
清淨光明照，　　解脫一切有，<a class="t" id="t0610c09"></a><br>
生老病死盡，　　漏滅所作辦。<a class="t" id="t0610c10"></a><br>
調悔及疑結，　　慢有漏已盡，<a class="t" id="t0610c11"></a><br>
拔斷愛結刺，　　上醫無復有。<a class="t" id="t0610c12"></a><br>
勇猛如師子，　　一切恐畏除，<a class="t" id="t0610c13"></a><br>
已度於生死，　　諸漏已滅訖。<a class="t" id="t0610c14"></a><br>
猶如轉輪王，　　群臣所圍繞，<a class="t" id="t0610c15"></a><br>
悉領一切地，　　乃至於大海。<a class="t" id="t0610c16"></a><br>
如是勇猛伏，　　無上商人主，<a class="t" id="t0610c17"></a><br>
弟子樂恭敬，　　三達離死怖。<a class="t" id="t0610c18"></a><br>
一切是佛子，　　永除枝葉節，<a class="t" id="t0610c19"></a><br>
轉無上法輪，　　稽首第一尊。」</p></blockquote><a class="t" id="t0610c20"></a>
<p><a class="t-linehead" id="t-linehead0610c20"></a>佛說如是。彼諸比丘聞佛所說，歡喜奉行。</p><a class="t" id="t0610c21"></a>
<p class="endsutta"><a class="t-linehead" id="t-linehead0610c21"></a>請請經第五竟<span class="t-note">（千一十三字）</span></p><a class="t" id="t0610c22"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>