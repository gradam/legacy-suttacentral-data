<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma116">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">116. </span>
<span class="mirror-right">（一一六）瞿曇彌經</span></h1>
</div><a class="t" id="t0605a10"></a>
<p><a class="t-linehead" id="t-linehead0605a10"></a>我聞如是：</p>
<p>一時，佛遊釋羇瘦，在迦維羅<a class="t" id="t0605a11"></a>衛尼拘類樹園，與大比丘眾俱受夏坐。</p>
<p><a class="t-linehead" id="t-linehead0605a11"></a>爾<a class="t" id="t0605a12"></a>時，瞿曇彌大愛往詣佛所，稽首佛足，却<a class="t" id="t0605a13"></a>住一面，白曰：「世尊！女人可得第四沙門果<a class="t" id="t0605a14"></a>耶？因此故，女人於此正法、律中，至信、捨家、無<a class="t" id="t0605a15"></a>家、學道耶？」</p>
<p><a class="t-linehead" id="t-linehead0605a15"></a>世尊告曰：「止！止！瞿曇彌！汝莫作<a class="t" id="t0605a16"></a>是念：『女人於此正法、律中，至信、捨家、無家、學<a class="t" id="t0605a17"></a>道。』瞿曇彌！如是汝剃除頭髮，著袈裟衣，盡<a class="t" id="t0605a18"></a>其形壽，淨修梵行。」</p>
<p><a class="t-linehead" id="t-linehead0605a18"></a>於是，瞿曇彌大愛為佛<a class="t" id="t0605a19"></a>所制，稽首佛足，繞三匝而去。</p>
<p><a class="t-linehead" id="t-linehead0605a19"></a>爾時，諸比丘<a class="t" id="t0605a20"></a>為佛治衣，世尊不久於釋羇瘦受夏坐<a class="t" id="t0605a21"></a>竟，補治衣訖，過三月已，攝衣持鉢，當遊<a class="t" id="t0605a22"></a>人間。瞿曇彌大愛聞諸比丘為佛治衣，世<a class="t" id="t0605a23"></a>尊不久於釋羇瘦受夏坐竟，補治衣訖，<a class="t" id="t0605a24"></a>過三月已，攝衣持鉢，當遊人間。瞿曇彌<a class="t" id="t0605a25"></a>大愛聞已，復詣佛所，稽首佛足，却住一面，<a class="t" id="t0605a26"></a>白曰：「世尊！女人可得第四沙門果耶？因<a class="t" id="t0605a27"></a>此故，女人於此正法、律中，至信、捨家、無家、學<a class="t" id="t0605a28"></a>道耶？」</p>
<p><a class="t-linehead" id="t-linehead0605a28"></a>世尊亦再告曰：「止！止！瞿曇彌！汝莫作<a class="t" id="t0605a29"></a>是念：『女人於此正法、律中，至信、捨家、無家、<a class="t" id="t0605b01"></a>學道。』瞿曇彌！如是汝剃除頭髮，著袈裟<a class="t" id="t0605b02"></a>衣，盡其形壽，淨修梵行。」</p>
<p><a class="t-linehead" id="t-linehead0605b02"></a>於是，瞿曇彌大<a class="t" id="t0605b03"></a>愛再為佛所制，稽首佛足，遶三匝而去。</p><a class="t" id="t0605b04"></a>
<p><a class="t-linehead" id="t-linehead0605b04"></a>彼時，世尊於釋羇瘦受夏坐竟，補治衣訖，<a class="t" id="t0605b05"></a>過三月已，攝衣持鉢，遊行人間。瞿曇彌<a class="t" id="t0605b06"></a>大愛聞世尊於釋羇瘦受夏坐竟，補治衣<a class="t" id="t0605b07"></a>訖，過三月已，攝衣持鉢，遊行人間。瞿曇<a class="t" id="t0605b08"></a>彌大愛即與舍夷諸老母，俱隨逐佛後，<a class="t" id="t0605b09"></a>展轉往至那摩提，住那摩提揵尼精舍。於<a class="t" id="t0605b10"></a>是，瞿曇彌大愛復詣佛所，稽首佛足，却住<a class="t" id="t0605b11"></a>一面，白<span class="corr" title="[白&gt;曰]">曰</span>：「世尊！女人可得第四沙門果<a class="t" id="t0605b12"></a>耶？因此故，女人於此正法、律中，至信、捨家、<a class="t" id="t0605b13"></a>無家、學道耶？」</p>
<p><a class="t-linehead" id="t-linehead0605b13"></a>世尊至三告曰：「止！止！瞿曇彌！<a class="t" id="t0605b14"></a>汝莫作是念：『女人於此正法、律中，至信、捨<a class="t" id="t0605b15"></a>家、無家、學道。』瞿曇彌大愛！如是汝剃除頭<a class="t" id="t0605b16"></a>髮，著袈裟衣，盡其形壽，淨修梵行。」</p>
<p><a class="t-linehead" id="t-linehead0605b16"></a>於是，<a class="t" id="t0605b17"></a>瞿曇彌大愛三為世尊所制，稽首佛足，<a class="t" id="t0605b18"></a>繞三匝而去。</p>
<p><a class="t-linehead" id="t-linehead0605b18"></a>彼時，瞿曇彌大愛塗跣污足，<a class="t" id="t0605b19"></a>塵土坌體，疲極悲泣，住立門外。尊者阿難<a class="t" id="t0605b20"></a>見瞿曇彌大愛塗跣污足，塵土坌體，疲極<a class="t" id="t0605b21"></a>悲泣，住立門外，見已，問曰：「瞿曇彌！以何等<a class="t" id="t0605b22"></a>故，塗<span class="corr" title="[洗&gt;跣]">跣</span>污足，塵土坌體，疲極悲泣，住立門<a class="t" id="t0605b23"></a>外？」</p>
<p><a class="t-linehead" id="t-linehead0605b23"></a>瞿曇彌大愛答曰：「尊者阿難！女人不得<a class="t" id="t0605b24"></a>於此正法、律中，至信、捨家、無家、學道。」</p>
<p><a class="t-linehead" id="t-linehead0605b24"></a>尊者阿<a class="t" id="t0605b25"></a>難語曰：「瞿曇彌！今且住此，我往詣佛，白如<a class="t" id="t0605b26"></a>是事。」</p>
<p><a class="t-linehead" id="t-linehead0605b26"></a>瞿曇彌大愛白曰：「唯然。尊者阿難！」</p>
<p>於<a class="t" id="t0605b27"></a>是，尊者阿難往詣佛所，稽首佛足，叉手向<a class="t" id="t0605b28"></a>佛，白曰：「世尊！女人可得第四沙門果耶？因<a class="t" id="t0605b29"></a>此故，女人得於此正法、律中，至信、捨家、無家、<a class="t" id="t0605c01"></a>學道耶？」</p>
<p><a class="t-linehead" id="t-linehead0605c01"></a>世尊告曰：「止！止！阿難！汝莫作是念：<a class="t" id="t0605c02"></a>『女人得於此正法、律中，至信、捨家、無家、學道。』<a class="t" id="t0605c03"></a>阿難！若使女人得於此正法、律中，至信、捨<a class="t" id="t0605c04"></a>家、無家、學道者，令此梵行便不得久住。阿<a class="t" id="t0605c05"></a>難！猶如人家多女少男者，此家為得轉興<a class="t" id="t0605c06"></a>盛耶？」</p>
<p><a class="t-linehead" id="t-linehead0605c06"></a>尊者阿難白曰：「不也。世尊！」</p>
<p>「如是，阿難！<a class="t" id="t0605c07"></a>若使女人得於此正法、律中，至信、捨家、無家、<a class="t" id="t0605c08"></a>學道者，令此梵行不得久住。阿難！猶如稻<a class="t" id="t0605c09"></a>田及麥田中，有穢生者必壞彼田。如是，阿<a class="t" id="t0605c10"></a>難！若使女人得於此正法、律中，至信、捨家、無<a class="t" id="t0605c11"></a>家、學道者，令此梵行不得久住。」</p>
<p><a class="t-linehead" id="t-linehead0605c11"></a>尊者阿難<a class="t" id="t0605c12"></a>復白曰：「世尊！瞿曇彌大愛為世尊多所饒<a class="t" id="t0605c13"></a>益。所以者何？世尊母亡後，瞿曇彌大愛鞠<a class="t" id="t0605c14"></a>養世尊。」</p>
<p><a class="t-linehead" id="t-linehead0605c14"></a>世尊告曰：「如是，阿難！如是，阿難！瞿<a class="t" id="t0605c15"></a>曇彌大愛多饒益我，謂母亡後，鞠養於我。<a class="t" id="t0605c16"></a>阿難！我亦多饒益於瞿曇彌大愛。所以者何？<a class="t" id="t0605c17"></a>阿難！瞿曇彌大愛因我故，得歸佛、歸法、歸<a class="t" id="t0605c18"></a>比丘僧，不疑三尊及苦、習、滅、道，成就於<a class="t" id="t0605c19"></a>信，奉持禁戒，修學博聞，成就布施而得智<a class="t" id="t0605c20"></a>慧，離殺、斷殺、離不與取、斷不與取，離邪<a class="t" id="t0605c21"></a>婬、斷邪婬，離妄言、斷妄言，離酒、斷酒。阿<a class="t" id="t0605c22"></a>難！若使有人因人故，得歸佛、歸法、歸比丘<a class="t" id="t0605c23"></a>僧，不疑三尊及苦、習、滅、道，成就於信，奉<a class="t" id="t0605c24"></a>持禁戒，修學博聞，成就布施而得智慧，離<a class="t" id="t0605c25"></a>殺、斷殺，離不與取、斷不與取，離邪婬、斷<a class="t" id="t0605c26"></a>邪婬，離妄言、斷妄言，離酒、斷酒，阿難！設<a class="t" id="t0605c27"></a>使此人為供養彼人衣被、飲食、臥具、湯藥、諸<a class="t" id="t0605c28"></a>生活具，至盡形壽，不得報恩。</p>
<p><a class="t-linehead" id="t-linehead0605c28"></a>「阿難！我今為<a class="t" id="t0605c29"></a>女人施設八尊師法，謂女人不當犯，女人<a class="t" id="t0606a01"></a>奉持，盡其形壽。阿難！猶如魚師及魚師弟<a class="t" id="t0606a02"></a>子，深水作塢，為守護水，不令流出。如是，<a class="t" id="t0606a03"></a>阿難！我今為女人說八尊師法，謂女人不<a class="t" id="t0606a04"></a>當犯，女人奉持，盡其形壽。云何為八？阿難！<a class="t" id="t0606a05"></a>比丘尼當從比丘求受具足。阿難！我為女<a class="t" id="t0606a06"></a>人施設此第一尊師法，謂女人不當犯，女<a class="t" id="t0606a07"></a>人奉持，盡其形壽。</p>
<p><a class="t-linehead" id="t-linehead0606a07"></a>「阿難！比丘尼半月半月<a class="t" id="t0606a08"></a>往從比丘受教。阿難！我為女人施設此第<a class="t" id="t0606a09"></a>二尊師法，謂女人不當犯，女人奉持，盡其<a class="t" id="t0606a10"></a>形壽。」</p>
<p><a class="t-linehead" id="t-linehead0606a10"></a>「阿難！若住止處設無比丘者，比丘尼<a class="t" id="t0606a11"></a>便不得受夏坐。阿難！我為女人施設此第<a class="t" id="t0606a12"></a>三尊師法，謂女人不當犯，女人奉持，盡其<a class="t" id="t0606a13"></a>形壽。</p>
<p><a class="t-linehead" id="t-linehead0606a13"></a>「阿難！比丘尼受夏坐訖，於兩部眾<a class="t" id="t0606a14"></a>中，當請三事，求見、聞、疑。阿難！我為女人<a class="t" id="t0606a15"></a>施設此第四尊師法，謂女人不當犯，女人<a class="t" id="t0606a16"></a>奉持，盡其形壽。</p>
<p><a class="t-linehead" id="t-linehead0606a16"></a>「阿難！若比丘不聽比丘尼<a class="t" id="t0606a17"></a>問者，比丘尼則不得問比丘經、律、阿毘曇，<a class="t" id="t0606a18"></a>若聽問者，比丘尼得問經、律、阿毘曇。阿難！<a class="t" id="t0606a19"></a>我為女人施設此第五尊師法，謂女人不<a class="t" id="t0606a20"></a>當犯，女人奉持，盡其形壽。</p>
<p><a class="t-linehead" id="t-linehead0606a20"></a>「阿難！比丘尼不<a class="t" id="t0606a21"></a>得說比丘所犯，比丘得說比丘尼所犯。阿<a class="t" id="t0606a22"></a>難！我為女人施設此第六尊師法，謂女人<a class="t" id="t0606a23"></a>不當犯，女人奉持，盡其形壽。</p>
<p><a class="t-linehead" id="t-linehead0606a23"></a>「阿難！比丘尼<a class="t" id="t0606a24"></a>若犯僧伽婆尸沙，當於兩部眾中，十五日<a class="t" id="t0606a25"></a>行不慢。阿難！我為女人施設此第七尊師<a class="t" id="t0606a26"></a>法，謂女人不當犯，女人奉持，盡其形壽。</p>
<p><a class="t-linehead" id="t-linehead0606a26"></a>「阿<a class="t" id="t0606a27"></a>難！比丘尼受具足雖至百歲，故當向始<a class="t" id="t0606a28"></a>受具足比丘極下意稽首作禮，恭敬承事，叉<a class="t" id="t0606a29"></a>手問訊。阿難！我為女人施設此第八尊師<a class="t" id="t0606b01"></a>法，謂女人不當犯，女人奉持，盡其形壽。</p>
<p><a class="t-linehead" id="t-linehead0606b01"></a>「阿<a class="t" id="t0606b02"></a>難！我為女人施設此八尊師法，謂女人不<a class="t" id="t0606b03"></a>當犯，女人奉持，盡其形壽。阿難！若瞿曇彌<a class="t" id="t0606b04"></a>大愛奉持此八尊師法者，是此正法、律中，<a class="t" id="t0606b05"></a>出家學道，得受具足，作比丘尼。」</p>
<p><a class="t-linehead" id="t-linehead0606b05"></a>於是，尊者<a class="t" id="t0606b06"></a>阿難聞佛所說，善受善持，稽首佛足，繞三匝<a class="t" id="t0606b07"></a>而去，往詣瞿曇彌大愛所，語曰：「瞿曇彌！女<a class="t" id="t0606b08"></a>人得於此正法、律中，至信、捨家、<span class="corr" title="[出&gt;無] cf.［麗】">無</span>家、學道。瞿<a class="t" id="t0606b09"></a>曇彌大愛！世尊為女人施設此八尊師法，<a class="t" id="t0606b10"></a>謂女人不當犯，女人奉持，盡其形壽。云何<a class="t" id="t0606b11"></a>為八？瞿曇彌！比丘尼當從比丘求受具足。<a class="t" id="t0606b12"></a>瞿曇彌！世尊為女人施設此第一尊師法，<a class="t" id="t0606b13"></a>謂女人不當犯，女人奉持，盡其形壽。</p>
<p><a class="t-linehead" id="t-linehead0606b13"></a>「瞿曇<a class="t" id="t0606b14"></a>彌！比丘尼半月半月往從比丘受教，瞿曇<a class="t" id="t0606b15"></a>彌！世尊為女人施設此第二尊師法，謂女<a class="t" id="t0606b16"></a>人不當犯，女人奉持，盡其形壽。</p>
<p><a class="t-linehead" id="t-linehead0606b16"></a>「瞿曇彌！若<a class="t" id="t0606b17"></a>住止處無比丘者，比丘尼不得受夏坐。瞿<a class="t" id="t0606b18"></a>曇彌！世尊為女人施設此第三尊師法，謂<a class="t" id="t0606b19"></a>女人不當犯，女人奉持，盡其形壽。</p>
<p><a class="t-linehead" id="t-linehead0606b19"></a>「瞿曇彌！<a class="t" id="t0606b20"></a>比丘尼受夏坐訖，於兩部眾中當請三事，<a class="t" id="t0606b21"></a>求見、聞、疑。瞿曇彌！世尊為女人施設此第<a class="t" id="t0606b22"></a>四尊師法，謂女人不當犯，女人奉持，盡其<a class="t" id="t0606b23"></a>形壽。</p>
<p><a class="t-linehead" id="t-linehead0606b23"></a>「瞿曇彌！若比丘不聽比丘尼問者，比<a class="t" id="t0606b24"></a>丘尼不得問比丘經、律、阿毘曇，若聽問者，<a class="t" id="t0606b25"></a>比丘尼得問經、律、阿毘曇。瞿曇彌！世尊為<a class="t" id="t0606b26"></a>女人施設此第五尊師法，謂女人不當犯，<a class="t" id="t0606b27"></a>女人奉持，盡其形壽。</p>
<p><a class="t-linehead" id="t-linehead0606b27"></a>「瞿曇彌！比丘尼不得<a class="t" id="t0606b28"></a>說比丘所犯，比丘得說比丘尼所犯。瞿曇<a class="t" id="t0606b29"></a>彌！世尊為女人施設此第六尊師法，謂女<a class="t" id="t0606c01"></a>人不當犯，女人奉持，盡其形壽。</p>
<p><a class="t-linehead" id="t-linehead0606c01"></a>「瞿曇彌！比<a class="t" id="t0606c02"></a>丘尼<span class="corr" title="[苦&gt;若]">若</span>犯僧伽婆尸沙，當於兩部眾中，十五<a class="t" id="t0606c03"></a>日行不慢。瞿曇彌！世尊為女人施設此第<a class="t" id="t0606c04"></a>七尊師法，謂女人不當犯，女人奉持，盡其<a class="t" id="t0606c05"></a>形壽。</p>
<p><a class="t-linehead" id="t-linehead0606c05"></a>「瞿曇彌！比丘尼受具足雖至百歲，故<a class="t" id="t0606c06"></a>當向始受具足比丘極下意稽首作禮，恭敬<a class="t" id="t0606c07"></a>承事，叉手問訊。瞿曇彌！世尊為女人施設<a class="t" id="t0606c08"></a>此第八尊師法，謂女人不當犯，女人奉持，<a class="t" id="t0606c09"></a>盡其形壽。</p>
<p><a class="t-linehead" id="t-linehead0606c09"></a>「瞿曇彌！世尊為女人施設此八<a class="t" id="t0606c10"></a>尊師法，謂女人不當犯，女人奉持、盡其形<a class="t" id="t0606c11"></a>壽。瞿曇彌！世尊如是說：『若瞿曇彌大愛奉<a class="t" id="t0606c12"></a>持此八尊師法者，是此正法、律中，出家學<a class="t" id="t0606c13"></a>道，得受具足，作比丘尼。』」</p>
<p><a class="t-linehead" id="t-linehead0606c13"></a>於是，瞿曇彌大<a class="t" id="t0606c14"></a>愛白曰：「尊者阿難！聽我說喻，智者聞喻則<a class="t" id="t0606c15"></a>解其義。尊者阿難！猶剎利女，梵志、居士、工師<a class="t" id="t0606c16"></a>女，端正姝好，極淨沐浴以香塗身，著明淨<a class="t" id="t0606c17"></a>衣，種種瓔珞嚴飾其容。或復有人為念彼<a class="t" id="t0606c18"></a>女，求利及饒益，求安<span class="corr" title="[穩&gt;隱] cf.［麗】">隱</span>快樂，以青蓮華鬚、<a class="t" id="t0606c19"></a>或瞻蔔華鬘、或修摩那華鬚、或婆師華鬚、<a class="t" id="t0606c20"></a>或阿提牟多華鬚，持與彼女。彼女歡喜，兩手<a class="t" id="t0606c21"></a>受之，以嚴其頭。如是，尊者阿難！世尊為女<a class="t" id="t0606c22"></a>人施設此八尊師法，我盡形壽頂受奉持。」</p><a class="t" id="t0606c23"></a>
<p><a class="t-linehead" id="t-linehead0606c23"></a>爾時，瞿曇彌大愛於正法、律中，出家學道，<a class="t" id="t0606c24"></a>得受具足，作比丘尼。彼時瞿曇彌大愛<a class="t" id="t0606c25"></a>於後轉成大比丘尼眾，與諸長老上尊比丘<a class="t" id="t0606c26"></a>尼為王者所識，久修梵行，共俱往詣尊者<a class="t" id="t0606c27"></a>阿難所，稽首作禮，却住一面，白曰：「尊者阿<a class="t" id="t0606c28"></a>難！當知此諸比丘尼長老上尊為王者所<a class="t" id="t0606c29"></a>識，久修梵行；彼諸比丘年少新學，晚後出家，<a class="t" id="t0607a01"></a>入此正法、律甫爾不久。願令此諸比丘為<a class="t" id="t0607a02"></a>諸比丘尼隨其大小稽首作禮，恭敬承事，叉<a class="t" id="t0607a03"></a>手問訊。」</p>
<p><a class="t-linehead" id="t-linehead0607a03"></a>於是，尊者阿難語曰：「瞿曇彌！今且<a class="t" id="t0607a04"></a>住此，我往詣佛，白如是事。」</p>
<p><a class="t-linehead" id="t-linehead0607a04"></a>瞿曇彌大愛<a class="t" id="t0607a05"></a>白曰：「唯然。尊者阿難！」</p>
<p><a class="t-linehead" id="t-linehead0607a05"></a>於是，尊者阿難往詣佛<a class="t" id="t0607a06"></a>所，稽首佛足，却住一面，叉手向佛，白曰：<a class="t" id="t0607a07"></a>「世尊！今日瞿曇彌大愛與諸比丘尼長老上<a class="t" id="t0607a08"></a>尊為王者所識，久修梵行，俱來詣我所，稽<a class="t" id="t0607a09"></a>首我足，却住一面，叉手語我曰：『尊者阿難！<a class="t" id="t0607a10"></a>此諸比丘尼長老上尊為王者所識，久修梵<a class="t" id="t0607a11"></a>行；彼諸比丘年少新學，晚後出家，入此正法、<a class="t" id="t0607a12"></a>律甫爾不久。願令此諸比丘為諸比丘尼<a class="t" id="t0607a13"></a>隨其大小稽首作禮，恭敬承事，叉手問訊。』」</p>
<p><a class="t-linehead" id="t-linehead0607a13"></a>世<a class="t" id="t0607a14"></a>尊告曰：「止！止！阿難！守護此言，慎莫說是。阿<a class="t" id="t0607a15"></a>難！若使汝知如我知者，不應說一句，況復<a class="t" id="t0607a16"></a>如是說？阿難！若使女人不得於<span class="corr" title="[&gt;此] cf.［麗】">此</span>正法、律中，<a class="t" id="t0607a17"></a>至信、捨家、無家、學道者，諸梵志、居士當以<a class="t" id="t0607a18"></a>衣布地而作是說：『精進沙門可於上行，精<a class="t" id="t0607a19"></a>進沙門難行而行，令我長夜得利饒益，安隱<a class="t" id="t0607a20"></a>快樂。』阿難！若女人不得於此正法、律中，至<a class="t" id="t0607a21"></a>信、捨家、無家、學道者，諸梵志、居士當以頭<a class="t" id="t0607a22"></a>髮布施而作是說：『精進沙門可於上行，精<a class="t" id="t0607a23"></a>進沙門難行而行，令我長夜得利饒益，安隱<a class="t" id="t0607a24"></a>快樂。』</p>
<p><a class="t-linehead" id="t-linehead0607a24"></a>「阿難！若女人不得於此正法、律中，至<a class="t" id="t0607a25"></a>信、捨家、無家、學道者，諸梵志、居士若見沙門、<a class="t" id="t0607a26"></a>當以手奉種種飲食，住道邊待而作是說：<a class="t" id="t0607a27"></a>『諸尊！受是食是，可持是去，隨意所用，令<a class="t" id="t0607a28"></a>我長夜得利饒益，安隱快樂。』阿難！若女人不<a class="t" id="t0607a29"></a>得於此正法、律中，至信、捨家、無家、學道者，<a class="t" id="t0607b01"></a>諸信梵志見精進沙門，敬心扶抱，將入於<a class="t" id="t0607b02"></a>內，持種種財物與精進沙門而作是說：『諸<a class="t" id="t0607b03"></a>尊！受是可持是去，隨意所用，令我長夜得<a class="t" id="t0607b04"></a>利饒益，安隱快樂。』</p>
<p><a class="t-linehead" id="t-linehead0607b04"></a>「阿難！若女人不得於此<a class="t" id="t0607b05"></a>正法、律中，至信、捨家、無家、學道者，此日月有<a class="t" id="t0607b06"></a>大如意足，有大威德，有大福祐，有大威神，<a class="t" id="t0607b07"></a>然於精進沙門威神之德猶不相及，況復死<a class="t" id="t0607b08"></a>瘦異學耶？阿難！若女人不得於此正法、律<a class="t" id="t0607b09"></a>中，至信、捨家、無家、學道者，正法當住千年，<a class="t" id="t0607b10"></a>今失五百歲，餘有五百年。阿難！當知女人<a class="t" id="t0607b11"></a>不得行五事，若女人作如來、無所著、等正<a class="t" id="t0607b12"></a>覺，及轉輪王、天帝釋、魔王、大梵天者，終無<a class="t" id="t0607b13"></a>是處。當知男子得行五事，若男子作如來、<a class="t" id="t0607b14"></a>無所著、等正覺，及轉輪王、天帝釋、魔王、大<a class="t" id="t0607b15"></a>梵天者，必有是處。」</p>
<p><a class="t-linehead" id="t-linehead0607b15"></a>佛說如是。尊者阿難及<a class="t" id="t0607b16"></a>諸比丘聞佛所說，歡喜奉行。</p><a class="t" id="t0607b17"></a>
<p><a class="t-linehead" id="t-linehead0607b17"></a>瞿曇彌經第十竟<span class="t-note">（三千三百五十六字）</span></p><a class="t" id="t0607b18"></a><p class="endsection"><span class="t-juanname">中阿含經卷第二十八<span class="t-note">（六千五百九十九字）</span></span></p><a class="t" id="t0607b19"></a>
<p class="endsutta">中阿含林品第五竟<span class="t-note">（萬四千一百八十二字）</span><span class="t-note">（第二小<a class="t" id="t0607b20"></a>土城誦）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>