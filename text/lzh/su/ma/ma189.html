<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma189">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 15</span>
<span class="mirror-right">雙品</span></p>
<h1 class="mirror-row">
<span class="mirror-left latin">189. </span>
<span class="mirror-right">（一八九）聖道經</span></h1>
</div><a class="t" id="t0735b29"></a>
<p><a class="t-linehead" id="t-linehead0735b29"></a>我聞如是：</p>
<p>一時，佛遊拘樓瘦劒磨瑟曇拘樓<a class="t" id="t0735c01"></a>都邑。</p>
<p><a class="t-linehead" id="t-linehead0735c01"></a>爾時，世尊告諸比丘：「有一道令眾生<a class="t" id="t0735c02"></a>得清淨，離愁慼啼哭，滅憂苦懊惱，便得如<a class="t" id="t0735c03"></a>法，謂聖正定。有習、有助，亦復有具，而有七<a class="t" id="t0735c04"></a>支，於聖正定說習、說助，亦復說具。云何<a class="t" id="t0735c05"></a>為七？正見、正志、正語、正業、正命、正方便、正念。<a class="t" id="t0735c06"></a>若有以此七支習、助、具，善趣向心得一者，<a class="t" id="t0735c07"></a>是謂聖正定，有習、有助，亦復有具。所以者<a class="t" id="t0735c08"></a>何？正見生正志，正志生正語，正語生正業，<a class="t" id="t0735c09"></a>正業生正命，正命生正方便，正方便生正<a class="t" id="t0735c10"></a>念，正念生正定，賢聖弟子如是心正定，頓<a class="t" id="t0735c11"></a>盡婬、怒、癡，賢聖弟子如是正心解脫，頓知<a class="t" id="t0735c12"></a>生已盡，梵行已立，所作已辦，不更受有，知如<a class="t" id="t0735c13"></a>真，彼中正見最在其前。</p>
<p><a class="t-linehead" id="t-linehead0735c13"></a>「若見邪見是邪見者，<a class="t" id="t0735c14"></a>是謂正見，若見正見是正見者，亦謂正見。<a class="t" id="t0735c15"></a>云何邪見？謂此見無施、無齋、無有呪說，無<a class="t" id="t0735c16"></a>善惡業，無善惡業報，無此世彼世，無父無<a class="t" id="t0735c17"></a>母，世無真人往至善處、善去善向、此世彼<a class="t" id="t0735c18"></a>世自知自覺自作證成就遊，是謂邪見。云<a class="t" id="t0735c19"></a>何正見？謂此見有施、有齋，亦有呪說，有善<a class="t" id="t0735c20"></a>惡業，有善惡業報，有此世彼世，有父有母，<a class="t" id="t0735c21"></a>世有真人往至善處、善去善向，此世彼世<a class="t" id="t0735c22"></a>自知自覺自作證成就遊，是謂正見。是為<a class="t" id="t0735c23"></a>見邪見是邪見者，是謂正見。見正見是正<a class="t" id="t0735c24"></a>見者，亦謂正見。彼如是知已，則便求學，欲<a class="t" id="t0735c25"></a>斷邪見成就正見，是謂正方便。比丘以念<a class="t" id="t0735c26"></a>斷於邪見，成就正見，是謂正念。此三支<a class="t" id="t0735c27"></a>隨正見從見方便，是故正見最在前也。</p>
<p><a class="t-linehead" id="t-linehead0735c27"></a>「若<a class="t" id="t0735c28"></a>見邪志是邪志者，是謂正志。若見正志是<a class="t" id="t0735c29"></a>正志者，亦謂正志。云何邪志？欲念、恚念、害<a class="t" id="t0736a01"></a>念，是謂邪志。云何正志，無欲念、無恚念、無<a class="t" id="t0736a02"></a>害念，是謂正志。是為見邪志是邪志者，是<a class="t" id="t0736a03"></a>謂正志。見正志是正志者，亦謂正志。彼如<a class="t" id="t0736a04"></a>是知已，則便求學，欲斷邪志成就正志，是<a class="t" id="t0736a05"></a>謂正方便。比丘以念斷於邪志，成就正志，<a class="t" id="t0736a06"></a>是謂正念。此三支隨正志從見方便，是故<a class="t" id="t0736a07"></a>正見最在前也。</p>
<p><a class="t-linehead" id="t-linehead0736a07"></a>「若見邪語是邪語者，是謂<a class="t" id="t0736a08"></a>正語。若見正語是正語者，亦謂正語。云何<a class="t" id="t0736a09"></a>邪語？妄言、兩舌、麤言、綺語，是謂邪語。云何正<a class="t" id="t0736a10"></a>語？離妄言、兩舌、麤言、<span class="corr" title="[猗&gt;綺]">綺</span>語，是謂正語。是為<a class="t" id="t0736a11"></a>見邪語是邪語者，是謂正語。見正語是正<a class="t" id="t0736a12"></a>語者，亦謂正語。彼如是知已，則便求學，欲<a class="t" id="t0736a13"></a>斷邪語成就正語，是謂正方便。比丘以念<a class="t" id="t0736a14"></a>斷於邪語，成就正語，是謂正念。此三支<a class="t" id="t0736a15"></a>隨正語從見方便，是故正見最在前也。</p>
<p><a class="t-linehead" id="t-linehead0736a15"></a>「若<a class="t" id="t0736a16"></a>見邪業是邪業者，是謂正業。若見正業是<a class="t" id="t0736a17"></a>正業者，亦謂正業。云何邪業？殺生、不與取、<a class="t" id="t0736a18"></a>邪婬，是謂邪業。云何正業？離殺、不與取、邪<a class="t" id="t0736a19"></a>婬，是謂正業。是為見邪業是邪業者，是謂<a class="t" id="t0736a20"></a>正業。見正業是正業者，亦謂正業。彼如是<a class="t" id="t0736a21"></a>知已，則便求學，欲斷邪業成就正業，是謂<a class="t" id="t0736a22"></a>正方便。比丘以念斷於邪業，成就正業，是<a class="t" id="t0736a23"></a>謂正念。此三支隨正業從見方便，是故正<a class="t" id="t0736a24"></a>見最在前也。</p>
<p><a class="t-linehead" id="t-linehead0736a24"></a>「若見邪命是邪命者，是謂正<a class="t" id="t0736a25"></a>命。若見正命是正命者，亦謂正命。云何邪<a class="t" id="t0736a26"></a>命？若有求無滿意，以若干種畜生之呪，<a class="t" id="t0736a27"></a>邪命存命，彼不如法求衣被，以非法也。不<a class="t" id="t0736a28"></a>如法求飲食、床榻、湯藥、諸生活具，以非法<a class="t" id="t0736a29"></a>也，是謂邪命。云何正命？若不求無滿意，不<a class="t" id="t0736b01"></a>以若干種畜生之呪，不邪命存命，彼如法<a class="t" id="t0736b02"></a>求衣被，則以法也。如法求飲食、床榻、湯藥、<a class="t" id="t0736b03"></a>諸生活具，則以法也，是謂正命。是為見邪<a class="t" id="t0736b04"></a>命是邪命者，是謂正命。見正命是正命者，<a class="t" id="t0736b05"></a>亦謂正命。彼如是知已，則便求學，欲斷邪<a class="t" id="t0736b06"></a>命，成就正命，是謂正方便。比丘以念斷於<a class="t" id="t0736b07"></a>邪命，成就正命，是謂正念。此三支隨正<a class="t" id="t0736b08"></a>命從見方便，是故正見最在前也。</p>
<p><a class="t-linehead" id="t-linehead0736b08"></a>「云何正<a class="t" id="t0736b09"></a>方便？比丘者，已生惡法為斷故，發欲求方<a class="t" id="t0736b10"></a>便，精勤舉心滅。未生惡法為不生故，發欲<a class="t" id="t0736b11"></a>求方便，精勤舉心滅。未生善法為生故，發<a class="t" id="t0736b12"></a>欲求方便，精勤舉心滅。已生善法為住不<a class="t" id="t0736b13"></a>忘不退，轉增廣布，修習滿具故，發欲求方便，<a class="t" id="t0736b14"></a>精勤舉心滅，是謂正方便。</p>
<p><a class="t-linehead" id="t-linehead0736b14"></a>「云何正念？比丘<a class="t" id="t0736b15"></a>者，觀內身如身，觀至覺、心、法如法，是謂正<a class="t" id="t0736b16"></a>念。</p>
<p><a class="t-linehead" id="t-linehead0736b16"></a>「云何正定？比丘者，離欲、離惡不善之法，<a class="t" id="t0736b17"></a>至得第四禪成就遊，是謂正定。</p>
<p><a class="t-linehead" id="t-linehead0736b17"></a>「云何正解<a class="t" id="t0736b18"></a>脫？比丘者，欲心解脫，恚、癡心解脫，是謂正解<a class="t" id="t0736b19"></a>脫。</p>
<p><a class="t-linehead" id="t-linehead0736b19"></a>「云何正智？比丘者，知欲心解脫，知恚、癡<a class="t" id="t0736b20"></a>心解脫，是謂正智也。是為學者成就八支，<a class="t" id="t0736b21"></a>漏盡阿羅訶成就十支。</p>
<p><a class="t-linehead" id="t-linehead0736b21"></a>「云何學者成就八<a class="t" id="t0736b22"></a>支？學正見至學正定，是為學者成就八支。<a class="t" id="t0736b23"></a>云何漏盡阿羅訶成就十支？無學正見至無<a class="t" id="t0736b24"></a>學正智，是謂漏盡阿羅訶成就十支。所以<a class="t" id="t0736b25"></a>者何？正見者，斷於邪見，若因邪見生無量<a class="t" id="t0736b26"></a>惡不善法者，彼亦斷之。若因正見生無量<a class="t" id="t0736b27"></a>善法者，彼則修習，令滿具足。至正智者斷<a class="t" id="t0736b28"></a>於邪智，若因邪智生無量惡不善法者，彼<a class="t" id="t0736b29"></a>亦斷之。若因正智生無量善法者，彼則修<a class="t" id="t0736c01"></a>習，令滿具足。</p>
<p><a class="t-linehead" id="t-linehead0736c01"></a>「是為二十善品、二十不善品，是<a class="t" id="t0736c02"></a>為說四十大法品轉於梵輪，沙門、梵志、天<a class="t" id="t0736c03"></a>及魔、梵及餘世間，無有能制而言非者。若<a class="t" id="t0736c04"></a>有沙門、梵志者，我所說四十大法品轉於<a class="t" id="t0736c05"></a>梵輪，沙門、梵志、天及魔、梵及餘世間，無有能<a class="t" id="t0736c06"></a>制而言非者。彼於如法有十詰責。云何<a class="t" id="t0736c07"></a>為十？若毀呰正見，稱譽邪見。若有邪見沙<a class="t" id="t0736c08"></a>門、梵志，若供養彼而稱譽彼。若有沙門、梵<a class="t" id="t0736c09"></a>志者，我所說四十大法品轉於梵輪，沙門、梵<a class="t" id="t0736c10"></a>志、天及魔、梵及餘世間，無有能制而言非<a class="t" id="t0736c11"></a>者，彼於如法是謂一詰責。</p>
<p><a class="t-linehead" id="t-linehead0736c11"></a>「若毀呰，至正<a class="t" id="t0736c12"></a>智，稱譽邪智。若有邪智沙門、梵志，若供養<a class="t" id="t0736c13"></a>彼而稱譽彼。若有沙門、梵志，我所說四十<a class="t" id="t0736c14"></a>大法品轉於梵輪，沙門、梵志、天及魔，梵及餘<a class="t" id="t0736c15"></a>世間，無有能制而言非者，彼於如法是謂<a class="t" id="t0736c16"></a>第十詰責。若有沙門、梵志，我所說四十大<a class="t" id="t0736c17"></a>法品轉於梵輪，沙門、梵志、天及魔、梵及餘世<a class="t" id="t0736c18"></a>間，無有能制而言非者，是謂於如法有<a class="t" id="t0736c19"></a>十詰責。若更有餘沙門、梵志，蹲踞說蹲踞，<a class="t" id="t0736c20"></a>無所有說無所有，說無因、說無作、說無業，<a class="t" id="t0736c21"></a>謂彼彼所作善惡施設，斷絕破壞彼此，我所<a class="t" id="t0736c22"></a>說四十大法品轉於梵輪，沙門、梵志、天及魔、<a class="t" id="t0736c23"></a>梵及餘世間，無有能制而言非者，彼亦有<a class="t" id="t0736c24"></a>詰責、愁憂恐怖。」</p>
<p><a class="t-linehead" id="t-linehead0736c24"></a>佛說如是。彼諸比丘聞佛<a class="t" id="t0736c25"></a>所說，歡喜奉行。</p><a class="t" id="t0736c26"></a>
<p class="endsutta"><a class="t-linehead" id="t-linehead0736c26"></a>聖道經第三竟<span class="t-note">（千八百五字）</span></p><a class="t" id="t0736c27"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>