<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma110">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 10</span>
<span class="mirror-right">林品</span></p>
<h1 class="mirror-row">
<span class="mirror-left latin">110. </span>
<span class="mirror-right">（一一〇）自觀心經</span></h1>
</div><a class="t" id="t0598c23"></a>
<p><a class="t-linehead" id="t-linehead0598c23"></a>我聞如是：</p>
<p>一時，佛遊舍衛國，在勝林給孤<a class="t" id="t0598c24"></a>獨園。</p>
<p><a class="t-linehead" id="t-linehead0598c24"></a>爾時，世尊告諸比丘：「若有比丘不能<a class="t" id="t0598c25"></a>善觀於他心者，當自善觀察於己心，應學<a class="t" id="t0598c26"></a>如是。云何比丘善自觀心？比丘者，若有此<a class="t" id="t0598c27"></a>觀，必多所饒益：我為多行增伺，為多行無<a class="t" id="t0598c28"></a>增伺？我為多行瞋恚心，為多行無瞋恚心？<a class="t" id="t0598c29"></a>我為多行睡眠纏，為多行無睡眠纏？我為<a class="t" id="t0599a01"></a>多行調貢高，為多行無調貢高？我為多行<a class="t" id="t0599a02"></a>疑惑，為多行無疑惑？我為多行身諍，為多<a class="t" id="t0599a03"></a>行無身諍？我為多行穢污心，為多行無穢汙<a class="t" id="t0599a04"></a>心？我為多行信，為多行不信？我為多行精<a class="t" id="t0599a05"></a>進，為多行懈怠？我為多行念，為多行無念？<a class="t" id="t0599a06"></a>我為多行定，為多行無定？我為多行惡慧，<a class="t" id="t0599a07"></a>為多行無惡慧？</p>
<p><a class="t-linehead" id="t-linehead0599a07"></a>「若比丘觀時，則知我多行<a class="t" id="t0599a08"></a>增伺、瞋恚心、睡眠纏、調貢高、疑惑、身諍、穢<a class="t" id="t0599a09"></a>汙心、不信、懈怠、無念、無定、多行惡慧者，彼<a class="t" id="t0599a10"></a>比丘欲滅此惡不善法故，便以速求方便，<a class="t" id="t0599a11"></a>學極精勤，正念正智，忍不令退。猶人為火<a class="t" id="t0599a12"></a>燒頭、燒衣、急求方便救頭、救衣。如是，比<a class="t" id="t0599a13"></a>丘欲滅此惡不善法故，便以速求方便，學<a class="t" id="t0599a14"></a>極精勤，正念正智，忍不令退。若比丘觀時，<a class="t" id="t0599a15"></a>則知我多行無增伺、無瞋恚心、無睡眠纏、<a class="t" id="t0599a16"></a>無調貢高、無疑惑、無身諍、無穢污心、有信、<a class="t" id="t0599a17"></a>有進、有念、有定、多行無惡慧者。彼比丘住<a class="t" id="t0599a18"></a>此善法已，當求漏盡智通作證。所以者何？<a class="t" id="t0599a19"></a>我說不得畜一切衣，亦說得畜一切衣。<a class="t" id="t0599a20"></a>云何衣我說不得畜？若畜衣便增長惡不<a class="t" id="t0599a21"></a>善法、衰退善法者，如是衣我說不得畜。<a class="t" id="t0599a22"></a>云何衣我說得畜？若畜衣便增長善法、<a class="t" id="t0599a23"></a>衰退惡不善法者，如是衣我說得畜。如衣，<a class="t" id="t0599a24"></a>飲食、床榻村邑亦復如是，我說不得狎習<a class="t" id="t0599a25"></a>一切人，亦說得狎習一切人。云何人我說<a class="t" id="t0599a26"></a>不得狎習？若狎習人便增長惡不善法、<a class="t" id="t0599a27"></a>衰退善法者，如是人我說不得狎習。云何<a class="t" id="t0599a28"></a>人我說得與狎習？若狎習人便增長善法、<a class="t" id="t0599a29"></a>衰退惡不善法者，如是人我說得與狎習。</p><a class="t" id="t0599b01"></a>
<p><a class="t-linehead" id="t-linehead0599b01"></a>「彼可習法知如真，不可習法亦知如真。彼可<a class="t" id="t0599b02"></a>習法、不可習法知如真已，不可習法便不習，<a class="t" id="t0599b03"></a>可習法便習，彼不可習法不習，可習法習已，<a class="t" id="t0599b04"></a>便增長善法，衰退惡不善法。是謂比丘善<a class="t" id="t0599b05"></a>自觀心，善自知心，善取善捨。」</p>
<p><a class="t-linehead" id="t-linehead0599b05"></a>佛說如是。彼諸<a class="t" id="t0599b06"></a>比丘聞佛所說，歡喜奉行。</p><a class="t" id="t0599b07"></a>
<p class="endsutta"><a class="t-linehead" id="t-linehead0599b07"></a>自觀心經第四竟<span class="t-note">（六百六十字）</span></p><a class="t" id="t0599b08"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>