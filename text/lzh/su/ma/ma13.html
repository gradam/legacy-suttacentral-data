<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma13">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 2</span>
<span class="mirror-right">業相應品</span></p>
<h1 class="mirror-row">
<span class="mirror-left">13. Transcended</span>
<span class="mirror-right">（一三）度經</span></h1>
</div><a class="t" id="t0435a25"></a>
<p><a class="t-linehead" id="t-linehead0435a25"></a>我聞如是：</p>
<p>一時，佛遊舍衛國，在勝林給孤<a class="t" id="t0435a26"></a>獨園。</p>
<p><a class="t-linehead" id="t-linehead0435a26"></a>爾時，世尊告諸比丘：「有三度處，異姓、異<a class="t" id="t0435a27"></a>名、異宗、異說，謂有慧者善受、極持而為他說，<a class="t" id="t0435a28"></a>然不獲利。云何為三？或有沙門、梵志如是<a class="t" id="t0435a29"></a>見、如是說，謂人所為一切皆因宿命造；復<a class="t" id="t0435b01"></a>有沙門、梵志如是見、如是說，謂人所為一<a class="t" id="t0435b02"></a>切皆因尊祐造；復有沙門、梵志如是見、如<a class="t" id="t0435b03"></a>是說，謂人所為一切皆無因無緣。</p>
<p><a class="t-linehead" id="t-linehead0435b03"></a>「於中若有<a class="t" id="t0435b04"></a>沙門、梵志如是見、如是說，謂人所為一切皆<a class="t" id="t0435b05"></a>因宿命造者，我便往彼，到已，即問：『諸賢！實<a class="t" id="t0435b06"></a>如是見、如是說，謂人所為一切皆因宿命<a class="t" id="t0435b07"></a>造耶？』彼答言：『爾。』我復語彼：『若如是者，諸賢<a class="t" id="t0435b08"></a>等皆是殺生。所以者何？以其一切皆因宿命<a class="t" id="t0435b09"></a>造故。如是，諸賢皆是不與取、邪婬、妄言，乃至<a class="t" id="t0435b10"></a>邪見。所以者何？以其一切皆因宿命造故。<a class="t" id="t0435b11"></a>諸賢！若一切皆因宿命造，見如真者，於內<a class="t" id="t0435b12"></a>因內，作以不作，都無欲、無方便。諸賢！若於<a class="t" id="t0435b13"></a>作以不作，不知如真者，便失正念、無正智，<a class="t" id="t0435b14"></a>則無可以教，如沙門法如是說者，乃可<a class="t" id="t0435b15"></a>以理伏彼沙門、梵志。』</p>
<p><a class="t-linehead" id="t-linehead0435b15"></a>「於中若有沙門、梵志<a class="t" id="t0435b16"></a>如是見、如是說，謂人所為一切皆因尊祐造<a class="t" id="t0435b17"></a>者，我便往彼，到已，即問：『諸賢！實如是見、如<a class="t" id="t0435b18"></a>是說，謂人所為一切皆因尊祐造耶？』彼答言：<a class="t" id="t0435b19"></a>『爾。』我復語彼：『若如是者，諸賢等皆是殺生。<a class="t" id="t0435b20"></a>所以者何？以其一切皆因尊祐造故。如是，<a class="t" id="t0435b21"></a>諸賢皆是不與取、邪婬、妄言，乃至邪見。所以<a class="t" id="t0435b22"></a>者何？以其一切皆因尊祐造故。諸賢！若一切<a class="t" id="t0435b23"></a>皆因尊祐造，見如真者，於內因內，作以不<a class="t" id="t0435b24"></a>作，都無欲、無方便。諸賢！若於作以不作，不<a class="t" id="t0435b25"></a>知如真者，便失正念、無正智，則無可以<a class="t" id="t0435b26"></a>教，如沙門法如是說者，乃可以理伏彼沙<a class="t" id="t0435b27"></a>門、梵志。』</p>
<p><a class="t-linehead" id="t-linehead0435b27"></a>「於中若有沙門、梵志如是見、如是<a class="t" id="t0435b28"></a>說，謂人所為一切皆無因無緣者，我便往彼，<a class="t" id="t0435b29"></a>到已，即問：『諸賢！實如是見、如是說，謂人所<a class="t" id="t0435c01"></a>為一切皆無因無緣耶？』彼答言：『爾。』我復語彼：<a class="t" id="t0435c02"></a>『若如是者，諸賢等皆是殺生。所以者何？以其<a class="t" id="t0435c03"></a>一切皆無因無緣故。如是，諸賢皆是不與取、<a class="t" id="t0435c04"></a>邪婬、妄言，乃至邪見。所以者何？以其一切皆<a class="t" id="t0435c05"></a>無因無緣故。諸賢！若一切皆無因無緣，見如<a class="t" id="t0435c06"></a>真者，於內因內，作以不作，都無欲、無方便。<a class="t" id="t0435c07"></a>諸賢！若於作以不作，不知如真者，便失正<a class="t" id="t0435c08"></a>念、無正智，則無可以教，如沙門法如是<a class="t" id="t0435c09"></a>說者，乃可以理伏彼沙門、梵志。』</p>
<p><a class="t-linehead" id="t-linehead0435c09"></a>「我所自知、<a class="t" id="t0435c10"></a>自覺法，為汝說者，若沙門、梵志，若天、魔、梵及<a class="t" id="t0435c11"></a>餘世間皆無能伏，皆無能穢，皆無能制。云<a class="t" id="t0435c12"></a>何我所自知、自覺法為汝說，非為沙門、梵<a class="t" id="t0435c13"></a>志，若天、魔、梵及餘世間所能伏、所能穢、所<a class="t" id="t0435c14"></a>能制？謂有六處法，我所自知、自覺為汝說，<a class="t" id="t0435c15"></a>非為沙門、梵志，若天、魔、梵及餘世間所能<a class="t" id="t0435c16"></a>伏、所能穢、所能制。復有六界法，我所自知、<a class="t" id="t0435c17"></a>自覺為汝說，非為沙門、梵志，若天、魔、梵及<a class="t" id="t0435c18"></a>餘世間所能伏、所能穢、所能制。</p>
<p><a class="t-linehead" id="t-linehead0435c18"></a>「云何六處<a class="t" id="t0435c19"></a>法，我所自知、自覺為汝說？謂眼處，耳、鼻、舌、<a class="t" id="t0435c20"></a>身、意處，是謂六處法，我所自知、自覺為汝<a class="t" id="t0435c21"></a>說也。云何六界法，我所自知、自覺為汝說？<a class="t" id="t0435c22"></a>謂地界，水、火、風、空、識界，是謂六界法，我所自<a class="t" id="t0435c23"></a>知、自覺為汝說也。</p>
<p><a class="t-linehead" id="t-linehead0435c23"></a>「以六界合故，便生母胎，<a class="t" id="t0435c24"></a>因六界便有六處，因六處便有更樂，因更<a class="t" id="t0435c25"></a>樂便有覺。比丘！若有覺者便知苦如真，知<a class="t" id="t0435c26"></a>苦習、知苦滅、知苦滅道如真。云何知苦如<a class="t" id="t0435c27"></a>真？謂生苦、老苦、病苦、死苦、怨憎會苦、愛別離<a class="t" id="t0435c28"></a>苦、所求不得苦、略五盛陰苦，是謂知苦如<a class="t" id="t0435c29"></a>真。云何知苦習如真？謂此愛受當來有，樂<a class="t" id="t0436a01"></a>欲共俱，求彼彼有，是謂知苦習如真。云何<a class="t" id="t0436a02"></a>知苦滅如真？謂此愛受當來有，樂欲共俱，<a class="t" id="t0436a03"></a>求彼彼有斷無餘、捨、吐、盡、無欲、滅、止、沒，是謂<a class="t" id="t0436a04"></a>知苦滅如真。云何知苦滅道如真？謂八支聖<a class="t" id="t0436a05"></a>道，正見乃至正定，是為八，是謂知苦滅道如<a class="t" id="t0436a06"></a>真。比丘！當知苦如真，當斷苦習，當苦滅<a class="t" id="t0436a07"></a>作證，當修苦滅道。若比丘知苦如真，斷苦<a class="t" id="t0436a08"></a>習，苦滅作證，修苦滅道者，是謂比丘一切<a class="t" id="t0436a09"></a>漏盡，諸結已解，能以正智而得苦際。」</p>
<p><a class="t-linehead" id="t-linehead0436a09"></a>佛說<a class="t" id="t0436a10"></a>如是。彼諸比丘聞佛所說，歡喜奉行。</p><a class="t" id="t0436a11"></a>
<p class="endsutta"><a class="t-linehead" id="t-linehead0436a11"></a>度經第三竟<span class="t-note">（千一百八十四字）</span></p><a class="t" id="t0436a12"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>