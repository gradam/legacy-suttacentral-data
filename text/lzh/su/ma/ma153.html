<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma153">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">153. </span>
<span class="mirror-right">（一五三）鬚閑提經</span></h1>
</div><a class="t" id="t0670a28"></a>
<p><a class="t-linehead" id="t-linehead0670a28"></a>我聞如是：</p>
<p>一時，佛遊拘樓瘦，在婆羅婆<a class="t" id="t0670a29"></a>第一靜室，坐於草座。</p>
<p><a class="t-linehead" id="t-linehead0670a29"></a>爾時，世尊過夜平旦，<a class="t" id="t0670b01"></a>著衣持鉢，入釰摩瑟曇次第乞食。食訖，<a class="t" id="t0670b02"></a>中後還舉衣鉢，澡洗手足，以尼師檀著<a class="t" id="t0670b03"></a>於肩上，往詣一林，至晝行處。爾時，世尊入<a class="t" id="t0670b04"></a>於彼林，至一樹下，敷尼師檀，結加趺坐。</p><a class="t" id="t0670b05"></a>
<p><a class="t-linehead" id="t-linehead0670b05"></a>於是，鬚閑提異學中後彷徉，往詣婆羅婆第<a class="t" id="t0670b06"></a>一靜室，鬚閑提異學遙見婆羅婆第一靜<a class="t" id="t0670b07"></a>室有布草座一脇臥處，似師子臥，似沙門<a class="t" id="t0670b08"></a>臥，似梵行臥，鬚閑提異學見已，問曰：「婆羅婆<a class="t" id="t0670b09"></a>第一靜室，誰有此草座一脇臥處，似師子<a class="t" id="t0670b10"></a>臥，似沙門臥，似梵行臥？」</p>
<p><a class="t-linehead" id="t-linehead0670b10"></a>婆羅婆梵志答曰：<a class="t" id="t0670b11"></a>「鬚閑提！有沙門瞿曇釋種子，捨釋宗族，剃<a class="t" id="t0670b12"></a>除鬚髮，著袈裟衣，至信，捨家、無家、學道，覺<a class="t" id="t0670b13"></a>無上正盡覺。彼第一靜室有此草座一脇<a class="t" id="t0670b14"></a>臥處，似師子臥，似沙門臥，似梵行臥。」</p>
<p><a class="t-linehead" id="t-linehead0670b14"></a>鬚閑<a class="t" id="t0670b15"></a>提異學語曰：「婆羅婆！我今不可見見，不可<a class="t" id="t0670b16"></a>聞聞，謂我見沙門瞿曇臥處。所以者何？彼沙<a class="t" id="t0670b17"></a>門瞿曇壞敗地，壞敗地者，無可用也。」</p>
<p><a class="t-linehead" id="t-linehead0670b17"></a>婆羅婆<a class="t" id="t0670b18"></a>語曰：「鬚閑提！汝不應以此事罵彼沙門瞿<a class="t" id="t0670b19"></a>曇。所以者何？彼沙門瞿曇多有慧，剎利慧、<a class="t" id="t0670b20"></a>梵志慧、居<span class="corr" title="[土&gt;士]">士</span>慧、沙門慧，若說慧者皆得聖智。<a class="t" id="t0670b21"></a>鬚閑提！我欲以此義向彼沙門瞿曇說，為<a class="t" id="t0670b22"></a>可爾不？」</p>
<p><a class="t-linehead" id="t-linehead0670b22"></a>鬚閑提語曰：「婆羅婆！若欲說者，則<a class="t" id="t0670b23"></a>隨汝意，我無所違。婆羅婆！若見沙門瞿曇<a class="t" id="t0670b24"></a>者，我亦說此義。所以者何？彼沙門瞿曇敗壞<a class="t" id="t0670b25"></a>地，敗壞地者，無可用也。」</p>
<p><a class="t-linehead" id="t-linehead0670b25"></a>爾時，世尊在晝行<a class="t" id="t0670b26"></a>處，以淨天耳出過於人，聞婆羅婆梵志與<a class="t" id="t0670b27"></a>鬚閑提異學共論此事。世尊聞已，則於晡<a class="t" id="t0670b28"></a>時從燕坐起，往詣婆羅婆梵志第一靜室，<a class="t" id="t0670b29"></a>於草座上敷尼師檀，結加趺坐。婆羅婆<a class="t" id="t0670c01"></a>梵志遙見世尊在樹林間，端政姝好，猶星<a class="t" id="t0670c02"></a>中月，光耀煒曄，晃若金山，相好具足，威神<a class="t" id="t0670c03"></a>巍巍，諸根寂定，無有蔽礙，成就調御，息心靜<a class="t" id="t0670c04"></a>默。見已，進前往詣佛所，共相問訊，却坐一面。</p><a class="t" id="t0670c05"></a>
<p><a class="t-linehead" id="t-linehead0670c05"></a>世尊問曰：「婆羅婆！與鬚閑提異學共論此<a class="t" id="t0670c06"></a>草坐處耶？」</p>
<p><a class="t-linehead" id="t-linehead0670c06"></a>婆羅婆梵志答世尊曰：「如是。瞿<a class="t" id="t0670c07"></a>曇！我亦欲以此事向沙門瞿曇說，然沙<a class="t" id="t0670c08"></a>門瞿曇未說已自知。所以者何？以如來、無<a class="t" id="t0670c09"></a>所著、等正覺故。」</p>
<p><a class="t-linehead" id="t-linehead0670c09"></a>世尊與婆羅婆梵志共論此<a class="t" id="t0670c10"></a>事。鬚閑提異學於後彷徉，往詣婆羅婆第一<a class="t" id="t0670c11"></a>靜室。世尊遙見鬚閑提異學來已，而作是說：<a class="t" id="t0670c12"></a>「鬚閑提！不調御眼根，不密守護而不修者，<a class="t" id="t0670c13"></a>必受苦報。彼於沙門瞿曇善自調御，善密<a class="t" id="t0670c14"></a>守護而善修者，必得樂報。鬚閑提！汝因此故，<a class="t" id="t0670c15"></a>說沙門瞿曇敗壞地，敗壞地者，無可用耶？」</p><a class="t" id="t0670c16"></a>
<p><a class="t-linehead" id="t-linehead0670c16"></a>鬚閑提異學答世尊曰：「如是。瞿曇！」</p>
<p>「鬚閑提！<a class="t" id="t0670c17"></a>如是耳、鼻、舌、身根，不調御意根，不密守護<a class="t" id="t0670c18"></a>而不修者，必受苦報。彼於沙門瞿曇善自<a class="t" id="t0670c19"></a>調御，善密守護而善修者，必得樂報。鬚閑提！<a class="t" id="t0670c20"></a>汝因此故，說沙門瞿曇敗<span class="corr" title="[壤&gt;壞]">壞</span>地，敗壞地者，無<a class="t" id="t0670c21"></a>可用耶？」</p>
<p><a class="t-linehead" id="t-linehead0670c21"></a>鬚閑提異學答世尊曰：「如是。瞿曇！」</p><a class="t" id="t0670c22"></a>
<p><a class="t-linehead" id="t-linehead0670c22"></a>世尊問曰：「鬚閑提！於意云何？若人本未出家<a class="t" id="t0670c23"></a>學道，彼眼知色，愛念意樂，可欲相應。彼於後<a class="t" id="t0670c24"></a>時捨眼知色，剃除鬚髮，著袈裟衣，至信、捨<a class="t" id="t0670c25"></a>家、無家、學道。彼眼知色，習、滅、味、患、出要見如<a class="t" id="t0670c26"></a>真，內息心遊行。彼若見人未離色欲，為色<a class="t" id="t0670c27"></a>愛所食，為色熱所熱。彼眼知色，愛念意樂，<a class="t" id="t0670c28"></a>可欲相應，行時見已，不稱彼、不樂彼。鬚閑<a class="t" id="t0670c29"></a>提！於意云何？若有此樂，因愛因色，樂此樂<a class="t" id="t0671a01"></a>時，薄賤故不稱彼，薄賤故不樂彼。鬚閑提！<a class="t" id="t0671a02"></a>寧可於彼有所說耶？」</p>
<p><a class="t-linehead" id="t-linehead0671a02"></a>答世尊曰：「不也。瞿<a class="t" id="t0671a03"></a>曇！」</p>
<p><a class="t-linehead" id="t-linehead0671a03"></a>「鬚閑提！於意云何？若人本未出家學道，<a class="t" id="t0671a04"></a>如是耳知聲，鼻知香，舌知味，身知觸，愛<a class="t" id="t0671a05"></a>念意樂，可欲相應。彼於後時，捨身知觸，剃<a class="t" id="t0671a06"></a>除鬚髮，著袈裟衣，至信、捨家、無家、學道。彼身<a class="t" id="t0671a07"></a>知觸，習、滅、味、患、出要，見如真，內息心遊行。<a class="t" id="t0671a08"></a>彼若見人未離觸欲，為觸愛所食，為觸<a class="t" id="t0671a09"></a>熱所熱。彼身知觸，愛念意樂，可欲相應，行時<a class="t" id="t0671a10"></a>見已，不稱彼、不樂彼。鬚閑提！於意云何？<a class="t" id="t0671a11"></a>若有見此樂，因愛因觸，樂此樂時，薄賤故<a class="t" id="t0671a12"></a>不稱彼，薄賤故不樂彼。鬚閑提！寧可於<a class="t" id="t0671a13"></a>彼有所說耶？」</p>
<p><a class="t-linehead" id="t-linehead0671a13"></a>答世尊曰：「不也。瞿曇！」</p>
<p>世尊問<a class="t" id="t0671a14"></a>曰：「鬚閑提！於意云何？若人本未出家學道，<a class="t" id="t0671a15"></a>五欲功德愛念意樂，可欲相應。彼於後時，捨<a class="t" id="t0671a16"></a>五欲功德，剃除鬚髮，著袈裟衣，至信、捨家、<a class="t" id="t0671a17"></a>無家、學道。彼五欲功德，習、滅、味、患、出要，見如<a class="t" id="t0671a18"></a>真，內息心遊行。彼若見人未離欲，為欲愛<a class="t" id="t0671a19"></a>所食，為欲熱所熱，五欲功德愛念意樂，可<a class="t" id="t0671a20"></a>欲相應，行時見已，不稱彼、不樂彼。鬚閑提！<a class="t" id="t0671a21"></a>於意云何？若有此樂，因欲因欲愛，樂此<a class="t" id="t0671a22"></a>樂時，薄賤故不稱彼，薄賤故不樂彼。鬚閑<a class="t" id="t0671a23"></a>提！寧可於彼有所說耶？」</p>
<p><a class="t-linehead" id="t-linehead0671a23"></a>答世尊曰：「不也。<a class="t" id="t0671a24"></a>瞿曇！」</p>
<p><a class="t-linehead" id="t-linehead0671a24"></a>「鬚閑提！我本未出家學道時，得五欲<a class="t" id="t0671a25"></a>功德，易不難得，愛念意樂，可欲相應。我於<a class="t" id="t0671a26"></a>後時，捨五欲功德，剃除鬚髮，著袈裟衣，至<a class="t" id="t0671a27"></a>信、捨家、無家、學道。彼五欲功德，習、滅、味、患、出<a class="t" id="t0671a28"></a>要，見如真，內息心遊行。我見人未離欲，為<a class="t" id="t0671a29"></a>欲愛所食，為欲熱所熱，五欲功德，愛念意<a class="t" id="t0671b01"></a>樂，可欲相應，行時見已，我不稱彼，我不樂<a class="t" id="t0671b02"></a>彼。鬚閑提！於意云何？若有此樂，因欲因欲<a class="t" id="t0671b03"></a>愛，樂此樂時，薄賤故我不稱彼，薄賤故我<a class="t" id="t0671b04"></a>不樂彼。鬚閑提！寧可於我有所說耶？」</p>
<p><a class="t-linehead" id="t-linehead0671b04"></a>答<a class="t" id="t0671b05"></a>世尊曰：「不也。瞿曇！」</p>
<p><a class="t-linehead" id="t-linehead0671b05"></a>世尊告曰：「鬚閑提！猶如<a class="t" id="t0671b06"></a>居士、居士子，極大富樂，資財無量，多諸畜牧、<a class="t" id="t0671b07"></a>封戶、食邑，諸生活具種種豐饒，彼得五欲，易<a class="t" id="t0671b08"></a>不難得。彼成就身妙行，口、意妙行，臨死之<a class="t" id="t0671b09"></a>時，不樂捨五欲功德，身壞命終，後昇善處，<a class="t" id="t0671b10"></a>得生天上，具足行五欲功德。鬚閑提！此天<a class="t" id="t0671b11"></a>及天子寧當捨天五欲功德，樂人間欲，歡喜<a class="t" id="t0671b12"></a>念耶？」</p>
<p><a class="t-linehead" id="t-linehead0671b12"></a>答世尊曰：「不也。瞿曇！所以者何？人間<a class="t" id="t0671b13"></a>欲者，臭處不淨，意甚穢惡而不可向，憎諍極<a class="t" id="t0671b14"></a>苦。瞿曇！於人間欲，天欲最上、最妙、最勝。若<a class="t" id="t0671b15"></a>彼天及天子捨於天上五欲功德，樂人間欲，<a class="t" id="t0671b16"></a>歡喜念者，終無是處。」</p>
<p><a class="t-linehead" id="t-linehead0671b16"></a>「如是。鬚閑提！我斷人<a class="t" id="t0671b17"></a>間欲，度於天欲，剃除鬚髮，著袈裟衣，至<a class="t" id="t0671b18"></a>信、捨家、無家、學道。彼五欲功德，習、滅、味、患、出<a class="t" id="t0671b19"></a>要，見如真，內息心遊行。我見人未離欲，為<a class="t" id="t0671b20"></a>欲愛所食，為欲熱所熱，五欲功德愛念意<a class="t" id="t0671b21"></a>樂，可欲相應，行時見已，我不稱彼，我不樂<a class="t" id="t0671b22"></a>彼。鬚閑提！於意云何？若有此樂，因欲因欲<a class="t" id="t0671b23"></a>愛，樂此樂時，薄賤故我不稱彼，薄賤故我<a class="t" id="t0671b24"></a>不樂彼。鬚閑提！寧可於我有所說耶？」</p>
<p><a class="t-linehead" id="t-linehead0671b24"></a>答<a class="t" id="t0671b25"></a>世尊曰：「不也。瞿曇！」</p>
<p><a class="t-linehead" id="t-linehead0671b25"></a>世尊告曰：「鬚閑提！猶人<a class="t" id="t0671b26"></a>病癩，身體爛熟，為蟲所食，爪擿瘡開，臨火<a class="t" id="t0671b27"></a>坑炙。鬚閑提！於意云何？若病癩人身體爛<a class="t" id="t0671b28"></a>熟，為蟲所食，爪擿瘡開，臨火坑炙。如是<a class="t" id="t0671b29"></a>寧得除病有力，不壞諸根，為脫癩病，身體<a class="t" id="t0671c01"></a>完健，平復如故，還本所耶？」</p>
<p><a class="t-linehead" id="t-linehead0671c01"></a>答世尊曰：「不<a class="t" id="t0671c02"></a>也。瞿曇！所以者何？若病癩人身體爛熟，為蟲<a class="t" id="t0671c03"></a>所食，爪擿瘡開，臨火<span class="corr" title="[抗&gt;坑]">坑</span>炙。如是更生瘡<a class="t" id="t0671c04"></a>轉增多，本瘡轉大，然彼反以癩瘡為樂。」</p><a class="t" id="t0671c05"></a>
<p><a class="t-linehead" id="t-linehead0671c05"></a>「鬚閑提！如病癩人身體爛熟，為蟲所食爪<a class="t" id="t0671c06"></a>擿瘡開，臨火坑炙。如是更生瘡轉增多，<a class="t" id="t0671c07"></a>本瘡轉大，然彼反以癩瘡為樂。鬚閑提！<a class="t" id="t0671c08"></a>如是眾生未離欲，為欲愛所食，為欲熱<a class="t" id="t0671c09"></a>所熱而行於欲。鬚閑提！如是眾生未離欲，<a class="t" id="t0671c10"></a>為欲愛所食，為欲熱所熱而行於欲，如<a class="t" id="t0671c11"></a>是欲轉增多，欲愛轉廣，然彼反以欲愛為樂。<a class="t" id="t0671c12"></a>彼若不斷欲，不離欲愛，內息心，已行、當行、<a class="t" id="t0671c13"></a>今行者，終無是處。所以者何？此非道理，斷<a class="t" id="t0671c14"></a>欲、離欲愛，謂行於欲。」</p>
<p><a class="t-linehead" id="t-linehead0671c14"></a>世尊告曰：「鬚閑提！猶<a class="t" id="t0671c15"></a>王及大臣，得五所欲，易不難得。彼若不斷<a class="t" id="t0671c16"></a>欲，不離欲愛，內息心，已行、當行、今行者，終無<a class="t" id="t0671c17"></a>是處。所以者何？此非道理，斷欲、離欲愛，謂<a class="t" id="t0671c18"></a>行於欲。如是，鬚閑提！眾生未離欲，為欲愛<a class="t" id="t0671c19"></a>所食，為欲熱所熱而行於欲。鬚閑提！若眾<a class="t" id="t0671c20"></a>生未離欲，為欲愛所食，為欲熱所熱而<a class="t" id="t0671c21"></a>行欲者，如是欲轉增多，欲愛轉廣，然彼反<a class="t" id="t0671c22"></a>以欲愛為樂。彼若不斷欲，不離欲愛，內<a class="t" id="t0671c23"></a>息心，已行、當行、今行者，終無是處。所以者何？<a class="t" id="t0671c24"></a>此非道理，斷欲、離欲愛，謂行於欲。</p>
<p><a class="t-linehead" id="t-linehead0671c24"></a>「鬚閑提！<a class="t" id="t0671c25"></a>猶病癩人身體爛熟，為蟲所食，爪擿瘡開，<a class="t" id="t0671c26"></a>臨火坑炙。有人為彼憐念愍傷，求利及饒<a class="t" id="t0671c27"></a>益，求安隱快樂，與如其像好藥，與如其像<a class="t" id="t0671c28"></a>好藥已，除病得力，不壞諸根，已脫癩病，<a class="t" id="t0671c29"></a>身體完健，平復如故，更還本所。彼若見人<a class="t" id="t0672a01"></a>有癩病者，身體爛熟，為蟲所食，以爪<a class="t" id="t0672a02"></a>擿瘡開，臨火坑炙。鬚閑提！彼人見已，寧復<a class="t" id="t0672a03"></a>意樂稱譽喜耶？」</p>
<p><a class="t-linehead" id="t-linehead0672a03"></a>答世尊曰：「不也。瞿曇！所以<a class="t" id="t0672a04"></a>者何？有病須藥，無病不須。」</p>
<p><a class="t-linehead" id="t-linehead0672a04"></a>「鬚閑提！於意<a class="t" id="t0672a05"></a>云何？若彼癩人除病得力，不壞諸根，已脫<a class="t" id="t0672a06"></a>癩病，身體完健，平復如故，更還本所，有二<a class="t" id="t0672a07"></a>力士，強捉彼人臨火坑炙。彼於其中慞<a class="t" id="t0672a08"></a>惶迴避，身生重熱。鬚閑提！於意云何？此火<a class="t" id="t0672a09"></a>坑者，於今更熱，大苦可患，甚於本耶？」</p>
<p><a class="t-linehead" id="t-linehead0672a09"></a>答世<a class="t" id="t0672a10"></a>尊曰：「不也。瞿曇！其本病癩，身體爛熟，為蟲所<a class="t" id="t0672a11"></a>食，爪擿瘡開，臨火坑炙。彼於苦大樂更<a class="t" id="t0672a12"></a>樂想，其心迷亂，有顛倒想。瞿曇！彼人於今除<a class="t" id="t0672a13"></a>病得力，不壞諸根，已脫癩病，身體完健，平<a class="t" id="t0672a14"></a>復如故，更還本所，彼於苦大苦更樂想，<a class="t" id="t0672a15"></a>其心泰然，無顛倒想。」</p>
<p><a class="t-linehead" id="t-linehead0672a15"></a>「鬚閑提！如病癩人身體<a class="t" id="t0672a16"></a>爛熟，為蟲所食，爪擿瘡開，臨火坑炙。彼<a class="t" id="t0672a17"></a>於苦大樂更樂想，其心迷亂，有顛倒想。如<a class="t" id="t0672a18"></a>是，鬚閑提！眾生不離欲，為欲愛所食，為<a class="t" id="t0672a19"></a>欲熱所熱而行於欲。彼於苦欲有樂欲想，<a class="t" id="t0672a20"></a>其心迷亂，有顛倒想。鬚閑提！猶如彼人除<a class="t" id="t0672a21"></a>病得力，不壞諸根，已脫癩病，身體完健，平<a class="t" id="t0672a22"></a>復如故，更還本所。彼於苦大苦更樂想，<a class="t" id="t0672a23"></a>其心泰然，無顛倒想。如是，鬚閑提！我於苦<a class="t" id="t0672a24"></a>欲有苦欲想，得如真實，無顛倒想。所以<a class="t" id="t0672a25"></a>者何？鬚閑提！過去時欲不淨臭處，意甚穢惡<a class="t" id="t0672a26"></a>而不可向，憎諍苦更觸，未來、現在欲亦不<a class="t" id="t0672a27"></a>淨臭處，意甚穢惡而不可向，憎諍苦更觸。<a class="t" id="t0672a28"></a>鬚閑提！如來、無所著、等正覺說無病第一利，<a class="t" id="t0672a29"></a>涅槃第一樂。」</p>
<p><a class="t-linehead" id="t-linehead0672a29"></a>鬚閑提異學白世尊曰：「瞿曇！<a class="t" id="t0672b01"></a>我亦曾從耆舊尊德長老久學梵行所，聞無<a class="t" id="t0672b02"></a>病第一利，涅槃第一樂。」</p>
<p><a class="t-linehead" id="t-linehead0672b02"></a>世尊問曰：「鬚閑提！若<a class="t" id="t0672b03"></a>汝曾從耆舊尊德長老久學梵行所，聞無病<a class="t" id="t0672b04"></a>第一利，涅槃第一樂。鬚閑提！何者無病？何者<a class="t" id="t0672b05"></a>涅槃耶？」</p>
<p><a class="t-linehead" id="t-linehead0672b05"></a>於是，鬚閑提異學身即是病、是癰、是<a class="t" id="t0672b06"></a>箭、是蛇、是無常、是苦、是空、是非神，以兩手<a class="t" id="t0672b07"></a>抆摸而作是說：「瞿曇！此是無病，此是涅槃。」</p><a class="t" id="t0672b08"></a>
<p><a class="t-linehead" id="t-linehead0672b08"></a>世尊語曰：「鬚閑提！猶如生盲，從有目人聞<a class="t" id="t0672b09"></a>其所說：『白淨無垢，白淨無垢。』彼聞此已，便求<a class="t" id="t0672b10"></a>白淨。有諂誑人而不為彼求利及饒益，求<a class="t" id="t0672b11"></a>安隱快樂，則以垢膩不淨之衣，持往語曰：『汝<a class="t" id="t0672b12"></a>當知之，此是白淨無垢之衣，汝以兩手敬<a class="t" id="t0672b13"></a>受被身。』彼盲子喜，即以兩手敬受被身而<a class="t" id="t0672b14"></a>作是說：『白淨無垢，白淨無垢。』鬚閑提！彼人<a class="t" id="t0672b15"></a>為自知說，為不知說？為自見說，為不見<a class="t" id="t0672b16"></a>說？」</p>
<p><a class="t-linehead" id="t-linehead0672b16"></a>鬚閑提異學答曰：「瞿曇！如是說者，實不知<a class="t" id="t0672b17"></a>見。」</p>
<p><a class="t-linehead" id="t-linehead0672b17"></a>世尊語曰：「如是。鬚閑提！如盲無目，身即<a class="t" id="t0672b18"></a>是病、是癰、是箭、是蛇、是無常、是苦、是空、是非<a class="t" id="t0672b19"></a>神，以兩手抆摸而作是說：『瞿曇！此是無<a class="t" id="t0672b20"></a>病，此是涅槃。』鬚閑提！汝尚不識於無病，何<a class="t" id="t0672b21"></a>況知見於涅槃耶？言知見者，終無是處。鬚<a class="t" id="t0672b22"></a>閑提！如來、無所著、等正覺說：</p><a class="t" id="t0672b23"></a>
<blockquote class="gatha">
<p>「無病第一利，　　涅槃第一樂，<a class="t" id="t0672b24"></a><br>
諸道八正道，　　住安隱甘露。</p></blockquote><a class="t" id="t0672b25"></a>
<p><a class="t-linehead" id="t-linehead0672b25"></a>「彼眾多人並共聞之，眾多異學聞此偈已，<a class="t" id="t0672b26"></a>展轉相傳，不能知義。彼既聞已，而欲求教，<a class="t" id="t0672b27"></a>彼並愚癡，還相欺誑。彼自現身四大之種，從<a class="t" id="t0672b28"></a>父母生，飲食所長，常覆按摩澡浴，強忍、破<a class="t" id="t0672b29"></a>壞、磨滅，離散之法。然見神受神，緣受則有，緣<a class="t" id="t0672c01"></a>有則生，緣生則老死，緣老死則愁慼啼哭、<a class="t" id="t0672c02"></a>憂苦懊惱，如是此生純大苦陰。」</p>
<p><a class="t-linehead" id="t-linehead0672c02"></a>於是，鬚閑提<a class="t" id="t0672c03"></a>異學即從坐起，偏袒著衣，叉手向佛，白曰：<a class="t" id="t0672c04"></a>「瞿曇！我今極信沙門瞿曇！唯願瞿曇善為說<a class="t" id="t0672c05"></a>法，令我得知此是無病，此是涅槃。」</p>
<p><a class="t-linehead" id="t-linehead0672c05"></a>世尊告<a class="t" id="t0672c06"></a>曰：「鬚閑提！若汝聖慧眼未淨者，我為汝說<a class="t" id="t0672c07"></a>無病、涅槃，終不能知，唐煩勞我。鬚閑提！猶<a class="t" id="t0672c08"></a>生盲人，因他往語：『汝當知之，此是青色，黃、<a class="t" id="t0672c09"></a>赤、白色。』鬚閑提！彼生盲人頗因他說，知是<a class="t" id="t0672c10"></a>青色、黃、赤、白色耶？」</p>
<p><a class="t-linehead" id="t-linehead0672c10"></a>答世尊曰：「不也。瞿曇！」</p>
<p>「如<a class="t" id="t0672c11"></a>是。鬚閑提！若汝聖慧眼未淨者，我為汝說<a class="t" id="t0672c12"></a>無病、涅槃，終不能知，唐煩勞我。鬚閑提！我<a class="t" id="t0672c13"></a>為汝說如其像妙藥，令未淨聖慧眼而得<a class="t" id="t0672c14"></a>清淨。鬚閑提！若汝聖慧眼得清淨者，汝便<a class="t" id="t0672c15"></a>自知此是無病，此是涅槃。鬚閑提！猶生盲人，<a class="t" id="t0672c16"></a>有諸親親為彼慈愍，求利及饒益，求安隱<a class="t" id="t0672c17"></a>快樂故，為求眼醫，彼眼醫者與種種治，或<a class="t" id="t0672c18"></a>吐或下，或灌於鼻，或復灌下，或刺其脉，或<a class="t" id="t0672c19"></a>令淚出。鬚閑提！儻有此處，得淨兩眼。鬚閑<a class="t" id="t0672c20"></a>提！若彼兩眼得清淨者，則便自見此是<span class="corr" title="[清&gt;青]">青</span>色，<a class="t" id="t0672c21"></a>黃、赤、白色，見彼垢膩不淨之衣，便作是念：<a class="t" id="t0672c22"></a>『彼即怨家，長夜則以垢膩之衣欺誑於我。』便<a class="t" id="t0672c23"></a>有憎心。鬚閑提！此人儻能殺害於彼。如是，<a class="t" id="t0672c24"></a>鬚閑提！我為汝說如其像妙藥，令未淨聖<a class="t" id="t0672c25"></a>慧眼而得清淨。鬚閑提！若汝聖慧眼得淨<a class="t" id="t0672c26"></a>者，汝便自知此是無病，此是涅槃。</p>
<p><a class="t-linehead" id="t-linehead0672c26"></a>「鬚閑提！<a class="t" id="t0672c27"></a>有四種法，未淨聖慧眼而得清淨。云何為<a class="t" id="t0672c28"></a>四？親近善知識，恭敬、承事，聞善法，善思惟，<a class="t" id="t0672c29"></a>趣向法次法。鬚閑提！汝當如是學，親近<a class="t" id="t0673a01"></a>善知識，恭敬、承事，聞善法，善思惟，趣向法<a class="t" id="t0673a02"></a>次法。鬚閑提！當學如是。鬚閑提！汝親近<a class="t" id="t0673a03"></a>善知識，恭敬、承事已，便聞善法，聞善法已，<a class="t" id="t0673a04"></a>便善思惟，善思惟已便趣向法次法，趣向<a class="t" id="t0673a05"></a>法次法已，便知此苦如真，知此苦習、知此<a class="t" id="t0673a06"></a>苦滅、知此苦滅道如真。</p>
<p><a class="t-linehead" id="t-linehead0673a06"></a>「云何知苦如真？謂<a class="t" id="t0673a07"></a>生苦、老苦、病苦、死苦、怨憎會苦、愛別離苦、所<a class="t" id="t0673a08"></a>求不得苦、略五盛陰苦，如是知苦如真。云<a class="t" id="t0673a09"></a>何知苦習如真？謂此愛當受未來有，與喜<a class="t" id="t0673a10"></a>欲俱，願彼彼有，如是知苦習如真。云何<a class="t" id="t0673a11"></a>知苦滅如真？謂此愛當受未來有，與喜欲<a class="t" id="t0673a12"></a>俱，願彼彼有滅、無餘、斷、捨、吐、盡、無欲、沒、息止，<a class="t" id="t0673a13"></a>如是知苦滅如真。云何知苦滅道如真？謂<a class="t" id="t0673a14"></a>八支聖道，正見乃至正定，是謂為八，如是<a class="t" id="t0673a15"></a>知苦滅道如真。」</p>
<p><a class="t-linehead" id="t-linehead0673a15"></a>說此法已，鬚閑提異學遠<a class="t" id="t0673a16"></a>塵離垢，諸法法眼生。於是，鬚閑提異學見法<a class="t" id="t0673a17"></a>得法，覺白淨法，斷疑度惑，更無餘尊，不<a class="t" id="t0673a18"></a>復從他，無有猶豫，已住果證，於世尊法<a class="t" id="t0673a19"></a>得無所畏。即從座起，稽首佛足，白曰：「世<a class="t" id="t0673a20"></a>尊！願令我得出家學道，受具足，得比丘。」</p><a class="t" id="t0673a21"></a>
<p><a class="t-linehead" id="t-linehead0673a21"></a>世尊告曰：「善來比丘！修行梵行。」</p>
<p>鬚閑提異<a class="t" id="t0673a22"></a>學即是出家學道，受具足，得比丘。鬚閑提<a class="t" id="t0673a23"></a>出家學道，受具足，知法已，至得阿羅訶。</p>
<p><a class="t-linehead" id="t-linehead0673a23"></a>佛<a class="t" id="t0673a24"></a>說如是。尊者鬚閑提聞佛所說，歡喜奉行。</p><a class="t" id="t0673a25"></a>
<p class="endsutta">鬚閑提經第二竟<span class="t-note">（四千一百二十一字）</span></p><a class="t" id="t0673a26"></a><p class="endsection"><span class="t-juanname">中阿含經卷第三十八<span class="t-note">（八千六百六十二字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>