<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma26">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">26. To the Gulissānī</span>
<span class="mirror-right">（二六）瞿尼師經</span></h1>
</div><p class="suttainfo"><span class="t-juanname">中阿含經卷第六</span></p><a class="t" id="t0454c22"></a><a class="t" id="t0454c23"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0454c24"></a><a class="t" id="t0454c26"></a>
<p><a class="t-linehead" id="t-linehead0454c26"></a>我聞如是：</p>
<p>一時，佛遊王舍城，在竹林迦蘭<a class="t" id="t0454c27"></a>哆園。</p>
<p><a class="t-linehead" id="t-linehead0454c27"></a>爾時，瞿尼師比丘亦遊王舍城，在無<a class="t" id="t0454c28"></a>事室，調笑、憍慠，躁擾、喜忘，心如獼猴。瞿尼師<a class="t" id="t0454c29"></a>比丘為少緣故，至王舍城，是時尊者舍梨子<a class="t" id="t0455a01"></a>與比丘眾俱，中食已後，因小事故，集在講<a class="t" id="t0455a02"></a>堂。瞿尼師比丘於王舍城所作已訖，往詣講<a class="t" id="t0455a03"></a>堂。</p>
<p><a class="t-linehead" id="t-linehead0455a03"></a>尊者舍梨子遙見瞿尼師來已，因瞿尼<a class="t" id="t0455a04"></a>師告諸比丘：「諸賢！無事比丘行於無事，當<a class="t" id="t0455a05"></a>學敬重而隨順觀。諸賢！若無事比丘行於無<a class="t" id="t0455a06"></a>事，多不敬重，不隨順觀者，則致比丘訶數<a class="t" id="t0455a07"></a>詰責：『此賢無事，何為行無事？所以者何？此賢<a class="t" id="t0455a08"></a>無事，行於無事，多不敬重，不隨順觀，若至<a class="t" id="t0455a09"></a>眾中，亦致比丘訶數詰責。』是故，諸賢！無事比<a class="t" id="t0455a10"></a>丘行於無事，當學敬重，令隨順觀。</p>
<p><a class="t-linehead" id="t-linehead0455a10"></a>「諸賢！無<a class="t" id="t0455a11"></a>事比丘行於無事，當學不調笑而不躁擾。<a class="t" id="t0455a12"></a>諸賢！若無事比丘行於無事，多行調笑而躁<a class="t" id="t0455a13"></a>擾者，則致比丘訶數詰責：『此賢無事，何為<a class="t" id="t0455a14"></a>行無事？所以者何？此賢無事，行於無事，多<a class="t" id="t0455a15"></a>行調笑及於躁擾，若至眾中，亦致比丘訶<a class="t" id="t0455a16"></a>數詰責。』是故，諸賢！無事比丘行於無事，當<a class="t" id="t0455a17"></a>學不調笑，令不躁擾。</p>
<p><a class="t-linehead" id="t-linehead0455a17"></a>「諸賢！無事比丘行於<a class="t" id="t0455a18"></a>無事，當學不畜生論。諸賢！若無事比丘行<a class="t" id="t0455a19"></a>於無事，多畜生論者，則致比丘訶數詰責：『此<a class="t" id="t0455a20"></a>賢無事，何為行無事？所以者何？此賢無事，行<a class="t" id="t0455a21"></a>於無事，多畜生論，若至眾中，亦致比丘訶<a class="t" id="t0455a22"></a>數詰責。』是故，諸賢！無事比丘行於無事，當<a class="t" id="t0455a23"></a>學不畜生論。</p>
<p><a class="t-linehead" id="t-linehead0455a23"></a>「諸賢！無事比丘行於無事，當<a class="t" id="t0455a24"></a>學不憍慠及少言說。諸賢！若無事比丘行於<a class="t" id="t0455a25"></a>無事，多行憍慠，多言說者，則致比丘訶數<a class="t" id="t0455a26"></a>詰責：『此賢無事，何為行無事？所以者何？此<a class="t" id="t0455a27"></a>賢無事，行於無事，多行憍慠及多言說，若<a class="t" id="t0455a28"></a>至眾中，亦致比丘訶數詰責。』是故，諸賢！無<a class="t" id="t0455a29"></a>事比丘行於無事，當學不憍慠及少言說。</p><a class="t" id="t0455b01"></a>
<p><a class="t-linehead" id="t-linehead0455b01"></a>「諸賢！無事比丘行於無事，當學護諸根。諸<a class="t" id="t0455b02"></a>賢！若無事比丘行於無事，多不護諸根者，<a class="t" id="t0455b03"></a>則致比丘訶數詰責：『此賢無事，何為行無<a class="t" id="t0455b04"></a>事？所以者何？此賢無事，行於無事，多不護<a class="t" id="t0455b05"></a>諸根，若至眾中，亦致比丘訶數詰責。』是故，<a class="t" id="t0455b06"></a>諸賢！無事比丘行於無事，當學護諸根。</p><a class="t" id="t0455b07"></a>
<p><a class="t-linehead" id="t-linehead0455b07"></a>「諸賢！無事比丘行於無事，當學食知止<a class="t" id="t0455b08"></a>足。諸賢！若無事比丘行於無事，貪餘多<a class="t" id="t0455b09"></a>食，不知足者，則致比丘訶數詰責：『此賢無<a class="t" id="t0455b10"></a>事，何為行無事？所以者何？此賢無事，行於<a class="t" id="t0455b11"></a>無事，貪餘多食，不知止足，若至眾中，亦<a class="t" id="t0455b12"></a>致比丘訶數詰責。』是故，諸賢！無事比丘行<a class="t" id="t0455b13"></a>於無事，當學食知止足。</p>
<p><a class="t-linehead" id="t-linehead0455b13"></a>「諸賢！無事比丘<a class="t" id="t0455b14"></a>行於無事，當學精進而不懈怠。諸賢！若<a class="t" id="t0455b15"></a>無事比丘行於無事，多不精進而懈怠者，<a class="t" id="t0455b16"></a>則致比丘訶數詰責：『此賢無事，何為行無<a class="t" id="t0455b17"></a>事？所以者何？此賢無事，行於無事，多不精<a class="t" id="t0455b18"></a>進而反懈怠，若至眾中，亦致比丘訶數詰<a class="t" id="t0455b19"></a>責。』是故，諸賢！無事比丘行於無事，當學精<a class="t" id="t0455b20"></a>進而不懈怠。</p>
<p><a class="t-linehead" id="t-linehead0455b20"></a>「諸賢！無事比丘行於無事，<a class="t" id="t0455b21"></a>當學正念及正智也。諸賢！若無事比丘行<a class="t" id="t0455b22"></a>於無事，多無正念，無正智者，則致比丘<a class="t" id="t0455b23"></a>訶數詰責：『此賢無事，何為行無事？所以<a class="t" id="t0455b24"></a>者何？此賢無事，行於無事，多無正念及<a class="t" id="t0455b25"></a>無正智，若至眾中，亦致比丘訶數詰責。』<a class="t" id="t0455b26"></a>是故，諸賢！無事比丘行於無事，當學正念<a class="t" id="t0455b27"></a>及正智也。</p>
<p><a class="t-linehead" id="t-linehead0455b27"></a>「諸賢！無事比丘行於無事，當<a class="t" id="t0455b28"></a>學知時及善時也。不早入村而行乞食，亦<a class="t" id="t0455b29"></a>不晚出。諸賢！若無事比丘行於無事，早入<a class="t" id="t0455c01"></a>村邑而行乞食，又晚出者，則致比丘訶數<a class="t" id="t0455c02"></a>詰責：『此賢無事，何為行無事？所以者何？<a class="t" id="t0455c03"></a>此賢無事，行於無事，早入村邑而行乞食，<a class="t" id="t0455c04"></a>又復晚出，若至眾中，亦致比丘訶數詰責。』<a class="t" id="t0455c05"></a>是故，諸賢！無事比丘行於無事，當學知時<a class="t" id="t0455c06"></a>及善時也。</p>
<p><a class="t-linehead" id="t-linehead0455c06"></a>「諸賢！無事比丘行於無事，當<a class="t" id="t0455c07"></a>學知坐<span class="corr" title="[取&gt;及] cf.［麗】">及</span>善坐也，不逼長老坐，為小比丘<a class="t" id="t0455c08"></a>訶。諸賢！若無事比丘行於無事，逼長老坐，<a class="t" id="t0455c09"></a>為小比丘訶者，則致比丘訶數詰責：『此賢<a class="t" id="t0455c10"></a>無事，何為行無事？所以者何？此賢無事，行<a class="t" id="t0455c11"></a>於無事，逼長老坐，為小比丘訶，若至眾中，<a class="t" id="t0455c12"></a>亦致比丘訶數詰責。』是故，諸賢！無事比丘行<a class="t" id="t0455c13"></a>於無事，當學知坐及善坐也。</p>
<p><a class="t-linehead" id="t-linehead0455c13"></a>「諸賢！無事比<a class="t" id="t0455c14"></a>丘行於無事，當學共論律、阿毘曇。何以故？<a class="t" id="t0455c15"></a>諸賢！無事比丘行於無事時，或有來問律、<a class="t" id="t0455c16"></a>阿毘曇。諸賢！若無事比丘行於無事，不知<a class="t" id="t0455c17"></a>答律、阿毘曇者，則致比丘訶數詰責：『此賢<a class="t" id="t0455c18"></a>無事，何為行無事？所以者何？此賢無事，行<a class="t" id="t0455c19"></a>於無事，不知答律及阿毘曇，若至眾中，亦<a class="t" id="t0455c20"></a>致比丘訶數詰責。』是故，諸賢！無事比丘行於<a class="t" id="t0455c21"></a>無事，當學共論律、阿毘曇。</p>
<p><a class="t-linehead" id="t-linehead0455c21"></a>「諸賢！無事比丘<a class="t" id="t0455c22"></a>行於無事，當學共論息解<span class="corr" title="[&gt;脫]">脫</span>，離色至無色定。<a class="t" id="t0455c23"></a>何以故？諸賢！無事比丘行於無事時，或有<a class="t" id="t0455c24"></a>來問息解脫，離色至無色定。諸賢！若無事<a class="t" id="t0455c25"></a>比丘行於無事，不知答息解脫，離色至無<a class="t" id="t0455c26"></a>色定者，則致比丘訶數詰責：『此賢無事，何<a class="t" id="t0455c27"></a>為行無事？所以者何？此賢無事，行於無事，<a class="t" id="t0455c28"></a>不知答息解脫，離色至無色定，若至眾中，<a class="t" id="t0455c29"></a>亦致比丘訶數詰責。』是故，諸賢！無事比丘<a class="t" id="t0456a01"></a>行於無事，當學共論息解脫，離色至無色<a class="t" id="t0456a02"></a>定。</p>
<p><a class="t-linehead" id="t-linehead0456a02"></a>「諸賢！無事比丘行於無事，當學共論漏<a class="t" id="t0456a03"></a>盡智通。何以故？諸賢！無事比丘行於無事<a class="t" id="t0456a04"></a>時，或有來問漏盡智通。諸賢！若無事比丘<a class="t" id="t0456a05"></a>行於無事，而不知答漏盡智通者，則致比<a class="t" id="t0456a06"></a>丘訶數詰責：『此賢無事，何為行無事？所以者<a class="t" id="t0456a07"></a>何？此賢無事，行於無事，而不知答漏盡智<a class="t" id="t0456a08"></a>通，若至眾中，亦致比丘訶數詰責。』是故，諸<a class="t" id="t0456a09"></a>賢！無事比丘行於無事，當學共論漏盡智<a class="t" id="t0456a10"></a>通。」</p>
<p><a class="t-linehead" id="t-linehead0456a10"></a>是時，尊者大目揵連亦在眾中，尊者大<a class="t" id="t0456a11"></a>目乾連白曰：「尊者舍梨子！但無事比丘行<a class="t" id="t0456a12"></a>於無事，應學如是法，非謂人間比丘耶？」</p><a class="t" id="t0456a13"></a>
<p><a class="t-linehead" id="t-linehead0456a13"></a>尊者舍梨子答曰：「尊者大目乾連！無事比<a class="t" id="t0456a14"></a>丘行於無事，尚學如是法，况復人間比丘<a class="t" id="t0456a15"></a>耶？」</p>
<p><a class="t-linehead" id="t-linehead0456a15"></a>如是二尊更相稱說，讚歎善哉，聞所說<a class="t" id="t0456a16"></a>已，從座起去。</p><a class="t" id="t0456a17"></a>
<blockquote class="gatha">
<p>敬重、無調笑　　不畜生論、慠<a class="t" id="t0456a18"></a><br>
護根、食知足　　精進、正念智<a class="t" id="t0456a19"></a><br>
知時、亦善坐　　論律阿毘曇<a class="t" id="t0456a20"></a><br>
及說息解<span class="corr" title="[說&gt;脫]">脫</span>　　漏盡通亦然</p></blockquote><a class="t" id="t0456a21"></a>
<p class="endsutta"><a class="t-linehead" id="t-linehead0456a21"></a>瞿尼師經第六竟<span class="t-note">（千七百四十字）</span></p><a class="t" id="t0456a22"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>