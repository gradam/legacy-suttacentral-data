<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma33">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 4</span>
<span class="mirror-right">未曾有法品</span></p>
<h1 class="mirror-row">
<span class="mirror-left latin">33. The Attendant</span>
<span class="mirror-right">（三三）侍者經</span></h1>
</div><a class="t" id="t0471c28"></a>
<p><a class="t-linehead" id="t-linehead0471c28"></a>我聞如是：</p>
<p>一時，佛遊王舍城。</p>
<p>爾時，多識名<a class="t" id="t0471c29"></a>德、上尊長老比丘、大弟子等，謂尊者拘隣若、<a class="t" id="t0472a01"></a>尊者阿攝貝、尊者跋提釋迦王、尊者摩訶男<a class="t" id="t0472a02"></a>拘隷、尊者惒破、尊者耶舍、尊者邠耨、尊者維<a class="t" id="t0472a03"></a>摩羅、尊者伽惒波提、尊者須陀耶、尊者舍梨<a class="t" id="t0472a04"></a>子、尊者阿那律陀、尊者難提、尊者金毘羅、尊<a class="t" id="t0472a05"></a>者隷婆哆、尊者大目乾連、尊者大迦葉、尊者<a class="t" id="t0472a06"></a>大拘絺羅、尊者大周那、尊者大迦旃延、尊者<a class="t" id="t0472a07"></a>邠耨加<span class="corr" title="[[少/免]&gt;[少/兔]]"><span class="gaiji">［少／兔］<!--gaiji,,1[少/兔],2&#x3779;,3--></span></span>寫長老、尊者耶舍行籌長老，如是<a class="t" id="t0472a08"></a>比餘多識名德、上尊、長老比丘、大弟子等，亦遊<a class="t" id="t0472a09"></a>王舍城，並皆近佛葉屋邊住。</p>
<p><a class="t-linehead" id="t-linehead0472a09"></a>是時，世尊告<a class="t" id="t0472a10"></a>諸比丘：「我今年老，體轉衰弊，壽過埀訖，宜<a class="t" id="t0472a11"></a>須侍者，汝等見為舉一侍者，令瞻視我可<a class="t" id="t0472a12"></a>非不可，受我所說，不失其義。」</p>
<p><a class="t-linehead" id="t-linehead0472a12"></a>於是，尊者拘<a class="t" id="t0472a13"></a>隣若即從坐起，偏袒著衣，叉手向佛，白曰：<a class="t" id="t0472a14"></a>「世尊！我願奉侍可非不可，及受所說，不失<a class="t" id="t0472a15"></a>其義。」</p>
<p><a class="t-linehead" id="t-linehead0472a15"></a>世尊告曰：「拘隣若！汝自年老，體轉衰弊，<a class="t" id="t0472a16"></a>壽過垂訖，汝亦自應須瞻視者。拘隣若！汝<a class="t" id="t0472a17"></a>還本坐。」於是，尊者拘隣若即禮佛足，便還<a class="t" id="t0472a18"></a>復坐。</p>
<p><a class="t-linehead" id="t-linehead0472a18"></a>如是尊者阿攝貝、尊者跋提釋迦王、尊<a class="t" id="t0472a19"></a>者摩訶男拘隸、尊者惒破、尊者耶舍、尊者邠<a class="t" id="t0472a20"></a>耨、尊者維摩羅、尊者伽惒波提、尊者須陀耶、<a class="t" id="t0472a21"></a>尊者舍梨子、尊者阿那律陀、尊者難提、尊者<a class="t" id="t0472a22"></a>金毘羅、尊者隸婆哆、尊者大目乾連、尊者<a class="t" id="t0472a23"></a>大迦葉、尊者大拘絺羅、尊者大周那、尊者大<a class="t" id="t0472a24"></a>迦旃延、尊者邠耨加<span class="corr" title="[[少/免]&gt;[少/兔]]"><span class="gaiji">［少／兔］<!--gaiji,,1[少/兔],2&#x3779;,3--></span></span>寫長老。</p>
<p><a class="t-linehead" id="t-linehead0472a24"></a>尊者耶舍行<a class="t" id="t0472a25"></a>籌長老即從坐起，偏袒著衣，叉手向佛白<a class="t" id="t0472a26"></a>曰：「世尊！我願奉侍可非不可，及受所說，不<a class="t" id="t0472a27"></a>失其義。」</p>
<p><a class="t-linehead" id="t-linehead0472a27"></a>世尊告曰：「耶舍！汝自年老，體轉衰<a class="t" id="t0472a28"></a>弊，壽過垂訖，汝亦自應須瞻視者。耶舍！汝<a class="t" id="t0472a29"></a>還本坐。」於是，尊者耶舍即禮佛足，便還復<a class="t" id="t0472b01"></a>坐。</p>
<p><a class="t-linehead" id="t-linehead0472b01"></a>爾時，尊者大目乾連在彼眾中，便作是<a class="t" id="t0472b02"></a>念：「世尊欲求誰為侍者？意在何比丘，欲<a class="t" id="t0472b03"></a>令瞻視可非不可，及受所說，不失其義？我<a class="t" id="t0472b04"></a>寧可入如其像定，觀眾比丘心。」於是，尊者<a class="t" id="t0472b05"></a>大目乾連即入如其像定，觀眾比丘心。尊<a class="t" id="t0472b06"></a>者大目乾連即知世尊欲得賢者阿難以<a class="t" id="t0472b07"></a>為侍者，意在阿難，欲令瞻視可非不可，及<a class="t" id="t0472b08"></a>受所說，不失其義。於是，尊者大目乾連<a class="t" id="t0472b09"></a>即從定起，白眾比丘曰：「諸賢知不？世尊欲<a class="t" id="t0472b10"></a>得賢者阿難以為侍者，意在阿難，欲令瞻<a class="t" id="t0472b11"></a>視可非不可，及受所說，不失其義。諸賢！我<a class="t" id="t0472b12"></a>等今應共至賢者阿難所，勸喻令為世尊<a class="t" id="t0472b13"></a>侍者。」</p>
<p><a class="t-linehead" id="t-linehead0472b13"></a>於是，尊者大目乾連及諸比丘共至<a class="t" id="t0472b14"></a>尊者阿難所，共相問訊，却坐一面。是時，尊者<a class="t" id="t0472b15"></a>大目乾連坐已，語曰：「賢者阿難！汝今知不？<a class="t" id="t0472b16"></a>佛欲得汝以為侍者，意在阿難，令瞻視我<a class="t" id="t0472b17"></a>可非不可，受我所說，不失其義。阿難！猶村<a class="t" id="t0472b18"></a>外不遠有樓閣臺觀，向東開<span class="gaiji">窻<!--gaiji,窗,1[窗／心],2&#x7ABB;,3--></span>，日出光照<a class="t" id="t0472b19"></a>在於西壁，賢者阿難！世尊亦然，欲得賢者<a class="t" id="t0472b20"></a>阿難以為侍者，意在阿難，令瞻視我可非<a class="t" id="t0472b21"></a>不可，受我所說，不失其義。賢者阿難！汝今<a class="t" id="t0472b22"></a>可為世尊侍者。」</p>
<p><a class="t-linehead" id="t-linehead0472b22"></a>尊者阿難白曰：「尊者大目<a class="t" id="t0472b23"></a>乾連！我不堪任奉侍世尊。所以者何？諸佛<a class="t" id="t0472b24"></a>世尊難可難侍謂為侍者。尊者大目乾連！<a class="t" id="t0472b25"></a>猶如王大雄象，年滿六十，憍發力盛，牙足<a class="t" id="t0472b26"></a>體具，難可難近謂為看視也。尊者大目乾<a class="t" id="t0472b27"></a>連！如來、無所著、等正覺亦復如是，難可難近<a class="t" id="t0472b28"></a>謂為侍者。尊者大目乾連！我以是故，不任<a class="t" id="t0472b29"></a>侍者。」</p>
<p><a class="t-linehead" id="t-linehead0472b29"></a>尊者大目乾連復語曰：「賢者阿難！聽<a class="t" id="t0472c01"></a>我說喻，智者聞喻，即解其義。賢者阿難！猶<a class="t" id="t0472c02"></a>如優曇鉢華，時生於世，賢者阿難！如來、無所<a class="t" id="t0472c03"></a>著、等正覺亦復如是，時時出世。賢者阿難！<a class="t" id="t0472c04"></a>汝可速為世尊侍者，瞿曇當得大果。」</p>
<p><a class="t-linehead" id="t-linehead0472c04"></a>尊者<a class="t" id="t0472c05"></a>阿難復白曰：「尊者大目乾連！若世尊與我<a class="t" id="t0472c06"></a>三願者，我便然可為佛侍者。云何為三？我<a class="t" id="t0472c07"></a>願不著佛新故衣，願不食別請佛食，願不<a class="t" id="t0472c08"></a>非時見佛。尊者大目乾連！若世尊與我此<a class="t" id="t0472c09"></a>三願者，如是我便為佛侍者。」</p>
<p><a class="t-linehead" id="t-linehead0472c09"></a>於是，尊者大<a class="t" id="t0472c10"></a>目乾連勸尊者阿難為侍者已，即從坐<a class="t" id="t0472c11"></a>起，繞尊者阿難，而便還去，往詣佛所，<span class="gaiji">稽<!--gaiji,稽,1[（禾*尤）／上/日],2&#x25873;,3--></span>首禮<a class="t" id="t0472c12"></a>足，却坐一面，白曰：「世尊！我已勸喻賢者阿<a class="t" id="t0472c13"></a>難為佛侍者。世尊！賢者阿難從佛求三願。<a class="t" id="t0472c14"></a>云何為三？願不著佛新故衣，願不食別請<a class="t" id="t0472c15"></a>佛食，願不非時見佛。『尊者大目乾連！若世<a class="t" id="t0472c16"></a>尊與我此三願者，如是我便為佛侍者。』」</p>
<p><a class="t-linehead" id="t-linehead0472c16"></a>世<a class="t" id="t0472c17"></a>尊<span class="corr" title="[白&gt;告] cf.［麗】">告</span>曰：「大目乾連！阿難比丘聰明智慧，豫<a class="t" id="t0472c18"></a>知當有譏論，或諸梵行作如是語：『阿難比<a class="t" id="t0472c19"></a>丘為衣故奉侍世尊。』大目乾連！若阿難比<a class="t" id="t0472c20"></a>丘聰明智慧，豫知當有譏論，或諸梵行作<a class="t" id="t0472c21"></a>如是語：『阿難比丘為衣故奉侍世尊。』者，是<a class="t" id="t0472c22"></a>謂阿難比丘未曾有法。大目乾連！阿難比<a class="t" id="t0472c23"></a>丘聰明智慧，豫知當有譏論，或諸梵行作<a class="t" id="t0472c24"></a>如是語：『阿難比丘為食故奉侍世尊。』大目<a class="t" id="t0472c25"></a>乾連！若阿難比丘聰明智慧，豫知當有譏<a class="t" id="t0472c26"></a>論，或諸梵行作如是語：『阿難比丘為食故<a class="t" id="t0472c27"></a>奉侍世尊。』者，是謂阿難比丘未曾有法。大<a class="t" id="t0472c28"></a>目乾連！阿難比丘善知時，善別時，知我是<a class="t" id="t0472c29"></a>往見如來時，知我非往見如來時。知比<a class="t" id="t0473a01"></a>丘眾、比丘尼眾是往見如來時，知比丘眾、比<a class="t" id="t0473a02"></a>丘尼眾非往見如來時。知優婆塞<span class="corr" title="[&gt;眾] cf.［麗】">眾</span>、優婆私<a class="t" id="t0473a03"></a>眾是往見如來時，知優婆塞眾、優婆私眾非<a class="t" id="t0473a04"></a>往見如來時。知眾多異學沙門、梵志是往<a class="t" id="t0473a05"></a>見如來時，知眾多異學沙門、梵志非往見<a class="t" id="t0473a06"></a>如來時。知此眾多異學沙門、梵志能與如<a class="t" id="t0473a07"></a>來共論，知此眾多異學沙門、梵志不能與<a class="t" id="t0473a08"></a>如來共論。知此食噉含消，如來食已，安隱饒<a class="t" id="t0473a09"></a>益，知此食噉含消，如來食已，不安隱饒益。<a class="t" id="t0473a10"></a>知此食噉含消，如來食已，得辯才說法，知<a class="t" id="t0473a11"></a>此食噉含消，如來食已，不得辯才說法。是謂<a class="t" id="t0473a12"></a>阿難比丘未曾有法。</p>
<p><a class="t-linehead" id="t-linehead0473a12"></a>「大目乾連！阿難比丘雖<a class="t" id="t0473a13"></a>無他心智，而善知如來晡時從燕坐起，豫<a class="t" id="t0473a14"></a>為人說，今日如來行如是，如是現法樂居，<a class="t" id="t0473a15"></a>審如所說，諦無有異。是謂阿難比丘未曾<a class="t" id="t0473a16"></a>有法。</p>
<p><a class="t-linehead" id="t-linehead0473a16"></a>「尊者阿難作是說：『諸賢！我奉侍佛來<a class="t" id="t0473a17"></a>二十五年，若以此心起貢高者，無有是相。』<a class="t" id="t0473a18"></a>若尊者阿難作此說，是謂尊者阿難未曾有<a class="t" id="t0473a19"></a>法。</p>
<p><a class="t-linehead" id="t-linehead0473a19"></a>「尊者阿難復作是說：『諸賢！我奉侍佛來<a class="t" id="t0473a20"></a>二十五年，初不非時見佛。』若尊者阿難作此<a class="t" id="t0473a21"></a>說，是謂尊者阿難未曾有法。</p>
<p><a class="t-linehead" id="t-linehead0473a21"></a>「尊者阿難復作<a class="t" id="t0473a22"></a>是說：『諸賢！我奉侍佛來二十五年，未曾為<a class="t" id="t0473a23"></a>佛所見訶責，除其一過，此亦為他故。』若尊<a class="t" id="t0473a24"></a>者阿難作此說，是謂尊者阿難未曾有法。</p>
<p><a class="t-linehead" id="t-linehead0473a24"></a>「尊<a class="t" id="t0473a25"></a>者阿難復作是說：『諸賢！我從如來受八萬<a class="t" id="t0473a26"></a>法聚，受持不忘，若以此起貢高者，無有此<a class="t" id="t0473a27"></a>相。』若尊者阿難作此說，是謂尊者阿難未曾<a class="t" id="t0473a28"></a>有法。</p>
<p><a class="t-linehead" id="t-linehead0473a28"></a>「尊者阿難復作是說：『諸賢！我從如來<a class="t" id="t0473a29"></a>受八萬法聚，初不再問，除其一句，彼亦如是<a class="t" id="t0473b01"></a>不易。』若尊者阿難作此說，是謂尊者阿難<a class="t" id="t0473b02"></a>未曾有法。</p>
<p><a class="t-linehead" id="t-linehead0473b02"></a>「尊者阿難復作是說：『諸賢！我從<a class="t" id="t0473b03"></a>如來受持八萬法聚，初不見從他人受法。』<a class="t" id="t0473b04"></a>若尊者阿難作此說，是謂尊者阿難未曾有<a class="t" id="t0473b05"></a>法。</p>
<p><a class="t-linehead" id="t-linehead0473b05"></a>「尊者阿難復作是說：『諸賢！我從如來受<a class="t" id="t0473b06"></a>持八萬法聚，初無是心，我受此法，為教語<a class="t" id="t0473b07"></a>他。諸賢！但欲自御自息，自般涅槃故。』若尊者<a class="t" id="t0473b08"></a>阿難作此說，是謂尊者阿難未曾有法。</p>
<p><a class="t-linehead" id="t-linehead0473b08"></a>「尊者<a class="t" id="t0473b09"></a>阿難復作是說：『諸賢！此甚奇！甚特！謂四部眾<a class="t" id="t0473b10"></a>來詣我所而聽法，若我因此起貢高者，都<a class="t" id="t0473b11"></a>無此相，亦不豫作意，有來問者，我當如是<a class="t" id="t0473b12"></a>如是答。諸賢！但在坐時，隨其義應。』若尊者<a class="t" id="t0473b13"></a>阿難作此說，是謂尊者阿難未曾有法。</p>
<p><a class="t-linehead" id="t-linehead0473b13"></a>「尊者<a class="t" id="t0473b14"></a>阿難復作是說：『諸賢！此甚奇！甚特！謂眾多異<a class="t" id="t0473b15"></a>學沙門、梵志來問我事，我若以此有恐怖，<a class="t" id="t0473b16"></a>有畏懼，身毛竪者，都無此相，亦不豫作意，<a class="t" id="t0473b17"></a>有來問者，我當如是如是答。諸賢！但在坐<a class="t" id="t0473b18"></a>時，隨其義應。』若尊者阿難作此說，是謂尊<a class="t" id="t0473b19"></a>者阿難未曾有法。</p>
<p><a class="t-linehead" id="t-linehead0473b19"></a>「復次，一時，尊者舍梨子、尊者<a class="t" id="t0473b20"></a>大目乾連、尊者阿難在舍衛國婆羅邏山<a class="t" id="t0473b21"></a>中。是時，尊者舍梨子問曰：『賢者阿難！汝奉侍<a class="t" id="t0473b22"></a>佛來二十五年，頗憶有時起欲心耶？』尊者<a class="t" id="t0473b23"></a>阿難白曰：『尊者舍梨子！我是學人，而不離<a class="t" id="t0473b24"></a>欲。』尊者舍梨子復語曰：『賢者阿難！我不問<a class="t" id="t0473b25"></a>汝學以無學，我但問汝奉侍佛來二十五年，<a class="t" id="t0473b26"></a>汝頗憶有起欲心耶？』尊者舍梨子復再三<a class="t" id="t0473b27"></a>問曰：『賢者阿難！汝奉侍佛來二十五年，頗<a class="t" id="t0473b28"></a>憶有時起欲心耶？』尊者阿難亦至再三白<a class="t" id="t0473b29"></a>曰：『尊者舍梨子！我是學人，而不離欲。』尊者<a class="t" id="t0473c01"></a>舍梨子復語曰：『賢者阿難！我不問汝學以無<a class="t" id="t0473c02"></a>學，我但問汝奉侍佛來二十五年，汝頗憶<a class="t" id="t0473c03"></a>有起欲心耶？』於是，尊者大目乾連語曰：『賢<a class="t" id="t0473c04"></a>者阿難！速答，速答。阿難！汝莫觸嬈上尊長<a class="t" id="t0473c05"></a>老。』於是，尊者阿難答曰：『尊者舍梨子！我奉侍<a class="t" id="t0473c06"></a>佛來二十五年，我初不憶曾起欲心。所以<a class="t" id="t0473c07"></a>者何？我常向佛有慚愧心，及諸智梵行人。』<a class="t" id="t0473c08"></a>若尊者阿難作此說，是謂尊者阿難未曾有<a class="t" id="t0473c09"></a>法。</p>
<p><a class="t-linehead" id="t-linehead0473c09"></a>「復次，一時，世尊遊王舍城，在巖山中。是<a class="t" id="t0473c10"></a>時，世尊告曰：『阿難！汝臥當如師子臥法。』尊<a class="t" id="t0473c11"></a>者阿難白曰：『世尊！獸王師子臥法云何？』世尊<a class="t" id="t0473c12"></a>答曰：『阿難！獸王師子晝為食行，行已入窟，<a class="t" id="t0473c13"></a>若欲眠時，足足相累，伸尾在後，右脅而臥，<a class="t" id="t0473c14"></a>過夜平旦，回顧視身。若獸王師子身體不<a class="t" id="t0473c15"></a>正，見已不喜，若獸王師子其身周正，見已便<a class="t" id="t0473c16"></a>喜。彼若臥起，從窟而出，出已頻呻，頻呻已自<a class="t" id="t0473c17"></a>觀身體，自觀身已四顧而望，四顧望已便再<a class="t" id="t0473c18"></a>三吼，再三吼已便行求食，獸王師子臥法如<a class="t" id="t0473c19"></a>是。』</p>
<p><a class="t-linehead" id="t-linehead0473c19"></a>「尊者阿難白曰：『世尊！獸王師子臥法如是，<a class="t" id="t0473c20"></a>比丘臥法當復云何？』</p>
<p><a class="t-linehead" id="t-linehead0473c20"></a>「世尊答曰：『阿難！若比丘<a class="t" id="t0473c21"></a>依村邑，過夜平旦，著衣持鉢，入村乞食，善<a class="t" id="t0473c22"></a>護持身，守攝諸根，立於正念。彼從村邑乞<a class="t" id="t0473c23"></a>食已竟，收舉衣鉢，澡洗手足，以尼師檀<a class="t" id="t0473c24"></a>著於肩上，至無事處，或至樹下，或空室中，<a class="t" id="t0473c25"></a>或經行，或坐禪，淨除心中諸障礙法。晝或經<a class="t" id="t0473c26"></a>行或坐禪，淨除心中諸障礙已，復於初夜<a class="t" id="t0473c27"></a>或經行，或坐禪，淨除心中諸障礙法。於初<a class="t" id="t0473c28"></a>夜時，或經行，或坐禪，淨除心中諸障礙已，<a class="t" id="t0473c29"></a>於中夜時，入室欲臥，四疊優哆邏僧<a class="t" id="t0474a01"></a>敷著床上，襞僧伽梨作枕，右脅而臥，足足<a class="t" id="t0474a02"></a>相累，意係明相，正念正智，恒念起想。彼後夜<a class="t" id="t0474a03"></a>時速從臥起，或經行，或坐禪，淨除心中諸障<a class="t" id="t0474a04"></a>礙法，如是比丘師子臥法。』尊者阿難白曰：『世<a class="t" id="t0474a05"></a>尊！如是比丘師子臥法。』</p>
<p><a class="t-linehead" id="t-linehead0474a05"></a>「尊者阿難復作是說：<a class="t" id="t0474a06"></a>『諸賢！世尊教我師子喻臥法，從是已來，初<a class="t" id="t0474a07"></a>不復以左脅而臥。』若尊者阿難作此說，是<a class="t" id="t0474a08"></a>謂尊者阿難未曾有法。</p>
<p><a class="t-linehead" id="t-linehead0474a08"></a>「復次，一時，世尊遊拘<a class="t" id="t0474a09"></a>尸那竭，住惒跋單力士娑羅林中。爾時，世尊<a class="t" id="t0474a10"></a>最後欲取般涅槃時告曰：『阿難！汝往至雙<a class="t" id="t0474a11"></a>娑羅樹間，可為如來北首敷床，如來中夜<a class="t" id="t0474a12"></a>當般涅槃。』</p>
<p><a class="t-linehead" id="t-linehead0474a12"></a>「尊者阿難受如來教，即詣雙樹，<a class="t" id="t0474a13"></a>於雙樹間而為如來北首敷床，敷床已訖，<a class="t" id="t0474a14"></a>還詣佛所，稽首禮足，却住一面，白曰：『世尊！<a class="t" id="t0474a15"></a>已為如來於雙樹間北首敷床，唯願世尊<a class="t" id="t0474a16"></a>自當知時。』</p>
<p><a class="t-linehead" id="t-linehead0474a16"></a>「於是，世尊將尊者阿難至雙樹<a class="t" id="t0474a17"></a>間，四疊優哆邏僧以敷床上，襞僧伽<a class="t" id="t0474a18"></a>梨作枕，右脅而臥，足足相累，最後般涅槃時，<a class="t" id="t0474a19"></a>尊者阿難執拂侍佛，以手抆淚而作是念：<a class="t" id="t0474a20"></a>『本有諸方比丘眾，來欲見世尊供養禮事，<a class="t" id="t0474a21"></a>皆得隨時奉見世尊供養禮事，若聞世尊<a class="t" id="t0474a22"></a>般涅槃已，便不復來奉見世尊供養禮事，<a class="t" id="t0474a23"></a>我亦不得隨時見佛供養禮事。』</p>
<p><a class="t-linehead" id="t-linehead0474a23"></a>「於是，世尊<a class="t" id="t0474a24"></a>問諸比丘：『阿難比丘今在何處？』時，諸比丘白<a class="t" id="t0474a25"></a>曰：『世尊！尊者阿難執拂侍佛，以手抆淚而<a class="t" id="t0474a26"></a>作是念：「本有諸方比丘眾，來欲見世尊供<a class="t" id="t0474a27"></a>養禮事，皆得隨時奉見世尊供養禮事，若<a class="t" id="t0474a28"></a>聞世尊般涅槃已，便不復來奉見世尊供<a class="t" id="t0474a29"></a>養禮事，我亦不得隨時見佛供養禮事。」』</p>
<p><a class="t-linehead" id="t-linehead0474a29"></a>「於<a class="t" id="t0474b01"></a>是，世尊告曰：『阿難！汝勿啼泣，亦莫憂慼。所<a class="t" id="t0474b02"></a>以者何？阿難！汝奉侍我，身行慈，口、意行慈，初<a class="t" id="t0474b03"></a>無二心，安樂無量，無邊無限。阿難！若過去時，<a class="t" id="t0474b04"></a>諸如來、無所著、等正覺有奉侍者，無勝於<a class="t" id="t0474b05"></a>汝。阿難！若未來諸如來、無所著、等正覺有奉<a class="t" id="t0474b06"></a>侍者，亦無勝汝。阿難！我今現在如來、無所<a class="t" id="t0474b07"></a>著、等正覺，若有侍者，亦無勝汝。所以者何？<a class="t" id="t0474b08"></a>阿難善知時，善別時，知我是往見如來時，<a class="t" id="t0474b09"></a>知我非往見如來時。知比丘眾、比丘尼眾<a class="t" id="t0474b10"></a>是往見如來時。知比丘眾、比丘尼眾非往<a class="t" id="t0474b11"></a>見如來時。知優婆塞眾、優婆私眾是往見如<a class="t" id="t0474b12"></a>來時。知優婆塞眾、優婆私眾非往見如來<a class="t" id="t0474b13"></a>時。知眾多異學沙門、梵志是往見如來時。<a class="t" id="t0474b14"></a>知眾多異學沙門、梵志非往見如來時。知<a class="t" id="t0474b15"></a>此眾多異學沙門、梵志能與如來共論。知此<a class="t" id="t0474b16"></a>眾多異學沙門、梵志不能與如來共論。知<a class="t" id="t0474b17"></a>此食噉含消，如來食已，得安隱饒益。知此<a class="t" id="t0474b18"></a>食噉含消，如來食已，不得安隱饒益。知此<a class="t" id="t0474b19"></a>食噉含消，如來食已，得辯才說法。知此食噉<a class="t" id="t0474b20"></a>含消，如來食已，不得辯才說法。復次，阿難！<a class="t" id="t0474b21"></a>汝雖無他心智，而逆知如來晡時從燕坐<a class="t" id="t0474b22"></a>起，預為人說，今日如來行如是，如是現法<a class="t" id="t0474b23"></a>樂居，審如所說，諦無有異。』</p>
<p><a class="t-linehead" id="t-linehead0474b23"></a>「於是，世尊欲<a class="t" id="t0474b24"></a>令尊者阿難喜，告諸比丘：『轉輪聖王得四<a class="t" id="t0474b25"></a>未曾有法。云何為四？剎利眾往見轉輪王，<a class="t" id="t0474b26"></a>若默然時，見已歡喜，若所說時，聞已歡喜。梵<a class="t" id="t0474b27"></a>志眾、居士眾、沙門眾往見轉輪王，若默然時，<a class="t" id="t0474b28"></a>見已歡喜，若所說時，聞已歡喜。阿難比丘亦<a class="t" id="t0474b29"></a>復如是，得四未曾有法。云何為四？比丘眾<a class="t" id="t0474c01"></a>往見阿難，若默然時，見已歡喜，若所說時，聞<a class="t" id="t0474c02"></a>已歡喜。比丘尼眾、優婆塞眾、優婆私眾往見<a class="t" id="t0474c03"></a>阿難，若默然時，見已歡喜，若所說時，聞已歡<a class="t" id="t0474c04"></a>喜。』</p>
<p><a class="t-linehead" id="t-linehead0474c04"></a>「復次，阿難為眾說法，有四未曾有。云何<a class="t" id="t0474c05"></a>為四？阿難比丘為比丘眾至心說法，非不<a class="t" id="t0474c06"></a>至心。彼比丘眾亦作是念：『願尊者阿難常說<a class="t" id="t0474c07"></a>法，莫令中止。』彼比丘眾聞尊者阿難說法，<a class="t" id="t0474c08"></a>終無厭足，然阿難比丘自默然住。為比丘尼<a class="t" id="t0474c09"></a>眾、優婆塞眾、優婆私眾至心說法，非不至<a class="t" id="t0474c10"></a>心。優婆私眾亦作是念：『願尊者阿難常說<a class="t" id="t0474c11"></a>法，莫令中止。』優婆私眾聞尊者阿難說法，<a class="t" id="t0474c12"></a>終無厭足，然阿難比丘自默然住。</p>
<p><a class="t-linehead" id="t-linehead0474c12"></a>「復次，一時，<a class="t" id="t0474c13"></a>佛般涅槃後不久，尊者阿難遊於金剛，住金<a class="t" id="t0474c14"></a>剛村中。是時，尊者阿難無量百千眾前後圍<a class="t" id="t0474c15"></a>繞而為說法，於是，尊者金剛子亦在眾中，尊<a class="t" id="t0474c16"></a>者金剛子心作是念：『此尊者阿難，故是學人，<a class="t" id="t0474c17"></a>未離欲耶？我寧可入如其像定，以如其像<a class="t" id="t0474c18"></a>定，觀尊者阿難心。』於是，尊者金剛子便入<a class="t" id="t0474c19"></a>如其像定，以如其像定觀尊者阿難心，尊<a class="t" id="t0474c20"></a>者金剛子即知尊者阿難，故是學人而未離<a class="t" id="t0474c21"></a>欲。</p>
<p><a class="t-linehead" id="t-linehead0474c21"></a>「於是，尊者金剛子從三昧起，向尊者阿<a class="t" id="t0474c22"></a>難而說頌曰：</p><a class="t" id="t0474c23"></a>
<blockquote class="gatha">
<p>「『山林靜思惟，　　涅槃令入心，<a class="t" id="t0474c24"></a><br>
　瞿曇禪無亂，　　不久息跡證。』</p></blockquote><a class="t" id="t0474c25"></a>
<p><a class="t-linehead" id="t-linehead0474c25"></a>「於是，尊者阿難受尊者金剛子教，離眾獨行，<a class="t" id="t0474c26"></a>精進無亂，彼離眾獨行，精進無亂，族姓子所<a class="t" id="t0474c27"></a>為，剃除鬚髮，著袈裟衣，至信、捨家、無家、學道<a class="t" id="t0474c28"></a>者，唯無上梵行訖。彼即於現法自知自覺，自<a class="t" id="t0474c29"></a>作證成就遊，生已盡，梵行已立，所作已辦，不<a class="t" id="t0475a01"></a>更受有，知如真。尊者阿難知法已，乃至得<a class="t" id="t0475a02"></a>阿羅訶，尊者阿難作是說：『諸賢！我坐床上，<a class="t" id="t0475a03"></a>下頭未至枕頃，便斷一切漏，得心解脫。』若<a class="t" id="t0475a04"></a>尊者阿難作此說，是謂尊者阿難未曾有法。</p><a class="t" id="t0475a05"></a>
<p><a class="t-linehead" id="t-linehead0475a05"></a>「尊者阿難復作是說：『諸賢！我當結加趺坐<a class="t" id="t0475a06"></a>而般涅槃。』尊者阿難便結加趺坐而般涅<a class="t" id="t0475a07"></a>槃。若尊者阿難結加趺坐而般涅槃，是謂<a class="t" id="t0475a08"></a>尊者阿難未曾有法。」</p>
<p><a class="t-linehead" id="t-linehead0475a08"></a>佛說如是。彼諸比丘聞<a class="t" id="t0475a09"></a>佛所說，歡喜奉行。</p><a class="t" id="t0475a10"></a>
<p class="endsutta"><a class="t-linehead" id="t-linehead0475a10"></a>侍者經第二竟<span class="t-note">（四千三百九十九字）</span></p><a class="t" id="t0475a11"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>