<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma122">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">122. </span>
<span class="mirror-right">（一二二）瞻波經</span></h1>
</div><a class="t" id="t0610c24"></a>
<p><a class="t-linehead" id="t-linehead0610c24"></a>我聞如是：</p>
<p>一時，佛遊瞻波，在恒伽池邊。</p><a class="t" id="t0610c25"></a>
<p><a class="t-linehead" id="t-linehead0610c25"></a>爾時，世尊月十五日說從解脫時，於比丘眾<a class="t" id="t0610c26"></a>前敷座而坐。世尊坐已，即便入定，以他心<a class="t" id="t0610c27"></a>智觀察眾心，觀眾心已，至初夜竟，默然而<a class="t" id="t0610c28"></a>坐。於是，有一比丘即從坐起，偏袒著衣，<a class="t" id="t0610c29"></a>叉手向佛，白曰：「世尊！初夜已訖，佛及比丘眾<a class="t" id="t0611a01"></a>集坐來久，唯願世尊說從解脫。」爾時，世尊默<a class="t" id="t0611a02"></a>然不答。於是，世尊復至中夜默然而坐。</p>
<p><a class="t-linehead" id="t-linehead0611a02"></a>彼<a class="t" id="t0611a03"></a>一比丘再從坐起，偏袒著衣，叉手向佛，白<a class="t" id="t0611a04"></a>曰：「世尊！初夜已過，中夜將訖，佛及比丘眾集<a class="t" id="t0611a05"></a>坐來久，唯願世尊說從解脫。」世尊亦再默<a class="t" id="t0611a06"></a>然不答。於是，世尊復至後夜默然而坐。</p><a class="t" id="t0611a07"></a>
<p><a class="t-linehead" id="t-linehead0611a07"></a>彼一比丘三從坐起，偏袒著衣，叉手向佛，<a class="t" id="t0611a08"></a>白曰：「世尊！初夜既過，中夜復訖，後夜垂盡，<a class="t" id="t0611a09"></a>將向欲明，明出不久，佛及比丘眾集坐極<a class="t" id="t0611a10"></a>久，唯願世尊說從解脫。」</p>
<p><a class="t-linehead" id="t-linehead0611a10"></a>爾時，世尊告彼比<a class="t" id="t0611a11"></a>丘：「於此眾中有一比丘已為不淨。」</p>
<p><a class="t-linehead" id="t-linehead0611a11"></a>彼時，尊<a class="t" id="t0611a12"></a>者大目揵連亦在眾中。於是，尊者大目揵連<a class="t" id="t0611a13"></a>便作是念：「世尊為何比丘而說此眾中有<a class="t" id="t0611a14"></a>一比丘已為不淨？我寧可入如其像定，<a class="t" id="t0611a15"></a>以如其像定他心之智觀察眾心。」</p>
<p><a class="t-linehead" id="t-linehead0611a15"></a>尊者大目<a class="t" id="t0611a16"></a>揵連即入如其像定，以如其像定他心之<a class="t" id="t0611a17"></a>智觀察眾心，尊者大目揵連便知世尊所<a class="t" id="t0611a18"></a>為比丘說此眾中有一比丘已為不淨。於<a class="t" id="t0611a19"></a>是，尊者大目揵連即從定起，至彼比丘前，<a class="t" id="t0611a20"></a>牽臂將出，開門置外：「癡人遠去，莫於此住，<a class="t" id="t0611a21"></a>不復得與比丘眾會，從今已去，非是比丘。」<a class="t" id="t0611a22"></a>閉門下鑰，還詣佛所，稽首佛足，却坐一面，<a class="t" id="t0611a23"></a>白曰：「世尊所為比丘說此眾中有一比丘<a class="t" id="t0611a24"></a>已為不淨者，我已逐出。世尊！初夜既過，中夜<a class="t" id="t0611a25"></a>復訖，後夜垂盡，將向欲明，明出不久，佛及<a class="t" id="t0611a26"></a>比丘眾集坐極久，唯願世尊說從解脫。」</p>
<p><a class="t-linehead" id="t-linehead0611a26"></a>世尊<a class="t" id="t0611a27"></a>告曰：「大目揵連！彼愚癡人當得大罪，觸嬈<a class="t" id="t0611a28"></a>世尊及比丘眾。大目揵連！若使如來在不淨<a class="t" id="t0611a29"></a>眾說從解脫者，彼人則便頭破七分。是故，<a class="t" id="t0611b01"></a>大目揵連！汝等從今已後說從解脫，如來<a class="t" id="t0611b02"></a>不復說從解脫。所以者何？如是，大目揵連！<a class="t" id="t0611b03"></a>或有癡人正知出入，善觀分別，屈申低仰，<a class="t" id="t0611b04"></a>儀容庠序，善著僧伽梨及諸衣鉢，行住坐<a class="t" id="t0611b05"></a>臥、眠寤語默，皆正知之，似如真梵行，至諸<a class="t" id="t0611b06"></a>真梵行所，彼或不知。大目揵連！若諸梵行知<a class="t" id="t0611b07"></a>者，便作是念：『是沙門污，是沙門辱，是沙門憎，<a class="t" id="t0611b08"></a>是沙門刺。』知已，便當共擯棄之。所以者何？<a class="t" id="t0611b09"></a>莫令污染諸梵行者。</p>
<p><a class="t-linehead" id="t-linehead0611b09"></a>「大目揵連！猶如居士<a class="t" id="t0611b10"></a>有良稻田，或有麥田，生草名穢麥，其根相<a class="t" id="t0611b11"></a>似，莖、節、葉、花皆亦似麥，後生實已，居士見<a class="t" id="t0611b12"></a>之，便作是念：『是麥污辱，是麥憎刺。』知已便拔，<a class="t" id="t0611b13"></a>擲棄於外。所以者何？莫令污穢餘真好麥。<a class="t" id="t0611b14"></a>如是，大目揵連！或有癡人正知出入，善觀<a class="t" id="t0611b15"></a>分別，屈伸低仰，儀容庠序，善著僧伽梨及諸<a class="t" id="t0611b16"></a>衣鉢，行住坐臥、眠寤語默，皆正知之，似如<a class="t" id="t0611b17"></a>真梵行，至諸真梵行所，彼或不知。大目揵<a class="t" id="t0611b18"></a>連！若諸梵行知者，便作是念：『是沙門污，是沙<a class="t" id="t0611b19"></a>門辱，是沙門憎，是沙門刺。』知已，便當共擯<a class="t" id="t0611b20"></a>棄之。所以者何？莫令污染諸梵行者。</p>
<p><a class="t-linehead" id="t-linehead0611b20"></a>「大目<a class="t" id="t0611b21"></a>揵連！猶如居士秋時揚穀，穀聚之中若有<a class="t" id="t0611b22"></a>成實者，揚便止住，若不成實及粃糠者，便<a class="t" id="t0611b23"></a>隨風去，居士見已，即持掃<span class="gaiji">箒<!--gaiji,帚,1[竺-二+帚],2&#x7B92;,3--></span>，掃治令淨。所<a class="t" id="t0611b24"></a>以者何？莫令污雜餘淨好稻。如是，大目揵<a class="t" id="t0611b25"></a>連！或有癡人正知出入，善觀分別，屈伸低<a class="t" id="t0611b26"></a>仰，儀容庠序，善著僧伽梨及諸衣鉢，行住坐<a class="t" id="t0611b27"></a>臥、眠寤語默，皆正知之，似如真梵行，至諸<a class="t" id="t0611b28"></a>真梵行所，彼或不知。大目揵連！若諸梵行知<a class="t" id="t0611b29"></a>者，便作是念：『是沙門污，是沙門辱，是沙門<a class="t" id="t0611c01"></a>憎，是沙門刺。』知已，便當共擯棄之。所以者<a class="t" id="t0611c02"></a>何？莫令污染諸梵行者。</p>
<p><a class="t-linehead" id="t-linehead0611c02"></a>「大目揵連！猶如居<a class="t" id="t0611c03"></a>士為過泉水故，作通水槽，持斧入林，扣打<a class="t" id="t0611c04"></a>諸樹，若堅實者，其聲便小，若空中者，其聲便<a class="t" id="t0611c05"></a>大，居士知已，便斫治節，擬作通水槽。如是，<a class="t" id="t0611c06"></a>大目揵連！或有癡人正知出入，善觀分別，屈<a class="t" id="t0611c07"></a>伸低仰，儀容庠序，善著僧伽梨及諸衣鉢，<a class="t" id="t0611c08"></a>行住坐臥、眠寤語默，皆正知之，似如真梵<a class="t" id="t0611c09"></a>行，至諸真梵行所，彼或不知。大目揵連！若<a class="t" id="t0611c10"></a>諸梵行知者，便作是念：『是沙門污，是沙門辱，<a class="t" id="t0611c11"></a>是沙門憎，是沙門刺。』知已，便當共擯棄之。<a class="t" id="t0611c12"></a>所以者何？莫令污染諸梵行者。」</p>
<p><a class="t-linehead" id="t-linehead0611c12"></a>於是，世尊<a class="t" id="t0611c13"></a>說此頌曰：</p><a class="t" id="t0611c14"></a>
<blockquote class="gatha">
<p>「共會集當知，　　惡欲憎嫉恚，<a class="t" id="t0611c15"></a><br>
不語結恨慳，　　嫉妬諂欺誑。<a class="t" id="t0611c16"></a><br>
在眾詐言息，　　屏處稱沙門，<a class="t" id="t0611c17"></a><br>
陰作諸惡行，　　惡見不守護。<a class="t" id="t0611c18"></a><br>
欺誑妄語言，　　如是當知彼，<a class="t" id="t0611c19"></a><br>
往集不與會，　　擯棄不共止。<a class="t" id="t0611c20"></a><br>
欺詐誑說多，　　非息稱說息，<a class="t" id="t0611c21"></a><br>
知時具淨行，　　擯棄遠離彼。<a class="t" id="t0611c22"></a><br>
清淨共清淨，　　常當共和合，<a class="t" id="t0611c23"></a><br>
和合得安隱，　　如是得苦邊。」</p></blockquote><a class="t" id="t0611c24"></a>
<p><a class="t-linehead" id="t-linehead0611c24"></a>佛說如是。彼諸比丘聞佛所說，歡喜奉行。</p><a class="t" id="t0611c25"></a>
<p class="endsutta"><a class="t-linehead" id="t-linehead0611c25"></a>瞻波經第六竟<span class="t-note">（一千三百五十一字）</span></p><a class="t" id="t0611c26"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>