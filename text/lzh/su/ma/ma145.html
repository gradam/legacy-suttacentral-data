<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma145">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 12</span>
<span class="mirror-right">梵志品</span></p>
<h1 class="mirror-row">
<span class="mirror-left latin">145. </span>
<span class="mirror-right">（一四五）瞿默目揵連經</span></h1>
</div><p class="suttainfo"><span class="t-juanname">中阿含經卷第三十六</span></p><a class="t" id="t0653c18"></a><a class="t" id="t0653c19"></a>
<p><span class="t-byline">東晉罽賓三藏瞿曇僧伽提婆譯</span></p><a class="t" id="t0653c20"></a><a class="t" id="t0653c22"></a>
<p><a class="t-linehead" id="t-linehead0653c22"></a>我聞如是：</p>
<p>一時，佛般涅槃後不久，尊者阿<a class="t" id="t0653c23"></a>難遊王舍城。</p>
<p><a class="t-linehead" id="t-linehead0653c23"></a>爾時，摩竭陀大臣雨勢治<a class="t" id="t0653c24"></a>王舍城，為防跋耆故。於是，摩竭陀大臣雨<a class="t" id="t0653c25"></a>勢遣瞿默目揵連田作人，往至竹林加蘭<a class="t" id="t0653c26"></a>哆園。</p>
<p><a class="t-linehead" id="t-linehead0653c26"></a>爾時，尊者阿難過夜平旦，著衣持鉢，為<a class="t" id="t0653c27"></a>乞食故，入王舍城。於是，尊者阿難作是念：<a class="t" id="t0653c28"></a>「且置王舍城乞食，我寧可往詣瞿默目揵連<a class="t" id="t0653c29"></a>田作人所。」於是，尊者阿難往詣瞿默目揵連<a class="t" id="t0654a01"></a>田作人所。</p>
<p><a class="t-linehead" id="t-linehead0654a01"></a>梵志瞿默目揵連遙見尊者阿難<a class="t" id="t0654a02"></a>來，即從坐起，偏袒著衣，叉手向尊者阿難，<a class="t" id="t0654a03"></a>白曰：「善來，阿難！久不來此，可坐此座。」尊者<a class="t" id="t0654a04"></a>阿難即坐彼座。</p>
<p><a class="t-linehead" id="t-linehead0654a04"></a>梵志瞿默目揵連與尊者阿<a class="t" id="t0654a05"></a>難共相問訊，却坐一面，白曰：「阿難！欲有所<a class="t" id="t0654a06"></a>問，聽我問耶？」</p>
<p><a class="t-linehead" id="t-linehead0654a06"></a>尊者阿難報曰：「目揵連！汝便<a class="t" id="t0654a07"></a>可問，我聞當思。」</p>
<p><a class="t-linehead" id="t-linehead0654a07"></a>則便問曰：「阿難！頗有一比<a class="t" id="t0654a08"></a>丘與沙門瞿曇等耶？」</p>
<p><a class="t-linehead" id="t-linehead0654a08"></a>尊者阿難與梵志瞿<a class="t" id="t0654a09"></a>默目揵連共論此事時，爾時，摩竭陀大臣<a class="t" id="t0654a10"></a>雨勢慰勞田作人，往詣梵志瞿默目揵連田<a class="t" id="t0654a11"></a>作人所。</p>
<p><a class="t-linehead" id="t-linehead0654a11"></a>摩竭陀大臣雨勢遙見尊者阿難<a class="t" id="t0654a12"></a>坐在梵志瞿默目揵連田作人中，往詣尊者<a class="t" id="t0654a13"></a>阿難所，共相問訊，却坐一面，問曰：「阿難！與<a class="t" id="t0654a14"></a>梵志瞿默目揵連共論何事，以何事故共<a class="t" id="t0654a15"></a>會此耶？」</p>
<p><a class="t-linehead" id="t-linehead0654a15"></a>尊者阿難答曰：「雨勢！梵志瞿默目揵<a class="t" id="t0654a16"></a>連問我：『阿難！頗有一比丘與沙門瞿曇等<a class="t" id="t0654a17"></a>耶？』」</p>
<p><a class="t-linehead" id="t-linehead0654a17"></a>摩竭陀大臣雨勢復問曰：「阿難！云何答<a class="t" id="t0654a18"></a>彼？」</p>
<p><a class="t-linehead" id="t-linehead0654a18"></a>尊者阿難答曰：「雨勢！都無一比丘與世<a class="t" id="t0654a19"></a>尊等等。」</p>
<p><a class="t-linehead" id="t-linehead0654a19"></a>摩竭陀大臣雨勢復問曰：「唯然，阿<a class="t" id="t0654a20"></a>難！無一比丘與世尊等等。頗有一比丘為<a class="t" id="t0654a21"></a>沙門瞿曇在時所立，此比丘我般涅槃後，為<a class="t" id="t0654a22"></a>諸比丘所依，謂令汝等今所依耶？」</p>
<p><a class="t-linehead" id="t-linehead0654a22"></a>尊者阿難<a class="t" id="t0654a23"></a>答曰：「雨勢！都無一比丘為世尊所知、見，如<a class="t" id="t0654a24"></a>來、無所著、等正覺在時所立，此比丘我般涅<a class="t" id="t0654a25"></a>槃後，為諸比丘所依，謂令我等今所依者。」</p><a class="t" id="t0654a26"></a>
<p><a class="t-linehead" id="t-linehead0654a26"></a>摩竭陀大臣雨勢復問曰：「阿難！唯然。無一<a class="t" id="t0654a27"></a>比丘與沙門瞿曇等等；亦無一比丘為沙<a class="t" id="t0654a28"></a>門瞿曇在時所立，此比丘我般涅槃後，為諸<a class="t" id="t0654a29"></a>比丘所依，謂令汝等今所依者。頗有一比<a class="t" id="t0654b01"></a>丘與眾共和集拜，此比丘世尊般涅槃後，<a class="t" id="t0654b02"></a>為諸比丘所依，謂令汝等今所依耶？」</p>
<p><a class="t-linehead" id="t-linehead0654b02"></a>尊者<a class="t" id="t0654b03"></a>阿難答曰：「雨勢！亦無一比丘與眾共和集<a class="t" id="t0654b04"></a>拜，此比丘世尊般涅槃後，為諸比丘所依，謂<a class="t" id="t0654b05"></a>令我等今所依者。」</p>
<p><a class="t-linehead" id="t-linehead0654b05"></a>摩竭陀大臣雨勢復問<a class="t" id="t0654b06"></a>曰：「阿難！唯然。無一比丘與沙門瞿曇等等；<a class="t" id="t0654b07"></a>亦無一比丘為沙門瞿曇在時所立，此比丘<a class="t" id="t0654b08"></a>我般涅槃後，為諸比丘所依，謂令汝等今<a class="t" id="t0654b09"></a>所依者；亦無一比丘與眾共和集拜此<span class="corr" title="[丘&gt;比]">比</span><a class="t" id="t0654b10"></a>丘，世尊般涅槃後，為諸比丘所依，謂令汝等<a class="t" id="t0654b11"></a>今所依者。阿難！若爾者，汝等無所依，共和合、<a class="t" id="t0654b12"></a>不諍、安隱，同一一教，合一水乳，快樂遊行，<a class="t" id="t0654b13"></a>如沙門瞿曇在時耶？」</p>
<p><a class="t-linehead" id="t-linehead0654b13"></a>尊者阿難告曰：「雨勢！<a class="t" id="t0654b14"></a>汝莫作是說，言我等無所依。所以者何？我<a class="t" id="t0654b15"></a>等有所依耳。」</p>
<p><a class="t-linehead" id="t-linehead0654b15"></a>摩竭陀大臣雨勢白曰：「阿難！<a class="t" id="t0654b16"></a>前後所說何不相應？阿難向如是說：『無一<a class="t" id="t0654b17"></a>比丘與世尊等等；亦無一比丘為世尊所<a class="t" id="t0654b18"></a>知、見，如來、無所著、等正覺在時所立，此比丘<a class="t" id="t0654b19"></a>我般涅槃後，為諸比丘所依，謂令我等今所<a class="t" id="t0654b20"></a>依者；亦無一比丘與眾共和集拜，此比丘<a class="t" id="t0654b21"></a>世尊般涅槃後，為諸比丘所依，謂令我等今<a class="t" id="t0654b22"></a>所依者。』阿難！何因何緣，今說我有所依耶？」</p><a class="t" id="t0654b23"></a>
<p><a class="t-linehead" id="t-linehead0654b23"></a>尊者阿難答曰：「雨勢！我等不依於人而依<a class="t" id="t0654b24"></a>於法。雨勢！我等若依村邑遊行，十五日說<a class="t" id="t0654b25"></a>從解脫時，集坐<span class="corr" title="[二&gt;一]">一</span>處。若有比丘知法者，我<a class="t" id="t0654b26"></a>等請彼比丘為我等說法。若彼眾清淨者，<a class="t" id="t0654b27"></a>我等一切歡喜奉行彼比丘所說。若彼眾不<a class="t" id="t0654b28"></a>清淨者，隨法所說，我等教作是。」</p>
<p><a class="t-linehead" id="t-linehead0654b28"></a>摩竭陀大<a class="t" id="t0654b29"></a>臣雨勢白曰：「阿難！非汝等教作是，但法教<a class="t" id="t0654c01"></a>作是。阿難！如是少法、多法可得久住者，<a class="t" id="t0654c02"></a>如是阿難等共和合、不諍、安隱，同一一教，<a class="t" id="t0654c03"></a>合一水乳，快樂遊行，如沙門瞿曇在時。」</p>
<p><a class="t-linehead" id="t-linehead0654c03"></a>摩竭<a class="t" id="t0654c04"></a>陀大臣雨勢復問曰：「阿難！頗有可尊敬耶？」</p><a class="t" id="t0654c05"></a>
<p><a class="t-linehead" id="t-linehead0654c05"></a>尊者阿難答曰：「雨勢！有可尊敬。」</p>
<p>雨勢白曰：<a class="t" id="t0654c06"></a>「阿難！前後所說何不相應？阿難向如是說：<a class="t" id="t0654c07"></a>『無一比丘與世尊共等等；亦無一比丘為<a class="t" id="t0654c08"></a>世尊在時所立，此比丘我般涅槃後，為諸比<a class="t" id="t0654c09"></a>丘所依，謂令我等今所依者；亦無一比丘<a class="t" id="t0654c10"></a>與眾共和集拜，此比丘世尊般涅槃後，為諸<a class="t" id="t0654c11"></a>比丘所依，謂令我等今所依者。』阿難！汝何<a class="t" id="t0654c12"></a>因何緣，今說有可尊敬耶？」</p>
<p><a class="t-linehead" id="t-linehead0654c12"></a>尊者阿難答曰：<a class="t" id="t0654c13"></a>「雨勢！世尊知、見，如來、無所著、等正覺說有十<a class="t" id="t0654c14"></a>法而可尊敬，我等若見比丘有此十法者，<a class="t" id="t0654c15"></a>則共愛敬、尊重、供養、宗奉，禮事於彼比丘。云<a class="t" id="t0654c16"></a>何為十？雨勢！比丘修習禁戒，守護從解脫，<a class="t" id="t0654c17"></a>又復善攝威儀禮節，見纖芥罪，常懷畏<a class="t" id="t0654c18"></a>怖，受持學戒。雨勢！我等若見比丘極行增<a class="t" id="t0654c19"></a>上戒者，則共愛敬、尊重、供養、宗奉，禮事於彼<a class="t" id="t0654c20"></a>比丘。</p>
<p><a class="t-linehead" id="t-linehead0654c20"></a>「復次，雨勢！比丘廣學多聞，守持不忘，積<a class="t" id="t0654c21"></a>聚博聞。所謂法者，初妙、中妙、竟亦妙，有義有<a class="t" id="t0654c22"></a>文，具足清淨，顯現梵行。如是諸法廣學，多聞<a class="t" id="t0654c23"></a>誦習至千，意所推觀，明見深遠。雨勢！<a class="t" id="t0654c24"></a>我等若見比丘極多聞者，則共愛敬、尊重、供<a class="t" id="t0654c25"></a>養、宗奉，禮事於彼比丘。</p>
<p><a class="t-linehead" id="t-linehead0654c25"></a>「復次，雨勢！比丘作善<a class="t" id="t0654c26"></a>知識，作善朋友，作善伴黨。雨勢！我等若見<a class="t" id="t0654c27"></a>比丘極善知識者，則共愛敬、尊重、供養、宗奉，<a class="t" id="t0654c28"></a>禮事於彼比丘。</p>
<p><a class="t-linehead" id="t-linehead0654c28"></a>「復次，雨勢！比丘樂住遠離，<a class="t" id="t0654c29"></a>成就二遠離，身及心也。雨勢！我等若見比<a class="t" id="t0655a01"></a>丘極樂住遠離者，則共愛敬、尊重、供養、宗奉，<a class="t" id="t0655a02"></a>禮事於彼比丘。</p>
<p><a class="t-linehead" id="t-linehead0655a02"></a>「復次，雨勢！比丘樂於燕坐，<a class="t" id="t0655a03"></a>內行正止，亦不離伺，成就於觀，增長空行。<a class="t" id="t0655a04"></a>雨勢！我等若見比丘極樂燕坐者，則共愛<a class="t" id="t0655a05"></a>敬、尊重、供養、宗奉，禮事於彼比丘。</p>
<p><a class="t-linehead" id="t-linehead0655a05"></a>「復次，雨勢！<a class="t" id="t0655a06"></a>比丘知足，衣取覆形，食取充軀，隨所遊至，<a class="t" id="t0655a07"></a>與衣鉢俱，行無顧戀。猶如鷹鳥，與兩翅俱，<a class="t" id="t0655a08"></a>飛翔空中；如是比丘知足，衣取覆形，食取<a class="t" id="t0655a09"></a>充軀，隨所遊至，與衣鉢俱，行無顧戀。雨勢！<a class="t" id="t0655a10"></a>我等若見比丘極知足者，則共愛敬、尊重、供<a class="t" id="t0655a11"></a>養、宗奉，禮事於彼比丘。</p>
<p><a class="t-linehead" id="t-linehead0655a11"></a>「復次，雨勢！比丘常行<a class="t" id="t0655a12"></a>於念，成就正念，久所曾習，久所曾聞，恒憶<a class="t" id="t0655a13"></a>不忘。雨勢！我等若見比丘極有正念者，<a class="t" id="t0655a14"></a>則共愛敬、尊重、供養、宗奉，禮事於彼比丘。</p>
<p><a class="t-linehead" id="t-linehead0655a14"></a>「復<a class="t" id="t0655a15"></a>次，雨勢！比丘常行精進，斷惡不善，修諸善<a class="t" id="t0655a16"></a>法，恒自起意，專一堅固，為諸善本，不捨方<a class="t" id="t0655a17"></a>便。雨勢！我等若見比丘極精懃者，則共愛敬、<a class="t" id="t0655a18"></a>尊重、供養、宗奉，禮事於彼比丘。</p>
<p><a class="t-linehead" id="t-linehead0655a18"></a>「復次，雨勢！比<a class="t" id="t0655a19"></a>丘修行智慧，觀興衰法，得如此智，聖慧明<a class="t" id="t0655a20"></a>達，分別曉了，以正盡苦。雨勢！我等若見比<a class="t" id="t0655a21"></a>丘極行慧者，則共愛敬、尊重、供養、宗奉，禮事<a class="t" id="t0655a22"></a>於彼比丘。</p>
<p><a class="t-linehead" id="t-linehead0655a22"></a>「復次，雨勢！比丘諸漏已盡，而得無<a class="t" id="t0655a23"></a>漏，心解脫、慧解脫，自知自覺，自作證成就遊，<a class="t" id="t0655a24"></a>生已盡，梵行已立，所作已辦，不更受有，知<a class="t" id="t0655a25"></a>如真。雨勢！我等若見比丘諸漏盡者，則共愛<a class="t" id="t0655a26"></a>敬、尊重、供養、宗奉，禮事於彼比丘。</p>
<p><a class="t-linehead" id="t-linehead0655a26"></a>「雨勢！世尊<a class="t" id="t0655a27"></a>知見，如來、無所著、等正覺說此十法而可<a class="t" id="t0655a28"></a>尊敬。雨勢！我等若見比丘行此十法者，則<a class="t" id="t0655a29"></a>共愛敬、尊重、供養、宗奉，禮事於彼比丘。於是，<a class="t" id="t0655b01"></a>彼大眾放高大音聲：『可修直道，非不可修，<a class="t" id="t0655b02"></a>若修直道，非不可修者，隨世中阿羅訶<a class="t" id="t0655b03"></a>愛敬、尊重、供養、禮事。若諸尊可修直道而<a class="t" id="t0655b04"></a>能修者，是故世中阿羅訶愛敬、尊重、供養、禮<a class="t" id="t0655b05"></a>事。』」</p>
<p><a class="t-linehead" id="t-linehead0655b05"></a>於是，摩竭陀大臣雨勢及其眷屬問曰：<a class="t" id="t0655b06"></a>「阿難！今遊何處？」</p>
<p><a class="t-linehead" id="t-linehead0655b06"></a>尊者阿難答曰：「我今遊行<a class="t" id="t0655b07"></a>此王舍城竹林加蘭哆園。」</p>
<p><a class="t-linehead" id="t-linehead0655b07"></a>「阿難！竹林加蘭哆<a class="t" id="t0655b08"></a>園至可愛樂，政頓可喜，晝不喧閙，夜則<a class="t" id="t0655b09"></a>靜寂，無有蚊虻，亦無蠅蚤，不寒不熱。阿<a class="t" id="t0655b10"></a>難！樂住竹林加蘭哆園耶？」</p>
<p><a class="t-linehead" id="t-linehead0655b10"></a>尊者阿難答曰：<a class="t" id="t0655b11"></a>「如是。雨勢！如是。雨勢！竹林加蘭哆園至可<a class="t" id="t0655b12"></a>愛樂，政頓可喜，晝不喧閙，夜則靜寂，<a class="t" id="t0655b13"></a>無有蚊虻，亦無蠅蚤，不寒不熱。雨勢！我樂<a class="t" id="t0655b14"></a>住竹林加蘭哆園中。所以者何？以世尊擁護<a class="t" id="t0655b15"></a>故。」</p>
<p><a class="t-linehead" id="t-linehead0655b15"></a>是時，婆難大將在彼眾中。婆難大將白<a class="t" id="t0655b16"></a>曰：「如是。雨勢！如是。雨勢！竹林加蘭哆園至<a class="t" id="t0655b17"></a>可愛樂，政頓可喜，晝不喧閙，夜則靜寂，<a class="t" id="t0655b18"></a>無有蚊虻，亦無蠅蚤，不寒不熱，彼尊者樂<a class="t" id="t0655b19"></a>住竹林加蘭哆園。所以者何？此尊者行伺、樂<a class="t" id="t0655b20"></a>伺故。」</p>
<p><a class="t-linehead" id="t-linehead0655b20"></a>摩竭陀大臣雨勢聞已，語曰：「婆難大將！<a class="t" id="t0655b21"></a>沙門瞿曇昔時遊行金鞞羅樂園中，婆難大<a class="t" id="t0655b22"></a>將！爾時我數往詣彼，見沙門瞿曇。所以者<a class="t" id="t0655b23"></a>何？沙門瞿曇行伺、樂伺，稱歎一切伺。」</p>
<p><a class="t-linehead" id="t-linehead0655b23"></a>尊者阿<a class="t" id="t0655b24"></a>難聞已，告曰：「雨勢！莫作是說，沙門瞿曇稱<a class="t" id="t0655b25"></a>說一切伺。所以者何？世尊或稱說伺，或不<a class="t" id="t0655b26"></a>稱說。」</p>
<p><a class="t-linehead" id="t-linehead0655b26"></a>摩竭陀大臣雨勢復問曰：「阿難！沙門<a class="t" id="t0655b27"></a>瞿曇不稱說伺，不稱說何等伺？」</p>
<p><a class="t-linehead" id="t-linehead0655b27"></a>尊者阿難<a class="t" id="t0655b28"></a>答曰：「雨勢！或有一貪欲所纏而起貪欲，不<a class="t" id="t0655b29"></a>知出要如真，彼為貪欲所障礙故，伺、增伺<a class="t" id="t0655c01"></a>而重伺。雨勢！是謂第一伺，世尊不稱說。復<a class="t" id="t0655c02"></a>次，雨勢！或有一瞋恚所纏而起瞋恚，不知<a class="t" id="t0655c03"></a>出要如真，彼為瞋恚所障礙故，伺、增伺而<a class="t" id="t0655c04"></a>重伺。雨勢！是謂第二伺，世尊不稱說。復<a class="t" id="t0655c05"></a>次，雨勢！睡眠所纏而起睡眠，不知出要如<a class="t" id="t0655c06"></a>真，彼為睡眠所障礙故，伺、增伺而重伺。雨<a class="t" id="t0655c07"></a>勢！是謂第三伺，世尊不稱說。復次，雨勢！疑<a class="t" id="t0655c08"></a>惑所纏而起疑惑，不知出要如真，彼為疑<a class="t" id="t0655c09"></a>惑所障礙故，伺、增伺而重伺。雨勢！是謂第<a class="t" id="t0655c10"></a>四伺，世尊不稱說。雨勢！世尊不稱說此四<a class="t" id="t0655c11"></a>伺。」</p>
<p><a class="t-linehead" id="t-linehead0655c11"></a>摩竭陀大臣雨勢白曰：「阿難！此四伺可<a class="t" id="t0655c12"></a>增可增處，沙門瞿曇不稱說。所以者何？正<a class="t" id="t0655c13"></a>盡覺故。」</p>
<p><a class="t-linehead" id="t-linehead0655c13"></a>摩竭陀大臣雨勢復問曰：「阿難！何等<a class="t" id="t0655c14"></a>伺沙門瞿曇所稱說？」</p>
<p><a class="t-linehead" id="t-linehead0655c14"></a>尊者阿難答曰：「雨勢！比<a class="t" id="t0655c15"></a>丘者，離欲、離惡不善之法，至得第四禪成<a class="t" id="t0655c16"></a>就遊。雨勢！世尊稱說此四伺。」</p>
<p><a class="t-linehead" id="t-linehead0655c16"></a>摩竭陀大臣<a class="t" id="t0655c17"></a>雨勢白曰：「阿難！此四伺可稱可稱處，沙門<a class="t" id="t0655c18"></a>瞿曇所稱。所以者何？以正盡覺故。阿難！<a class="t" id="t0655c19"></a>我事煩猥，請退還歸。」</p>
<p><a class="t-linehead" id="t-linehead0655c19"></a>尊者阿難告曰：「欲還<a class="t" id="t0655c20"></a>隨意。」</p>
<p><a class="t-linehead" id="t-linehead0655c20"></a>於是，摩竭陀大臣雨勢聞尊者阿難<a class="t" id="t0655c21"></a>所說，善受善持，即從坐起，繞尊者阿難三<a class="t" id="t0655c22"></a>匝而去。</p>
<p><a class="t-linehead" id="t-linehead0655c22"></a>是時，梵志瞿默目揵連於摩竭陀大<a class="t" id="t0655c23"></a>臣雨勢去後不久，白曰：「阿難！我所問事，都<a class="t" id="t0655c24"></a>不答耶？」</p>
<p><a class="t-linehead" id="t-linehead0655c24"></a>尊者阿難告曰：「目揵連！我實不答。」</p><a class="t" id="t0655c25"></a>
<p><a class="t-linehead" id="t-linehead0655c25"></a>梵志瞿默目揵連白曰：「阿難！我更有所問，<a class="t" id="t0655c26"></a>聽我問耶？」</p>
<p><a class="t-linehead" id="t-linehead0655c26"></a>尊者阿難答曰：「目揵連！汝便可<a class="t" id="t0655c27"></a>問，我聞當思。」</p>
<p><a class="t-linehead" id="t-linehead0655c27"></a>梵志瞿默目揵連即問曰：「阿<a class="t" id="t0655c28"></a>難！若如來、無所著、等正覺解脫，及慧解脫、阿<a class="t" id="t0655c29"></a>羅訶解脫，此三解脫有何差別？有何勝如？」</p><a class="t" id="t0656a01"></a>
<p><a class="t-linehead" id="t-linehead0656a01"></a>尊者阿難答曰：「目揵連！若如來、無所著、等正<a class="t" id="t0656a02"></a>覺解脫，及慧解脫、阿羅訶解脫，此三解脫<a class="t" id="t0656a03"></a>無有差別，亦無勝如。」</p>
<p><a class="t-linehead" id="t-linehead0656a03"></a>梵志瞿默目揵連白<a class="t" id="t0656a04"></a>曰：「阿難！可在此食。」尊者阿難默然而受。</p>
<p><a class="t-linehead" id="t-linehead0656a04"></a>梵<a class="t" id="t0656a05"></a>志瞿默目揵連知默然受已，即從坐起，自<a class="t" id="t0656a06"></a>行澡水，極美淨妙，種種豐饒食噉含消，自手<a class="t" id="t0656a07"></a>斟酌，極令飽滿，食訖舉器，行澡水竟，取<a class="t" id="t0656a08"></a>一小床，別坐聽法。</p>
<p><a class="t-linehead" id="t-linehead0656a08"></a>尊者阿難為彼說法，勸<a class="t" id="t0656a09"></a>發渴仰，成就歡喜，無量方便為彼說法，勸發<a class="t" id="t0656a10"></a>渴仰，成就歡喜已。尊者阿難所說如是。摩<a class="t" id="t0656a11"></a>竭陀大臣雨勢眷屬及梵志瞿默目揵連，<a class="t" id="t0656a12"></a>聞尊者阿難所說，歡喜奉行。</p><a class="t" id="t0656a13"></a>
<p class="endsutta"><a class="t-linehead" id="t-linehead0656a13"></a>瞿默目揵連經第四竟<span class="t-note">（三千一百四十三字）</span></p><a class="t" id="t0656a14"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>