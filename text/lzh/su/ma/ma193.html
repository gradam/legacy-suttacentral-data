<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma193">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 16</span>
<span class="mirror-right">大品</span></p>
<h1 class="mirror-row">
<span class="mirror-left">193. </span>
<span class="mirror-right">（一九三）牟犁破群那經</span></h1>
</div><a class="t" id="t0744a06"></a>
<p><a class="t-linehead" id="t-linehead0744a06"></a>我聞如是：</p>
<p>一時，佛遊舍衛國，在勝林給孤<a class="t" id="t0744a07"></a>獨園。</p>
<p><a class="t-linehead" id="t-linehead0744a07"></a>爾時，牟犁破群那與比丘尼數共集<a class="t" id="t0744a08"></a>會。若有人向牟犁破群那比丘道說比<a class="t" id="t0744a09"></a>丘尼者，彼聞已，便瞋恚憎嫉，乃至鬪諍。若有<a class="t" id="t0744a10"></a>人向諸比丘尼道說牟犁破群那比丘者，<a class="t" id="t0744a11"></a>諸比丘尼聞已，便瞋恚憎嫉，乃至鬪諍。</p>
<p><a class="t-linehead" id="t-linehead0744a11"></a>眾多<a class="t" id="t0744a12"></a>比丘聞已，便往詣佛，稽首佛足，却坐一面，<a class="t" id="t0744a13"></a>白曰：「世尊！牟<span class="corr" title="[梨&gt;犁]">犁</span>破群那比丘與比丘尼數<a class="t" id="t0744a14"></a>共集會。若有人向牟犁破群那比丘道說<a class="t" id="t0744a15"></a>比丘尼者，彼聞已，便瞋恚憎嫉，乃至鬪諍。若<a class="t" id="t0744a16"></a>有人向諸比丘尼道說牟犁破群那比丘<a class="t" id="t0744a17"></a>者，諸比丘尼聞已，便瞋恚憎嫉，乃至鬪諍。」</p>
<p><a class="t-linehead" id="t-linehead0744a17"></a>世<a class="t" id="t0744a18"></a>尊聞已，告一比丘：「汝往牟犁破群那比丘<a class="t" id="t0744a19"></a>所，而語之曰：『世尊呼汝。』」</p>
<p><a class="t-linehead" id="t-linehead0744a19"></a>一比丘聞已：「唯然<a class="t" id="t0744a20"></a>世尊！」即從坐起，稽首佛足，繞三匝而去。至<a class="t" id="t0744a21"></a>牟犁破群那比丘所，而語之曰：「世尊呼汝！」<a class="t" id="t0744a22"></a>牟犁破群那聞已，來詣佛所，為佛作禮，却<a class="t" id="t0744a23"></a>坐一面。</p>
<p><a class="t-linehead" id="t-linehead0744a23"></a>世尊告曰：「破群那！汝實與比丘尼<a class="t" id="t0744a24"></a>數共集會。若有人向汝道說比丘尼者，汝<a class="t" id="t0744a25"></a>聞已，便嗔恚憎嫉，乃至鬪諍。若有人向諸<a class="t" id="t0744a26"></a>比丘尼道說汝者，諸比丘尼聞已，便嗔<a class="t" id="t0744a27"></a>恚憎嫉，乃至鬪諍。破群那！汝實如是耶？」</p>
<p><a class="t-linehead" id="t-linehead0744a27"></a>破群<a class="t" id="t0744a28"></a>那答曰：「實爾。世尊！」</p>
<p><a class="t-linehead" id="t-linehead0744a28"></a>世尊復問曰：「破群那！汝<a class="t" id="t0744a29"></a>非至信、捨家、無家、學道耶？」</p>
<p><a class="t-linehead" id="t-linehead0744a29"></a>破群那答曰：「唯然。<a class="t" id="t0744b01"></a>世尊！」</p>
<p><a class="t-linehead" id="t-linehead0744b01"></a>世尊告曰：「破群那！是以汝至信、捨家、無<a class="t" id="t0744b02"></a>家、學道者，應當學。若有欲有念依家，斷是。<a class="t" id="t0744b03"></a>若有欲有念依於無欲，是習是修，是廣布<a class="t" id="t0744b04"></a>也。破群那！汝當如是學。」</p>
<p><a class="t-linehead" id="t-linehead0744b04"></a>爾時，世尊問諸比<a class="t" id="t0744b05"></a>丘曰：「汝等非至信、捨家、無家、學道耶？」</p>
<p><a class="t-linehead" id="t-linehead0744b05"></a>諸比<a class="t" id="t0744b06"></a>丘答曰：「唯然。世尊！」</p>
<p><a class="t-linehead" id="t-linehead0744b06"></a>世尊復告諸比丘曰：「是<a class="t" id="t0744b07"></a>以汝等至信、捨家、無家、學道者，應當學。若有<a class="t" id="t0744b08"></a>欲有念依家，斷是。若有欲有念依於無欲，<a class="t" id="t0744b09"></a>是習是修，是廣布也，汝等當如是學。昔時<a class="t" id="t0744b10"></a>我曾告諸比丘：『汝等！若有比丘多所知識，<a class="t" id="t0744b11"></a>若有比丘少所知識，彼一切盡學一坐食，<a class="t" id="t0744b12"></a>學一坐食已，無為無求，無有病痛，身體輕<a class="t" id="t0744b13"></a>便，氣力康強，安隱快樂。』彼諸比丘多所知識<a class="t" id="t0744b14"></a>及少知識，盡學一坐食，學一坐食已，無為<a class="t" id="t0744b15"></a>無求，無有病痛，身體輕便，氣力康強，安隱<a class="t" id="t0744b16"></a>快樂。彼諸比丘可於我心，我亦不多教訶。<a class="t" id="t0744b17"></a>諸比丘因此生念向法次法，猶如馬車，御<a class="t" id="t0744b18"></a>者乘之，左手執轡，右手執策，隨八道行，<a class="t" id="t0744b19"></a>在意所至。如是諸比丘可於我心，我亦不<a class="t" id="t0744b20"></a>多教訶。諸比丘因此生念向法次法，猶如<a class="t" id="t0744b21"></a>良地有娑羅樹林，彼治林者，聰明<span class="gaiji">黠<!--gaiji,黠,1[烈-列+（里*吉）],2,3--></span>慧而<a class="t" id="t0744b22"></a>不懈怠，彼隨時治娑羅樹根，數數鋤糞，以<a class="t" id="t0744b23"></a>水溉灌，高者掘下，下者填滿。若邊生惡草，<a class="t" id="t0744b24"></a>薅除棄之，若並生曲戾惡不直者，拔根著<a class="t" id="t0744b25"></a>外，若枝生橫曲，則落治之，若近邊新生<a class="t" id="t0744b26"></a>調直好者，便隨時治，數數鋤糞，以水溉灌，<a class="t" id="t0744b27"></a>如是彼良地娑羅樹林轉轉茂盛。如是諸比<a class="t" id="t0744b28"></a>丘可於我心，我亦不多教訶。彼我不說<a class="t" id="t0744b29"></a>彼善語恭順，謂因衣鉢、飲食、床榻、湯藥、諸生<a class="t" id="t0744c01"></a>活具故。所以者何？彼比丘若不得是還不<a class="t" id="t0744c02"></a>善語恭順，成就不善語恭順法。</p>
<p><a class="t-linehead" id="t-linehead0744c02"></a>「若有比丘<a class="t" id="t0744c03"></a>為遠離、依遠離、住遠離，善語恭順，成就善<a class="t" id="t0744c04"></a>語恭順法者，我說彼善語恭順。所以者何？或<a class="t" id="t0744c05"></a>有一善護善逝行者，謂因他無惡語言<a class="t" id="t0744c06"></a>也。若他不惡語言者，便不瞋恚，亦不憎嫉，<a class="t" id="t0744c07"></a>不憂纏住，不憎嗔恚，不發露惡。彼諸比丘<a class="t" id="t0744c08"></a>見已，便作是念：『此賢者忍辱溫和堪耐，善制<a class="t" id="t0744c09"></a>善定善息。』若他惡語言者，便嗔恚憎嫉，而<a class="t" id="t0744c10"></a>憂纏住憎恚發惡。彼諸比丘見已，便作是念：<a class="t" id="t0744c11"></a>『此賢者惡性急弊麤獷，不定不制不息。』所以<a class="t" id="t0744c12"></a>者何？</p>
<p><a class="t-linehead" id="t-linehead0744c12"></a>「比丘！昔時有居士婦，名鞞陀提，極大<a class="t" id="t0744c13"></a>富樂，多有錢財，畜牧產業不可稱計，封戶、<a class="t" id="t0744c14"></a>食邑、米穀豐饒，及若干種諸生活具。爾時，居<a class="t" id="t0744c15"></a>士婦鞞陀提如是大有名稱，流布諸方，居士<a class="t" id="t0744c16"></a>婦鞞陀提忍辱堪耐溫和，善制善定善息。爾<a class="t" id="t0744c17"></a>時，居士婦鞞陀提有婢名黑，本侍者，有妙<a class="t" id="t0744c18"></a>善言，少多行善。彼黑婢作是念：『我大家居士<a class="t" id="t0744c19"></a>婦鞞陀提如是有大名稱，流布諸方，居士<a class="t" id="t0744c20"></a>婦鞞陀提忍辱堪耐溫和，善制善定善息，我<a class="t" id="t0744c21"></a>今寧可試大家居士婦鞞陀提，為實嗔、為<a class="t" id="t0744c22"></a>實不嗔耶？』</p>
<p><a class="t-linehead" id="t-linehead0744c22"></a>「於是，黑婢臥不早起。夫人呼曰：<a class="t" id="t0744c23"></a>『黑婢！何不早起耶？』黑婢聞已，便作是念：『我<a class="t" id="t0744c24"></a>大家居士婦鞞陀提實瞋，非不瞋也。但因<a class="t" id="t0744c25"></a>我善能料理家業、善經營、善持故，令我大<a class="t" id="t0744c26"></a>家居士婦<span class="corr" title="[婢&gt;鞞]">鞞</span>陀提如是有極大名稱，流布諸<a class="t" id="t0744c27"></a>方，居士婦鞞陀提忍辱堪耐溫和，善制善定<a class="t" id="t0744c28"></a>善息。我今寧可復更大試大家居士婦鞞陀<a class="t" id="t0744c29"></a>提，為實嗔、為實不嗔耶？』</p>
<p><a class="t-linehead" id="t-linehead0744c29"></a>「於是，黑婢臥極<a class="t" id="t0745a01"></a>晚不起。夫人呼曰：『黑婢！何以極晚不起耶？』<a class="t" id="t0745a02"></a>黑婢聞已，作是念：『我大家居士婦鞞陀提實<a class="t" id="t0745a03"></a>瞋，非不瞋也。但因我善能料理家業、善經營、<a class="t" id="t0745a04"></a>善持故，令我大家居士婦鞞陀提如是有<a class="t" id="t0745a05"></a>極大名稱，流布諸方，居士婦鞞陀提忍辱堪<a class="t" id="t0745a06"></a>耐溫和，善制善定善息耳。我今寧可復更極<a class="t" id="t0745a07"></a>大試大家居士婦鞞陀提，為實瞋、為實不<a class="t" id="t0745a08"></a>瞋耶？』</p>
<p><a class="t-linehead" id="t-linehead0745a08"></a>「於是，黑婢臥至晡時乃起。夫人呼曰：<a class="t" id="t0745a09"></a>『黑婢！何以乃至晡時起，既不自作，亦不教<a class="t" id="t0745a10"></a>作，此黑婢不隨我教，此黑婢輕慢於我。』便<a class="t" id="t0745a11"></a>大瞋恚而生憎嫉，額三脉起，皺面自往，閉戶<a class="t" id="t0745a12"></a>下關，手執大杖以打其頭，頭破血流。於是，<a class="t" id="t0745a13"></a>黑婢頭破血流，便出語比隣，訟聲紛紜，多<a class="t" id="t0745a14"></a>所道說：『尊等！見是忍辱行人堪耐溫和，善制<a class="t" id="t0745a15"></a>善定善息行耶？罵我曰：「黑婢！何以乃至晡<a class="t" id="t0745a16"></a>時起，既不自作，亦不教作，此黑婢不隨<a class="t" id="t0745a17"></a>我教，此黑婢輕慢於我。」便大瞋恚而生憎<a class="t" id="t0745a18"></a>嫉，額三脉起，皺面自來，閉戶下關，手執大<a class="t" id="t0745a19"></a>杖以打我頭，頭破血流。』爾時，居士婦鞞陀提<a class="t" id="t0745a20"></a>如是便有極大惡名，流布諸方，居士婦鞞<a class="t" id="t0745a21"></a>陀提惡性急弊麤獷，不定不制不息。</p>
<p><a class="t-linehead" id="t-linehead0745a21"></a>「如是。<a class="t" id="t0745a22"></a>或有一善護善逝行者，謂因他無惡語言<a class="t" id="t0745a23"></a>也。若他不惡語言者，便不瞋恚，亦不憎<a class="t" id="t0745a24"></a>嫉，不憂纏住，不增瞋恚，不發露惡。彼諸<a class="t" id="t0745a25"></a>比丘見已，便作是念：『此賢者忍辱溫和堪耐，<a class="t" id="t0745a26"></a>善制善定善息。』若他惡語言者，便瞋恚憎嫉<a class="t" id="t0745a27"></a>而憂纏住，憎恚發惡。彼諸比丘見已，便作是<a class="t" id="t0745a28"></a>念：『此賢者惡性急弊麤獷，不定不制不息。』</p><a class="t" id="t0745a29"></a>
<p><a class="t-linehead" id="t-linehead0745a29"></a>「復次，有互言道，若他說者，或時或非時，或<a class="t" id="t0745b01"></a>真或非真，或軟或堅，或慈或恚，或有義或<a class="t" id="t0745b02"></a>無義。汝等！此互言道，若他說時，或心變易<a class="t" id="t0745b03"></a>者，或口惡言者，我說汝等因此必衰，汝等<a class="t" id="t0745b04"></a>當學此互言道。若他說時，心不變易，口無<a class="t" id="t0745b05"></a>惡言，向怨家人緣彼起慈愍心，心與慈俱，<a class="t" id="t0745b06"></a>遍滿一方成就遊。如是二三四方、四維上下，<a class="t" id="t0745b07"></a>普周一切，心與慈俱，無結無怨，無恚無諍，極<a class="t" id="t0745b08"></a>廣甚大，無量善修，遍滿一切世間成就遊。如<a class="t" id="t0745b09"></a>是悲、喜心與捨俱，無結無怨，無恚無諍，極廣<a class="t" id="t0745b10"></a>甚大，無量善修，遍滿一切世間成就遊，汝等<a class="t" id="t0745b11"></a>當學如是。猶如有人持大鏵鍬來，而作是<a class="t" id="t0745b12"></a>語：『我能令此大地，使作非地。』彼便處處掘<a class="t" id="t0745b13"></a>復掘，唾溺污之，說惡語言，作如是說：『令<a class="t" id="t0745b14"></a>大地非地。』於意云何？彼人以此方便，能令<span class="corr" title="[&gt;此] cf.［麗】">此</span><a class="t" id="t0745b15"></a>大地作非地耶？」</p>
<p><a class="t-linehead" id="t-linehead0745b15"></a>諸比丘答曰：「不也。世尊！所<a class="t" id="t0745b16"></a>以者何？此大地甚深極廣而不可量，是故彼<a class="t" id="t0745b17"></a>人以此方便，不能令此大地使作非地。<a class="t" id="t0745b18"></a>世尊！但使彼人唐自疲勞也。」</p>
<p><a class="t-linehead" id="t-linehead0745b18"></a>「如是，此互言<a class="t" id="t0745b19"></a>道，若他說者，或時或非時，或真或不真，或軟<a class="t" id="t0745b20"></a>或堅，或慈或恚，或有義或無義。汝等！此互<a class="t" id="t0745b21"></a>言道，若他說時，或心變易者，或口惡言者，我<a class="t" id="t0745b22"></a>說汝等因此必衰，汝等當學此互言道。若<a class="t" id="t0745b23"></a>他說時，心不變易，口無惡言，向言說者，緣<a class="t" id="t0745b24"></a>彼起慈愍心，心行如地，無結無怨，無恚無諍，<a class="t" id="t0745b25"></a>極廣甚大，無量善修，遍滿一切世間成就遊，<a class="t" id="t0745b26"></a>汝等當學如是。猶如有人持大草炬，作<a class="t" id="t0745b27"></a>如是語：『我以此草炬，用熱恒伽水，令作<a class="t" id="t0745b28"></a>沸湯。』於意云何？彼人以此方便，能令恒伽<a class="t" id="t0745b29"></a>水熱作沸湯耶？」</p>
<p><a class="t-linehead" id="t-linehead0745b29"></a>諸比丘答曰：「不也。世尊！所<a class="t" id="t0745c01"></a>以者何？世尊！彼恒伽水甚深極廣，不可度<a class="t" id="t0745c02"></a>量。是故彼人以此方便，不能令恒伽水熱<a class="t" id="t0745c03"></a>使作沸湯。世尊！但使彼人唐自疲勞也。」</p>
<p><a class="t-linehead" id="t-linehead0745c03"></a>「如<a class="t" id="t0745c04"></a>是。此互言道，若他說者，或時或非時，或嗔<a class="t" id="t0745c05"></a>或不瞋，或軟或堅，或慈或恚，或有義或無<a class="t" id="t0745c06"></a>義。汝等！此互言道，若他說時，或心變易者，<a class="t" id="t0745c07"></a>或口惡言者，我說汝等因此必衰。汝等當<a class="t" id="t0745c08"></a>學此互言道，若他說時，心不變易，口無惡<a class="t" id="t0745c09"></a>言，向言說者，緣彼起慈愍心，心行如恒伽<a class="t" id="t0745c10"></a>水，無結無怨，無恚無諍，極廣甚大，無量善修，<a class="t" id="t0745c11"></a>遍滿一切世間成就遊，汝等當學如是。猶<a class="t" id="t0745c12"></a>如畫師、畫師弟子，持種種彩來，彼作是說：<a class="t" id="t0745c13"></a>『我於此虛空畫作形像，以彩莊染。』於意<a class="t" id="t0745c14"></a>云何？彼畫師、畫師弟子以此方便，寧能於虛<a class="t" id="t0745c15"></a>空畫作形像，以彩莊染耶？」</p>
<p><a class="t-linehead" id="t-linehead0745c15"></a>諸比丘答曰：「不<a class="t" id="t0745c16"></a>也。世尊！所以者何？世尊！此虛空非色，不可見<a class="t" id="t0745c17"></a>無對。是故彼畫師、畫師弟子以此方便，不<a class="t" id="t0745c18"></a>能於虛空畫作形像，以彩莊染。世尊！但<a class="t" id="t0745c19"></a>使彼畫師、畫師弟子唐自疲勞也。」</p>
<p><a class="t-linehead" id="t-linehead0745c19"></a>「如是，此<a class="t" id="t0745c20"></a>互言道，若他說者，或時或非時，或真或不真，<a class="t" id="t0745c21"></a>或軟或堅，或慈或恚，或有義或無義。汝等！此<a class="t" id="t0745c22"></a>互言道，若他說時，或心變易者，或口惡言<a class="t" id="t0745c23"></a>者，我說汝等因此必衰。汝等當學此互言<a class="t" id="t0745c24"></a>道，若他說時，心不變易，口無惡言，向言說<a class="t" id="t0745c25"></a>者，緣彼起慈愍心，心行如虛空，無結無怨，<a class="t" id="t0745c26"></a>無恚無諍，極廣甚大，無量善修，遍滿一切世<a class="t" id="t0745c27"></a>間成就遊，汝等當學如是。猶如猫皮囊柔<a class="t" id="t0745c28"></a>治極軟，除<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲，無<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲。彼或有人以<a class="t" id="t0745c29"></a>手拳扠，石擲杖打，或以刀斫，或撲著地，<a class="t" id="t0746a01"></a>於意云何？彼猫皮囊柔治極軟，除<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲，<a class="t" id="t0746a02"></a>無<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲，彼寧復有<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲耶？」</p>
<p><a class="t-linehead" id="t-linehead0746a02"></a>諸比丘<a class="t" id="t0746a03"></a>答曰：「不也。世尊！所以者何？世尊！彼猫皮囊柔<a class="t" id="t0746a04"></a>治極軟，除<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲，無<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲。是故無復<a class="t" id="t0746a05"></a>有<span class="gaiji">［車／瓦］<!--gaiji,,1[車/瓦],2&#x282D0;,3--></span><span class="gaiji">［車／瓦］<!--gaiji,,1[車/瓦],2&#x282D0;,3--></span>聲。」</p>
<p><a class="t-linehead" id="t-linehead0746a05"></a>「如是。諸比丘！若有他人拳扠<a class="t" id="t0746a06"></a>石擲，杖打刀斫，汝等若為他人拳扠石擲，杖<a class="t" id="t0746a07"></a>打刀斫時，或心變易者，或口惡言者，我說汝<a class="t" id="t0746a08"></a>等因此必衰。汝等當學，若為他人拳扠石<a class="t" id="t0746a09"></a>擲，杖打刀斫時，心不變易，口不惡言，向捶<a class="t" id="t0746a10"></a>打人緣彼起慈愍心，心行如猫皮囊，無結<a class="t" id="t0746a11"></a>無怨，無恚無諍，極廣甚大，無量善修，遍滿一<a class="t" id="t0746a12"></a>切世間成就遊，汝等當學如是。若有賊來，<a class="t" id="t0746a13"></a>以利鋸刀節節解截，汝等若有賊來，以利<a class="t" id="t0746a14"></a>鋸刀節節解截時，或心變易者，或口惡言者，<a class="t" id="t0746a15"></a>我說汝等因此必衰。汝等當學，若有賊來，<a class="t" id="t0746a16"></a>以利鋸刀，節節解截，心不變易，口無惡言<a class="t" id="t0746a17"></a>向割截人，緣彼起慈愍心，心與慈俱，遍滿<a class="t" id="t0746a18"></a>一方成就遊。如是二三四方、四維上下，普周一<a class="t" id="t0746a19"></a>切，心與慈俱，無結無怨，無恚無諍，極廣甚<a class="t" id="t0746a20"></a>大，無量善修，遍滿一切世間成就遊。如是<a class="t" id="t0746a21"></a>悲、喜心與捨俱，無結無怨，無恚無諍，極廣甚<a class="t" id="t0746a22"></a>大，無量善修，遍滿一切世間成就遊，汝等當<a class="t" id="t0746a23"></a>學如是。」</p>
<p><a class="t-linehead" id="t-linehead0746a23"></a>於是，世尊歎諸比丘曰：「善哉！善哉！<a class="t" id="t0746a24"></a>汝等當數數念利鋸刀喻沙門教，汝等數數<a class="t" id="t0746a25"></a>念利鋸刀喻沙門教已，汝等頗見他不愛惡<a class="t" id="t0746a26"></a>語言向我，我聞已，不堪耐耶？」</p>
<p><a class="t-linehead" id="t-linehead0746a26"></a>諸比丘答曰：<a class="t" id="t0746a27"></a>「不也。世尊！」</p>
<p><a class="t-linehead" id="t-linehead0746a27"></a>世尊復歎諸比丘曰：「善哉！善哉！<a class="t" id="t0746a28"></a>汝等當數數念利鋸刀喻沙門教，汝等數數<a class="t" id="t0746a29"></a>念利鋸刀喻沙門教已，若汝遊東方，必得<a class="t" id="t0746b01"></a>安樂，無眾苦患；若遊南方、西方、北方者，必<a class="t" id="t0746b02"></a>得安樂，無眾苦患。善哉！善哉！汝等當數數<a class="t" id="t0746b03"></a>念利鋸刀喻沙門教，汝等數數念利鋸刀喻<a class="t" id="t0746b04"></a>沙門教已，我尚不說汝諸善法住，況說衰<a class="t" id="t0746b05"></a>退？但當晝夜增長善法而不衰退。善哉！善<a class="t" id="t0746b06"></a>哉！汝等當數數念利鋸刀喻沙門教，汝等<a class="t" id="t0746b07"></a>數數念利鋸刀喻沙門教已，於二果中必<a class="t" id="t0746b08"></a>得其一，或於現世得究竟智，或復有餘<a class="t" id="t0746b09"></a>得阿那含。」</p>
<p><a class="t-linehead" id="t-linehead0746b09"></a>佛說如是。彼諸比丘聞佛所說，<a class="t" id="t0746b10"></a>歡喜奉行。</p><a class="t" id="t0746b11"></a>
<p class="endsutta"><a class="t-linehead" id="t-linehead0746b11"></a>牟<span class="corr" title="[梨&gt;犁] cf.［麗】">犁</span>破群那經第二竟<span class="t-note">（三千三百五十八字）</span></p><a class="t" id="t0746b12"></a><p class="endsection"><span class="t-juanname">中阿含經卷第五十<span class="t-note">（七千八百二十五字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>