<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma118">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">118. </span>
<span class="mirror-right">（一一八）龍象經</span></h1>
</div><a class="t" id="t0608b03"></a>
<p><a class="t-linehead" id="t-linehead0608b03"></a>我聞如是：</p>
<p>一時，佛遊舍衛國，在東園鹿子<a class="t" id="t0608b04"></a>母堂。</p>
<p><a class="t-linehead" id="t-linehead0608b04"></a>爾時，世尊則於晡時從宴坐起，堂上<a class="t" id="t0608b05"></a>來下，告曰：「烏陀夷！共汝往至東河澡浴。」</p>
<p><a class="t-linehead" id="t-linehead0608b05"></a>尊<a class="t" id="t0608b06"></a>者烏陀夷白曰：「唯然。」</p>
<p><a class="t-linehead" id="t-linehead0608b06"></a>於是，世尊將尊者烏陀<a class="t" id="t0608b07"></a>夷往至東河，脫衣岸上，便入水浴，浴已還<a class="t" id="t0608b08"></a>出，拭體著衣。</p>
<p><a class="t-linehead" id="t-linehead0608b08"></a>爾時，波斯匿王有龍象，名曰<a class="t" id="t0608b09"></a>念，作一切妓樂，歷度東河。眾人見已，便<a class="t" id="t0608b10"></a>作是說：「是龍中龍，為大龍王，為是誰耶？」</p><a class="t" id="t0608b11"></a>
<p><a class="t-linehead" id="t-linehead0608b11"></a>尊者烏陀夷叉手向佛，白曰：「世尊！象受大<a class="t" id="t0608b12"></a>身，眾人見已，便作是說：『是龍中龍，為大龍王，<a class="t" id="t0608b13"></a>為是誰耶？』」</p>
<p><a class="t-linehead" id="t-linehead0608b13"></a>世尊告曰：「如是。烏陀夷！如是。<a class="t" id="t0608b14"></a>烏陀夷！象受大身，眾人見已，便作是說：『是<a class="t" id="t0608b15"></a>龍中龍，為大龍王，為是誰耶？』烏陀夷！馬、駱<a class="t" id="t0608b16"></a>駝、牛、驢、胸行、人、樹，生大形，烏陀夷！眾人見<a class="t" id="t0608b17"></a>已，便作是說：『是龍中龍，為大龍王，為是誰<a class="t" id="t0608b18"></a>耶？』烏陀夷！若有世間，天及魔、梵、沙門、梵志，<a class="t" id="t0608b19"></a>從人至天，不以身、口、意害者，我說彼是龍。<a class="t" id="t0608b20"></a>烏陀夷！如來於世間，天及魔、梵、沙門、梵志，從<a class="t" id="t0608b21"></a>人至天，不以身、口、意害，是故我名龍。」</p>
<p><a class="t-linehead" id="t-linehead0608b21"></a>於是，<a class="t" id="t0608b22"></a>尊者烏陀夷叉手向佛，白曰：「世尊！唯願世尊<a class="t" id="t0608b23"></a>加我威力，善逝加我威力，令我在佛前，以<a class="t" id="t0608b24"></a>龍相應頌頌讚世尊。」</p>
<p><a class="t-linehead" id="t-linehead0608b24"></a>世尊告曰：「隨汝所欲。」</p><a class="t" id="t0608b25"></a>
<p><a class="t-linehead" id="t-linehead0608b25"></a>於是，尊者烏陀夷在於佛前，以龍相應頌<a class="t" id="t0608b26"></a>讚世尊曰：</p><a class="t" id="t0608b27"></a>
<blockquote class="gatha">
<p>「正覺生人間，　　自御得正定，<a class="t" id="t0608b28"></a><br>
修習行梵跡，　　息意能自樂。<a class="t" id="t0608b29"></a><br>
人之所敬重，　　越超一切法，<a class="t" id="t0608c01"></a><br>
亦為天所敬，　　無著至真人。<a class="t" id="t0608c02"></a><br>
越度一切結，　　於林離林去，<a class="t" id="t0608c03"></a><br>
捨欲樂無欲，　　如石出真金。<a class="t" id="t0608c04"></a><br>
普聞正盡覺，　　如日昇虛空，<a class="t" id="t0608c05"></a><br>
一切龍中高，　　如眾山有嶽。<a class="t" id="t0608c06"></a><br>
稱說名大龍，　　而無所傷害，<a class="t" id="t0608c07"></a><br>
一切龍中龍，　　真諦無上龍。<a class="t" id="t0608c08"></a><br>
溫潤無有害，　　此二是龍足，<a class="t" id="t0608c09"></a><br>
苦行及梵行，　　是謂龍所行。<a class="t" id="t0608c10"></a><br>
大龍信為手，　　二功德為牙，<a class="t" id="t0608c11"></a><br>
念項智慧頭，　　思惟分別法。<a class="t" id="t0608c12"></a><br>
受持諸法腹，　　樂遠離雙臂，<a class="t" id="t0608c13"></a><br>
住善息出入，　　內心至善定。<a class="t" id="t0608c14"></a><br>
龍行止俱定，　　坐定臥亦定，<a class="t" id="t0608c15"></a><br>
龍一切時定，　　是謂龍常法。<a class="t" id="t0608c16"></a><br>
無穢家受食，　　有穢則不受，<a class="t" id="t0608c17"></a><br>
得惡不淨食，　　捨之如師子。<a class="t" id="t0608c18"></a><br>
所得供養者，　　為他慈愍受，<a class="t" id="t0608c19"></a><br>
龍食他信施，　　存命無所著。<a class="t" id="t0608c20"></a><br>
斷除大小結，　　解脫一切縛，<a class="t" id="t0608c21"></a><br>
隨彼所遊行，　　心無有繫著。<a class="t" id="t0608c22"></a><br>
猶如白蓮花，　　水生水長養，<a class="t" id="t0608c23"></a><br>
泥水不能著，　　妙香愛樂色。<a class="t" id="t0608c24"></a><br>
如是最上覺，　　世生行世間，<a class="t" id="t0608c25"></a><br>
不為欲所染，　　如華水不著。<a class="t" id="t0608c26"></a><br>
猶如然火熾，　　不益薪則止，<a class="t" id="t0608c27"></a><br>
無薪火不傳，　　此火<span class="corr" title="[為&gt;謂] cf.［麗】">謂</span>之滅。<a class="t" id="t0608c28"></a><br>
慧者說此喻，　　欲令解其義，<a class="t" id="t0608c29"></a><br>
是龍之所知，　　龍中龍所說。<a class="t" id="t0609a01"></a><br>
遠離淫欲恚，　　斷癡得無漏，<a class="t" id="t0609a02"></a><br>
龍捨離其身，　　此龍謂之滅。」</p></blockquote><a class="t" id="t0609a03"></a>
<p><a class="t-linehead" id="t-linehead0609a03"></a>佛說如是。尊者烏陀夷聞佛所說，歡喜奉<a class="t" id="t0609a04"></a>行。</p><a class="t" id="t0609a05"></a>
<p class="endsutta"><a class="t-linehead" id="t-linehead0609a05"></a>龍象經第二竟<span class="t-note">（七百三十字）</span></p><a class="t" id="t0609a06"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>