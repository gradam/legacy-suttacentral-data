<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma212">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 18</span>
<span class="mirror-right">例品</span></p>
<h1 class="mirror-row">
<span class="mirror-left">212. </span>
<span class="mirror-right">（二一二）一切智經</span></h1>
</div>
<div class="suttainfo"><h2>例品第四<span class="t-note">（有十一經）</span><span class="t-note">（第五後誦）</span></h2>
<p><span class="t-juanname">中阿含經卷第五十九</span><br>
<a class="t" id="t0792c07"></a><a class="t" id="t0792c08"></a><span class="t-byline">東晉罽賓三藏瞿曇僧伽提婆譯</span></p><a class="t" id="t0792c09"></a><a class="t" id="t0792c10"></a>
<blockquote class="gatha">
<p>一切智、法嚴　　鞞訶、第一得<a class="t" id="t0792c11"></a><br>
愛生、及八城　　阿那律陀二<a class="t" id="t0792c12"></a><br>
諸見、箭與喻　　比例最在後</p></blockquote><a class="t" id="t0792c13"></a></div><a class="t" id="t0792c14"></a>
<p><a class="t-linehead" id="t-linehead0792c14"></a>我聞如是：</p>
<p>一時，佛遊欝頭隨若，在普棘<a class="t" id="t0792c15"></a>刺林。</p>
<p><a class="t-linehead" id="t-linehead0792c15"></a>爾時，拘薩羅王波斯匿，聞沙門瞿曇<a class="t" id="t0792c16"></a>遊欝頭隨若，在普棘刺林，拘薩羅王波斯匿<a class="t" id="t0792c17"></a>聞已，告一人曰：「汝往詣沙門瞿曇所，為我<a class="t" id="t0792c18"></a>問訊聖體康強，安快無病，起居輕便，氣力<a class="t" id="t0792c19"></a>如常耶？作如是語：『拘薩羅王波斯匿問訊<a class="t" id="t0792c20"></a>聖體康強，安快無病，起居輕便，氣力如常耶？』<a class="t" id="t0792c21"></a>又復語曰：『拘薩羅王波斯匿欲來相見。』」</p>
<p><a class="t-linehead" id="t-linehead0792c21"></a>彼人<a class="t" id="t0792c22"></a>受教，往詣佛所，共相問訊，却坐一面，白曰：<a class="t" id="t0792c23"></a>「瞿曇！拘薩羅王波斯匿問訊聖體康強，安快<a class="t" id="t0792c24"></a>無病，起居輕便，氣力如常耶？拘薩羅王波<a class="t" id="t0792c25"></a>斯匿欲來相見。」</p>
<p><a class="t-linehead" id="t-linehead0792c25"></a>世尊答曰：「今拘薩羅王波<a class="t" id="t0792c26"></a>斯匿安隱快樂，今天及人、阿修羅、揵塔和、羅<a class="t" id="t0792c27"></a>剎及餘若干身安隱快樂。拘薩羅王波斯匿<a class="t" id="t0792c28"></a>若欲來者，自可隨意。」彼時，使人聞佛所<a class="t" id="t0792c29"></a>說，善受持誦，即從坐起，繞三匝而去。</p>
<p><a class="t-linehead" id="t-linehead0792c29"></a>爾時，<a class="t" id="t0793a01"></a>尊者阿難住世尊後，執拂侍佛。使人去後，<a class="t" id="t0793a02"></a>於是世尊迴顧告曰：「阿難！汝來共詣東向<a class="t" id="t0793a03"></a>大屋，開窓閉戶，住彼密處。今日拘薩羅王<a class="t" id="t0793a04"></a>波斯匿一心無亂，欲聽受法。」</p>
<p><a class="t-linehead" id="t-linehead0793a04"></a>尊者阿難白<a class="t" id="t0793a05"></a>曰：「唯然。」</p>
<p><a class="t-linehead" id="t-linehead0793a05"></a>於是，世尊將尊者阿難至彼東向<a class="t" id="t0793a06"></a>大屋，開窓閉戶，密處布座，敷尼師檀，結<a class="t" id="t0793a07"></a>跏趺坐。</p>
<p><a class="t-linehead" id="t-linehead0793a07"></a>彼時，使人還詣拘薩羅王波斯匿所，<a class="t" id="t0793a08"></a>白曰：「天王！我已通沙門瞿曇！沙門瞿曇今<a class="t" id="t0793a09"></a>待天王，唯願天王自當知時。」</p>
<p><a class="t-linehead" id="t-linehead0793a09"></a>拘薩羅王波<a class="t" id="t0793a10"></a>斯匿告御者曰：「汝可嚴駕，我今欲往見沙<a class="t" id="t0793a11"></a>門瞿曇。」御者受教，即便嚴駕。</p>
<p><a class="t-linehead" id="t-linehead0793a11"></a>爾時，賢及月<a class="t" id="t0793a12"></a>姉妹與拘薩羅王波斯匿共坐食時，聞今日<a class="t" id="t0793a13"></a>拘薩羅王波斯匿當往見佛，白曰：「大王！若今<a class="t" id="t0793a14"></a>往見世尊者，願為我等稽首世尊，問訊聖<a class="t" id="t0793a15"></a>體康強，安快無病，起居輕便，氣力如常耶？作<a class="t" id="t0793a16"></a>如是語：『賢及月姉妹稽首世尊，問訊聖體<a class="t" id="t0793a17"></a>康強，安快無病，起居輕便，氣力如常耶？』」拘薩<a class="t" id="t0793a18"></a>羅王波斯匿為賢及月姉妹默然而受。</p>
<p><a class="t-linehead" id="t-linehead0793a18"></a>彼時，<a class="t" id="t0793a19"></a>御者嚴駕已訖，白曰：「天王！嚴駕已辦，隨天王<a class="t" id="t0793a20"></a>意。」</p>
<p><a class="t-linehead" id="t-linehead0793a20"></a>時，王聞已，即便乘車，從欝頭隨若出，往<a class="t" id="t0793a21"></a>至普棘刺林。</p>
<p><a class="t-linehead" id="t-linehead0793a21"></a>爾時，普棘刺林門外眾多比丘<a class="t" id="t0793a22"></a>露地經行，拘薩羅王波斯匿往詣諸比丘所，<a class="t" id="t0793a23"></a>問曰：「諸賢！沙門瞿曇今在何處？我欲往見。」</p><a class="t" id="t0793a24"></a>
<p><a class="t-linehead" id="t-linehead0793a24"></a>諸比丘答曰：「大王！彼東向大屋開窓閉戶，世<a class="t" id="t0793a25"></a>尊在中，大王欲見者，可詣彼屋，在外住<a class="t" id="t0793a26"></a>已，謦欬敲戶，世尊聞者，必為開戶。」</p>
<p><a class="t-linehead" id="t-linehead0793a26"></a>拘薩羅王<a class="t" id="t0793a27"></a>波斯匿即便下車，眷屬圍繞，步往至彼東向<a class="t" id="t0793a28"></a>大屋，到已住外，謦欬敲戶，世尊聞已，即為開<a class="t" id="t0793a29"></a>戶，拘薩羅王波斯匿便入彼屋，前詣佛所，<a class="t" id="t0793b01"></a>白曰：「瞿曇！賢及月姉妹稽首世尊，問訊聖<a class="t" id="t0793b02"></a>體康強，安快無病，起居輕便，氣力如常耶？」</p>
<p><a class="t-linehead" id="t-linehead0793b02"></a>世<a class="t" id="t0793b03"></a>尊問王：「賢及月姉妹更無人使耶？」</p>
<p><a class="t-linehead" id="t-linehead0793b03"></a>拘薩羅<a class="t" id="t0793b04"></a>王波斯匿白曰：「瞿曇！當知今日賢及月姉妹<a class="t" id="t0793b05"></a>我共坐食，聞我今當欲往見佛，便白曰：『大<a class="t" id="t0793b06"></a>王！若往見佛者，當為我等稽首世尊！問<a class="t" id="t0793b07"></a>訊聖體康強，安快無病，起居輕便，氣力如常<a class="t" id="t0793b08"></a>耶？』故如是白世尊：『賢及月姉妹稽首世尊，<a class="t" id="t0793b09"></a>問訊聖體康強，安快無病，起居輕便，氣力如<a class="t" id="t0793b10"></a>常耶？』瞿曇！彼賢及月稽首世尊，問訊聖體<a class="t" id="t0793b11"></a>康強，安快無病，起居輕便，氣力如常耶？」</p>
<p><a class="t-linehead" id="t-linehead0793b11"></a>世尊<a class="t" id="t0793b12"></a>答曰：「大王！今賢及月姉妹安隱快樂，今天及<a class="t" id="t0793b13"></a>人、阿修羅、揵塔和、羅剎及餘若干身安隱快<a class="t" id="t0793b14"></a>樂。」</p>
<p><a class="t-linehead" id="t-linehead0793b14"></a>於是，拘薩羅王波斯匿與佛共相問訊，却<a class="t" id="t0793b15"></a>坐一面，白曰：「瞿曇！我欲有所問，聽乃敢陳？」</p><a class="t" id="t0793b16"></a>
<p><a class="t-linehead" id="t-linehead0793b16"></a>世尊告曰：「大王！欲問者，恣意所問。」</p>
<p>拘薩羅<a class="t" id="t0793b17"></a>王波斯匿便問曰：「瞿曇！我聞沙門瞿曇作如<a class="t" id="t0793b18"></a>是說：『本無，當不有，今現亦無，若有餘沙門、<a class="t" id="t0793b19"></a>梵志一切知、一切見者。』瞿曇！憶如是說耶？」</p><a class="t" id="t0793b20"></a>
<p><a class="t-linehead" id="t-linehead0793b20"></a>世尊答曰：「大王！我不憶作如是說：『本無，當<a class="t" id="t0793b21"></a>不有，今現亦無，若有餘沙門、梵志一切知、<a class="t" id="t0793b22"></a>一切見者。』」</p>
<p><a class="t-linehead" id="t-linehead0793b22"></a>爾時，鞞留羅大將住在拘薩羅王波<a class="t" id="t0793b23"></a>斯匿後，執拂拂王，於是拘薩羅王波斯匿<a class="t" id="t0793b24"></a>迴顧告鞞留羅大將曰：「前日王共大眾<a class="t" id="t0793b25"></a>坐，誰最前說沙門瞿曇作如是說：『本無，當不<a class="t" id="t0793b26"></a>有，今現亦無，若有餘沙門、梵志一切知、一<a class="t" id="t0793b27"></a>切見者。』」</p>
<p><a class="t-linehead" id="t-linehead0793b27"></a>鞞留羅大將答曰：「天王！有想年少<a class="t" id="t0793b28"></a>吉祥子前作是說。」</p>
<p><a class="t-linehead" id="t-linehead0793b28"></a>拘薩羅王波斯匿聞已，告<a class="t" id="t0793b29"></a>一人曰：「汝往至想年少吉祥子所，作如是<a class="t" id="t0793c01"></a>語：『拘薩羅王波斯匿呼汝！』」</p>
<p><a class="t-linehead" id="t-linehead0793c01"></a>彼人受教，即往<a class="t" id="t0793c02"></a>想年少吉祥子所，作如是語：「年少！拘薩羅<a class="t" id="t0793c03"></a>王波斯匿呼汝。」</p>
<p><a class="t-linehead" id="t-linehead0793c03"></a>彼人去後。於是，拘薩羅王波<a class="t" id="t0793c04"></a>斯匿白世尊曰：「沙門瞿曇！頗有異說異受？<a class="t" id="t0793c05"></a>沙門瞿曇憶所說耶？」</p>
<p><a class="t-linehead" id="t-linehead0793c05"></a>世尊答曰：「大王！我憶<a class="t" id="t0793c06"></a>曾如是說：『本無，當不有，今現亦無，若有餘<a class="t" id="t0793c07"></a>沙門、梵志一時知一切，一時見一切。』大王！我<a class="t" id="t0793c08"></a>憶如是說也。」</p>
<p><a class="t-linehead" id="t-linehead0793c08"></a>拘薩羅王波斯匿聞已，歎曰：<a class="t" id="t0793c09"></a>「沙門瞿曇所說如師，沙門瞿曇所說如善師。<a class="t" id="t0793c10"></a>欲更有所問，聽我問耶？」</p>
<p><a class="t-linehead" id="t-linehead0793c10"></a>世尊告曰：「大王！欲<a class="t" id="t0793c11"></a>問，恣意所問。」</p>
<p><a class="t-linehead" id="t-linehead0793c11"></a>拘薩羅王波斯匿問曰：「瞿曇！<a class="t" id="t0793c12"></a>此有四種，剎利、梵志、居士、工師，為有勝如、<a class="t" id="t0793c13"></a>有差別耶？」</p>
<p><a class="t-linehead" id="t-linehead0793c13"></a>世尊答曰：「此有四種，剎利、梵志、<a class="t" id="t0793c14"></a>居士、工師，此有勝如、有差別也。剎利、梵志<a class="t" id="t0793c15"></a>種，此於人間為最上德，居士、工師種，此於<a class="t" id="t0793c16"></a>人間為下德也。此有四種，剎利、梵志、居士、<a class="t" id="t0793c17"></a>工師，是謂勝如、是謂差別。」</p>
<p><a class="t-linehead" id="t-linehead0793c17"></a>拘薩羅王波斯<a class="t" id="t0793c18"></a>匿聞已，歎曰：「沙門瞿曇所說如師，沙門瞿曇<a class="t" id="t0793c19"></a>所說如善師。」</p>
<p><a class="t-linehead" id="t-linehead0793c19"></a>拘薩羅王波斯匿白曰：「瞿曇！我<a class="t" id="t0793c20"></a>不但問於現世義，亦復欲問於後世義，聽<a class="t" id="t0793c21"></a>我問耶？」</p>
<p><a class="t-linehead" id="t-linehead0793c21"></a>世尊告曰：「大王！欲問，恣意所問。」</p>
<p>拘<a class="t" id="t0793c22"></a>薩羅王波斯匿問曰：「瞿曇！此有四種，剎利、梵<a class="t" id="t0793c23"></a>志、居士、工師，此有勝如、有差別於後世耶？」</p><a class="t" id="t0793c24"></a>
<p><a class="t-linehead" id="t-linehead0793c24"></a>世尊答曰：「此有四種，剎利、梵志、居士、工師，<a class="t" id="t0793c25"></a>此有勝如、有差別謂後世也。此有四種，剎<a class="t" id="t0793c26"></a>利、梵志、居士、工師，若成就此五斷支，必得<a class="t" id="t0793c27"></a>善師如來、無所著、正盡覺，必得可意，無不<a class="t" id="t0793c28"></a>可意，亦於長夜得義饒益，安隱快樂。云何<a class="t" id="t0793c29"></a>為五？多聞聖弟子信著如來，根生定立，無<a class="t" id="t0794a01"></a>能奪者，謂沙門、梵志、天及魔、梵及餘世間，是<a class="t" id="t0794a02"></a>謂第一斷支。復次，大王！多聞聖弟子少病<a class="t" id="t0794a03"></a>無病，成就等食道，不熱不冷，正樂不諍，謂<a class="t" id="t0794a04"></a>食飲消、正安隱消，是謂第二斷支。復次，<a class="t" id="t0794a05"></a>大王！多聞聖弟子無諂無誑、質直，現如真世<a class="t" id="t0794a06"></a>尊及諸梵行，是謂第三斷支。復次，大王！多<a class="t" id="t0794a07"></a>聞聖弟子常行精進，斷惡不善，修諸善法，<a class="t" id="t0794a08"></a>恒自起意，專一堅固，為諸善本，不捨方便，<a class="t" id="t0794a09"></a>是謂第四斷支。復次，大王！多聞聖弟子修<a class="t" id="t0794a10"></a>行智慧，觀興衰法，得如此智，聖慧明達，<a class="t" id="t0794a11"></a>分別曉了，以正盡苦，是謂第五斷支。此有<a class="t" id="t0794a12"></a>四種，剎利、梵志、居士、工師，彼若成就此五斷<a class="t" id="t0794a13"></a>支，必得善師如來、無所著、正盡覺，必得<a class="t" id="t0794a14"></a>可意，無不可意，亦於長夜得義饒益，安隱<a class="t" id="t0794a15"></a>快樂，此有四種，剎利、梵志、居士、工師，是謂<a class="t" id="t0794a16"></a>勝如、是謂差別於後世也。」</p>
<p><a class="t-linehead" id="t-linehead0794a16"></a>拘薩羅王波斯<a class="t" id="t0794a17"></a>匿聞已，歎曰：「沙門瞿曇所說如師，沙門瞿<a class="t" id="t0794a18"></a>曇所說如善師。欲更有所問，聽我問耶？」</p><a class="t" id="t0794a19"></a>
<p><a class="t-linehead" id="t-linehead0794a19"></a>世尊告曰：「大王！欲問，恣意所問。」</p>
<p>拘薩羅王<a class="t" id="t0794a20"></a>波斯匿問曰：「瞿曇！此有四種，剎利、梵志、居士、<a class="t" id="t0794a21"></a>工師，此有勝如、此有差別於斷行耶？」</p>
<p><a class="t-linehead" id="t-linehead0794a21"></a>世尊<a class="t" id="t0794a22"></a>答曰：「此有四種，剎利、梵志、居士、工師，此有<a class="t" id="t0794a23"></a>勝如、此有差別於斷行也。大王！於意云<a class="t" id="t0794a24"></a>何？若信者所斷，是不信斷者，終無是處。若少<a class="t" id="t0794a25"></a>病者所斷，是多病斷者，終無是處。若不諂不<a class="t" id="t0794a26"></a>誑者所斷，是諂誑斷者，終無是處。若精勤<a class="t" id="t0794a27"></a>者所斷，是懈怠斷者，終無是處。若智慧者所<a class="t" id="t0794a28"></a>斷，是惡慧斷者，終無是處。</p>
<p><a class="t-linehead" id="t-linehead0794a28"></a>「猶如四御，象御、<a class="t" id="t0794a29"></a>馬御、牛御、人御，彼中二御不可調、不可御，<a class="t" id="t0794b01"></a>二御可調、可御。大王！於意云何？若此二御<a class="t" id="t0794b02"></a>不可調、不可御，彼來調地、御地，受御事<a class="t" id="t0794b03"></a>者，終無是處。若彼二御可調、可御，來至調<a class="t" id="t0794b04"></a>地、御地，受御事者，必有是處。如是，大王！<a class="t" id="t0794b05"></a>於意云何？若信者所斷，是不信斷耶？終無是<a class="t" id="t0794b06"></a>處。若少病者所斷，是多病斷耶？終無是處。若<a class="t" id="t0794b07"></a>不諂不誑者所斷，是諂誑斷耶？終無是處。若<a class="t" id="t0794b08"></a>精勤者所斷，是懈怠斷耶？終無是處。若智<a class="t" id="t0794b09"></a>慧者所斷，是惡慧斷耶？終無是處。如是此四<a class="t" id="t0794b10"></a>種，剎利、梵志、居士、工師，是謂勝如、是謂差<a class="t" id="t0794b11"></a>別於斷行也。」</p>
<p><a class="t-linehead" id="t-linehead0794b11"></a>拘薩羅王波斯匿聞已，歎曰：「沙<a class="t" id="t0794b12"></a>門瞿曇所說如師，沙門瞿曇所說如善師。<a class="t" id="t0794b13"></a>欲更有所問，聽我問耶？」</p>
<p><a class="t-linehead" id="t-linehead0794b13"></a>世尊答曰：「大王！<a class="t" id="t0794b14"></a>欲問，恣意所問。」</p>
<p><a class="t-linehead" id="t-linehead0794b14"></a>拘薩羅王波斯匿問曰：「瞿<a class="t" id="t0794b15"></a>曇！此有四種，剎利、梵志、居士、工師，此有勝<a class="t" id="t0794b16"></a>如、此有差別，謂斷耶？」</p>
<p><a class="t-linehead" id="t-linehead0794b16"></a>世尊答曰：「此有四種，<a class="t" id="t0794b17"></a>剎利、梵志、居士、工師，彼等等斷，無有勝如、<a class="t" id="t0794b18"></a>無有差別於斷也。大王！猶如東方剎利童<a class="t" id="t0794b19"></a>子來，彼取乾娑羅木作火母，攢攢生火；<a class="t" id="t0794b20"></a>南方梵志童子來，彼取乾娑羅木作火<a class="t" id="t0794b21"></a>母，鑽攢生火；西方居士童子來，彼取乾栴<a class="t" id="t0794b22"></a>檀木作火母，鑽攢生火；北方工師童子<a class="t" id="t0794b23"></a>來，彼取乾鉢投摩木作火母，鑽攢生火。<a class="t" id="t0794b24"></a>大王！於意云何？謂彼若干種人持若干種<a class="t" id="t0794b25"></a>木作火母，鑽攢生火，彼中或有人著<a class="t" id="t0794b26"></a>燥草木，生烟、生焰、生色。大王！於烟烟、焰<a class="t" id="t0794b27"></a>焰、色色，說何等差別耶？」</p>
<p><a class="t-linehead" id="t-linehead0794b27"></a>拘薩羅王波斯匿<a class="t" id="t0794b28"></a>答曰：「瞿曇！謂彼若干種人取若干種木作<a class="t" id="t0794b29"></a>火母，<span class="corr" title="[擯擯&gt;攢攢] cf.［麗】">攢攢</span>生火，彼中或有人著燥草木，<a class="t" id="t0794c01"></a>生烟、生焰、生色。瞿曇！我不說烟烟、焰<a class="t" id="t0794c02"></a>焰、色色有差別也。」</p>
<p><a class="t-linehead" id="t-linehead0794c02"></a>「如是。大王！此有四種，<a class="t" id="t0794c03"></a>剎利、梵志、居士、工師，彼一切等等斷，無有勝<a class="t" id="t0794c04"></a>如、無有差別於斷也。」</p>
<p><a class="t-linehead" id="t-linehead0794c04"></a>拘薩羅王波斯匿聞<a class="t" id="t0794c05"></a>已，歎曰：「沙門瞿曇所說如師，沙門瞿曇所<a class="t" id="t0794c06"></a>說如善師。欲更有所問，聽我問耶？」</p>
<p><a class="t-linehead" id="t-linehead0794c06"></a>世尊告<a class="t" id="t0794c07"></a>曰：「大王！欲問，恣意所問。」</p>
<p><a class="t-linehead" id="t-linehead0794c07"></a>拘薩羅王波斯匿<a class="t" id="t0794c08"></a>問曰：「瞿曇！有天耶？」</p>
<p><a class="t-linehead" id="t-linehead0794c08"></a>世尊問曰：「大王！何意問<a class="t" id="t0794c09"></a>有天耶？」</p>
<p><a class="t-linehead" id="t-linehead0794c09"></a>拘薩羅王波斯匿答曰：「瞿曇！若有<a class="t" id="t0794c10"></a>天有諍、樂諍者，彼應來此間。若有天無諍、<a class="t" id="t0794c11"></a>不樂諍者，不應來此間。」</p>
<p><a class="t-linehead" id="t-linehead0794c11"></a>爾時，鞞留羅大將<a class="t" id="t0794c12"></a>住在拘薩羅王波斯匿後，執拂拂王，鞞留<a class="t" id="t0794c13"></a>羅大將白曰：「瞿曇！若有天無諍、不樂諍者<a class="t" id="t0794c14"></a>不來此間，且置彼天。若有天諍、樂諍來<a class="t" id="t0794c15"></a>此間者，沙門瞿曇必說彼天福勝、梵行勝，<a class="t" id="t0794c16"></a>此天得自在退彼天、遣彼天也。」</p>
<p><a class="t-linehead" id="t-linehead0794c16"></a>是時，尊者<a class="t" id="t0794c17"></a>阿難在世尊後，執拂侍佛。於是，尊者阿難<a class="t" id="t0794c18"></a>作是念：「此鞞留羅大將是拘薩羅王波斯匿<a class="t" id="t0794c19"></a>子，我是世尊子，今正是時，子子共論。」</p>
<p><a class="t-linehead" id="t-linehead0794c19"></a>於是，<a class="t" id="t0794c20"></a>尊者阿難語鞞留羅大將曰：「我欲問汝，隨<a class="t" id="t0794c21"></a>所解答。大將！於意云何？拘<span class="corr" title="[波&gt;薩]">薩</span>羅王<span class="corr" title="[欬&gt;波]">波</span>斯匿<a class="t" id="t0794c22"></a>所有境界，教令所及，拘薩羅王波斯匿福勝、<a class="t" id="t0794c23"></a>梵行勝故，寧得自在退去、遣去耶？」</p>
<p><a class="t-linehead" id="t-linehead0794c23"></a>鞞留羅<a class="t" id="t0794c24"></a>大將答曰：「沙門！若拘薩羅王波斯匿所有境<a class="t" id="t0794c25"></a>界，教令所及，拘薩羅王波斯匿福勝、梵行勝<a class="t" id="t0794c26"></a>故，得自在退去、遣去也。」</p>
<p><a class="t-linehead" id="t-linehead0794c26"></a>「大將！於意云何？<a class="t" id="t0794c27"></a>若非拘薩羅王波斯匿境界，教令所不及。<a class="t" id="t0794c28"></a>拘薩羅王波斯匿福勝、梵行勝故，意得自<a class="t" id="t0794c29"></a>在退彼、遣彼耶？」</p>
<p><a class="t-linehead" id="t-linehead0794c29"></a>鞞留羅大將答曰：「沙門！若<a class="t" id="t0795a01"></a>非拘薩羅王波斯匿境界，教令所不及，拘<a class="t" id="t0795a02"></a>薩羅王波斯匿福勝、梵行勝故，不得自在<a class="t" id="t0795a03"></a>退彼、遣彼也。」</p>
<p><a class="t-linehead" id="t-linehead0795a03"></a>尊者阿難復問曰：「大將！頗聞<a class="t" id="t0795a04"></a>有三十三天耶？」</p>
<p><a class="t-linehead" id="t-linehead0795a04"></a>鞞留羅大將答曰：「我拘薩<a class="t" id="t0795a05"></a>羅王波斯匿遊戲時，聞有三十三天。」</p>
<p><a class="t-linehead" id="t-linehead0795a05"></a>「大將！<a class="t" id="t0795a06"></a>於意云何？拘薩羅王波斯匿福勝、梵行勝<a class="t" id="t0795a07"></a>故，寧得自在退彼三十三天，遣彼三十三<a class="t" id="t0795a08"></a>天耶？」</p>
<p><a class="t-linehead" id="t-linehead0795a08"></a>鞞留羅大將答曰：「沙門！拘薩羅王波斯<a class="t" id="t0795a09"></a>匿尚不能得見三十三天，況復退遣耶？退<a class="t" id="t0795a10"></a>遣彼三十三天者，終無是處。」</p>
<p><a class="t-linehead" id="t-linehead0795a10"></a>「如是，大將！若<a class="t" id="t0795a11"></a>有天無諍、不樂諍不來此間者，此天福勝、<a class="t" id="t0795a12"></a>梵行勝。若有此天諍、樂諍來此間者，此天<a class="t" id="t0795a13"></a>於彼天尚不能得見，況復天天遣退耶？<a class="t" id="t0795a14"></a>若退遣彼者，終無是處。」</p>
<p><a class="t-linehead" id="t-linehead0795a14"></a>於是，拘薩羅王波<a class="t" id="t0795a15"></a>斯匿問曰：「瞿曇！此沙門名何等耶？」</p>
<p><a class="t-linehead" id="t-linehead0795a15"></a>世尊答<a class="t" id="t0795a16"></a>曰：「大王！此比丘名阿難，是我侍者。」</p>
<p><a class="t-linehead" id="t-linehead0795a16"></a>拘薩羅<a class="t" id="t0795a17"></a>王波斯匿聞已，歎曰：「阿難所說如師，阿難所<a class="t" id="t0795a18"></a>說如善師。欲更有所問，聽我問耶？」</p>
<p><a class="t-linehead" id="t-linehead0795a18"></a>世尊<a class="t" id="t0795a19"></a>告曰：「大王！欲問，恣意所問。」</p>
<p><a class="t-linehead" id="t-linehead0795a19"></a>拘薩羅王波斯<a class="t" id="t0795a20"></a>匿問曰：「瞿曇！頗有梵耶？」</p>
<p><a class="t-linehead" id="t-linehead0795a20"></a>世尊問曰：「大王！何<a class="t" id="t0795a21"></a>意問有梵耶？大王！若我施設有梵，彼梵清<a class="t" id="t0795a22"></a>淨。」</p>
<p><a class="t-linehead" id="t-linehead0795a22"></a>世尊與拘薩羅王波斯匿於其中間論<a class="t" id="t0795a23"></a>此事時，彼使人將想年少吉祥子來還，詣<a class="t" id="t0795a24"></a>拘薩羅王波斯匿所，白曰：「天王！想年少吉祥<a class="t" id="t0795a25"></a>子已來在此。」</p>
<p><a class="t-linehead" id="t-linehead0795a25"></a>拘薩羅王波斯匿聞已，問想年<a class="t" id="t0795a26"></a>少吉祥子曰：「前日王共大眾會坐，誰最前<a class="t" id="t0795a27"></a>說沙門瞿曇如是說：『本無，當不有，今現亦<a class="t" id="t0795a28"></a>無，若有餘沙門、梵志一切知、一切見。』耶？」</p>
<p><a class="t-linehead" id="t-linehead0795a28"></a>想年<a class="t" id="t0795a29"></a>少吉祥子答曰：「天王！鞞留羅大將前說也。」</p>
<p><a class="t-linehead" id="t-linehead0795a29"></a>鞞<a class="t" id="t0795b01"></a>留羅大將聞已，白曰：「天王！此想年少吉祥子<a class="t" id="t0795b02"></a>前說也。」</p>
<p><a class="t-linehead" id="t-linehead0795b02"></a>如是彼二人更互共諍此論，於其<a class="t" id="t0795b03"></a>中間彼御者即便嚴駕，至拘薩羅王波斯匿<a class="t" id="t0795b04"></a>所，白曰：「天王！嚴駕已至，天王當知時。」</p>
<p><a class="t-linehead" id="t-linehead0795b04"></a>拘薩<a class="t" id="t0795b05"></a>羅王波斯匿聞已，白世尊曰：「我問瞿曇一切<a class="t" id="t0795b06"></a>知事，沙門瞿曇答我一切知事。我問沙門<a class="t" id="t0795b07"></a>瞿曇四種清淨，沙門瞿曇答我四種清淨。我<a class="t" id="t0795b08"></a>問沙門瞿曇所得，沙門瞿曇答我所得。我<a class="t" id="t0795b09"></a>問沙門瞿曇有梵，沙門瞿曇答我有梵。若<a class="t" id="t0795b10"></a>我更問餘事者，沙門瞿曇必答我餘事。瞿<a class="t" id="t0795b11"></a>曇！我今多事，欲還請辭。」</p>
<p><a class="t-linehead" id="t-linehead0795b11"></a>世尊答曰：「大王！自<a class="t" id="t0795b12"></a>當知時。」</p>
<p><a class="t-linehead" id="t-linehead0795b12"></a>拘薩羅王波斯匿聞世尊所說，善<a class="t" id="t0795b13"></a>受持誦，即從座起，繞世尊三匝而去。</p>
<p><a class="t-linehead" id="t-linehead0795b13"></a>佛說<a class="t" id="t0795b14"></a>如是。拘薩羅王波斯匿、尊者阿難及一切大<a class="t" id="t0795b15"></a>眾，聞佛所說，歡喜奉行。</p><a class="t" id="t0795b16"></a>
<p class="endsutta"><a class="t-linehead" id="t-linehead0795b16"></a>一切智經第一竟<span class="t-note">（三千七百七十三字）</span></p><a class="t" id="t0795b17"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>