<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma131">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 11</span>
<span class="mirror-right">大品</span></p>
<h1 class="mirror-row">
<span class="mirror-left">131. </span>
<span class="mirror-right">（一三一）降魔經</span></h1>
</div><a class="t" id="t0620b09"></a>
<p><a class="t-linehead" id="t-linehead0620b09"></a>我聞如是：</p>
<p>一時，佛遊婆奇瘦，在鼉山怖<a class="t" id="t0620b10"></a>林鹿野園中。</p>
<p><a class="t-linehead" id="t-linehead0620b10"></a>爾時，尊者大目犍連教授為<a class="t" id="t0620b11"></a>佛而作禪屋，露地經行。彼時，魔王化作細<a class="t" id="t0620b12"></a>形，入尊者大目揵連腹中。於是，尊者大目犍<a class="t" id="t0620b13"></a>連即作是念：「我今腹中猶如食豆，我寧可<a class="t" id="t0620b14"></a>入如其像定，以如其像定自觀其腹。」是時，<a class="t" id="t0620b15"></a>尊者大目犍連至經行道頭，敷尼師檀，結<a class="t" id="t0620b16"></a>跏趺坐，入如其像定，以如其像定自觀其<a class="t" id="t0620b17"></a>腹，尊者大目犍連便知魔王在其腹中。</p>
<p><a class="t-linehead" id="t-linehead0620b17"></a>尊者<a class="t" id="t0620b18"></a>大目犍連即從定寤，語魔王曰：「汝波旬<a class="t" id="t0620b19"></a>出！汝波旬出！莫觸嬈如來，亦莫觸嬈如來<a class="t" id="t0620b20"></a>弟子，莫於長夜無義無饒益，必生惡處，受<a class="t" id="t0620b21"></a>無量苦。」</p>
<p><a class="t-linehead" id="t-linehead0620b21"></a>彼時，魔王便作是念：「此沙門不見<a class="t" id="t0620b22"></a>不知而作是說：『汝波旬出！汝波旬出！莫觸<a class="t" id="t0620b23"></a>嬈如來，亦莫觸嬈如來弟子，莫於長夜<a class="t" id="t0620b24"></a>無義無饒益，必生惡處，受無量苦。』汝之尊<a class="t" id="t0620b25"></a>師有大如意足，有大威德，有大福祐，有大<a class="t" id="t0620b26"></a>威神，彼猶不能速知速見，況復弟子能知見<a class="t" id="t0620b27"></a>耶？」</p>
<p><a class="t-linehead" id="t-linehead0620b27"></a>尊者大目揵連復語魔王：「我復知汝意，<a class="t" id="t0620b28"></a>汝作是念：『此沙門不知不見而作是說：「汝<a class="t" id="t0620b29"></a>波旬出！汝波旬出！莫觸嬈如來，亦莫觸<a class="t" id="t0620c01"></a>嬈如來弟子，莫於長夜無義無饒益，必生<a class="t" id="t0620c02"></a>惡處，受無量苦。汝之尊師有大如意足，有<a class="t" id="t0620c03"></a>大威德，有大福祐，有大威神，彼猶不能如<a class="t" id="t0620c04"></a>是速知速見，況復弟子能知見耶？」』」</p>
<p><a class="t-linehead" id="t-linehead0620c04"></a>彼魔波旬<a class="t" id="t0620c05"></a>復作是念：「今此沙門知見我故，而作是說<a class="t" id="t0620c06"></a>耳。」於是，魔波旬化作細形，從口中出，在<a class="t" id="t0620c07"></a>尊者大目犍連前立。</p>
<p><a class="t-linehead" id="t-linehead0620c07"></a>尊者大目揵連告曰：「波<a class="t" id="t0620c08"></a>旬！昔有如來名覺礫拘荀大無所著、等正<a class="t" id="t0620c09"></a>覺，我時作魔，名曰惡，我有妹，名黑，汝是<a class="t" id="t0620c10"></a>彼子。波旬！因此事故，汝是我<span class="gaiji">［外＊男］<!--gaiji,,1[外*男],2&#x215A6;,3--></span>甥。波旬！<a class="t" id="t0620c11"></a>覺礫拘荀大如來、無所著、等正覺有二大弟<a class="t" id="t0620c12"></a>子，一者名音，二者名想。波旬！以何義故，<a class="t" id="t0620c13"></a>尊者音名音耶？波旬！尊者音住梵天上，以<a class="t" id="t0620c14"></a>常音聲滿千世界，更無有弟子音聲與彼<a class="t" id="t0620c15"></a>等者、相似者、勝者。波旬！以是義故，尊者音<a class="t" id="t0620c16"></a>名音也。</p>
<p><a class="t-linehead" id="t-linehead0620c16"></a>「波旬！復以何義尊者想名想耶？波<a class="t" id="t0620c17"></a>旬！尊者想所依遊行村邑，過夜平旦，著衣持鉢，<a class="t" id="t0620c18"></a>入村乞食，善護其身，善攝諸根，立於正<a class="t" id="t0620c19"></a>念。彼乞食已，食訖，中後收舉衣鉢，澡洗手<a class="t" id="t0620c20"></a>足，以尼師檀著於肩上，至無事處，或至<a class="t" id="t0620c21"></a>山林樹下，或至閑居靜處，敷尼師檀，結<a class="t" id="t0620c22"></a>加趺坐，速入想知滅定。彼時，若有放牛羊人、<a class="t" id="t0620c23"></a>取樵草人，或行路人，入彼山林，見入想知<a class="t" id="t0620c24"></a>滅定，便作是念：『今此沙門於無事處坐而<a class="t" id="t0620c25"></a>命終，我等寧可以燥樵、草拾已，積聚覆其<a class="t" id="t0620c26"></a>身上而耶維之。』即拾樵、草積覆其身，以<a class="t" id="t0620c27"></a>火然之，便捨而去。彼尊者想過夜平旦，從定<a class="t" id="t0620c28"></a>寤起，抖擻衣服，所依村邑遊行，如常著衣，<a class="t" id="t0620c29"></a>持鉢入村乞食，善護其身，善攝諸根，立於<a class="t" id="t0621a01"></a><span class="corr" title="[&gt;正]">正</span>念。彼放牛羊人、取樵草人，或行路人，入彼山<a class="t" id="t0621a02"></a>林人先見者，便作是念：『今此沙門在無事<a class="t" id="t0621a03"></a>處坐坐而命終，我等昨已拾燥樵、草積<a class="t" id="t0621a04"></a>覆其身，以火燒之，然已而去。然此賢者更復<a class="t" id="t0621a05"></a>想也。』波旬！以是義故，尊者想名想也。</p>
<p><a class="t-linehead" id="t-linehead0621a05"></a>「波旬！<a class="t" id="t0621a06"></a>彼時惡魔便作是念：『此禿沙門以黑所縛，斷<a class="t" id="t0621a07"></a>種無子，彼學禪，伺、增伺、數數伺，猶若如驢，<a class="t" id="t0621a08"></a>竟日負重，繫在櫪上，不得麥食，為彼麥<a class="t" id="t0621a09"></a>故，伺、增伺、數數伺。如是，此禿沙門為黑所縛，<a class="t" id="t0621a10"></a>斷種無子，學禪，伺、增伺、數數伺，猶如猫子在<a class="t" id="t0621a11"></a>鼠穴邊，欲捕鼠故，伺、增伺、數數伺。如是，此<a class="t" id="t0621a12"></a>禿沙門為黑所縛，斷種無子，彼學禪，伺、增伺、<a class="t" id="t0621a13"></a>數數伺，猶如鵂狐在燥樵積間，為捕鼠故，<a class="t" id="t0621a14"></a>伺、增伺、數數伺。如是，此禿沙門為黑所縛，斷<a class="t" id="t0621a15"></a>種無子，學禪，伺、增伺、數數伺，猶如鶴鳥在水<a class="t" id="t0621a16"></a>岸邊，為捕魚故，伺、增伺、數數伺。如是，此禿<a class="t" id="t0621a17"></a>沙門為黑所縛，斷種無子，學禪，伺、增伺、數數<a class="t" id="t0621a18"></a>伺。彼何所伺？為何義伺？求何等伺？彼調亂<a class="t" id="t0621a19"></a>狂發敗壞，我不知彼何所從來？亦不知彼<a class="t" id="t0621a20"></a>何所從去？亦不知住止，不知死不知生，<a class="t" id="t0621a21"></a>我寧可教勅梵志、居士，汝等共來罵詈精進<a class="t" id="t0621a22"></a>沙門，打破責數。所以者何？或罵打破責數時，<a class="t" id="t0621a23"></a>儻能起惡心，令我得其便。』</p>
<p><a class="t-linehead" id="t-linehead0621a23"></a>「波旬！彼時惡魔<a class="t" id="t0621a24"></a>便教勅梵志、居士，彼梵志、居士罵詈精進沙<a class="t" id="t0621a25"></a>門，打破責數。彼梵志、居士或以木打，或以<a class="t" id="t0621a26"></a>石擲，或以杖撾，或傷精進沙門頭，或裂壞<a class="t" id="t0621a27"></a>衣，或破應器。爾時，梵志、居士若有死者，因<a class="t" id="t0621a28"></a>此緣此，身壞命終，必至惡處，生地獄中。彼<a class="t" id="t0621a29"></a>生已，作是念：『我應受此苦，當復更受極<a class="t" id="t0621b01"></a>苦過是。所以者何？以我等向精進沙門行<a class="t" id="t0621b02"></a>惡行故。』</p>
<p><a class="t-linehead" id="t-linehead0621b02"></a>「波旬！覺礫拘荀大如來、無所著、等正<a class="t" id="t0621b03"></a>覺弟子用傷其頭，裂壞其衣，破其應器已，<a class="t" id="t0621b04"></a>往詣覺礫拘荀大如來、無所著、等正覺所。爾<a class="t" id="t0621b05"></a>時，覺礫拘荀大如來、無所著、等正覺無量百<a class="t" id="t0621b06"></a>千眷屬圍遶而為說法。覺礫拘荀大如來、無<a class="t" id="t0621b07"></a>所著、等正覺遙見弟子頭傷、衣裂、鉢破而來，<a class="t" id="t0621b08"></a>見已，告諸比丘：『汝等見不？惡魔教勅梵志、居<a class="t" id="t0621b09"></a>士：「汝等共來罵詈精進沙門，打破嘖數。所<a class="t" id="t0621b10"></a>以者何？或罵打破責數時，儻能起惡心，令<a class="t" id="t0621b11"></a>我得其便。」比丘！汝等當以心與慈俱，遍滿<a class="t" id="t0621b12"></a>一方成就遊。如是二三四方、四維上下，普周<a class="t" id="t0621b13"></a>一切，心與慈俱，無結無怨，無恚無諍，極廣甚<a class="t" id="t0621b14"></a>大，無量善修，遍滿一切世間成就遊。如是悲、<a class="t" id="t0621b15"></a>喜心與捨俱，無結無怨，無恚無諍，極廣甚大，<a class="t" id="t0621b16"></a>無量善修，遍滿一切世間成就遊，令惡魔求<a class="t" id="t0621b17"></a>便不能得便。』</p>
<p><a class="t-linehead" id="t-linehead0621b17"></a>「波旬！覺礫拘荀大如來、無所<a class="t" id="t0621b18"></a>著、等正覺以此教教諸弟子，彼即受教，<a class="t" id="t0621b19"></a>心與慈俱，遍滿一方成就遊。如是二三四方、<a class="t" id="t0621b20"></a>四維上下，普周一切，心與慈俱，無結無怨，無<a class="t" id="t0621b21"></a>恚無諍，極廣甚大，無量善修，遍滿一切世間<a class="t" id="t0621b22"></a>成就遊。如是悲喜心與捨俱，無結無怨無恚<a class="t" id="t0621b23"></a>無諍，極廣甚大，無量善修，遍滿一切世間成<a class="t" id="t0621b24"></a>就遊。以此故，彼惡魔求便不能得便。</p>
<p><a class="t-linehead" id="t-linehead0621b24"></a>「波旬！<a class="t" id="t0621b25"></a>彼時惡魔復作是念：『我以此事求精進沙門<a class="t" id="t0621b26"></a>便，而不能得。我寧可教勅梵志、居士，汝等<a class="t" id="t0621b27"></a>共來奉敬、供養、禮事精進沙門，或以奉敬、<a class="t" id="t0621b28"></a>供養、禮事精進沙門，儻能起惡心，令我得<a class="t" id="t0621b29"></a>其便。』波旬！彼梵志、居士為惡魔所教勅已，<a class="t" id="t0621c01"></a>即共奉敬、供養、禮事精進沙門，以衣敷地<a class="t" id="t0621c02"></a>而作是說：『精進沙門可於上行，精進沙門難<a class="t" id="t0621c03"></a>行而行，令我長夜得利饒益，安隱快樂。』梵志、<a class="t" id="t0621c04"></a>居士以髮布地而作是說：『精進沙門可於<a class="t" id="t0621c05"></a>上行，精進沙門難行而行，令我長夜得利<a class="t" id="t0621c06"></a>饒益，安隱快樂。』梵志、居士以手捧持種種飲<a class="t" id="t0621c07"></a>食，住道邊待而作是說：『精進沙門受是食<a class="t" id="t0621c08"></a>是，可持是去，隨意而用，令我長夜得利<a class="t" id="t0621c09"></a>饒益，安隱快樂。』諸信梵志、居士見精進沙門，<a class="t" id="t0621c10"></a>敬心扶抱，將入於內，持種種財物與精進<a class="t" id="t0621c11"></a>沙門，作如是說：『受是用是，可持是去，隨<a class="t" id="t0621c12"></a>意所用。』爾時，梵志、居士若有死者，因此緣<a class="t" id="t0621c13"></a>此，身壞命終，必至善處，生於天上。生已，作<a class="t" id="t0621c14"></a>是念：『我應受是樂，當復更受極樂勝是。<a class="t" id="t0621c15"></a>所以者何？以我等向精進沙門行善行故。』</p><a class="t" id="t0621c16"></a>
<p><a class="t-linehead" id="t-linehead0621c16"></a>「波旬！覺礫拘荀大如來、無所著、等正覺弟子<a class="t" id="t0621c17"></a>得奉敬、供養、禮事已，往詣覺礫拘荀大如來、<a class="t" id="t0621c18"></a>無所著、等正覺所。是時，覺礫拘荀大如來、無<a class="t" id="t0621c19"></a>所著、等正覺無量百千眷屬圍遶而為說法。<a class="t" id="t0621c20"></a>覺礫拘荀大如來、無所著、等正覺遙見弟子<a class="t" id="t0621c21"></a>得奉敬、供養、禮事而來，見已，告諸比丘：『汝<a class="t" id="t0621c22"></a>等見不？惡魔教勅梵志、居士：「汝等共來奉敬、<a class="t" id="t0621c23"></a>供養、禮事精進沙門、或以奉敬、供養、禮事<a class="t" id="t0621c24"></a>精進沙門，儻能起惡心，令我得其便。」比<a class="t" id="t0621c25"></a>丘！汝等當觀諸行無常，觀興衰法，觀無欲，<a class="t" id="t0621c26"></a>觀捨離，觀滅，觀斷，令惡魔求便而不能<a class="t" id="t0621c27"></a>得。』波旬！覺礫拘荀大如來、無所著、等正覺以<a class="t" id="t0621c28"></a>此教教諸弟子，彼即受教，觀一切行無常，<a class="t" id="t0621c29"></a>觀興衰法，觀無欲，觀捨離，觀滅，觀斷，令<a class="t" id="t0622a01"></a>惡魔求便而不能得。</p>
<p><a class="t-linehead" id="t-linehead0622a01"></a>「波旬！彼時惡魔復作<a class="t" id="t0622a02"></a>是念：『我以此事求精進沙門便，而不能得。<a class="t" id="t0622a03"></a>我寧可化作年少形，手執大杖，住其道<a class="t" id="t0622a04"></a>邊，打尊者音頭，令破血流污面。』波旬！覺<a class="t" id="t0622a05"></a>礫拘荀大如來、無所著、等正覺於後所依村<a class="t" id="t0622a06"></a>邑遊行，彼於平旦著衣持鉢，入村乞食，尊<a class="t" id="t0622a07"></a>者音在後侍從。波旬！爾時，惡魔化作年少<a class="t" id="t0622a08"></a>形，手執大杖，住在道邊，擊尊者音頭破血<a class="t" id="t0622a09"></a>流污面。波旬！尊者音破頭流血已，隨從覺<a class="t" id="t0622a10"></a>礫拘荀大如來、無所著、等正覺後，猶影不離。</p><a class="t" id="t0622a11"></a>
<p><a class="t-linehead" id="t-linehead0622a11"></a>「波旬！覺礫拘荀大如來、無所著、等正覺至村<a class="t" id="t0622a12"></a>邑已，極其身力右旋顧視，猶如龍視，不恐<a class="t" id="t0622a13"></a>不怖，不驚不懼而觀諸方。波旬！覺礫拘荀大<a class="t" id="t0622a14"></a>如來、無所著、等正覺見尊者音頭破血流污<a class="t" id="t0622a15"></a>面，隨佛後行，如影不離，便作是說：『此惡魔<a class="t" id="t0622a16"></a>凶暴，大有威力，此惡魔不知厭足。』波旬！覺<a class="t" id="t0622a17"></a>礫拘荀大如來、無所著、等正覺說語未訖，彼<a class="t" id="t0622a18"></a>時，惡魔便於彼處，其身即墮無缺大地獄。波<a class="t" id="t0622a19"></a>旬！此大地獄而有四名，一者無缺，二者百<a class="t" id="t0622a20"></a>釘，三者逆刺，四者六更。彼大地獄其中有卒，<a class="t" id="t0622a21"></a>往至惡魔所，語惡魔曰：『汝今當知，若釘釘<a class="t" id="t0622a22"></a>等共合者，當知滿百年。』」</p>
<p><a class="t-linehead" id="t-linehead0622a22"></a>於是，魔波旬聞說<a class="t" id="t0622a23"></a>此已，即便心悸，恐怖驚懼，身毛皆竪，向尊<a class="t" id="t0622a24"></a>者大目揵連即說頌曰：</p><a class="t" id="t0622a25"></a>
<blockquote class="gatha">
<p>「云何彼地獄，　　惡魔昔在中，<a class="t" id="t0622a26"></a><br>
嬈害佛梵行，　　及犯彼比丘？」</p></blockquote><a class="t" id="t0622a27"></a>
<p><a class="t-linehead" id="t-linehead0622a27"></a>尊者大目揵連即時以偈答魔波旬曰：</p><a class="t" id="t0622a28"></a>
<blockquote class="gatha">
<p>「地獄名無缺，　　惡魔曾在中，<a class="t" id="t0622a29"></a><br>
嬈害佛梵行，　　及犯彼比丘。<a class="t" id="t0622b01"></a><br>
彼鐵釘有百，　　一切各逆刺，<a class="t" id="t0622b02"></a><br>
地獄名無缺，　　惡魔昔在中。<a class="t" id="t0622b03"></a><br>
若有不知者，　　比丘佛弟子，<a class="t" id="t0622b04"></a><br>
必得如是苦，　　受黑業之報。<a class="t" id="t0622b05"></a><br>
若干種園觀，　　人者在於地，<a class="t" id="t0622b06"></a><br>
食自然粳米，　　居止在北洲。<a class="t" id="t0622b07"></a><br>
大須彌山巖，　　善修之所熏，<a class="t" id="t0622b08"></a><br>
修習於解脫，　　受持最後身。<a class="t" id="t0622b09"></a><br>
跱立在大泉，　　宮殿住至劫，<a class="t" id="t0622b10"></a><br>
金色可愛樂，　　猶火<span class="gaiji">［火＊僉］<!--gaiji,,1[火*僉],2&#x3DFF;,3--></span>晃昱。<a class="t" id="t0622b11"></a><br>
作諸眾妓樂，　　往詣帝釋所，<a class="t" id="t0622b12"></a><br>
本以一屋舍，　　善覺了為施。<a class="t" id="t0622b13"></a><br>
若釋在前行，　　昇毘闍延殿，<a class="t" id="t0622b14"></a><br>
見釋大歡喜，　　天女各各舞。<a class="t" id="t0622b15"></a><br>
若見比丘來，　　還顧有慚愧，<a class="t" id="t0622b16"></a><br>
若毘闍延殿，　　見比丘問義。<a class="t" id="t0622b17"></a><br>
大仙頗能知，　　愛盡得解脫？<a class="t" id="t0622b18"></a><br>
比丘即為答，　　問者如其義。<a class="t" id="t0622b19"></a><br>
拘翼我能知，　　愛盡得解脫。<a class="t" id="t0622b20"></a><br>
聞彼之所答，　　釋得歡喜樂。<a class="t" id="t0622b21"></a><br>
比丘多饒益，　　所說如其義。<a class="t" id="t0622b22"></a><br>
若毘闍延殿，　　問帝釋天王，<a class="t" id="t0622b23"></a><br>
此殿名何等，　　汝釋攝持城？<a class="t" id="t0622b24"></a><br>
釋答大仙人，　　名毘闍延哆。<a class="t" id="t0622b25"></a><br>
是謂千世界，　　於千世界中，<a class="t" id="t0622b26"></a><br>
無有勝此殿，　　如毘闍延哆。<a class="t" id="t0622b27"></a><br>
天王天帝釋，　　自在隨所遊，<a class="t" id="t0622b28"></a><br>
愛樂那遊哆，　　化作一行百。<a class="t" id="t0622b29"></a><br>
毘闍延殿內，　　釋得自在遊，<a class="t" id="t0622c01"></a><br>
毘闍延大殿，　　足指能震動。<a class="t" id="t0622c02"></a><br>
天王眼所觀，　　釋得自在遊。<a class="t" id="t0622c03"></a><br>
若鹿子母堂，　　築基極深堅，<a class="t" id="t0622c04"></a><br>
難動不可震，　　如意足能搖。<a class="t" id="t0622c05"></a><br>
彼有琉璃地，　　聖人之所履，<a class="t" id="t0622c06"></a><br>
滑澤樂更觸，　　布柔軟綿褥。<a class="t" id="t0622c07"></a><br>
愛語共和合，　　天王常歡喜，<a class="t" id="t0622c08"></a><br>
善能作妓樂，　　音節善諧和，<a class="t" id="t0622c09"></a><br>
謂天來會聚，　　而說須陀洹。<a class="t" id="t0622c10"></a><br>
若干無量千，　　及百諸那術，<a class="t" id="t0622c11"></a><br>
至三十三天，　　慧眼者說法，<a class="t" id="t0622c12"></a><br>
聞彼所說法，　　歡喜而奉行。<a class="t" id="t0622c13"></a><br>
我亦有是法，　　如仙人所說，<a class="t" id="t0622c14"></a><br>
謂至梵天上，　　問彼梵天事，<a class="t" id="t0622c15"></a><br>
梵故有此見，　　謂見昔時有，<a class="t" id="t0622c16"></a><br>
我住有常存，　　恒有不變易。<a class="t" id="t0622c17"></a><br>
梵天為答彼，　　大仙我無見，<a class="t" id="t0622c18"></a><br>
謂見昔時有，　　我恒常不變，<a class="t" id="t0622c19"></a><br>
我見此境界，　　諸梵皆過去，<a class="t" id="t0622c20"></a><br>
我今何由說，　　恒常不變易？<a class="t" id="t0622c21"></a><br>
我見此世間，　　正覺之所說，<a class="t" id="t0622c22"></a><br>
隨所因緣生，　　所往而轉還，<a class="t" id="t0622c23"></a><br>
火無有思念，　　我燒愚癡人，<a class="t" id="t0622c24"></a><br>
火然若愚觸，　　必自然得燒。<a class="t" id="t0622c25"></a><br>
如是汝波旬，　　觸嬈於如來，<a class="t" id="t0622c26"></a><br>
久作不善行，　　受報亦當久。<a class="t" id="t0622c27"></a><br>
魔汝莫厭佛，　　莫嬈害比丘，<a class="t" id="t0622c28"></a><br>
一比丘降魔，　　住在於怖林。<a class="t" id="t0622c29"></a><br>
彼鬼愁憂慼，　　目連之所訶，<a class="t" id="t0623a01"></a><br>
恐怖無智慧，　　即於彼處沒。」</p></blockquote><a class="t" id="t0623a02"></a>
<p><a class="t-linehead" id="t-linehead0623a02"></a>尊者大目揵連所說如是。彼魔波旬聞尊者<a class="t" id="t0623a03"></a>大<span class="corr" title="[日&gt;目]">目</span>揵連所說，歡喜奉行。</p><a class="t" id="t0623a04"></a>
<p class="endsutta"><a class="t-linehead" id="t-linehead0623a04"></a>降魔經第十五竟<span class="t-note">（三千二百七十四字）</span></p><a class="t" id="t0623a05"></a><p class="endsection"><span class="t-juanname">中阿含經卷第三十<span class="t-note">（九千五百一十五字）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>