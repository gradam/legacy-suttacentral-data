<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma9">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 1</span>
<span class="mirror-right">七法品</span></p>
<h1 class="mirror-row">
<span class="mirror-left">9. The Seven Chariots</span>
<span class="mirror-right">（九）七車經<span class="t-note">（初一日誦）</span></span></h1>
</div><a class="t" id="t0429c29"></a>
<p><a class="t-linehead" id="t-linehead0429c29"></a>我聞如是：</p>
<p>一時，佛遊王舍城，在竹林精舍，<a class="t" id="t0430a01"></a>與大比丘眾共受夏坐，尊者滿慈子亦於<a class="t" id="t0430a02"></a>生地受夏坐。是時，生地諸比丘受夏坐訖，<a class="t" id="t0430a03"></a>過三月已，補治衣竟，攝衣持鉢，從生地<a class="t" id="t0430a04"></a>出，向王舍城，展轉進前，至王舍城，住王舍<a class="t" id="t0430a05"></a>城竹林精舍。</p>
<p><a class="t-linehead" id="t-linehead0430a05"></a>是時，生地諸比丘詣世尊所，<a class="t" id="t0430a06"></a>稽首作禮，却坐一面。</p>
<p><a class="t-linehead" id="t-linehead0430a06"></a>世尊問曰：「諸比丘！從<a class="t" id="t0430a07"></a>何所來？何處夏坐？」</p>
<p><a class="t-linehead" id="t-linehead0430a07"></a>生地諸比丘白曰：「世尊！<a class="t" id="t0430a08"></a>從生地來，於生地夏坐。」</p>
<p><a class="t-linehead" id="t-linehead0430a08"></a>世尊問曰：「於彼生<a class="t" id="t0430a09"></a>地諸比丘中，何等比丘為諸比丘所共稱<a class="t" id="t0430a10"></a>譽，自少欲、知足，稱說少欲、知足；自閑居，稱說<a class="t" id="t0430a11"></a>閑居；自精進，稱說精進；自正念，稱說正念；<a class="t" id="t0430a12"></a>自一心，稱說一心；自智慧，稱說智慧；自漏盡，<a class="t" id="t0430a13"></a>稱說漏盡；自勸發渴仰、成就歡喜，稱說勸發<a class="t" id="t0430a14"></a>渴仰、成就歡喜？」</p>
<p><a class="t-linehead" id="t-linehead0430a14"></a>生地諸比丘白曰：「世尊！尊者<a class="t" id="t0430a15"></a>滿慈子於彼生地，為諸比丘所共稱譽，自<a class="t" id="t0430a16"></a>少欲、知足，稱說少欲、知足；自閑居，稱說閑居；<a class="t" id="t0430a17"></a>自精進，稱說精進；自正念，稱說正念；自一心，<a class="t" id="t0430a18"></a>稱說一心；自智慧，稱說智慧；自漏盡，稱說<a class="t" id="t0430a19"></a>漏盡；自勸發渴仰、成就歡喜，稱說勸發渴仰、<a class="t" id="t0430a20"></a>成就歡喜。」</p>
<p><a class="t-linehead" id="t-linehead0430a20"></a>是時，尊者舍梨子在眾中坐，尊者<a class="t" id="t0430a21"></a>舍梨子作如是念：「世尊如事問彼生地諸比<a class="t" id="t0430a22"></a>丘輩，生地諸比丘極大稱譽賢者滿慈子，自<a class="t" id="t0430a23"></a>少欲、知足，稱說少欲、知足；自閑居，稱說閑居；<a class="t" id="t0430a24"></a>自精進，稱說精進；自正念，稱說正念；自一<a class="t" id="t0430a25"></a>心，稱說一心；自智慧，稱說智慧；自漏盡，稱<a class="t" id="t0430a26"></a>說漏盡；自勸發渴仰、成就歡喜，稱說勸發渴<a class="t" id="t0430a27"></a>仰，成就歡喜。」</p>
<p><a class="t-linehead" id="t-linehead0430a27"></a>尊者舍梨子復作是念：「何時當<a class="t" id="t0430a28"></a>得與賢者滿慈子共聚集會，問其少義，彼<a class="t" id="t0430a29"></a>或能聽我之所問。」</p>
<p><a class="t-linehead" id="t-linehead0430a29"></a>爾時，世尊於王舍城受<a class="t" id="t0430b01"></a>夏坐訖，過三月已，補治衣竟，攝衣持鉢，<a class="t" id="t0430b02"></a>從王舍城出，向舍衛國，展轉進前，至舍衛<a class="t" id="t0430b03"></a>國，即住勝林給孤獨園。尊者舍梨子與生地<a class="t" id="t0430b04"></a>諸比丘於王舍城共住少日，攝衣持鉢，向<a class="t" id="t0430b05"></a>舍衛國，展轉進前，至舍衛國，共住勝林給孤<a class="t" id="t0430b06"></a>獨園。</p>
<p><a class="t-linehead" id="t-linehead0430b06"></a>是時，尊者滿慈子於生地受夏坐訖，<a class="t" id="t0430b07"></a>過三月已，補治衣竟，攝衣持鉢，從生地出，<a class="t" id="t0430b08"></a>向舍衛國，展轉進前，至舍衛國，亦住勝林<a class="t" id="t0430b09"></a>給孤獨園。尊者滿慈子詣世尊所，稽首作禮，<a class="t" id="t0430b10"></a>於如來前敷尼師檀，結加趺坐。</p>
<p><a class="t-linehead" id="t-linehead0430b10"></a>時，尊者<a class="t" id="t0430b11"></a>舍梨子問餘比丘：「諸賢！何者是賢者滿慈子<a class="t" id="t0430b12"></a>耶？」</p>
<p><a class="t-linehead" id="t-linehead0430b12"></a>諸比丘白尊者舍梨子：「唯然，尊者在如<a class="t" id="t0430b13"></a>來前坐，白皙隆鼻，如鸚鵡<span class="gaiji">［口＊雋］<!--gaiji,,1[口*雋],2&#x20FD8;,3--></span>，即其人也。」</p>
<p><a class="t-linehead" id="t-linehead0430b13"></a>時，<a class="t" id="t0430b14"></a>尊者舍梨子知滿慈子色貌已，則善記念。</p>
<p><a class="t-linehead" id="t-linehead0430b14"></a>尊<a class="t" id="t0430b15"></a>者滿慈子過夜平旦，著衣持鉢，入舍衛國<a class="t" id="t0430b16"></a>而行乞食，食訖中後，還舉衣鉢，澡洗手足，<a class="t" id="t0430b17"></a>以尼師檀著於肩上，至安陀林經行之<a class="t" id="t0430b18"></a>處。尊者舍梨子亦過夜平旦，著衣持鉢，入<a class="t" id="t0430b19"></a>舍衛國而行乞食，食訖中後，還舉衣鉢，澡<a class="t" id="t0430b20"></a>洗手足，以尼師檀著於肩上，至安陀林經<a class="t" id="t0430b21"></a>行之處。</p>
<p><a class="t-linehead" id="t-linehead0430b21"></a>時，尊者滿慈子到安陀林，於一樹下<a class="t" id="t0430b22"></a>敷尼師檀，結加趺坐。尊者舍梨子亦至<a class="t" id="t0430b23"></a>安陀林，離滿慈子不遠，於一樹下敷尼師<a class="t" id="t0430b24"></a>檀，結加趺坐。</p>
<p><a class="t-linehead" id="t-linehead0430b24"></a>尊者舍梨子則於晡時從<a class="t" id="t0430b25"></a>燕坐起，往詣尊者滿慈子所，共相問訊，却<a class="t" id="t0430b26"></a>坐一面，則問尊者滿慈子曰：「賢者！從沙門<a class="t" id="t0430b27"></a>瞿曇修梵行耶？」</p>
<p><a class="t-linehead" id="t-linehead0430b27"></a>答曰：「如是。」</p>
<p>「云何？賢者！以<a class="t" id="t0430b28"></a>戒淨故，從沙門瞿曇修梵行耶？」</p>
<p><a class="t-linehead" id="t-linehead0430b28"></a>答曰：「不<a class="t" id="t0430b29"></a>也。」</p>
<p><a class="t-linehead" id="t-linehead0430b29"></a>「以心淨故、以見淨故、以疑蓋淨故、以<a class="t" id="t0430c01"></a>道非道知見淨故、以道跡知見淨故、以道<a class="t" id="t0430c02"></a>跡斷智淨故，從沙門瞿曇修梵行耶？」</p>
<p><a class="t-linehead" id="t-linehead0430c02"></a>答曰：<a class="t" id="t0430c03"></a>「不也。」</p>
<p><a class="t-linehead" id="t-linehead0430c03"></a>又復問曰：「我向問賢者從沙門瞿曇<a class="t" id="t0430c04"></a>修梵行耶？則言如是。今問賢者以戒淨<a class="t" id="t0430c05"></a>故從沙門瞿曇修梵行耶？便言不也。以心<a class="t" id="t0430c06"></a>淨故、以見淨故、以疑蓋淨故、以道非道知<a class="t" id="t0430c07"></a>見淨故、以道跡知見淨故、以道跡斷智淨<a class="t" id="t0430c08"></a>故，從沙門瞿曇修梵行耶？便言不也。然以<a class="t" id="t0430c09"></a>何義，從沙門瞿曇修梵行耶？」</p>
<p><a class="t-linehead" id="t-linehead0430c09"></a>答曰：「賢者！<a class="t" id="t0430c10"></a>以無餘涅槃故。」</p>
<p><a class="t-linehead" id="t-linehead0430c10"></a>又復問曰：「云何？賢者！以戒<a class="t" id="t0430c11"></a>淨故，沙門瞿曇施設無餘涅槃耶？」</p>
<p><a class="t-linehead" id="t-linehead0430c11"></a>答曰：「不<a class="t" id="t0430c12"></a>也。」</p>
<p><a class="t-linehead" id="t-linehead0430c12"></a>「以心淨故、以見淨故、以疑蓋淨故、以<a class="t" id="t0430c13"></a>道非道知見淨故、以道跡知見淨故、以道<a class="t" id="t0430c14"></a>跡斷智淨故，沙門瞿曇施設無餘涅槃耶？」</p>
<p><a class="t-linehead" id="t-linehead0430c14"></a>答<a class="t" id="t0430c15"></a>曰：「不也。」</p>
<p><a class="t-linehead" id="t-linehead0430c15"></a>又復問曰：「我向問仁，云何賢者以<a class="t" id="t0430c16"></a>戒淨故，沙門瞿曇施設無餘涅槃耶？賢者<a class="t" id="t0430c17"></a>言不。以心淨故、以見淨故、以疑蓋淨故、<a class="t" id="t0430c18"></a>以道非道知見淨故、以道跡知見淨故、以<a class="t" id="t0430c19"></a>道跡斷智淨故，沙門瞿曇施設無餘涅槃<a class="t" id="t0430c20"></a>耶？賢者言不。賢者所說為是何義？云何得<a class="t" id="t0430c21"></a>知？」</p>
<p><a class="t-linehead" id="t-linehead0430c21"></a>答曰：「賢者！若以戒淨故，世尊沙門瞿曇<a class="t" id="t0430c22"></a>施設無餘涅槃者，則以有餘稱說無餘；<a class="t" id="t0430c23"></a>以心淨故、以見淨故、以疑蓋淨故、以道非<a class="t" id="t0430c24"></a>道知見淨故、以道跡知見淨故、以道跡斷<a class="t" id="t0430c25"></a>智淨故，世尊沙門瞿曇施設無餘涅槃者，<a class="t" id="t0430c26"></a>則以有餘稱說無餘。賢者！若離此法，世尊<a class="t" id="t0430c27"></a>施設無餘涅槃者，則凡夫亦當般涅槃，以<a class="t" id="t0430c28"></a>凡夫亦離此法故。賢者！但以戒淨故，得心<a class="t" id="t0430c29"></a>淨，以心淨故，得見淨，以見淨故，得疑蓋<a class="t" id="t0431a01"></a>淨，以疑葢淨故，得道非道知見淨，以道非<a class="t" id="t0431a02"></a>道知見淨故，得道跡知見淨，以道跡知見<a class="t" id="t0431a03"></a>淨故，得道跡斷智淨，以道跡斷智淨故，世<a class="t" id="t0431a04"></a>尊沙門瞿曇施設無餘涅槃也。</p>
<p><a class="t-linehead" id="t-linehead0431a04"></a>「賢者！復聽。昔<a class="t" id="t0431a05"></a>拘薩羅王波斯匿在舍衛國，於婆雞帝<a class="t" id="t0431a06"></a>有事，彼作是念：『以何方便，令一日行，從舍<a class="t" id="t0431a07"></a>衛國至婆雞帝耶？』復作是念：『我今寧可從<a class="t" id="t0431a08"></a>舍衛國至婆雞帝，於其中間布置七車。』爾<a class="t" id="t0431a09"></a>時，即從舍衛國至婆雞帝，於其中間布置<a class="t" id="t0431a10"></a>七車。布七車已，從舍衛國出，至初車，乘<a class="t" id="t0431a11"></a>初車，至第二車，捨初車，乘第二車，至第三<a class="t" id="t0431a12"></a>車，捨第二車，乘第三車，至第四車，捨第三<a class="t" id="t0431a13"></a>車，乘第四車，至第五車，捨第四車，乘第五<a class="t" id="t0431a14"></a>車，至第六車，捨第五車，乘第六車，至第七<a class="t" id="t0431a15"></a>車，乘第七車，於一日中至婆雞帝。</p>
<p><a class="t-linehead" id="t-linehead0431a15"></a>「彼於<a class="t" id="t0431a16"></a>婆雞帝辦其事已，大臣圍繞，坐王正殿，群<a class="t" id="t0431a17"></a>臣白曰：『云何，天王！以一日行從舍衛國至<a class="t" id="t0431a18"></a>婆雞帝耶？』王曰：『如是。』『云何天王，乘第一車<a class="t" id="t0431a19"></a>一日從舍衛國至婆雞帝耶？』王曰：『不也。』『乘<a class="t" id="t0431a20"></a>第二車乘第三車至第七車，從舍衛國至<a class="t" id="t0431a21"></a>婆雞帝耶？』王曰：『不也。』云何賢者！拘薩羅王<a class="t" id="t0431a22"></a>波斯匿群臣復問，當云何說？</p>
<p><a class="t-linehead" id="t-linehead0431a22"></a>「王答群臣：『我<a class="t" id="t0431a23"></a>在舍衛國，於婆雞帝有事，我作是念：「以<a class="t" id="t0431a24"></a>何方便，令一日行，從舍衛國至婆雞帝耶？」<a class="t" id="t0431a25"></a>我復作是念：「我今寧可從舍衛國至婆雞<a class="t" id="t0431a26"></a>帝，於其中間布置七車。」我時即從舍衛<a class="t" id="t0431a27"></a>國至婆雞帝，於其中間布置七車。布七<a class="t" id="t0431a28"></a>車已，從舍衛國出，至初車，乘初車，至第<a class="t" id="t0431a29"></a>二車，捨初車，乘第二車，至第三車，捨第二<a class="t" id="t0431b01"></a>車，乘第三車，至第四車，捨第三車，乘第<a class="t" id="t0431b02"></a>四車，至第五車，捨第四車，乘第五車，至第<a class="t" id="t0431b03"></a>六車，捨第五車，乘第六車，至第七車，乘<a class="t" id="t0431b04"></a>第七車，於一日中至婆雞帝。』</p>
<p><a class="t-linehead" id="t-linehead0431b04"></a>「如是，賢者！拘<a class="t" id="t0431b05"></a>薩羅王波斯匿答對群臣所問如是。如是，<a class="t" id="t0431b06"></a>賢者！以戒淨故，得心淨，以心淨故，得見淨，<a class="t" id="t0431b07"></a>以見淨故，得疑蓋淨，以疑葢淨故，得道非<a class="t" id="t0431b08"></a>道知見淨，以道非道知見淨故，得道跡知見<a class="t" id="t0431b09"></a>淨，以道跡知見淨故，得道跡斷智淨，以道<a class="t" id="t0431b10"></a>跡斷智淨故，世尊施設無餘涅槃。」</p>
<p><a class="t-linehead" id="t-linehead0431b10"></a>於是，<a class="t" id="t0431b11"></a>尊者舍梨子問尊者滿慈子：「賢者名<a class="t" id="t0431b12"></a>何等？諸梵行人云何稱賢者耶？」</p>
<p><a class="t-linehead" id="t-linehead0431b12"></a>尊者<a class="t" id="t0431b13"></a>滿慈子答曰：「賢者！我號滿也。我母名慈，故<a class="t" id="t0431b14"></a>諸梵行人稱我為滿慈子。」</p>
<p><a class="t-linehead" id="t-linehead0431b14"></a>尊者舍梨子歎曰：<a class="t" id="t0431b15"></a>「善哉，善哉！賢者滿慈子，為如來弟子，所作<a class="t" id="t0431b16"></a>智辯聰明決定，安隱無畏，成就調御，逮大辯<a class="t" id="t0431b17"></a>才，得甘露幢，於甘露界自作證成就遊，以<a class="t" id="t0431b18"></a>問賢者甚深義盡能報故。賢者滿慈子！諸<a class="t" id="t0431b19"></a>梵行人為得大利，得值賢者滿慈子，隨時<a class="t" id="t0431b20"></a>往見，隨時禮拜，我今亦得大利，隨時往見，隨<a class="t" id="t0431b21"></a>時禮拜。諸梵行人應當縈衣頂上戴賢者<a class="t" id="t0431b22"></a>滿慈子，為得大利，我今亦得大利，隨時往<a class="t" id="t0431b23"></a>見，隨時禮拜。」</p>
<p><a class="t-linehead" id="t-linehead0431b23"></a>尊者滿慈子問尊者舍梨子：「賢<a class="t" id="t0431b24"></a>者名何等，諸梵行人云何稱賢者耶？」</p>
<p><a class="t-linehead" id="t-linehead0431b24"></a>尊者<a class="t" id="t0431b25"></a>舍梨子答曰：「賢者！我字優波鞮舍，我母名<a class="t" id="t0431b26"></a>舍梨，故諸梵行人稱我為舍梨子。」</p>
<p><a class="t-linehead" id="t-linehead0431b26"></a>尊者滿<a class="t" id="t0431b27"></a>慈子歎曰：「我今與世尊弟子共論而不知，<a class="t" id="t0431b28"></a>第二尊共論而不知，法將共論而不知，轉<a class="t" id="t0431b29"></a>法輪復轉弟子共論而不知。若我知尊者舍<a class="t" id="t0431c01"></a>梨子者，不能答一句，況復爾所深論？善哉，<a class="t" id="t0431c02"></a>善哉！尊者舍梨子！為如來弟子，所作智辯聰<a class="t" id="t0431c03"></a>明決定，安隱無畏、成就調御、逮大辯才、得<a class="t" id="t0431c04"></a>甘露幢，於甘露界自作證成就遊，以尊者<a class="t" id="t0431c05"></a>甚深甚深問故。尊者舍梨子！諸梵行人為<a class="t" id="t0431c06"></a>得大利，得值尊者舍梨子，隨時往見，隨時<a class="t" id="t0431c07"></a>禮拜，我今亦得大利，隨時往見，隨時禮拜。諸<a class="t" id="t0431c08"></a>梵行人應當縈衣頂上戴尊者舍梨子，為<a class="t" id="t0431c09"></a>得大利，我今亦得大利，隨時往見，隨時禮<a class="t" id="t0431c10"></a>拜。」</p>
<p><a class="t-linehead" id="t-linehead0431c10"></a>如是二賢更相稱說，更相讚善已，歡喜奉<a class="t" id="t0431c11"></a>行，即從坐起，各還所止。</p><a class="t" id="t0431c12"></a>
<p class="endsutta"><a class="t-linehead" id="t-linehead0431c12"></a>七車經第九竟<span class="t-note">（二千五百八字）</span></p><a class="t" id="t0431c13"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>