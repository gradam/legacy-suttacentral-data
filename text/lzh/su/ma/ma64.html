<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma64">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">64. The Divine Messengers</span>
<span class="mirror-right">（六四）天使經</span></h1>
</div><a class="t" id="t0503a23"></a>
<p><a class="t-linehead" id="t-linehead0503a23"></a>我聞如是：</p>
<p>一時，佛遊舍衛國，在勝林給孤<a class="t" id="t0503a24"></a>獨園。</p>
<p><a class="t-linehead" id="t-linehead0503a24"></a>爾時，世尊告諸比丘：「我以淨天眼出<a class="t" id="t0503a25"></a>過於人，見此眾生死時、生時，好色、惡色，或妙、<a class="t" id="t0503a26"></a>不妙，往來善處及不善處，隨此眾生之所作<a class="t" id="t0503a27"></a>業，見其如真。若此眾生成就身惡行，口、意惡<a class="t" id="t0503a28"></a>行，誹謗聖人，邪見成就邪見業，彼因緣此，<a class="t" id="t0503a29"></a>身壞命終，必至惡處，生地獄中。若此眾生<a class="t" id="t0503b01"></a>成就身妙行，口、意妙行，不誹謗聖人，正見<a class="t" id="t0503b02"></a>成就正見業，彼因緣此，身壞命終，必昇善<a class="t" id="t0503b03"></a>處，乃生天上。</p>
<p><a class="t-linehead" id="t-linehead0503b03"></a>「猶大雨時，水上之泡，或生或滅，<a class="t" id="t0503b04"></a>若有目人住一處，觀生時、滅時；我亦如是，<a class="t" id="t0503b05"></a>以淨天眼出過於人，見此眾生死時、生時，好<a class="t" id="t0503b06"></a>色、惡色，或妙、不妙，往來善處及不善處，隨此<a class="t" id="t0503b07"></a>眾生之所作業，見其如真。若此眾生成就身<a class="t" id="t0503b08"></a>惡行，口、意惡行，誹謗聖人，邪見成就邪見<a class="t" id="t0503b09"></a>業，彼因緣此，身壞命終，必至惡處，生地獄<a class="t" id="t0503b10"></a>中。若此眾生成就身妙行，口、意妙行，不誹<a class="t" id="t0503b11"></a>謗聖人，正見成就正見業，彼因緣此，身壞<a class="t" id="t0503b12"></a>命終，必昇善處，乃生天上。</p>
<p><a class="t-linehead" id="t-linehead0503b12"></a>「猶大雨時，雨墮<a class="t" id="t0503b13"></a>之渧或上或下，若有目人住一處，觀上時、下<a class="t" id="t0503b14"></a>時；我亦如是，以淨天眼出過於人，見此眾<a class="t" id="t0503b15"></a>生，死時、生時，好色、惡色，或妙、不妙，往來善處<a class="t" id="t0503b16"></a>及不善處，隨此眾生之所作業，見其如真。<a class="t" id="t0503b17"></a>若此眾生成就身惡行，口、意惡行，誹謗聖人，<a class="t" id="t0503b18"></a>邪見成就邪見業，彼因緣此，身壞命終，必<a class="t" id="t0503b19"></a>至惡處，生地獄中。若此眾生成就身妙行，<a class="t" id="t0503b20"></a>口、意妙行，不誹謗聖人，正見成就正見業，<a class="t" id="t0503b21"></a>彼因緣此，身壞命終，必昇善處，乃生天上。</p><a class="t" id="t0503b22"></a>
<p><a class="t-linehead" id="t-linehead0503b22"></a>「猶琉璃珠，清淨自然，生無瑕穢，八楞善治，貫<a class="t" id="t0503b23"></a>以妙繩，或青或黃，或赤、黑、白。若有目人住一<a class="t" id="t0503b24"></a>處，觀此琉璃珠，清淨自然，生無瑕穢，八楞<a class="t" id="t0503b25"></a>善治，貫以妙繩，或青或黃，或赤、黑、白；我亦如<a class="t" id="t0503b26"></a>是，以淨天眼出過於人，見此眾生死時、生時，<a class="t" id="t0503b27"></a>好色、惡色，或妙、不妙，往來善處及不善處，隨<a class="t" id="t0503b28"></a>此眾生之所作業，見其如真。若此眾生成就<a class="t" id="t0503b29"></a>身惡行，口、意惡行，誹謗聖人，邪見成就邪見<a class="t" id="t0503c01"></a>業，彼因緣此，身壞命終，必至惡處，生地獄<a class="t" id="t0503c02"></a>中。若此眾生成就身妙行，口、意妙行，不誹<a class="t" id="t0503c03"></a>謗聖人，正見成就正見業，彼因緣此，身壞<a class="t" id="t0503c04"></a>命終，必昇善處，乃生天上。</p>
<p><a class="t-linehead" id="t-linehead0503c04"></a>「猶如兩屋共一<a class="t" id="t0503c05"></a>門，多人出入。若有目人住一處，觀出時入時；<a class="t" id="t0503c06"></a>我亦如是，以淨天眼出過於人，見此眾生<a class="t" id="t0503c07"></a>死時、生時，好色、惡色，或妙、不妙，往來善處及<a class="t" id="t0503c08"></a>不善處，隨此眾生之所作業，見其如真。若<a class="t" id="t0503c09"></a>此眾生成就身惡行，口、意惡行，誹謗聖人，邪<a class="t" id="t0503c10"></a>見成就邪見業，彼因緣此，身壞命終，必至<a class="t" id="t0503c11"></a>惡處，生地獄中。若此眾生成就身妙行，口、意<a class="t" id="t0503c12"></a>妙行，不誹謗聖人，正見成就正見業，彼因<a class="t" id="t0503c13"></a>緣此，身壞命終，必昇善處，乃生天上。</p>
<p><a class="t-linehead" id="t-linehead0503c13"></a>「若有<a class="t" id="t0503c14"></a>目人住高樓上，觀於下人往來周旋、坐臥走<a class="t" id="t0503c15"></a>踊；我亦如是，以淨天眼出過於人，見此眾<a class="t" id="t0503c16"></a>生死時、生時，好色、惡色，或妙、不妙，往來善處<a class="t" id="t0503c17"></a>及不善處，隨此眾生之所作業，見其如真。<a class="t" id="t0503c18"></a>若此眾生成就身惡行，口、意惡行，誹謗聖人，<a class="t" id="t0503c19"></a>邪見成就邪見業，彼因緣此，身壞命終，必至<a class="t" id="t0503c20"></a>惡處，生地獄中。若此眾生成就身妙行，口、意<a class="t" id="t0503c21"></a>妙行，不誹謗聖人，正見成就正見業，彼因<a class="t" id="t0503c22"></a>緣此，身壞命終，必昇善處，乃生天上。</p>
<p><a class="t-linehead" id="t-linehead0503c22"></a>「若有<a class="t" id="t0503c23"></a>眾生生於人間，不孝父母，不知尊敬<span class="corr" title="[門沙&gt;沙門]">沙門</span>、<a class="t" id="t0503c24"></a>梵志，不行如實，不作福業，不畏後世罪，<a class="t" id="t0503c25"></a>彼因緣此，身壞命終，生閻王境界。閻王人收<a class="t" id="t0503c26"></a>送詣王所，白曰：『天王！此眾生本為人時，不<a class="t" id="t0503c27"></a>孝父母，不知尊敬沙門、梵志，不行如實，<a class="t" id="t0503c28"></a>不作福業，不畏後世罪，唯願天王處當其<a class="t" id="t0503c29"></a>罪。』</p>
<p><a class="t-linehead" id="t-linehead0503c29"></a>「於是，閻王以初天使善問、善撿、善教、善訶：<a class="t" id="t0504a01"></a>『汝頗曾見初天使來耶？』彼人答曰：『不見也。天<a class="t" id="t0504a02"></a>王！』閻王復問：『汝本不見一村邑中，或男或女，<a class="t" id="t0504a03"></a>幼小嬰孩，身弱柔軟，仰向自臥大小便中，不<a class="t" id="t0504a04"></a>能語父母，父母抱移離不淨處，澡浴其身，<a class="t" id="t0504a05"></a>令得淨潔。』彼人答曰：『見也。天王！』閻王復問：<a class="t" id="t0504a06"></a>『汝於其後有識知時，何不作是念：「我自<a class="t" id="t0504a07"></a>有生法，不離於生，我應行妙身、口、意業。」』彼<a class="t" id="t0504a08"></a>人白曰：『天王！我了敗壞，長衰永失耶？』閻王告<a class="t" id="t0504a09"></a>曰：『汝了敗壞，長衰永失，今當考汝，如治放<a class="t" id="t0504a10"></a>逸行、放逸人，汝此惡業非父母為，非王非<a class="t" id="t0504a11"></a>天，亦非沙門、梵志所為，汝本自作惡不善業。<a class="t" id="t0504a12"></a>是故汝今必當受報。』</p>
<p><a class="t-linehead" id="t-linehead0504a12"></a>「閻王以此初天使善<a class="t" id="t0504a13"></a>問、善撿、善教、善訶已，復以第二天使善問、善<a class="t" id="t0504a14"></a>撿、善教、善訶：『汝頗曾見第二天使來耶？』彼人<a class="t" id="t0504a15"></a>答曰：『不見也。天王！』閻王復問：『汝本不見一村<a class="t" id="t0504a16"></a>邑中，或男或女，年耆極老，壽過苦極，命埀欲<a class="t" id="t0504a17"></a>訖，齒落頭白，身曲軁步，拄杖而行，身體戰<a class="t" id="t0504a18"></a>動耶？』彼人答曰：『見也。天王！』閻王復問：『汝於其<a class="t" id="t0504a19"></a>後有識知時，何不作是念：「我自有老法，不<a class="t" id="t0504a20"></a>離於老，我應行妙身、口、意業。」』彼人白曰：『天<a class="t" id="t0504a21"></a>王！我了敗壞，長衰永失耶？』閻王告曰：『汝了敗<a class="t" id="t0504a22"></a>壞，長衰永失，今當考汝，如治放逸行、放逸<a class="t" id="t0504a23"></a>人，汝此惡業非父母為，非王非天，亦非沙<a class="t" id="t0504a24"></a>門、梵志所為，汝本自作惡不善業。是故汝今<a class="t" id="t0504a25"></a>必當受報。』</p>
<p><a class="t-linehead" id="t-linehead0504a25"></a>「閻王以此第二天使善問、善撿、善<a class="t" id="t0504a26"></a>教、善訶已，復以第三天使善問、善撿、善教、善<a class="t" id="t0504a27"></a>訶：『汝頗曾見第三天使來耶？』彼人答曰：『不見<a class="t" id="t0504a28"></a>也。天王！』閻王復問：『汝本不見一村邑中，或男<a class="t" id="t0504a29"></a>或女，疾病困篤，或坐臥床，或坐臥榻，或坐<a class="t" id="t0504b01"></a>臥地，身生極苦甚重苦，不可愛念，令促命<a class="t" id="t0504b02"></a>耶？』彼人答曰：『見也。天王！』閻王復問：『汝於其<a class="t" id="t0504b03"></a>後有識知時，何不作是念：「我自有病法，<a class="t" id="t0504b04"></a>不離於病，我應行妙身、口、意業。」』彼人白曰：<a class="t" id="t0504b05"></a>『天王！我了敗壞，長衰永失耶？』閻王告曰：『汝了<a class="t" id="t0504b06"></a>敗壞，長衰永失，今當考汝，如治放逸行、放<a class="t" id="t0504b07"></a>逸人，汝此惡<span class="corr" title="[行&gt;業] cf.［麗】">業</span>非父母為，非王非天，亦非<a class="t" id="t0504b08"></a>沙門、梵志所為，汝本自作惡不善業，是故汝<a class="t" id="t0504b09"></a>今必當受報。』</p>
<p><a class="t-linehead" id="t-linehead0504b09"></a>「閻王以此第三天使善問、善撿、<a class="t" id="t0504b10"></a>善教、善訶已，復以第四天使善問、善撿、善教、<a class="t" id="t0504b11"></a>善訶：『汝頗曾見第<span class="corr" title="[　&gt;四]">四</span>天使來耶？』彼人答曰：『不<a class="t" id="t0504b12"></a>見也。天王！』閻王復問：『汝本不見一村邑中，或<a class="t" id="t0504b13"></a>男或女，若死亡時，或一、二日，至六、七日，烏鵄<a class="t" id="t0504b14"></a>所啄，犲狼所食，或以火燒，或埋地中，或爛<a class="t" id="t0504b15"></a>腐壞耶？』彼人答曰：『見也。天王！』閻王復問：『汝於<a class="t" id="t0504b16"></a>其後有識知時，何不作是念：「我自有死法，<a class="t" id="t0504b17"></a>不離於死，我應行妙身、口、意業。」』彼人白曰：<a class="t" id="t0504b18"></a>『天王！我了敗壞，長衰永失耶？』閻王告曰：『汝了<a class="t" id="t0504b19"></a>敗壞，長衰永失，今當考汝，如治放逸行、放<a class="t" id="t0504b20"></a>逸人，汝此惡業非父母為，非王非天，亦非<a class="t" id="t0504b21"></a>沙門、梵志所為，汝本自作惡不善業，是故汝<a class="t" id="t0504b22"></a>今必當受報。』</p>
<p><a class="t-linehead" id="t-linehead0504b22"></a>「閻王以此第四天使善問、善<a class="t" id="t0504b23"></a>撿、善教、善訶已，復以第五天使善問、善撿、善<a class="t" id="t0504b24"></a>教、善訶：『汝頗曾見第五天使來耶？』彼人答曰：<a class="t" id="t0504b25"></a>『不見也。天王！』閻王復問：『汝本不見王人捉<a class="t" id="t0504b26"></a>犯罪人，種種考治，截手、截足、或截手足，截<a class="t" id="t0504b27"></a>耳、截鼻、或截耳鼻，或臠臠割，拔鬚、拔髮、<a class="t" id="t0504b28"></a>或拔鬚髮，或著檻中衣裹火燒，或以沙壅<a class="t" id="t0504b29"></a>草纏火燒，或內鐵驢腹中，或著鐵猪口<a class="t" id="t0504c01"></a>中，或置鐵虎口中燒，或安銅釜中，或著鐵<a class="t" id="t0504c02"></a>釜中煑，或段段截，或利叉刺，或以鈎鈎，或<a class="t" id="t0504c03"></a>臥鐵床以沸油澆，或坐鐵臼以鐵杵擣，<a class="t" id="t0504c04"></a>或以龍蛇<span class="gaiji">［虫＊哲］<!--gaiji,,1[虫*哲],2&#x273B4;,3--></span>，或以鞭鞭，或以杖撾，或以<a class="t" id="t0504c05"></a>棒打，或生貫高標上，或梟其首耶？』彼人答<a class="t" id="t0504c06"></a>曰：『見也。天王！』閻王復問：『汝於其後有識知<a class="t" id="t0504c07"></a>時，何不作是念：「我今現見惡不善法。」』彼人<a class="t" id="t0504c08"></a>白曰：『天王！我了敗壞，長衰永失耶？』閻王告曰：<a class="t" id="t0504c09"></a>『汝了敗壞，長衰永失。今當考汝，如治放逸<a class="t" id="t0504c10"></a>行、放逸人，汝此惡業非父母為，非王非天，<a class="t" id="t0504c11"></a>亦非沙門、梵志所為，汝本自作惡不善業，是<a class="t" id="t0504c12"></a>故汝今必當受報。』</p>
<p><a class="t-linehead" id="t-linehead0504c12"></a>「閻王以此第五天使善<a class="t" id="t0504c13"></a>問、善撿、善教、善訶已，即付獄卒。獄卒便捉持，<a class="t" id="t0504c14"></a>著四門大地獄中，於是頌曰：</p><a class="t" id="t0504c15"></a>
<blockquote class="gatha">
<p>「『四柱有四門，　　壁方十二楞，<a class="t" id="t0504c16"></a><br>
　以鐵為垣墻，　　其上鐵覆蓋。<a class="t" id="t0504c17"></a><br>
　地獄內鐵地，　　熾燃鐵火布，<a class="t" id="t0504c18"></a><br>
　深無量由延，　　乃至地底住。<a class="t" id="t0504c19"></a><br>
　極惡不可受，　　火色難可視，<a class="t" id="t0504c20"></a><br>
　見已身毛竪，　　恐懼怖甚苦。<a class="t" id="t0504c21"></a><br>
　彼墮生地獄，　　脚上頭在下，<a class="t" id="t0504c22"></a><br>
　誹謗諸聖人，　　調御善清善。』</p></blockquote><a class="t" id="t0504c23"></a>
<p><a class="t-linehead" id="t-linehead0504c23"></a>「有時於後極大久遠，為彼眾生故，四門大地<a class="t" id="t0504c24"></a>獄東門便開。東門開已，彼眾生等<span class="corr" title="[　&gt;走]">走</span>來趣向，<a class="t" id="t0504c25"></a>欲求安處，求所歸依，彼若集聚無量百千<a class="t" id="t0504c26"></a>已，地獄東門便還自閉，彼於其中受極重<a class="t" id="t0504c27"></a>苦，啼哭喚呼，心悶臥地，終不得死，要令彼<a class="t" id="t0504c28"></a>惡不善業盡。極大久遠，南門、西門、北門復開。<a class="t" id="t0504c29"></a>北門開已，彼眾生等走來趣向，欲求安處，<a class="t" id="t0505a01"></a>求所歸依，彼若集聚無量百千已，地獄北門<a class="t" id="t0505a02"></a>復還自閉，彼於其中受極重苦，啼哭喚呼，<a class="t" id="t0505a03"></a>心悶臥地，終不得死，要令彼惡不善業盡。</p><a class="t" id="t0505a04"></a>
<p><a class="t-linehead" id="t-linehead0505a04"></a>「復於後時極大久遠，彼眾生等從四門大地<a class="t" id="t0505a05"></a>獄出，四門大地獄次生峰巖地獄，火滿其<a class="t" id="t0505a06"></a>中，無煙無焰，令行其上，往來周旋。彼之兩<a class="t" id="t0505a07"></a>足皮肉及血，下足則盡，舉足則生，還復如<a class="t" id="t0505a08"></a>故。治彼如是無量百千歲，受極重苦，終不<a class="t" id="t0505a09"></a>得死，要令彼惡不善業盡。</p>
<p><a class="t-linehead" id="t-linehead0505a09"></a>「復於後時極大<a class="t" id="t0505a10"></a>久遠，彼眾生等從峰巖大地獄出，峰巖大地<a class="t" id="t0505a11"></a>獄次生糞屎大地獄，滿中糞屎，深無量百<a class="t" id="t0505a12"></a>丈。彼眾生等盡墮其中，彼糞屎大地獄中生<a class="t" id="t0505a13"></a>眾多蟲，蟲名凌瞿來，身白頭黑，其觜如針，<a class="t" id="t0505a14"></a>此蟲鑽破彼眾生足，破彼足已，復破<span class="corr" title="[膊&gt;膞]">膞</span>膓<a class="t" id="t0505a15"></a>骨，破<span class="corr" title="[膊&gt;膞]">膞</span>膓骨已，復破髀骨，破髀骨已，復破<a class="t" id="t0505a16"></a>臗骨，破臗骨已，復破脊骨，破脊骨已，復破<a class="t" id="t0505a17"></a>肩骨、頸骨、頭骨，破頭骨已，食頭腦盡。彼眾<a class="t" id="t0505a18"></a>生等如是逼迫無量百千歲，受極重苦，終不<a class="t" id="t0505a19"></a>得死，要令彼惡不善業盡。</p>
<p><a class="t-linehead" id="t-linehead0505a19"></a>「復於後時極大<a class="t" id="t0505a20"></a>久遠，彼眾生等從糞屎大地獄出，糞屎大<a class="t" id="t0505a21"></a>地獄次生鐵鍱林大地獄，彼眾生見已，起<a class="t" id="t0505a22"></a>清涼想，便作是念：『我等往彼，快得清涼。』<a class="t" id="t0505a23"></a>彼眾生等走往趣向，欲求安處，求所歸依，<a class="t" id="t0505a24"></a>彼若集聚無量百千已，便入鐵鍱林大地獄<a class="t" id="t0505a25"></a>中。彼鐵鍱林大地獄中，四方則有大熱風來，<a class="t" id="t0505a26"></a>熱風來已，鐵鍱便落，鐵鍱落時，截手、截足、或<a class="t" id="t0505a27"></a>截手足，截耳、截鼻、或截耳鼻及餘支節，截<a class="t" id="t0505a28"></a>身血塗無量百千歲，受極重苦，終不得死，<a class="t" id="t0505a29"></a>要令彼惡不善業盡。復次，彼鐵鍱林大地獄<a class="t" id="t0505b01"></a>中生極大狗，牙齒極長，擥彼眾生，從足剝<a class="t" id="t0505b02"></a>皮，至頭便食，從頭剝皮，至足便食。彼眾<a class="t" id="t0505b03"></a>生等如是逼迫無量百千歲，受極重苦，終<a class="t" id="t0505b04"></a>不得死，要令彼惡不善業盡。復次，彼鐵鍱<a class="t" id="t0505b05"></a>林大地獄中生大烏鳥，兩頭鐵喙，住眾生額，<a class="t" id="t0505b06"></a>生挑眼吞，<span class="corr" title="[喙&gt;啄] cf.［麗】">啄</span>破頭骨，取腦而食。彼眾生等<a class="t" id="t0505b07"></a>如是逼迫無量百千歲，受極重苦，終不得<a class="t" id="t0505b08"></a>死，要令彼惡不善業盡。</p>
<p><a class="t-linehead" id="t-linehead0505b08"></a>「復於後時極大久<a class="t" id="t0505b09"></a>遠，彼眾生等從鐵鍱林大地獄出，鐵鍱林大<a class="t" id="t0505b10"></a>地獄次生鐵劍樹林大地獄，彼大劍樹高一<a class="t" id="t0505b11"></a>由延，刺長尺六，令彼眾生使緣上下，彼上樹<a class="t" id="t0505b12"></a>時，刺便下向，若下樹時，刺便上向。彼劍樹刺<a class="t" id="t0505b13"></a>貫刺眾生，刺手、刺足、或刺手足，刺耳、刺鼻、<a class="t" id="t0505b14"></a>或刺耳鼻及餘支節，刺身血塗無量百千歲，<a class="t" id="t0505b15"></a>受極重苦，終不得死，要令彼惡不善業盡。</p><a class="t" id="t0505b16"></a>
<p><a class="t-linehead" id="t-linehead0505b16"></a>「復於後時極大久遠，彼眾生等從鐵劍樹<a class="t" id="t0505b17"></a>林大地獄出，鐵劍樹林大地獄次生灰河，<a class="t" id="t0505b18"></a>兩岸極高，周遍生刺，沸灰湯滿，其中極闇，<a class="t" id="t0505b19"></a>彼眾生見已，起冷水想，當有冷水。彼起想<a class="t" id="t0505b20"></a>已，便作是念：『我等往彼，於中洗浴，恣意飽<a class="t" id="t0505b21"></a>飲，快得涼樂。』彼眾生等競走趣向，入於其中，<a class="t" id="t0505b22"></a>欲求樂處，求所歸依，彼若集聚無量百千<a class="t" id="t0505b23"></a>已，便墮灰河。墮灰河已，順流、逆流、或順逆<a class="t" id="t0505b24"></a>流，彼眾生等順流、逆流、順逆流時，皮熟墮落，<a class="t" id="t0505b25"></a>肉熟墮落，或皮肉熟俱時墮落，唯骨<span class="gaiji">鎖<!--gaiji,鎖,1[骨*巢],2&#x29A91;,3--></span>在。<a class="t" id="t0505b26"></a>灰河兩岸有地獄卒，手捉刀劍、大棒、鐵叉，<a class="t" id="t0505b27"></a>彼眾生等欲度上岸，彼時獄卒還推著中。</p><a class="t" id="t0505b28"></a>
<p><a class="t-linehead" id="t-linehead0505b28"></a>「復次，灰河兩岸有地獄卒，手捉鈎羂，鈎挽<a class="t" id="t0505b29"></a>眾生從灰河出，著熱鐵地，洞燃俱熾，舉<a class="t" id="t0505c01"></a>彼眾生極撲著地，在地旋轉，而問之曰：『汝<a class="t" id="t0505c02"></a>從何來？』彼眾生等僉共答曰：『我等不知所<a class="t" id="t0505c03"></a>從來處，但我等今唯患大飢。』彼地獄卒便<a class="t" id="t0505c04"></a>捉眾生著熱鐵床，洞然俱熾，強令坐上，以<a class="t" id="t0505c05"></a>熱鐵鉗鉗開其口，以熱鐵丸洞然俱熾，著<a class="t" id="t0505c06"></a>其口中。彼熱鐵丸燒脣，燒脣已燒舌，燒舌<a class="t" id="t0505c07"></a>已燒齗，燒齗已燒咽，燒咽已燒心，燒<a class="t" id="t0505c08"></a>心已燒大腸，燒大腸已燒小腸，燒小腸<a class="t" id="t0505c09"></a>已燒<span class="gaiji">胃<!--gaiji,胃,1[月*胃],2&#x26769;,3--></span>，燒<span class="gaiji">胃<!--gaiji,胃,1[月*胃],2&#x26769;,3--></span>已從身下過。彼如是逼迫<a class="t" id="t0505c10"></a>無量百千歲，受極重苦，終不得死，要令彼<a class="t" id="t0505c11"></a>惡不善業盡。</p>
<p><a class="t-linehead" id="t-linehead0505c11"></a>「復次，彼地獄卒問眾生曰：『汝<a class="t" id="t0505c12"></a>欲何去？』眾生答曰：『我等不知欲何所去？但<a class="t" id="t0505c13"></a>患大渴。』彼地獄卒便捉眾生著熱鐵床，洞<a class="t" id="t0505c14"></a>然俱熾，強令坐上，以熱鐵鉗鉗開其口，以<a class="t" id="t0505c15"></a>沸洋銅灌其口中，彼沸洋銅燒脣，燒脣已<a class="t" id="t0505c16"></a>燒舌，燒舌已燒齗，燒齗已燒咽，燒咽已<a class="t" id="t0505c17"></a>燒心，燒心已燒大腸，燒大腸已燒小腸，<a class="t" id="t0505c18"></a>燒小腸已燒<span class="gaiji">胃<!--gaiji,胃,1[月*胃],2&#x26769;,3--></span>，燒<span class="gaiji">胃<!--gaiji,胃,1[月*胃],2&#x26769;,3--></span>已從身下過。彼<a class="t" id="t0505c19"></a>如是逼迫無量百千歲，受極重苦，終不得<a class="t" id="t0505c20"></a>死，要令彼惡不善業盡。</p>
<p><a class="t-linehead" id="t-linehead0505c20"></a>「若彼眾生地獄惡不<a class="t" id="t0505c21"></a>善業不悉盡、不一切盡、盡無餘者，彼眾生<a class="t" id="t0505c22"></a>等復墮灰河中，復上下鐵劍樹林大地獄，復<a class="t" id="t0505c23"></a>入鐵鍱林大地獄，復墮糞屎大地獄，復往<a class="t" id="t0505c24"></a>來峰巖大地獄，復入四門大地獄中。若彼眾<a class="t" id="t0505c25"></a>生地獄惡不善業悉盡、一切盡、盡無餘者，彼<a class="t" id="t0505c26"></a>於其後或入畜生，或墮餓鬼，或生天中。若<a class="t" id="t0505c27"></a>彼眾生本為人時，不孝父母，不知尊敬沙<a class="t" id="t0505c28"></a>門、梵志，不行如實，不作福業，不畏後世<a class="t" id="t0505c29"></a>罪，彼受如是不愛、不念、不喜苦報，譬猶若<a class="t" id="t0506a01"></a>彼地獄之中。若彼眾生本為人時，孝順父<a class="t" id="t0506a02"></a>母，知尊敬沙門、梵志，行如實事，作福德業，<a class="t" id="t0506a03"></a>畏後世罪，彼受如是可愛、可念、<span class="corr" title="[不&gt;可]">可</span>喜樂報，<a class="t" id="t0506a04"></a>猶虛空神宮殿之中。</p>
<p><a class="t-linehead" id="t-linehead0506a04"></a>「昔者閻王在園觀中而<a class="t" id="t0506a05"></a>作是願：『我此命終，生於人中。若有族姓極<a class="t" id="t0506a06"></a>大富樂，資財無量，畜牧產業不可稱計，封戶<a class="t" id="t0506a07"></a>食邑種種具足。彼為云何？謂剎利大長者族、<a class="t" id="t0506a08"></a>梵志大長者族、居士大長者族。若更有如是<a class="t" id="t0506a09"></a>族極大富樂，資財無量，畜牧產業不可稱<a class="t" id="t0506a10"></a>計，封戶食邑種種具足，生如是家。生已覺<a class="t" id="t0506a11"></a>根成就，如來所說正法之律，願得淨信，得<a class="t" id="t0506a12"></a>淨信已，剃除鬚髮，著袈裟衣，至信、捨家、無<a class="t" id="t0506a13"></a>家、學道，族姓子所為剃除鬚髮，著袈裟衣，<a class="t" id="t0506a14"></a>至信、捨家、無家、學道者，唯無上梵行訖，於現<a class="t" id="t0506a15"></a>法中自知自覺，自作證成就遊，生已盡，梵行<a class="t" id="t0506a16"></a>已立，所作已辦，不更受有，知如真。』</p>
<p><a class="t-linehead" id="t-linehead0506a16"></a>「昔者閻<a class="t" id="t0506a17"></a>王在園觀中而作是願，於是頌曰：</p><a class="t" id="t0506a18"></a>
<blockquote class="gatha">
<p>「『為天使所訶，　　人故放逸者，<a class="t" id="t0506a19"></a><br>
　長夜則憂慼，　　謂弊欲所覆。<a class="t" id="t0506a20"></a><br>
　為天使所訶，　　真實有上人，<a class="t" id="t0506a21"></a><br>
　終不復放逸，　　善說妙聖法。<a class="t" id="t0506a22"></a><br>
　見受使恐怖，　　求願生老盡，<a class="t" id="t0506a23"></a><br>
　無受滅無餘，　　便為生老訖。<a class="t" id="t0506a24"></a><br>
　彼到安隱樂，　　現法得滅度，<a class="t" id="t0506a25"></a><br>
　度一切恐怖，　　亦度世間灑。』」</p></blockquote><a class="t" id="t0506a26"></a>
<p><a class="t-linehead" id="t-linehead0506a26"></a>佛說如是。彼諸比丘聞佛所說，歡喜奉行。</p><a class="t" id="t0506a27"></a>
<p><a class="t-linehead" id="t-linehead0506a27"></a>天使經第七竟<span class="t-note">（四千二百五字）</span></p><a class="t" id="t0506a28"></a><p class="endsection"><span class="t-juanname">中阿含經卷第十二<span class="t-note">（九千九百三十九字）</span></span></p><a class="t" id="t0506a29"></a>
<p class="endsutta">中阿含王應品第六竟<span class="t-note">（一萬七千九百三十五字）</span><span class="t-note">（初一日<a class="t" id="t0506b01"></a>誦訖）</span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>