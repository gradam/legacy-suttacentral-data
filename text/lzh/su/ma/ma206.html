<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma206">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 17</span>
<span class="mirror-right">晡利多品</span></p>
<h1 class="mirror-row">
<span class="mirror-left">206. </span>
<span class="mirror-right">（二〇六）心穢經</span></h1>
</div><a class="t" id="t0780b16"></a>
<p><a class="t-linehead" id="t-linehead0780b16"></a>我聞如是：</p>
<p>一時，佛遊舍衛國，在勝林給孤<a class="t" id="t0780b17"></a>獨園。</p>
<p><a class="t-linehead" id="t-linehead0780b17"></a>爾時，世尊告諸比丘：「若比丘、比丘尼<a class="t" id="t0780b18"></a>不拔心中五穢，不解心中五縛者，是為<a class="t" id="t0780b19"></a>比丘、比丘尼說必退法。云何不拔心中五<a class="t" id="t0780b20"></a>穢？或有一疑世尊，猶豫、不開意、不解意、意<a class="t" id="t0780b21"></a>不靖。若有一疑世尊，猶豫、不開意、不解<a class="t" id="t0780b22"></a>意、意不靖者，是謂不拔第一心穢，謂於世<a class="t" id="t0780b23"></a>尊也，如是法、戒、教。若有諸梵行，世尊所<a class="t" id="t0780b24"></a>稱譽，彼便責數、輕易、觸嬈、侵害，不開意、不<a class="t" id="t0780b25"></a>解意、意不靖，是謂第五不拔心中穢，謂<a class="t" id="t0780b26"></a>於梵行也。</p>
<p><a class="t-linehead" id="t-linehead0780b26"></a>「云何不解心中五縛？或有一身<a class="t" id="t0780b27"></a>不離染、不離欲、不離愛、不離渴。若有身<a class="t" id="t0780b28"></a>不離染、不離欲、不離愛、不離渴者，彼心<a class="t" id="t0780b29"></a>不趣向，不靖、不住、不解，自方便斷燕坐。<a class="t" id="t0780c01"></a>若有此心不趣向，不靖、不住、不解，自方便<a class="t" id="t0780c02"></a>斷燕坐者，是謂第一不解心縛，謂身也。<a class="t" id="t0780c03"></a>復次，於欲不離染、不離欲、不離愛、不離<a class="t" id="t0780c04"></a>渴。若有於欲不離染、不離欲、不離愛、不<a class="t" id="t0780c05"></a>離渴者，彼心不趣向，不靖、不住、不解，自方<a class="t" id="t0780c06"></a>便斷燕坐。若有此心不趣向，不靖、不住、<a class="t" id="t0780c07"></a>不解，自方便斷燕坐者，是謂第二不解心<a class="t" id="t0780c08"></a>縛，謂欲也。</p>
<p><a class="t-linehead" id="t-linehead0780c08"></a>「復次，有一所說聖義相應，柔軟無<a class="t" id="t0780c09"></a>疑蓋，謂說戒、說定、說慧、說解脫、說解脫知<a class="t" id="t0780c10"></a>見、說損、說不聚會、說少欲、說知足、說斷、<a class="t" id="t0780c11"></a>說無欲、說滅、說燕坐、說緣起，如是比丘，<a class="t" id="t0780c12"></a>沙門所說者，彼心不趣向，不靖、不住、不解，<a class="t" id="t0780c13"></a>自方便斷燕坐。若有此心不趣向，不靖、<a class="t" id="t0780c14"></a>不住、不解，自方便斷燕坐者，是謂第三不<a class="t" id="t0780c15"></a>解心縛，謂說也。復次，數道俗共會，調亂、憍<a class="t" id="t0780c16"></a>慠、不學問。若有數道俗共會，調亂、憍慠、不<a class="t" id="t0780c17"></a>學問者，彼心不趣向、不靖、不住、不解，自方<a class="t" id="t0780c18"></a>便斷燕坐。若此心不趣向，不靖、不住、不<a class="t" id="t0780c19"></a>解，自方便斷燕坐者，是謂第四不解心縛，<a class="t" id="t0780c20"></a>謂聚<span class="corr" title="[曾&gt;會]">會</span>也。</p>
<p><a class="t-linehead" id="t-linehead0780c20"></a>「復次，少有所得故，於其中間住，<a class="t" id="t0780c21"></a>不復求昇進。若有少所得故，於其中間住，<a class="t" id="t0780c22"></a>不復求昇進者，彼心不趣向，不靖、不住、不<a class="t" id="t0780c23"></a>解，自方便斷燕坐。若此心不趣向，不靖、<a class="t" id="t0780c24"></a>不住、不解，自方便斷燕坐者，是謂第五不<a class="t" id="t0780c25"></a>解心縛，謂昇進也。若有比丘、比丘尼不拔<a class="t" id="t0780c26"></a>此心中五穢，及不解此心中五縛者，是謂<a class="t" id="t0780c27"></a>比丘、比丘尼必退法也。若有比丘、比丘尼<a class="t" id="t0780c28"></a>善拔心中五穢，善解心中五縛者，是謂比<a class="t" id="t0780c29"></a>丘、比丘尼清淨法。</p>
<p><a class="t-linehead" id="t-linehead0780c29"></a>「云何善拔心中五穢？或有<a class="t" id="t0781a01"></a>一不疑世尊，不猶豫、開意、意解、意靖。若有<a class="t" id="t0781a02"></a>不疑世尊，不猶豫、開意、意解、意靖者，是<a class="t" id="t0781a03"></a>謂第一善拔心中穢，謂於世尊也，如是法、<a class="t" id="t0781a04"></a>戒、教。若有梵行，世尊所稱譽，彼不責數、<a class="t" id="t0781a05"></a>不輕易、不觸嬈、不侵害，開意、意解、意靖，<a class="t" id="t0781a06"></a>是謂第五善拔心中穢，謂於梵行也。</p>
<p><a class="t-linehead" id="t-linehead0781a06"></a>「云何解<a class="t" id="t0781a07"></a>心中五縛？或有一身離染、離欲、離愛、離渴。<a class="t" id="t0781a08"></a>若有身離染、離欲、離愛、離渴者，彼心趣向，<a class="t" id="t0781a09"></a>靖、住、解，自方便斷燕坐。若有此心趣向，<a class="t" id="t0781a10"></a>靖、住、解，自方便斷燕坐者，是謂第一解<a class="t" id="t0781a11"></a>心中縛，謂身也。復次，於欲離染、離欲、離愛、<a class="t" id="t0781a12"></a>離渴。若有於欲離染、離欲、離愛、離渴者，彼<a class="t" id="t0781a13"></a>心趣向，靖、住、解，自方便斷燕坐。若有此心<a class="t" id="t0781a14"></a>趣向，靖、住、解，自方便斷燕坐者，是謂第<a class="t" id="t0781a15"></a>二解心中縛，謂欲也。</p>
<p><a class="t-linehead" id="t-linehead0781a15"></a>「復次，有一所說，聖義相<a class="t" id="t0781a16"></a>應，柔軟無疑葢，謂說戒、說定、說慧、說解脫、<a class="t" id="t0781a17"></a>說解脫知見、說損、說不聚會、說少欲、說<a class="t" id="t0781a18"></a>知足、說斷、說無欲、說滅、說燕坐、說緣起，<a class="t" id="t0781a19"></a>如是比丘，沙門所說者，彼心趣向，靖、住、解，<a class="t" id="t0781a20"></a>自方便斷燕坐。若有此心趣向，靖、住、解，<a class="t" id="t0781a21"></a>自方便斷燕坐者，是謂第三解心中縛，謂<a class="t" id="t0781a22"></a>說也。復次，不數道俗共會，不調亂、不憍慠<a class="t" id="t0781a23"></a>學問。若有不數道俗共會，不調亂、不憍<a class="t" id="t0781a24"></a>慠學問者，彼心趣向，靖、住、解，自方便斷燕<a class="t" id="t0781a25"></a>坐。若有此心趣向，靖、住、解，自方便斷燕<a class="t" id="t0781a26"></a>坐者，是謂第四解心中縛，謂不聚會也。</p>
<p><a class="t-linehead" id="t-linehead0781a26"></a>「復<a class="t" id="t0781a27"></a>次，少有所得故，於其中間不住，復求昇進。<a class="t" id="t0781a28"></a>若有少所得故，於其中間不住，復求昇進<a class="t" id="t0781a29"></a>者，彼心趣向，靖、住、解，自方便斷燕坐。若此<a class="t" id="t0781b01"></a>心趣向，靖、住、解，自方便斷燕坐者，是謂<a class="t" id="t0781b02"></a>第五解心中縛，謂昇進也。若有比丘、比丘尼<a class="t" id="t0781b03"></a>善拔此心中五穢，及善解此心中五縛者，是<a class="t" id="t0781b04"></a>謂比丘、比丘尼清淨法。彼住此十支已，復<a class="t" id="t0781b05"></a>修習五法。</p>
<p><a class="t-linehead" id="t-linehead0781b05"></a>「云何為五？修欲定心成就斷如<a class="t" id="t0781b06"></a>意足，依離、依無欲、依滅、依捨，趣向非品，<a class="t" id="t0781b07"></a>修精進定、心定、思惟定成就斷如意足，依<a class="t" id="t0781b08"></a>離、依無欲、依滅、依捨，趣向非品，堪任第<a class="t" id="t0781b09"></a>五，彼成就此堪任等十五法。成就自受者，<a class="t" id="t0781b10"></a>必知必見，必正盡覺，至甘露門，近住涅槃，<a class="t" id="t0781b11"></a>我說無不至涅槃。猶如雞生十卵，或十二，<a class="t" id="t0781b12"></a>隨時覆蓋，隨時溫暖，隨時看視，雞設有放<a class="t" id="t0781b13"></a>逸者，彼中或雞子以<span class="gaiji">［此／束］<!--gaiji,,1[此/束],2,3--></span>以足，啄破其卵，<a class="t" id="t0781b14"></a>自安隱出者，彼為第一。如是比丘成就此<a class="t" id="t0781b15"></a>堪任等十五法自受者，必知必見，必正盡覺，<a class="t" id="t0781b16"></a>必至甘露門，近住涅槃，我說無不得涅<a class="t" id="t0781b17"></a>槃。」</p>
<p><a class="t-linehead" id="t-linehead0781b17"></a>佛說如是。彼諸比丘聞佛所說，歡喜奉<a class="t" id="t0781b18"></a>行。</p><a class="t" id="t0781b19"></a>
<p class="endsutta"><a class="t-linehead" id="t-linehead0781b19"></a>心穢經第五竟<span class="t-note">（一千三百九十九字）</span></p><a class="t" id="t0781b20"></a><p class="endsection"><span class="t-juanname">中阿含經卷第五十六<span class="t-note">（七千八百四十六字）</span><span class="t-note">（第五後<a class="t" id="t0781b21"></a>誦）</span></span></p>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>