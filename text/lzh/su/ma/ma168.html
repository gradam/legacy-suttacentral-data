<!DOCTYPE html>
<html><head><meta charset="utf8"><title></title></head><body><div id="text" lang="zh"><section class="sutta" id="ma168">
<article>
<div class="mirror hgroup">
<p class="division">
<span class="mirror-left">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left">Chapter 13</span>
<span class="mirror-right">根本分別品</span></p>
<h1 class="mirror-row">
<span class="mirror-left">168. </span>
<span class="mirror-right">（一六八）意行經</span></h1>
</div><a class="t" id="t0700b26"></a>
<p><a class="t-linehead" id="t-linehead0700b26"></a>我聞如是：</p>
<p>一時，佛遊舍衛國，在勝林給孤<a class="t" id="t0700b27"></a>獨園。</p>
<p><a class="t-linehead" id="t-linehead0700b27"></a>爾時，世尊告諸比丘：「我今為汝說法，<a class="t" id="t0700b28"></a>初妙、中妙、竟亦妙，有義有文，具足清淨，顯<a class="t" id="t0700b29"></a>現梵行，謂分別意行經，如意行生。諦聽，諦聽，<a class="t" id="t0700c01"></a>善思念之。」時，諸比丘受教而聽。</p>
<p><a class="t-linehead" id="t-linehead0700c01"></a>佛言：「云何<a class="t" id="t0700c02"></a>意行生？若有比丘離欲，離惡不善之法，有<a class="t" id="t0700c03"></a>覺、有觀，離生喜、樂，得初禪成就遊。彼此定樂<a class="t" id="t0700c04"></a>欲住，彼此定樂欲住已，必有是處，住彼樂<a class="t" id="t0700c05"></a>彼，命終生梵身天中。諸梵身天者，生彼住<a class="t" id="t0700c06"></a>彼，受離生喜、樂，及比丘住此，入初禪，受離<a class="t" id="t0700c07"></a>生喜、樂，此二離生喜、樂無有差別，二俱等等。<a class="t" id="t0700c08"></a>所以者何？先此行定，然後生彼，彼此定如是<a class="t" id="t0700c09"></a>修、如是習、如是廣布，生梵身天中，如是意<a class="t" id="t0700c10"></a>行生。</p>
<p><a class="t-linehead" id="t-linehead0700c10"></a>「復次，比丘覺、觀已息，內靖、一心，無覺、<a class="t" id="t0700c11"></a>無觀，定生喜、樂，得第二禪成就遊。彼此定樂<a class="t" id="t0700c12"></a>欲住，彼此定樂欲住已，必有是處，住彼樂<a class="t" id="t0700c13"></a>彼，命終生晃昱天中。諸晃昱天者，生彼住<a class="t" id="t0700c14"></a>彼，受定生喜、樂，及比丘住此，入第二禪，<a class="t" id="t0700c15"></a>受定生喜、樂，此二定生喜、樂無有差別，二俱<a class="t" id="t0700c16"></a>等等。所以者何？先此行定，然後生彼，彼此<a class="t" id="t0700c17"></a>定如是修、如是習、如是廣布，生晃昱天中，<a class="t" id="t0700c18"></a>如是意行生。</p>
<p><a class="t-linehead" id="t-linehead0700c18"></a>「復次，比丘離於喜欲，捨無求<a class="t" id="t0700c19"></a>遊，正念正智而身覺樂，謂聖所說、聖所捨、<a class="t" id="t0700c20"></a>念、樂住、<span class="corr" title="[室&gt;空]">空</span>，得第三禪成就遊。彼此定樂欲<a class="t" id="t0700c21"></a>住，彼此定樂欲住已，必有是處，住彼樂彼，<a class="t" id="t0700c22"></a>命終生遍淨天中。諸遍淨天者，生彼住彼，<a class="t" id="t0700c23"></a>受無喜樂，及比丘住此，入第三禪，受無喜<a class="t" id="t0700c24"></a>樂，此二無喜樂無有差別，二俱等等。所以<a class="t" id="t0700c25"></a>者何？先此行定，然後生彼，彼此定如是修、<a class="t" id="t0700c26"></a>如是習、如是廣布，生遍淨天中，如是意行<a class="t" id="t0700c27"></a>生。</p>
<p><a class="t-linehead" id="t-linehead0700c27"></a>「復次，比丘樂滅、苦滅，喜、憂本已滅，不苦<a class="t" id="t0700c28"></a>不樂、捨、念、清淨，得第四禪成就遊。彼此定樂<a class="t" id="t0700c29"></a>欲住，彼此定樂欲住已，必有是處，住彼樂<a class="t" id="t0701a01"></a>彼，命終生果實天中。諸果實天者，生彼住<a class="t" id="t0701a02"></a>彼，受捨、念、清淨樂，及比丘住此，入第四禪，<a class="t" id="t0701a03"></a>受捨、念、清淨樂，此二捨、念、清淨樂無有差<a class="t" id="t0701a04"></a>別，二俱等等。所以者何？先此行定，然後生彼，<a class="t" id="t0701a05"></a>彼此定如是修、如是習、如是廣布，生果實<a class="t" id="t0701a06"></a>天中，如是意行生。</p>
<p><a class="t-linehead" id="t-linehead0701a06"></a>「復次，比丘度一切色想，<a class="t" id="t0701a07"></a>滅有對想，不念若干想，無量空，是無量空<a class="t" id="t0701a08"></a>處成就遊。彼此定樂欲住，彼此定樂欲住已，<a class="t" id="t0701a09"></a>必有是處，住彼樂彼，命終生無量空處天<a class="t" id="t0701a10"></a>中、諸無量空處天者，生彼住彼，受無量空處<a class="t" id="t0701a11"></a>想，及比丘住此，受無量空處想，此二無量空<a class="t" id="t0701a12"></a>處想無有差別，二俱等等。所以者何？先此<a class="t" id="t0701a13"></a>行定，然後生彼，彼此定如是修、如是習、如<a class="t" id="t0701a14"></a>是廣布，生無量空處天中，如是意行生。</p>
<p><a class="t-linehead" id="t-linehead0701a14"></a>「復<a class="t" id="t0701a15"></a>次，比丘度無量空處，無量識，是無量識處成<a class="t" id="t0701a16"></a>就遊。彼此定樂欲住，彼此定樂欲住已，必有<a class="t" id="t0701a17"></a>是處，住彼樂彼，命終生無量識處天中。諸<a class="t" id="t0701a18"></a>無量識處天者，生彼住彼，受無量識處想，<a class="t" id="t0701a19"></a>及比丘住此，受無量識處想，此二無量識<a class="t" id="t0701a20"></a>處想無有差別，二俱等等。所以者何？先此<a class="t" id="t0701a21"></a>行定，然後生彼，彼此定如是修、如是習、如<a class="t" id="t0701a22"></a>是廣布，生無量識處天中，如是意行生。</p>
<p><a class="t-linehead" id="t-linehead0701a22"></a>「復<a class="t" id="t0701a23"></a>次，比丘度無量識處，無所有，是無所有處成<a class="t" id="t0701a24"></a>就遊。彼此定樂欲住，彼此定樂欲住已，必有<a class="t" id="t0701a25"></a>是處，住彼樂彼，命終生無所有處天中。諸<a class="t" id="t0701a26"></a>無所有處天者，生彼住彼，受無所有處想，<a class="t" id="t0701a27"></a>及比丘住此，受無所有處想，此二無所有處<a class="t" id="t0701a28"></a>想無有差別，二俱等等。所以者何？先此行<a class="t" id="t0701a29"></a>定，然後生彼，彼此定如是修、如是習、如是<a class="t" id="t0701b01"></a>廣布，生無所有處天中，如是意行生。</p>
<p><a class="t-linehead" id="t-linehead0701b01"></a>「復次，<a class="t" id="t0701b02"></a>比丘度一切無所有處想，非有想非無想，<a class="t" id="t0701b03"></a>是非有想非無想處成就遊。彼此定樂欲住，<a class="t" id="t0701b04"></a>彼此定樂欲住已，必有是處，住彼樂彼，命<a class="t" id="t0701b05"></a>終生非有想非無想處天中。諸非有想非無<a class="t" id="t0701b06"></a>想處天者，生彼住彼，受非有想非無想處<a class="t" id="t0701b07"></a>想，及比丘住此，受非有想非無想處想，此<a class="t" id="t0701b08"></a>二想無有差別，二俱等等。所以者何？先此<a class="t" id="t0701b09"></a>行定，然後生彼，彼此定如是修、如是習、如<a class="t" id="t0701b10"></a>是廣布，生非有想非無想處天中，如是意<a class="t" id="t0701b11"></a>行生。</p>
<p><a class="t-linehead" id="t-linehead0701b11"></a>「復次，比丘度一切非有想非無想處，想<a class="t" id="t0701b12"></a>知滅身觸成就遊。慧見諸漏盡斷智，彼諸定<a class="t" id="t0701b13"></a>中，此定說最第一、最大、最上、最勝、最妙。猶如<a class="t" id="t0701b14"></a>因牛有乳，因乳有酪，因酪有生酥，因生<a class="t" id="t0701b15"></a>酥有熟酥，因熟酥有酥精，酥精者<a class="t" id="t0701b16"></a>說最第一、最大、最上最勝、最妙。如是彼諸定<a class="t" id="t0701b17"></a>中，此定說最第一、最大、最上、最勝、最妙，得<a class="t" id="t0701b18"></a>此定、依此定、住此定已，不復受生老病死<a class="t" id="t0701b19"></a>苦，是說苦邊。」</p>
<p><a class="t-linehead" id="t-linehead0701b19"></a>佛說如是。彼諸比丘聞佛所<a class="t" id="t0701b20"></a>說，歡喜奉行。</p><a class="t" id="t0701b21"></a>
<p class="endsutta"><a class="t-linehead" id="t-linehead0701b21"></a>意行經第七竟<span class="t-note">（千三百十九字）</span></p><a class="t" id="t0701b22"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p></aside>
</section>
</div></body></html>