<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma22">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 3</span>
<span class="mirror-right">舍梨子相應品</span></p>
<h1 class="mirror-row">
<span class="mirror-left latin">22. Perfecting the Precepts</span>
<span class="mirror-right">（二二）成就戒經</span></h1>
</div><a class="t" id="t0449c08"></a>
<p><a class="t-linehead" id="t-linehead0449c08"></a>我聞如是：</p>
<p>一時，佛遊舍衛國，在勝林給孤獨<a class="t" id="t0449c09"></a>園。</p>
<p><a class="t-linehead" id="t-linehead0449c09"></a>爾時，尊者舍梨子告諸比丘：「若比丘成<a class="t" id="t0449c10"></a>就戒，成就定，成就慧者，便於現法出入<a class="t" id="t0449c11"></a>想知滅定，必有此處；若於現法不得究<a class="t" id="t0449c12"></a>竟智，身壞命終，過摶食天，生餘意生天<a class="t" id="t0449c13"></a>中，於彼出入想知滅定，必有此處。」</p>
<p><a class="t-linehead" id="t-linehead0449c13"></a>是時，尊<a class="t" id="t0449c14"></a>者烏陀夷共在眾中，尊者烏陀夷白曰：「尊<a class="t" id="t0449c15"></a>者舍梨子！若比丘生餘意生天中，出入想知<a class="t" id="t0449c16"></a>滅定者，終無此處。」</p>
<p><a class="t-linehead" id="t-linehead0449c16"></a>尊者舍梨子再三告諸<a class="t" id="t0449c17"></a>比丘：「若比丘成就戒，成就定，成就慧者，便<a class="t" id="t0449c18"></a>於現法出入想知滅定，必有此處；若於現<a class="t" id="t0449c19"></a>法不得究竟智，身壞命終，過摶食天，生餘<a class="t" id="t0449c20"></a>意生天中，於彼出入想知滅定，必有此處。」</p><a class="t" id="t0449c21"></a>
<p><a class="t-linehead" id="t-linehead0449c21"></a>尊者烏陀夷亦復再三白曰：「尊者舍梨子！若<a class="t" id="t0449c22"></a>比丘生餘意生天中，出入想知滅定者，終<a class="t" id="t0449c23"></a>無此處。」</p>
<p><a class="t-linehead" id="t-linehead0449c23"></a>於是，尊者舍梨子便作是念：「此比<a class="t" id="t0449c24"></a>丘乃至再三非我所說，無一比丘歎我所<a class="t" id="t0449c25"></a>說，我寧可往至世尊所。」於是，尊者舍梨子<a class="t" id="t0449c26"></a>往詣佛所，稽首作禮，却坐一面。</p>
<p><a class="t-linehead" id="t-linehead0449c26"></a>尊者舍梨<a class="t" id="t0449c27"></a>子去後不久，尊者烏陀夷及諸比丘亦往詣<a class="t" id="t0449c28"></a>佛所，稽首作禮，却坐一面。於中，尊者舍梨<a class="t" id="t0449c29"></a>子復告諸比丘：「若比丘成就戒，成就定，成<a class="t" id="t0450a01"></a>就慧者，便於現法出入想知滅定，必有此<a class="t" id="t0450a02"></a>處；若於現法不得究竟智，身壞命終，過摶<a class="t" id="t0450a03"></a>食天，生餘意生天中，於彼出入想知滅定，<a class="t" id="t0450a04"></a>必有此處。」</p>
<p><a class="t-linehead" id="t-linehead0450a04"></a>尊者烏陀夷復白曰：「尊者舍梨子！<a class="t" id="t0450a05"></a>若比丘生餘意生天中，出入想知滅定者，<a class="t" id="t0450a06"></a>終無此處。」</p>
<p><a class="t-linehead" id="t-linehead0450a06"></a>尊者舍梨子復再三告諸比丘：<a class="t" id="t0450a07"></a>「若比丘成就戒，成就定，成就慧者，便於現<a class="t" id="t0450a08"></a>法出入想知滅定，必有此處；若於現法不<a class="t" id="t0450a09"></a>得究竟智，身壞命終，過摶食天，生餘意生<a class="t" id="t0450a10"></a>天中，於彼出入想知滅定，必有此處。」</p>
<p><a class="t-linehead" id="t-linehead0450a10"></a>尊者<a class="t" id="t0450a11"></a>烏陀夷亦復再三白曰：「尊者舍梨子！若比丘<a class="t" id="t0450a12"></a>生餘意生天中，出入想知滅定者，終無此<a class="t" id="t0450a13"></a>處。」</p>
<p><a class="t-linehead" id="t-linehead0450a13"></a>尊者舍梨子復作是念：「此比丘於世尊<a class="t" id="t0450a14"></a>前再三非我所說，亦無一比丘歎我所說，<a class="t" id="t0450a15"></a>我宜默然。」</p>
<p><a class="t-linehead" id="t-linehead0450a15"></a>於是，世尊問曰：「烏陀夷！汝說意<a class="t" id="t0450a16"></a>生天為是色耶？」</p>
<p><a class="t-linehead" id="t-linehead0450a16"></a>尊者烏陀夷白世尊曰：「是<a class="t" id="t0450a17"></a>也。世尊！」</p>
<p><a class="t-linehead" id="t-linehead0450a17"></a>世尊面訶烏陀夷曰：「汝愚癡人！盲<a class="t" id="t0450a18"></a>無有目，以何等故，論甚深阿毘曇？」於是，尊<a class="t" id="t0450a19"></a>者烏陀夷為佛面訶已，內懷憂慼，低頭默<a class="t" id="t0450a20"></a>然，失辯無言，如有所思。</p>
<p><a class="t-linehead" id="t-linehead0450a20"></a>世尊面訶尊者烏<a class="t" id="t0450a21"></a>陀夷已，語尊者阿難曰：「上尊名德長老比<a class="t" id="t0450a22"></a>丘為他所詰，汝何以故，縱而不撿？汝愚癡<a class="t" id="t0450a23"></a>人！無有慈心，捨背上尊名德長老。」</p>
<p><a class="t-linehead" id="t-linehead0450a23"></a>於是，世<a class="t" id="t0450a24"></a>尊面訶尊者烏陀夷及尊者阿難已，告諸<a class="t" id="t0450a25"></a>比丘：「若比丘成就戒，成就定，成就慧者，便<a class="t" id="t0450a26"></a>於現法出入想知滅定，必有此處；若於現<a class="t" id="t0450a27"></a>法不得究竟智，身壞命終，過摶食天，生餘<a class="t" id="t0450a28"></a>意生天中，於彼出入想知滅定，必有此處。」<a class="t" id="t0450a29"></a>佛說如是，即入禪室，宴坐默然。</p>
<p><a class="t-linehead" id="t-linehead0450a29"></a>爾時，尊者<a class="t" id="t0450b01"></a>白淨比丘在於眾中，尊者阿難白尊者白<a class="t" id="t0450b02"></a>淨：「是他所作，而我得責。尊者白淨！世尊晡時<a class="t" id="t0450b03"></a>必從禪室出，至比丘眾前，敷座而坐，共論<a class="t" id="t0450b04"></a>此義。尊者白淨應答此事，我極慚愧於世<a class="t" id="t0450b05"></a>尊所及諸梵行。」</p>
<p><a class="t-linehead" id="t-linehead0450b05"></a>於是，世尊則於晡時從禪<a class="t" id="t0450b06"></a>室出，至比丘眾前，敷座而坐，告曰：「白淨！長<a class="t" id="t0450b07"></a>老比丘為有幾法，為諸梵行者愛敬尊重？」</p><a class="t" id="t0450b08"></a>
<p><a class="t-linehead" id="t-linehead0450b08"></a>尊者白淨白曰：「世尊！長老比丘若有五法，<a class="t" id="t0450b09"></a>為諸梵行者愛敬尊重。云何為五？世尊！長<a class="t" id="t0450b10"></a>老比丘修習禁戒，守護從解脫，又復善攝<a class="t" id="t0450b11"></a>威儀禮節，見纖<span class="corr" title="[介&gt;芥] cf.［麗】">芥</span>罪，常懷畏怖，受持學戒。<a class="t" id="t0450b12"></a>世尊！禁戒長老上尊比丘，為諸梵行者愛敬<a class="t" id="t0450b13"></a>尊重。復次，世尊！長老比丘廣學多聞，守持不<a class="t" id="t0450b14"></a>忘，積聚博聞，所謂法者，初善、中善、竟亦善，有<a class="t" id="t0450b15"></a>義有文，具足清淨，顯現梵行，如是諸法廣<a class="t" id="t0450b16"></a>學多聞，翫習至千，意所惟觀，明見深達。<a class="t" id="t0450b17"></a>世尊！多聞長老上尊比丘，為諸梵行者愛敬<a class="t" id="t0450b18"></a>尊重。復次，世尊！長老比丘得四增上心，現法<a class="t" id="t0450b19"></a>樂居，易不難得。世尊！禪伺長老上尊比丘，<a class="t" id="t0450b20"></a>為諸梵行者愛敬尊重。復次，世尊！長老比<a class="t" id="t0450b21"></a>丘修行智慧，觀興衰法，得如是智，聖慧明<a class="t" id="t0450b22"></a>達，分別曉了，以正盡苦。世尊！智慧長老上尊<a class="t" id="t0450b23"></a>比丘，為諸梵行者愛敬尊重。復次，世尊！長<a class="t" id="t0450b24"></a>老比丘諸漏已盡，無復有結，心解脫、慧解脫，<a class="t" id="t0450b25"></a>於現法中自知自覺，自作證成就遊，生已盡，<a class="t" id="t0450b26"></a>梵行已立，所作已辦，不更受有，知如真。世<a class="t" id="t0450b27"></a>尊！漏盡長老上尊比丘，為諸梵行者愛敬<a class="t" id="t0450b28"></a>尊重。世尊！長老比丘若成就此五法，為諸<a class="t" id="t0450b29"></a>梵行者愛敬尊重。」</p>
<p><a class="t-linehead" id="t-linehead0450b29"></a>世尊問曰：「白淨！若長老比<a class="t" id="t0450c01"></a>丘無此五法，當以何義使諸梵行者愛敬<a class="t" id="t0450c02"></a>尊重？」尊者白淨白曰：「世尊！若長老比丘無此<a class="t" id="t0450c03"></a>五法者，更無餘事使諸梵行愛敬尊重，唯<a class="t" id="t0450c04"></a>以老耄、頭白、齒落，盛壯日衰，身曲脚戾，體重<a class="t" id="t0450c05"></a>氣上，柱杖而行，肌縮皮緩，皺如麻子，諸根<a class="t" id="t0450c06"></a>毀熟，顏色醜惡，彼因此故，使諸梵行愛敬尊<a class="t" id="t0450c07"></a>重。」</p>
<p><a class="t-linehead" id="t-linehead0450c07"></a>世尊告曰：「如是如是。若長老比丘無此<a class="t" id="t0450c08"></a>五法，更無餘事使諸梵行愛敬尊重，唯以<a class="t" id="t0450c09"></a>老耄、頭白、齒落，盛壯日衰，身曲脚戾，體重氣<a class="t" id="t0450c10"></a>上，柱杖而行，肌縮皮緩，皺如麻子，諸根毀<a class="t" id="t0450c11"></a>熟，顏色醜惡，彼因此故，使諸梵行愛敬尊重。<a class="t" id="t0450c12"></a>白淨！舍梨子比丘有此五法，汝等應當愛敬<a class="t" id="t0450c13"></a>尊重。所以者何？白淨！舍梨子比丘修習禁<a class="t" id="t0450c14"></a>戒，守護從解脫，又復善攝威儀禮節，見纖<a class="t" id="t0450c15"></a>芥罪，常懷畏怖，受持學戒。復次，白淨！舍梨<a class="t" id="t0450c16"></a>子比丘廣學多聞，守持不忘，積聚博聞，所謂<a class="t" id="t0450c17"></a>法者，初善、中善、竟亦善，有義有文，具足清<a class="t" id="t0450c18"></a>淨，顯現梵行，如是諸法，廣學多聞，翫習至<a class="t" id="t0450c19"></a>千，意所惟觀，明見深達。復次，白淨！舍梨子比<a class="t" id="t0450c20"></a>丘得四增上心，現法樂居，易不難得。復次，<a class="t" id="t0450c21"></a>白淨！舍梨子比丘修行智慧，觀興衰法，得<a class="t" id="t0450c22"></a>如是智，聖慧明達，分別曉了，以正盡苦。復次，<a class="t" id="t0450c23"></a>白淨！舍梨子比丘諸漏已盡，無復有結，心解<a class="t" id="t0450c24"></a>脫、慧解脫，於現法中自知自覺，自作證成就<a class="t" id="t0450c25"></a>遊，生已盡，梵行已立，所作已辦，不更受有，<a class="t" id="t0450c26"></a>知如真。白淨！舍梨子比丘成就此五法，汝<a class="t" id="t0450c27"></a>等應共愛敬尊重。」</p>
<p><a class="t-linehead" id="t-linehead0450c27"></a>佛說如是。尊者白淨及<a class="t" id="t0450c28"></a>諸比丘，聞佛所說，歡喜奉行。</p><a class="t" id="t0450c29"></a>
<p class="endsutta"><a class="t-linehead" id="t-linehead0450c29"></a>成就戒經第二竟<span class="t-note">（一千七百四十六字）</span></p><a class="t" id="t0451a01"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>