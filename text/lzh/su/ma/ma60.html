<!DOCTYPE html>
<html><head><meta charset="utf8"><title></title></head><body><div id="text" lang="lzh"><section class="sutta" id="ma60">
<article>
<div class="mirror hgroup">
<p class="division">
<span class="mirror-left latin">Madhyamāgama</span>
<span class="mirror-right">中阿含經</span></p>
<p class="mirror-row">
<span class="mirror-left latin">Chapter 6</span>
<span class="mirror-right">王相應品</span></p>
<h1 class="mirror-row">
<span class="mirror-left latin">60. The Four Continents</span>
<span class="mirror-right">（六〇）四洲經</span></h1>
</div><a class="t" id="t0494b10"></a>
<p><a class="t-linehead" id="t-linehead0494b10"></a>我聞如是：</p>
<p>一時，佛遊舍衛國，在勝林給孤獨<a class="t" id="t0494b11"></a>園。</p>
<p><a class="t-linehead" id="t-linehead0494b11"></a>爾時，尊者阿難在安靜處，燕坐思惟而作<a class="t" id="t0494b12"></a>是念：「世人甚少少能於欲有滿足意，少有<a class="t" id="t0494b13"></a>厭患於欲而命終者；世人於欲有滿足意，<a class="t" id="t0494b14"></a>厭患於欲而命終者，為甚難得。」</p>
<p><a class="t-linehead" id="t-linehead0494b14"></a>尊者阿難<a class="t" id="t0494b15"></a>則於晡時從燕坐起，往詣佛所，到已作禮，<a class="t" id="t0494b16"></a>却住一面，白曰：「世尊！我今在安靜處，燕坐<a class="t" id="t0494b17"></a>思惟而作是念：『世人甚少少能於欲有滿<a class="t" id="t0494b18"></a>足意，少有厭患於欲而命終者；世人於<a class="t" id="t0494b19"></a>欲有滿足意，厭患於欲而命終者，為甚難<a class="t" id="t0494b20"></a>得。』」</p>
<p><a class="t-linehead" id="t-linehead0494b20"></a>佛告阿難：「如是，如是。世人甚少少能<a class="t" id="t0494b21"></a>於欲有滿足意，少有厭患於欲而命終者。<a class="t" id="t0494b22"></a>阿難！世人於欲有滿足意，厭患於欲而命<a class="t" id="t0494b23"></a>終者，為甚難得。阿難！世人極甚難得，極甚<a class="t" id="t0494b24"></a>難得於欲有滿足意，厭患於欲而命終者。<a class="t" id="t0494b25"></a>阿難！但世間人甚多甚多，於欲無滿足意，<a class="t" id="t0494b26"></a>不厭患欲而命終也。所以者何？阿難！往昔<a class="t" id="t0494b27"></a>有王名曰頂生，作轉輪王，聰明智慧，有四<a class="t" id="t0494b28"></a>種軍，整御天下，由己自在，如法法王成就<a class="t" id="t0494b29"></a>七寶，彼七寶者，輪寶、象寶、馬寶、珠寶、女寶、居<a class="t" id="t0494c01"></a>士寶、主兵臣寶，是為七，千子具足，顏貌端<a class="t" id="t0494c02"></a>正，勇猛無畏，能伏他眾，彼必統領此一切地<a class="t" id="t0494c03"></a>乃至大海，不以刀杖，以法教令，令得安樂。<a class="t" id="t0494c04"></a>阿難！彼頂生王而於後時極大久遠，便作<a class="t" id="t0494c05"></a>是念：『我有閻浮洲，極大富樂，多有人民，我<a class="t" id="t0494c06"></a>有七寶，千子具足，我欲於宮雨寶七日，積<a class="t" id="t0494c07"></a>至于膝。』阿難！彼頂生王有大如意足，有大<a class="t" id="t0494c08"></a>威德，有大福祐，有大威神，適發心已，即於<a class="t" id="t0494c09"></a>宮中雨寶七日，積至于膝。</p>
<p><a class="t-linehead" id="t-linehead0494c09"></a>「阿難！彼頂生王<a class="t" id="t0494c10"></a>而於後時極大久遠，復作是念：『我有閻浮<a class="t" id="t0494c11"></a>洲，極大富樂，多有人民，我有七寶，千子具<a class="t" id="t0494c12"></a>足，及於宮中雨寶七日，積至于膝。我憶曾<a class="t" id="t0494c13"></a>從古人聞之，西方有洲名瞿陀尼，極大富<a class="t" id="t0494c14"></a>樂，多有人民。我今欲往見瞿陀尼洲，到已<a class="t" id="t0494c15"></a>整御。』阿難！彼頂生王有大如意足，有大威<a class="t" id="t0494c16"></a>德，有大福祐，有大威神，適發心已，即以如<a class="t" id="t0494c17"></a>意足乘虛而去，及四種軍。阿難！彼頂生<a class="t" id="t0494c18"></a>王即時往到住瞿陀尼洲。阿難！彼頂生王住<a class="t" id="t0494c19"></a>已整御瞿陀尼洲，乃至無量百千萬歲。</p>
<p><a class="t-linehead" id="t-linehead0494c19"></a>「阿難！<a class="t" id="t0494c20"></a>彼頂生王而於後時極大久遠，復作是念：<a class="t" id="t0494c21"></a>『我有閻浮洲，極大富樂，多有人民，我有七<a class="t" id="t0494c22"></a>寶，千子具足，及於宮中雨寶七日，積至于<a class="t" id="t0494c23"></a>膝，我亦復有瞿陀尼洲。我復曾從古人聞<a class="t" id="t0494c24"></a>之，東方有洲名弗婆鞞陀提，極大富樂，多<a class="t" id="t0494c25"></a>有人民。我今欲往見弗婆鞞陀提洲，到已<a class="t" id="t0494c26"></a>整御。』阿難！彼頂生王有大如意足，有大威<a class="t" id="t0494c27"></a>德，有大福祐，有大威神，適發心已，即以如<a class="t" id="t0494c28"></a>意足乘虛而去，及四種軍。阿難！彼頂生王<a class="t" id="t0494c29"></a>即時往到住弗婆鞞陀提洲。阿難！彼頂生王<a class="t" id="t0495a01"></a>住已整御弗婆鞞陀提洲，乃至無量百千萬<a class="t" id="t0495a02"></a>歲。</p>
<p><a class="t-linehead" id="t-linehead0495a02"></a>「阿難！彼頂生王而於後時極大久遠，復<a class="t" id="t0495a03"></a>作是念：『我有閻浮洲，極大富樂，多有人民，<a class="t" id="t0495a04"></a>我有七寶，千子具足，及於宮中雨寶七日，<a class="t" id="t0495a05"></a>積至于膝，我亦復有瞿陀尼洲，亦有弗婆<a class="t" id="t0495a06"></a>鞞陀提洲。我復曾從古人聞之，北方有洲<a class="t" id="t0495a07"></a>名欝單曰，極大富樂，多有人民，彼雖無我<a class="t" id="t0495a08"></a>想亦無所受。我今欲往見欝單曰洲，到已<a class="t" id="t0495a09"></a>整御，及諸眷屬。』阿難！彼頂生王有大如意足，<a class="t" id="t0495a10"></a>有大威德，有大福祐，有大威神，適發心已，<a class="t" id="t0495a11"></a>即以如意足乘虛而去，及四種軍。</p>
<p><a class="t-linehead" id="t-linehead0495a11"></a>「阿難！彼<a class="t" id="t0495a12"></a>頂生王遙見平地白，告諸臣曰：『卿等見欝<a class="t" id="t0495a13"></a>單曰平地白耶？』諸臣對曰：『見也。天王！』王復<a class="t" id="t0495a14"></a>告曰：『卿等知不？彼是欝單曰人自然粳米，<a class="t" id="t0495a15"></a>欝單曰人常所食者，卿等亦應共食此食。』<a class="t" id="t0495a16"></a>阿難！彼頂生王復遙見欝單曰洲中，若干<a class="t" id="t0495a17"></a>種樹，淨妙嚴飾，種種綵色，在欄楯裏，告諸臣<a class="t" id="t0495a18"></a>曰：『卿等見欝單曰洲中，若干種樹，淨妙嚴飾，<a class="t" id="t0495a19"></a>種種綵色，在欄楯裏耶？』諸臣對曰：『見也。天<a class="t" id="t0495a20"></a>王！』王復告曰：『卿等知不？是欝單曰人衣樹，<a class="t" id="t0495a21"></a>欝單曰人取此衣著，卿等亦應取此衣<a class="t" id="t0495a22"></a>著。』阿難！彼頂生王即時往到住欝單曰洲。<a class="t" id="t0495a23"></a>阿難！彼頂生王住已整御欝單曰洲，乃至無<a class="t" id="t0495a24"></a>量百千萬歲，及諸眷屬。</p>
<p><a class="t-linehead" id="t-linehead0495a24"></a>「阿難！彼頂生王而於<a class="t" id="t0495a25"></a>後時極大久遠，復作是念：『我有閻浮洲，極<a class="t" id="t0495a26"></a>大富樂，多有人民，我有七寶，千子具足，及<a class="t" id="t0495a27"></a>於宮中雨寶七日，積至于膝，我亦復有瞿陀<a class="t" id="t0495a28"></a>尼洲，亦有弗婆鞞陀提洲，亦有欝單曰洲。<a class="t" id="t0495a29"></a>我復曾從古人聞之，有天名曰三十三天。<a class="t" id="t0495b01"></a>我今欲往見三十三天。』阿難！彼頂生王有<a class="t" id="t0495b02"></a>大如意足，有大威德，有大福祐，有大威神，<a class="t" id="t0495b03"></a>適發心已，即以如意足乘虛而往，及四種<a class="t" id="t0495b04"></a>軍，向日光去。</p>
<p><a class="t-linehead" id="t-linehead0495b04"></a>「阿難！彼頂生王遙見三十三<a class="t" id="t0495b05"></a>天中，須彌山王上猶如大雲，告諸臣曰：『卿<a class="t" id="t0495b06"></a>等見三十三天中，須彌山王上猶如大雲耶？』<a class="t" id="t0495b07"></a>諸臣對曰：『見也。天王！』王復告曰：『卿等知不？是<a class="t" id="t0495b08"></a>三十三天晝度樹也。三十三天在此樹下，於<a class="t" id="t0495b09"></a>夏四月，具足五欲，而自娛樂。』阿難！彼頂生<a class="t" id="t0495b10"></a>王復遙見三十三天中，須彌山王上近於南<a class="t" id="t0495b11"></a>邊猶如大雲，告諸臣曰：『卿等見三十三天<a class="t" id="t0495b12"></a>中，須彌山王上近於南邊猶如大雲耶？』諸<a class="t" id="t0495b13"></a>臣對曰：『見也。天王！』王復告曰：『卿等知不？是三<a class="t" id="t0495b14"></a>十三天正法之堂，三十三天於此堂中，八日、<a class="t" id="t0495b15"></a>十四日、十五日，為天為人，思法思義。』</p>
<p><a class="t-linehead" id="t-linehead0495b15"></a>「阿難！<a class="t" id="t0495b16"></a>彼頂生王即到三十三天。彼頂生王到三十<a class="t" id="t0495b17"></a>三天已，即入法堂。於是，天帝釋便與頂生<a class="t" id="t0495b18"></a>王半座令坐，彼頂生王即坐天帝釋半<a class="t" id="t0495b19"></a>座。於是，頂生王及天帝釋都無差別，光光<a class="t" id="t0495b20"></a>無異，色色無異，形形無異，威儀禮節及其<a class="t" id="t0495b21"></a>衣服亦無有異，唯眼眴異。</p>
<p><a class="t-linehead" id="t-linehead0495b21"></a>「阿難！彼頂生王<a class="t" id="t0495b22"></a>而於後時極大久遠，復作是念：『我有閻浮<a class="t" id="t0495b23"></a>洲，極大富樂，多有人民，我有七寶，千子具<a class="t" id="t0495b24"></a>足，及於宮中雨寶七日，積至于膝。我亦復<a class="t" id="t0495b25"></a>有瞿陀尼洲，亦有弗婆鞞陀提洲，亦有欝<a class="t" id="t0495b26"></a>單曰洲。我又已見三十三天雲集大會，我已<a class="t" id="t0495b27"></a>得入諸天法堂。又天帝釋與我半座，我已<a class="t" id="t0495b28"></a>得坐帝釋半座，我與帝釋都無差別，光光<a class="t" id="t0495b29"></a>無異，色色無異，形形無異，威儀禮節及其<a class="t" id="t0495c01"></a>衣服亦無有異，唯眼眴異。我今寧可驅帝<a class="t" id="t0495c02"></a>釋去，奪取半座，作天人王，由己自在。』</p>
<p><a class="t-linehead" id="t-linehead0495c02"></a>「阿<a class="t" id="t0495c03"></a>難！彼頂生王適發此念，不覺已下在閻浮<a class="t" id="t0495c04"></a>洲，便失如意足，生極重病。命將終時，諸臣<a class="t" id="t0495c05"></a>往詣頂生王所白曰：『天王！若有梵志、居士<a class="t" id="t0495c06"></a>及臣人民，來問我等：「頂生王臨命終時說<a class="t" id="t0495c07"></a>何等事？天王！我等當云何答梵志、居士及臣<a class="t" id="t0495c08"></a>人民？」』</p>
<p><a class="t-linehead" id="t-linehead0495c08"></a>「時，頂生王告諸臣曰：『若梵志、居士及臣<a class="t" id="t0495c09"></a>人民，來問卿等：「頂生王臨命終時說何等<a class="t" id="t0495c10"></a>事？」卿等應當如是答之：「頂生王得閻浮洲，<a class="t" id="t0495c11"></a>意不滿足而命終。頂生王得七寶，意不滿<a class="t" id="t0495c12"></a>足而命終。千子具足，意不滿足而命終。頂<a class="t" id="t0495c13"></a>生王七日雨寶，意不滿足而命終。頂生王<a class="t" id="t0495c14"></a>得瞿陀尼洲，意不滿足而命終。頂生王得<a class="t" id="t0495c15"></a>弗婆鞞陀提洲，意不滿足而命終。頂生王<a class="t" id="t0495c16"></a>得欝單曰洲，意不滿足而命終。頂生王見<a class="t" id="t0495c17"></a>諸天集會，意不滿足而命終。頂生王具足<a class="t" id="t0495c18"></a>五欲功德色、聲、香、味、觸，意不滿足而命終。」若<a class="t" id="t0495c19"></a>梵志、居士及臣人民，來問卿等：「頂生王臨命<a class="t" id="t0495c20"></a>終時說何等事？」卿等應當如是答之。』」</p>
<p><a class="t-linehead" id="t-linehead0495c20"></a>於是，<a class="t" id="t0495c21"></a>世尊而說頌曰：</p><a class="t" id="t0495c22"></a>
<blockquote class="gatha">
<p>「天雨妙珍寶，　　欲者無厭足，<a class="t" id="t0495c23"></a><br>
欲苦無有樂，　　慧者應當知。<a class="t" id="t0495c24"></a><br>
若有得金積，　　猶如大雪山，<a class="t" id="t0495c25"></a><br>
一一無有足，　　慧者作是念。<a class="t" id="t0495c26"></a><br>
得天妙五欲，　　不以此五樂，<a class="t" id="t0495c27"></a><br>
斷愛不著欲，　　等正覺弟子。」</p></blockquote><a class="t" id="t0495c28"></a>
<p><a class="t-linehead" id="t-linehead0495c28"></a>於是，世尊告曰：「阿難！昔頂生王，汝謂異<a class="t" id="t0495c29"></a>人耶？莫作斯念，當知即是我也。阿難！我<a class="t" id="t0496a01"></a>於爾時為自饒益，亦饒益他，饒益多人，<a class="t" id="t0496a02"></a>愍傷世間，為天、為人求義及饒益，求安隱<a class="t" id="t0496a03"></a>快樂。爾時說法不至究竟，不究竟白淨，<a class="t" id="t0496a04"></a>不究竟梵行，不究竟梵行訖。爾時不離<a class="t" id="t0496a05"></a>生老病死、啼哭憂慼，亦未能得脫一切苦。<a class="t" id="t0496a06"></a>阿難！我今出世，如來、無所著、等正覺、明行成<a class="t" id="t0496a07"></a>為、善逝、世間解、無上<span class="corr" title="[土&gt;士]">士</span>、道法御、天人師，號佛、眾<a class="t" id="t0496a08"></a>祐。我今自饒益，亦饒益他，饒益多人，愍<a class="t" id="t0496a09"></a>傷世間，為天、為人求義及饒益，求安隱快<a class="t" id="t0496a10"></a>樂。我今說法得至究竟，究竟白淨，究竟梵<a class="t" id="t0496a11"></a>行，究竟梵行訖。我今得離生老病死、啼哭<a class="t" id="t0496a12"></a>憂慼，我今已得脫一切苦。」</p>
<p><a class="t-linehead" id="t-linehead0496a12"></a>佛說如是。尊者<a class="t" id="t0496a13"></a>阿難及諸比丘，聞佛所說，歡喜奉行。</p><a class="t" id="t0496a14"></a>
<p class="endsutta"><a class="t-linehead" id="t-linehead0496a14"></a>四洲經第三竟<span class="t-note">（<span class="corr" title="[三&gt;二] cf.［麗】">二</span>千三百五十三字）</span></p><a class="t" id="t0496a15"></a>
</article><aside id="metaarea"><p>This Madhyamāgama (中阿含經 ) of the Sarvāstivāda school was translated in the Eastern Jin dynasty in 397–398 CE by Gautama Saṃghadeva (僧伽提婆) and a team including Saṅgharakṣa as reciter and Daoci, Libao, and Kanghua as scribes.</p><p>The text is from <a href="http://tripitaka.cbeta.org/T01n0026" target="_blank">CBETA</a>, which is based on the Taishō edition of the Chinese canon.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>