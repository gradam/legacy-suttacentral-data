<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea47.7">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">47.7</span> <span class="mirror-right">（七）</span>
</h1>
</div>
<p><a class="t-linehead" id="t-linehead0782c22"></a>聞如是：</p>
<p>一時，佛在舍衛國祇樹給孤獨 <a class="t" id="t0782c23"></a>園。</p>
<p><a class="t-linehead" id="t-linehead0782c23"></a>爾時，眾多比丘集普會講堂各興此論： <a class="t" id="t0782c24"></a>「今波斯匿王主行非法，犯聖律教，讖比丘 <a class="t" id="t0782c25"></a>尼得阿羅漢道，十二年中閉在宮內，與共交 <a class="t" id="t0782c26"></a>通。又不事佛、法、比丘僧，無篤信之心向 <a class="t" id="t0782c27"></a>阿羅漢，則無信心於佛、法、聖眾，我等宜應 <a class="t" id="t0782c28"></a>遠離，勿止此土。所以然者，王行非法時， <a class="t" id="t0782c29"></a>王大臣亦行非法，大臣以行非法，左右吏 <a class="t" id="t0783a01"></a>佐亦行非法；吏佐已行非法，諸庶人類亦 <a class="t" id="t0783a02"></a>行非法。我今宜在遠國乞求，不止此邦。又 <a class="t" id="t0783a03"></a>可觀彼風俗之化，已見風俗之化，則見殊 <a class="t" id="t0783a04"></a>異之處。」</p>
<p><a class="t-linehead" id="t-linehead0783a04"></a>爾時，世尊以天耳聽聞諸比丘各 <a class="t" id="t0783a05"></a>興此論，即往至諸比丘所，在中央坐。爾時， <a class="t" id="t0783a06"></a>佛告諸比丘：「汝等集此為何論說？」</p>
<p><a class="t-linehead" id="t-linehead0783a06"></a>眾多比 <a class="t" id="t0783a07"></a>丘白世尊言：「我等在此論波斯匿王，主行 <a class="t" id="t0783a08"></a>非法，犯聖律教，十二年中閉讖比丘尼，在 <a class="t" id="t0783a09"></a>深宮內，接待以色。又得道之人行過三 <a class="t" id="t0783a10"></a>界，然王亦不事佛、法及眾僧，無篤信之心 <a class="t" id="t0783a11"></a>向阿羅漢；已無此心，則無此心於三尊。我 <a class="t" id="t0783a12"></a>等宜遠遊，不須住此。所以然者，王行非 <a class="t" id="t0783a13"></a>法時，臣佐、人民亦復行惡，又觀世間風化 <a class="t" id="t0783a14"></a>之法。」</p>
<p><a class="t-linehead" id="t-linehead0783a14"></a>爾時，世尊告曰：「汝等勿論國界之事， <a class="t" id="t0783a15"></a>當自剋己，思惟內省，挍計分別。言此論者 <a class="t" id="t0783a16"></a>不合至理，亦復不令人得修梵行，滅盡無 <a class="t" id="t0783a17"></a>為涅槃之處，當自修己，熾然法行，自歸 <a class="t" id="t0783a18"></a>最尊。若比丘能自修己，興隆法樂者，此人 <a class="t" id="t0783a19"></a>之類便為我躬自所生。云何，比丘！能自熾然， <a class="t" id="t0783a20"></a>興隆法樂，無有虛妄，自歸最尊？於是，比 <a class="t" id="t0783a21"></a>丘！內自觀身，身意止，自攝其心，除去亂想， <a class="t" id="t0783a22"></a>無有憂愁；外自觀身，身意止，自攝其心，除 <a class="t" id="t0783a23"></a>去亂想，無有愁憂；有復內外觀身，身意 <a class="t" id="t0783a24"></a>止；內觀痛，外觀痛，內外觀痛；內觀心，外觀 <a class="t" id="t0783a25"></a>心，內外觀心；內觀法，外觀法，內外觀法， <a class="t" id="t0783a26"></a>法意止，自攝其心，除去亂想，無有愁憂。 <a class="t" id="t0783a27"></a>如是，比丘！能自熾然其行，興隆法樂，自 <a class="t" id="t0783a28"></a>歸最尊。諸有將來、現在比丘，能自熾然不 <a class="t" id="t0783a29"></a>失行本，便為我之所生。</p>
<p><a class="t-linehead" id="t-linehead0783a29"></a>「是故，比丘！若欲有 <a class="t" id="t0783b01"></a>所論，當論於十事。云何為十？所謂精勤 <a class="t" id="t0783b02"></a>比丘，少欲、知足、有勇猛心、多聞能與人說 <a class="t" id="t0783b03"></a>法、無畏無恐、戒律具足、三昧成就、智慧成 <a class="t" id="t0783b04"></a>就、解脫成就、解脫見慧成就。汝等設欲論 <a class="t" id="t0783b05"></a>者，當論此十事。所以然者，潤及一切，多 <a class="t" id="t0783b06"></a>所饒益，得修梵行，至滅盡之處、無為涅槃 <a class="t" id="t0783b07"></a>界。此論者沙門之義，當念思惟，勿去離心。 <a class="t" id="t0783b08"></a>如是，比丘！當作是學。」</p>
<p><a class="t-linehead" id="t-linehead0783b08"></a>爾時，諸比丘聞佛所 <a class="t" id="t0783b09"></a>說，歡喜奉行。</p>
<a class="t" id="t0783b10"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
