<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea13.7">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">13.7</span> <span class="mirror-right">（七）釋提桓</span>
</h1>
</div>
<p><a class="t-linehead" id="t-linehead0575a29"></a>聞如是：</p>
<p>一時，佛在羅閱城耆闍崛山中， <a class="t" id="t0575b01"></a>與大比丘五百人俱。</p>
<p><a class="t-linehead" id="t-linehead0575b01"></a>爾時，尊者須菩提亦 <a class="t" id="t0575b02"></a>在王舍城耆闍崛山側，別作屋廬而自禪 <a class="t" id="t0575b03"></a>思。爾時，尊者須菩提身得苦患，甚為沈重， <a class="t" id="t0575b04"></a>便作是念：「我此苦痛為從何生？復從何滅？ <a class="t" id="t0575b05"></a>為至何所？」爾時，尊者須菩提便於露地而 <a class="t" id="t0575b06"></a>敷坐具，直身正意，專精一心，結跏趺坐，思 <a class="t" id="t0575b07"></a>惟諸入，欲害苦痛。</p>
<a class="t" id="t0575b08"></a>
<p><a class="t-linehead" id="t-linehead0575b08"></a>爾時，釋提桓因知尊者須菩提所念，便以偈 <a class="t" id="t0575b09"></a>勅波遮旬曰：</p>
<a class="t" id="t0575b10"></a>
<blockquote class="gatha">
<p>「善業脫諸縛，　　居在靈鷲山； <a class="t" id="t0575b11"></a><br>
今得極重患，　　樂空諸根定。 <a class="t" id="t0575b12"></a><br>
速來往問疾，　　覲省尊上顏； <a class="t" id="t0575b13"></a><br>
既得獲大福，　　種德莫過是。」</p>
</blockquote>
<a class="t" id="t0575b14"></a>
<p><a class="t-linehead" id="t-linehead0575b14"></a>時，波遮旬對曰：「如是。尊者！」</p>
<p><a class="t-linehead" id="t-linehead0575b14"></a>爾時，釋提桓因 <a class="t" id="t0575b15"></a>將五百天人及波遮旬，譬如士夫屈伸臂 <a class="t" id="t0575b16"></a>頃，便從三十三天沒，來至靈鷲山中，離尊 <a class="t" id="t0575b17"></a>者須菩提不遠，復以此偈語波遮旬曰：</p>
<a class="t" id="t0575b18"></a>
<blockquote class="gatha">
<p>「汝今覺善業，　　樂禪三昧定； <a class="t" id="t0575b19"></a><br>
柔和清淨音，　　今使從禪坐。」</p>
</blockquote>
<a class="t" id="t0575b20"></a>
<p><a class="t-linehead" id="t-linehead0575b20"></a>波遮旬對曰：「如是。」</p>
<p><a class="t-linehead" id="t-linehead0575b20"></a>爾時，波遮旬從釋提桓 <a class="t" id="t0575b21"></a>因聞語已，便調琉璃之琴，前至須菩提 <a class="t" id="t0575b22"></a>所，便以此偈歎須菩提曰：</p>
<a class="t" id="t0575b23"></a>
<blockquote class="gatha">
<p>「結盡永無餘，　　諸念不錯亂； <a class="t" id="t0575b24"></a><br>
諸塵垢悉盡，　　願速從禪覺。 <a class="t" id="t0575b25"></a><br>
心息渡有河，　　降魔度諸結； <a class="t" id="t0575b26"></a><br>
功德如大海，　　願速從定起。 <a class="t" id="t0575b27"></a><br>
眼淨如蓮花，　　諸穢永不著； <a class="t" id="t0575b28"></a><br>
無歸與作歸，　　空定速時起。 <a class="t" id="t0575b29"></a><br>
渡四流無為，　　善解無老病； <a class="t" id="t0575c01"></a><br>
以脫有為災，　　唯尊時定覺。 <a class="t" id="t0575c02"></a><br>
五百天在上，　　釋種躬自來； <a class="t" id="t0575c03"></a><br>
欲覲聖尊顏，　　解空速時起。」</p>
</blockquote>
<a class="t" id="t0575c04"></a>
<p><a class="t-linehead" id="t-linehead0575c04"></a>爾時，尊者須菩提即從坐起，復歎波遮旬 <a class="t" id="t0575c05"></a>曰：「善哉！波旬！汝今音與琴合，琴與音 <a class="t" id="t0575c06"></a>合，而無有異。然琴音不離歌音，歌音 <a class="t" id="t0575c07"></a>不離琴音，二事共合，乃成妙聲。」</p>
<p><a class="t-linehead" id="t-linehead0575c07"></a>爾時，釋 <a class="t" id="t0575c08"></a>提桓因便往至尊者須菩提所，頭面禮足在 <a class="t" id="t0575c09"></a>一面坐。爾時，釋提桓因白須菩提言：「云何 <a class="t" id="t0575c10"></a>善業所抱患苦有增損乎？今此身病為從 <a class="t" id="t0575c11"></a>何生？身生耶？意生乎？」</p>
<p><a class="t-linehead" id="t-linehead0575c11"></a>爾時，尊者須菩提語釋 <a class="t" id="t0575c12"></a>提桓因言：「善哉！拘翼！法法自生，法法自滅；法 <a class="t" id="t0575c13"></a>法相動，法法自息。猶如，拘翼！有毒藥，復有 <a class="t" id="t0575c14"></a>害毒藥。天帝釋！此亦如是，法法相亂，法法 <a class="t" id="t0575c15"></a>自息。法能生法，黑法用白法治，白法用 <a class="t" id="t0575c16"></a>黑法治。天帝釋！貪欲病者用不淨治，瞋恚 <a class="t" id="t0575c17"></a>病者用慈心治，愚癡病者用智慧治。如是， <a class="t" id="t0575c18"></a>釋提桓因！一切所有皆歸於空，無我、無人， <a class="t" id="t0575c19"></a>無壽、無命，無士、無夫，無形、無像，無男、無 <a class="t" id="t0575c20"></a>女。猶如，釋提桓因！風壞大樹，枝葉彫落；雷 <a class="t" id="t0575c21"></a>雹壞苗，華菓初茂，無水自萎；天降時雨，生 <a class="t" id="t0575c22"></a>苗得存。如是，天帝釋！法法相亂，法法自定， <a class="t" id="t0575c23"></a>我本所患疼痛苦惱，今日已除，無復患苦。」</p>
<a class="t" id="t0575c24"></a>
<p><a class="t-linehead" id="t-linehead0575c24"></a>是時，釋提桓因白須菩提言：「我亦有愁憂 <a class="t" id="t0575c25"></a>苦惱，今聞此法無復有愁憂。眾事猥多，欲 <a class="t" id="t0575c26"></a>還天上。已亦有事及諸天事，皆悉猥多。」</p>
<p><a class="t-linehead" id="t-linehead0575c26"></a>時， <a class="t" id="t0575c27"></a>須菩提言：「今正是時，宜可時去。」</p>
<p><a class="t-linehead" id="t-linehead0575c27"></a>是時，釋提桓 <a class="t" id="t0575c28"></a>因即從坐起，前禮須菩提足，遶三匝而去。</p>
<a class="t" id="t0575c29"></a>
<p><a class="t-linehead" id="t-linehead0575c29"></a>是時，尊者須菩提便說此偈：</p>
<a class="t" id="t0576a01"></a>
<blockquote class="gatha">
<p>「能仁說此語，　　根本悉具足； <a class="t" id="t0576a02"></a><br>
智者獲安隱，　　聞法息諸病。」</p>
</blockquote>
<a class="t" id="t0576a03"></a>
<p><a class="t-linehead" id="t-linehead0576a03"></a>爾時，釋提桓因聞尊者須菩提所說，歡喜奉 <a class="t" id="t0576a04"></a>行。</p>
<a class="t" id="t0576a05"></a>
<blockquote class="gatha">
<p>調達及二經　　皮及利師羅 <a class="t" id="t0576a06"></a><br>
竹膞、孫陀利　　善業、釋提桓</p>
</blockquote>
<a class="t" id="t0576a07"></a>
<p class="endsection"><span class="t-juanname">增壹阿含經卷第六</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
