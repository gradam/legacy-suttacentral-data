<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea40.9">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">40.9</span> <span class="mirror-right">（九）</span>
</h1>
</div>
<p><a class="t-linehead" id="t-linehead0742b03"></a>聞如是：</p>
<p>一時，佛在舍衛國祇樹給孤獨 <a class="t" id="t0742b04"></a>園。</p>
<p><a class="t-linehead" id="t-linehead0742b04"></a>爾時，波斯匿王即勅群臣：「速嚴寶羽之 <a class="t" id="t0742b05"></a>車，吾欲往世尊所，禮拜問訊。」</p>
<p><a class="t-linehead" id="t-linehead0742b05"></a>是時，大王即 <a class="t" id="t0742b06"></a>出城至世尊所，頭面禮足，在一面坐。爾時， <a class="t" id="t0742b07"></a>如來與無央數之眾，圍遶說法。是時，七尼 <a class="t" id="t0742b08"></a>健子，復有七裸形人，復有七黑梵志，復有 <a class="t" id="t0742b09"></a>七裸形婆羅門，去世尊不遠而過。</p>
<p><a class="t-linehead" id="t-linehead0742b09"></a>是時，波 <a class="t" id="t0742b10"></a>斯匿王見此諸人去世尊不遠而過，即白 <a class="t" id="t0742b11"></a>佛言：「觀此諸人經過不住，皆是少欲知足， <a class="t" id="t0742b12"></a>無有家業。今此世間阿羅漢者，此人最為上 <a class="t" id="t0742b13"></a>首。所以然者，於眾人中極為苦行，不貪 <a class="t" id="t0742b14"></a>利養。」</p>
<p><a class="t-linehead" id="t-linehead0742b14"></a>世尊告曰：「大王！竟未識真人羅漢， <a class="t" id="t0742b15"></a>不以裸形露體名為阿羅漢。大王當知，此 <a class="t" id="t0742b16"></a>皆非真實之行，當念觀察久遠來變。又復 <a class="t" id="t0742b17"></a>當觀可親、知親、可近、知近。所以然者，過 <a class="t" id="t0742b18"></a>去久遠世時有七梵志，在一處學，年極衰弊， <a class="t" id="t0742b19"></a>以草為衣裳，食以菓蓏，起諸邪見，各生此 <a class="t" id="t0742b20"></a>念：『我等持此苦行之法，使後作大國王，或 <a class="t" id="t0742b21"></a>求釋、梵、四天王。』</p>
<p><a class="t-linehead" id="t-linehead0742b21"></a>「爾時，有阿私陀天師，是諸婆 <a class="t" id="t0742b22"></a>羅門祖父，知彼梵志心中所念，即從梵天上 <a class="t" id="t0742b23"></a>沒，來至七婆羅門所。是時，阿私陀天師去天 <a class="t" id="t0742b24"></a>服飾，作婆羅門形，在露地經行。是時，七梵 <a class="t" id="t0742b25"></a>志遙見阿私陀經行，各懷瞋恚，而作是語： <a class="t" id="t0742b26"></a>『此是何等著欲之人，在我等梵行人前行， <a class="t" id="t0742b27"></a>今當呪灰滅之。』是七梵志即手掬水灑彼， <a class="t" id="t0742b28"></a>梵志呪曰：『汝今速為灰土！』然婆羅門遂懷 <a class="t" id="t0742b29"></a>瞋恚，天師顏色倍更端政。所以然者，慈能 <a class="t" id="t0742c01"></a>滅瞋。是時，七梵志便作是念：『我等將不為 <a class="t" id="t0742c02"></a>禁戒退轉乎？我等正起瞋恚，彼人便自端 <a class="t" id="t0742c03"></a>政。』</p>
<p><a class="t-linehead" id="t-linehead0742c03"></a>「爾時，七人與天師便說此偈：</p>
<a class="t" id="t0742c04"></a>
<blockquote class="gatha">
<p>「『為天乾沓和，　　羅剎鬼神乎？ <a class="t" id="t0742c05"></a><br>
　是時名何等，　　我等欲知之。』</p>
</blockquote>
<a class="t" id="t0742c06"></a>
<p><a class="t-linehead" id="t-linehead0742c06"></a>「是時，阿私陀師即時報偈曰：</p>
<a class="t" id="t0742c07"></a>
<blockquote class="gatha">
<p>「『非天乾沓和，　　非鬼羅剎神， <a class="t" id="t0742c08"></a><br>
　天師阿私陀，　　今我身是也。</p>
</blockquote>
<a class="t" id="t0742c09"></a>
<p><a class="t-linehead" id="t-linehead0742c09"></a>「『我今知汝心中所念，故從梵天上來下耳。 <a class="t" id="t0742c10"></a>梵天去此極為玄遠，彼帝釋身亦復如是， <a class="t" id="t0742c11"></a>轉輪聖王亦不可得，不可以此苦行作 <a class="t" id="t0742c12"></a>釋、梵、四天王。』</p>
<p><a class="t-linehead" id="t-linehead0742c12"></a>「是時，天師阿私陀便說此偈：</p>
<a class="t" id="t0742c13"></a>
<blockquote class="gatha">
<p>「『心內若干念，　　外服而麁獷， <a class="t" id="t0742c14"></a><br>
　但勤修正見，　　遠離於惡道。 <a class="t" id="t0742c15"></a><br>
　心戒清淨行，　　口行亦復然， <a class="t" id="t0742c16"></a><br>
　遠離於惡念，　　必當生天上。』</p>
</blockquote>
<a class="t" id="t0742c17"></a>
<p><a class="t-linehead" id="t-linehead0742c17"></a>「是時，七梵志白天師曰：『審是天師乎？』報曰：『是 <a class="t" id="t0742c18"></a>也。但今梵志不以裸形得生天上；未必 <a class="t" id="t0742c19"></a>修此苦行，得生梵天之處，又非露暴形體， <a class="t" id="t0742c20"></a>作若干苦行，得生彼處；能攝心意，使不 <a class="t" id="t0742c21"></a>移動，便生天上。不可以卿等所習得生 <a class="t" id="t0742c22"></a>彼處。』大王！觀察此義，不以裸形名為阿羅 <a class="t" id="t0742c23"></a>漢，其凡夫之人欲知真人者，此事不然， <a class="t" id="t0742c24"></a>然復真人能分別所習凡夫之行。又復凡 <a class="t" id="t0742c25"></a>夫之人不能知凡夫之行，真人便能知凡 <a class="t" id="t0742c26"></a>夫之行。但大王知之，當方便知久遠已來， <a class="t" id="t0742c27"></a>非適今也。當以觀之。如是，大王！當以方 <a class="t" id="t0742c28"></a>便學之。」</p>
<p><a class="t-linehead" id="t-linehead0742c28"></a>爾時，波斯匿王白世尊言：「如來所 <a class="t" id="t0742c29"></a>說甚為快哉！非世人所能曉了。然國事猥 <a class="t" id="t0743a01"></a>多，欲還所止。」</p>
<p><a class="t-linehead" id="t-linehead0743a01"></a>佛告王曰：「王宜知時。」</p>
<p><a class="t-linehead" id="t-linehead0743a01"></a>爾時， <a class="t" id="t0743a02"></a>王即從坐起，禮世尊足，便退而去。</p>
<p><a class="t-linehead" id="t-linehead0743a02"></a>爾時，波 <a class="t" id="t0743a03"></a>斯匿王聞佛所說，歡喜奉行。</p>
<a class="t" id="t0743a04"></a>
<h1 class="mirror-row">
<span class="mirror-left">40.10</span> <span class="mirror-right">（一〇）</span>
</h1>
<p><a class="t-linehead" id="t-linehead0743a04"></a>聞如是：</p>
<p>一時，佛在釋翅迦毘羅衛國 <a class="t" id="t0743a05"></a>尼拘屢園，與大比丘眾五百人俱。</p>
<p><a class="t-linehead" id="t-linehead0743a05"></a>爾時，世尊 <a class="t" id="t0743a06"></a>食後，從尼拘屢園往至毘羅耶致聚中，在 <a class="t" id="t0743a07"></a>一樹下坐。是時，執杖釋種出迦毘羅越至 <a class="t" id="t0743a08"></a>世尊所，在前默然而住。爾時，執杖釋種問世 <a class="t" id="t0743a09"></a>尊言：「沙門作何勅教？為何等論？」</p>
<p><a class="t-linehead" id="t-linehead0743a09"></a>世尊告曰： <a class="t" id="t0743a10"></a>「梵志當知，我之所論，非天、龍、鬼神所能及 <a class="t" id="t0743a11"></a>也；亦非著世，復非住世。我之所論，正謂斯 <a class="t" id="t0743a12"></a>耳。」</p>
<p><a class="t-linehead" id="t-linehead0743a12"></a>是時，執杖釋種儼頭嘆吒已，便退而去。爾 <a class="t" id="t0743a13"></a>時，如來即從座起，還詣所止。</p>
<p><a class="t-linehead" id="t-linehead0743a13"></a>爾時，世尊告諸 <a class="t" id="t0743a14"></a>比丘：「向者，在彼園中坐，有執杖釋種來至 <a class="t" id="t0743a15"></a>我所，而問我言：『沙門為作何等論？』吾報之 <a class="t" id="t0743a16"></a>曰：『我之所論，非天、世人所能及也；亦非 <a class="t" id="t0743a17"></a>著世，復非住世，我之所論，正謂斯耳。』是時， <a class="t" id="t0743a18"></a>執杖釋種聞此語已，便退而去。」</p>
<p><a class="t-linehead" id="t-linehead0743a18"></a>爾時，有一 <a class="t" id="t0743a19"></a>比丘白世尊言：「云何亦不著世，復非住 <a class="t" id="t0743a20"></a>世？」</p>
<p><a class="t-linehead" id="t-linehead0743a20"></a>世尊告曰：「如我所論者，都不著世，如 <a class="t" id="t0743a21"></a>今於欲而得解脫，斷於釋種狐疑，無有眾 <a class="t" id="t0743a22"></a>想。我之所論者，正謂此耳。」世尊作此語已， <a class="t" id="t0743a23"></a>即起入室。</p>
<p><a class="t-linehead" id="t-linehead0743a23"></a>是時，諸比丘各相謂言：「世尊向所 <a class="t" id="t0743a24"></a>論者，略說其義，誰能堪任廣說此義乎？」是 <a class="t" id="t0743a25"></a>時，諸比丘自相謂言：「世尊恒嘆譽尊者大迦 <a class="t" id="t0743a26"></a>栴延，今唯有迦栴延能說此義耳。」</p>
<p><a class="t-linehead" id="t-linehead0743a26"></a>是時， <a class="t" id="t0743a27"></a>眾多比丘語迦栴延曰：「向者，如來略說其 <a class="t" id="t0743a28"></a>義，唯願尊者當廣演說之，事事分別，使 <a class="t" id="t0743a29"></a>諸人得解。」</p>
<p><a class="t-linehead" id="t-linehead0743a29"></a>迦栴延報曰：「猶如聚落有人 <a class="t" id="t0743b01"></a>出於彼村，欲求真實之物。彼若見大樹，便 <a class="t" id="t0743b02"></a>取斫殺，取其枝葉而捨之去。然今汝等亦 <a class="t" id="t0743b03"></a>復如是，捨如來已，來從枝求實。然彼如來 <a class="t" id="t0743b04"></a>皆觀見之，靡不周遍，照明世間，為天、人導， <a class="t" id="t0743b05"></a>如來者是法之真主，汝等亦當有此時節，自 <a class="t" id="t0743b06"></a>然當遇如來說此義。」</p>
<p><a class="t-linehead" id="t-linehead0743b06"></a>時，諸比丘對曰：「如來 <a class="t" id="t0743b07"></a>雖是法之真主，廣演其義；然尊者為世尊記， <a class="t" id="t0743b08"></a>堪任廣說其義。」</p>
<p><a class="t-linehead" id="t-linehead0743b08"></a>迦栴延報曰：「汝等諦聽！善 <a class="t" id="t0743b09"></a>思念之。 <span class="corr" title="[語&gt;吾]">吾</span> 當演說分別其義。」</p>
<p><a class="t-linehead" id="t-linehead0743b09"></a>諸比丘對曰： <a class="t" id="t0743b10"></a>「甚善。」是時，諸比丘即受其教。</p>
<p><a class="t-linehead" id="t-linehead0743b10"></a>迦栴延告曰： <a class="t" id="t0743b11"></a>「今如來所言：『我之所論，非天、龍、鬼神之所 <a class="t" id="t0743b12"></a>能及，亦非著世，復非住世，然我於彼而 <a class="t" id="t0743b13"></a>得解脫，斷諸狐疑，無復猶豫，如今眾生之 <a class="t" id="t0743b14"></a>徒，好喜鬪訟，起諸亂想。』又如來言：『我不於 <a class="t" id="t0743b15"></a>中起染著心。』此是貪欲使，瞋恚、邪見、欲世 <a class="t" id="t0743b16"></a>間使，憍慢使，疑使，無明使，或遇刀杖苦痛之 <a class="t" id="t0743b17"></a>報，與人鬪訟，起若干不善之行，起諸亂想， <a class="t" id="t0743b18"></a>興不善行。若眼見色而起識想，三事相因 <a class="t" id="t0743b19"></a>便有更樂，以有更樂便有痛，以有痛 <a class="t" id="t0743b20"></a>便有所覺，以有覺便有想，以有想便 <a class="t" id="t0743b21"></a>稱量之，起若干種想著之念。耳聞聲、鼻嗅 <a class="t" id="t0743b22"></a>香、舌甞味、身更細滑、意知法，而起識想， <a class="t" id="t0743b23"></a>三事相因便有更樂，以有更樂便有痛， <a class="t" id="t0743b24"></a>以有痛便有覺，以有覺便有想，以有 <a class="t" id="t0743b25"></a>想便稱量之，於中起若干種想著之念。此 <a class="t" id="t0743b26"></a>是貪欲之使、瞋恚使、邪見使、憍慢使、欲世間 <a class="t" id="t0743b27"></a>使、癡使、疑使，皆起刀杖之變，興若干種之 <a class="t" id="t0743b28"></a>變，不可稱計。</p>
<p><a class="t-linehead" id="t-linehead0743b28"></a>「若有人作是說：『亦無眼，亦無 <a class="t" id="t0743b29"></a>色，而有更樂。』此事不然。設復言：『無更樂，有 <a class="t" id="t0743c01"></a>痛者。』此亦不然。設言：『無痛而有想著者。』 <a class="t" id="t0743c02"></a>此事不然。設復有人言：『無耳、無聲，無鼻、無 <a class="t" id="t0743c03"></a>香，無舌、無味，無身、無細滑，無意、無法，而言 <a class="t" id="t0743c04"></a>有識者。』終無此理也。設言：『無識而有更 <a class="t" id="t0743c05"></a>樂者。』此事不然。設：『無更樂而言有痛者。』 <a class="t" id="t0743c06"></a>此事不然。設言：『無痛而有想著者。』此事不 <a class="t" id="t0743c07"></a>然。若復人言：『有眼、有色於中起識。』此是 <a class="t" id="t0743c08"></a>必然。若言：『耳聲、鼻香、舌味、身細滑、意法於中 <a class="t" id="t0743c09"></a>起識者。』此事必然。諸賢當知，由此因緣，世 <a class="t" id="t0743c10"></a>尊說曰：『我之所論，天及世人、魔、若魔天不能 <a class="t" id="t0743c11"></a>及者，亦不著世，復不住世，然我於欲而得 <a class="t" id="t0743c12"></a>解脫，斷於狐疑，無復猶豫。』世尊因此緣略 <a class="t" id="t0743c13"></a>說其義耳。汝等心不解者，更至如來所， <a class="t" id="t0743c14"></a>重問此義。設如來有所說者，好念奉持。」</p>
<p><a class="t-linehead" id="t-linehead0743c14"></a>是 <a class="t" id="t0743c15"></a>時，眾多比丘聞迦栴延所說，亦不言善，復 <a class="t" id="t0743c16"></a>不言非，即從座起而去。自相謂言：「我等當 <a class="t" id="t0743c17"></a>持此義往問如來，設世尊有所說者，當奉 <a class="t" id="t0743c18"></a>行之。」</p>
<p><a class="t-linehead" id="t-linehead0743c18"></a>是時，眾多比丘往至世尊所，頭 <span class="corr" title="[而&gt;面]">面</span> 禮足， <a class="t" id="t0743c19"></a>在一面坐。爾時，眾多比丘以此緣本，具白 <a class="t" id="t0743c20"></a>世尊。爾時，如來告比丘曰：「迦栴延比丘聰 <a class="t" id="t0743c21"></a>明辯才，廣演其義，設汝等至吾所問此 <a class="t" id="t0743c22"></a>義，我亦當以此與汝說之。」</p>
<p><a class="t-linehead" id="t-linehead0743c22"></a>爾時，阿難在如 <a class="t" id="t0743c23"></a>來後。是時，阿難白佛言：「此經義理極為甚 <a class="t" id="t0743c24"></a>深，猶如有人行路而遇甘露，取而食之， <a class="t" id="t0743c25"></a>極為香美，食無厭足。此亦如是，其善男子、 <a class="t" id="t0743c26"></a>善女人所至到處，聞此法而無厭足。」重 <a class="t" id="t0743c27"></a>白世尊：「此經名何等，當云何奉行。」</p>
<p><a class="t-linehead" id="t-linehead0743c27"></a>佛告阿 <a class="t" id="t0743c28"></a>難：「此經名曰甘露法味，當念奉行。」</p>
<p><a class="t-linehead" id="t-linehead0743c28"></a>爾時，阿難 <a class="t" id="t0743c29"></a>聞佛所說，歡喜奉行。</p>
<a class="t" id="t0744a01"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
