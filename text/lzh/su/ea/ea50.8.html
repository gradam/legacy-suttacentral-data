<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea50.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">50.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0812c02"></a>聞如是：</p>
<p>一時，佛在舍衛國祇樹給孤獨 <a class="t" id="t0812c03"></a>園。</p>
<p><a class="t-linehead" id="t-linehead0812c03"></a>爾時，茂羅破群比丘與諸比丘尼共相 <a class="t" id="t0812c04"></a>遊處，然諸比丘尼亦復好樂共相遊處。 <span class="corr" title="[共&gt;其]">其</span> 有 <a class="t" id="t0812c05"></a>人民稱譏茂羅破群比丘者，是時諸比丘尼 <a class="t" id="t0812c06"></a>極懷瞋恚，愁憂不悅。若復有人毀呰諸比 <a class="t" id="t0812c07"></a>丘尼者，是時破群比丘亦復愁憂不悅。是時， <a class="t" id="t0812c08"></a>多眾比丘告破群比丘曰：「汝今云何親近 <a class="t" id="t0812c09"></a>諸比丘尼？諸比丘尼亦復與汝交接？」</p>
<p><a class="t-linehead" id="t-linehead0812c09"></a>破群報 <a class="t" id="t0812c10"></a>曰：「我今解如來所說教誡，其有犯婬者，罪 <a class="t" id="t0812c11"></a>不足言。」</p>
<p><a class="t-linehead" id="t-linehead0812c11"></a>眾多比丘復告曰：「止！止！比丘！勿作 <a class="t" id="t0812c12"></a>斯言。莫誹謗如來言教，其誹謗如來言教 <a class="t" id="t0812c13"></a>者，罪咎不少。又復世尊無數方便說婬之 <a class="t" id="t0812c14"></a>穢，其有習婬，使無罪者，終無此理。汝今可 <a class="t" id="t0812c15"></a>捨此惡見，備於長夜受苦無量。」然此破群 <a class="t" id="t0812c16"></a>比丘故與交通，而不改其行。</p>
<p><a class="t-linehead" id="t-linehead0812c16"></a>爾時，眾多比丘 <a class="t" id="t0812c17"></a>往至世尊所，頭面禮足，而白世尊言：「舍衛 <a class="t" id="t0812c18"></a>城中有一比丘，名曰破群，與諸比丘尼共相 <a class="t" id="t0812c19"></a>交接，然諸比丘尼亦與破群比丘交接往來。 <a class="t" id="t0812c20"></a>我等往彼勸喻使改其行，然彼二人遂更增 <a class="t" id="t0812c21"></a>益，不捨此顛倒之見，亦不順正法之業。」</p>
<p><a class="t-linehead" id="t-linehead0812c21"></a>爾 <a class="t" id="t0812c22"></a>時，世尊告一比丘：「汝往至彼破群比丘所，云： <a class="t" id="t0812c23"></a>『如來喚。』」</p>
<p><a class="t-linehead" id="t-linehead0812c23"></a>爾時，比丘受如來教，即往到破群 <a class="t" id="t0812c24"></a>比丘所：「汝當知之，如來喚卿。」</p>
<p><a class="t-linehead" id="t-linehead0812c24"></a>破群比丘聞 <a class="t" id="t0812c25"></a>彼比丘語，即往到世尊所，頭面禮足，在一面 <a class="t" id="t0812c26"></a>坐。爾時，世尊問彼比丘曰：「汝審親近諸比 <a class="t" id="t0812c27"></a>丘尼耶？」</p>
<p><a class="t-linehead" id="t-linehead0812c27"></a>彼比丘對曰：「如是。世尊！」</p>
<p><a class="t-linehead" id="t-linehead0812c27"></a>佛告比丘： <a class="t" id="t0812c28"></a>「汝為比丘，云何與比丘尼共相交接？汝今 <a class="t" id="t0812c29"></a>是族姓子，剃除鬚髮，著三法衣，以信堅固， <a class="t" id="t0813a01"></a>出家學道？」</p>
<p><a class="t-linehead" id="t-linehead0813a01"></a>破群比丘白佛言：「唯然，世尊！我是 <a class="t" id="t0813a02"></a>族姓子，以信堅固，出家學道。」</p>
<p><a class="t-linehead" id="t-linehead0813a02"></a>佛告比丘：「非 <a class="t" id="t0813a03"></a>汝之法。云何與比丘尼共相交接？」</p>
<p><a class="t-linehead" id="t-linehead0813a03"></a>破群比丘 <a class="t" id="t0813a04"></a>白佛言：「我聞如來所說，其習婬者，其罪蓋 <a class="t" id="t0813a05"></a>不足言。」</p>
<p><a class="t-linehead" id="t-linehead0813a05"></a>佛告比丘：「汝愚人！云何說如來習 <a class="t" id="t0813a06"></a>婬無罪？我無數方便說婬之穢污，汝今云 <a class="t" id="t0813a07"></a>何作是語：『如來說婬無罪』？汝好守護口過， <a class="t" id="t0813a08"></a>無令長夜恒受其罪。」</p>
<p><a class="t-linehead" id="t-linehead0813a08"></a>佛告之曰：「汝今且止！ <a class="t" id="t0813a09"></a>須吾更問諸比丘。」</p>
<p><a class="t-linehead" id="t-linehead0813a09"></a>爾時，世尊告諸比丘曰： <a class="t" id="t0813a10"></a>「汝等頗聞吾與諸比丘說婬無罪乎？」</p>
<p><a class="t-linehead" id="t-linehead0813a10"></a>諸比 <a class="t" id="t0813a11"></a>丘對曰：「唯然，世尊！不聞如來說婬無罪。所 <a class="t" id="t0813a12"></a>以然者，如來無數方便說婬之穢污。設言無 <a class="t" id="t0813a13"></a>罪，此義不然。」</p>
<p><a class="t-linehead" id="t-linehead0813a13"></a>佛告諸比丘：「善哉！善哉！諸比 <a class="t" id="t0813a14"></a>丘！如汝所言，我無數方便說婬之穢污。」</p>
<p><a class="t-linehead" id="t-linehead0813a14"></a>爾 <a class="t" id="t0813a15"></a>時，世尊重告諸比丘曰：「汝等當知，若有愚 <a class="t" id="t0813a16"></a>人習於法行，所謂契經、祇夜、偈、授決、因 <a class="t" id="t0813a17"></a>緣、本末、譬喻、生、方等、未曾有、說、廣普；雖 <a class="t" id="t0813a18"></a>誦斯法，不解其義；以不觀察其義，亦不 <a class="t" id="t0813a19"></a>順從其法，所應順法終不從其行。所以 <a class="t" id="t0813a20"></a>誦斯法者，從欲與人共競諍，意計勝負，亦 <a class="t" id="t0813a21"></a>不自為己有所濟及，彼誦法已，則犯制限。 <a class="t" id="t0813a22"></a>猶如有人出彼村落欲求惡蛇，彼若見極 <a class="t" id="t0813a23"></a>大之蛇，到已，以左手摩抆其尾，然彼蛇 <a class="t" id="t0813a24"></a>迴頭螫蜇其手，由此緣報，便致命終，此亦 <a class="t" id="t0813a25"></a>如是，若有愚人翫習其法，十二部經靡不 <a class="t" id="t0813a26"></a>斟酌，亦不觀察其義。所以然者，由不究 <a class="t" id="t0813a27"></a>竟正法義故。</p>
<p><a class="t-linehead" id="t-linehead0813a27"></a>「於是，若有善男子將護翫習 <a class="t" id="t0813a28"></a>其法，契經、祇夜、偈、授決、因緣、本末、譬喻、 <a class="t" id="t0813a29"></a>生、方等、未曾有、說、廣普；彼人誦此法已，深 <a class="t" id="t0813b01"></a>解其義；以解彼深義之法，順從其教，無 <a class="t" id="t0813b02"></a>所違失，所以誦法者，不以勝負之心，與 <a class="t" id="t0813b03"></a>彼競諍；所以誦習法者，欲自纂修有察 <a class="t" id="t0813b04"></a>及；所以誦法者，果有所願，由此因緣，漸 <a class="t" id="t0813b05"></a>至涅槃。猶如有人出彼村落，求覓惡蛇。彼 <a class="t" id="t0813b06"></a>見蛇已，手執鐵鉗，先鑷其頭，後便捉項， <a class="t" id="t0813b07"></a>不令動搖；設彼惡蛇迴尾欲害彼人，終無 <a class="t" id="t0813b08"></a>所至。所以然者，比丘！由其捉項故！此善 <a class="t" id="t0813b09"></a>男子亦復如是，誦習、誦讀，靡不周遍，觀 <a class="t" id="t0813b10"></a>察其義，順從其法，終無違失，漸漸由此因 <a class="t" id="t0813b11"></a>緣，得至涅槃。所以然者，由其執正法故。 <a class="t" id="t0813b12"></a>是故，諸比丘！其有解吾義者，當念奉行；其 <a class="t" id="t0813b13"></a>不解者，重來問我。如來方今現在，後悔無 <a class="t" id="t0813b14"></a>益。」</p>
<p><a class="t-linehead" id="t-linehead0813b14"></a>爾時，佛告諸比丘：「設有比丘在大眾中 <a class="t" id="t0813b15"></a>而作是說：『如來所說禁戒，我悉解了，其習婬 <a class="t" id="t0813b16"></a>者，罪蓋不足言。』彼比丘當語斯比丘：『止！ <a class="t" id="t0813b17"></a>止！莫作斯言！莫誹謗如來言說斯語，如 <a class="t" id="t0813b18"></a>來終不說此言。』若此比丘改其所犯者善； <a class="t" id="t0813b19"></a>若不改其行者，復當再三諫之。設當改者 <a class="t" id="t0813b20"></a>善，設不改者墮。若復比丘隱匿其事，不 <a class="t" id="t0813b21"></a>使露現者，諸人皆墮。是謂，比丘！我之禁戒。」</p>
<a class="t" id="t0813b22"></a>
<p><a class="t-linehead" id="t-linehead0813b22"></a>爾時，諸比丘聞佛所說，歡喜奉行。</p>
<a class="t" id="t0813b23"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
