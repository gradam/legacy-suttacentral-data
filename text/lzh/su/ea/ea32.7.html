<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea32.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">32.7</span> <span class="mirror-right">（七）文荼</span>
</h1>
</div>
<p><a class="t-linehead" id="t-linehead0679a08"></a>聞如是：</p>
<p>一時，尊者那羅陀在波羅梨 <a class="t" id="t0679a09"></a>國長者竹林中。</p>
<p><a class="t-linehead" id="t-linehead0679a09"></a>爾時，文茶王第一夫人而 <a class="t" id="t0679a10"></a>取命終，王甚愛敬，念未曾去懷。是時，有一 <a class="t" id="t0679a11"></a>人至王所，而白王言：「大王當知，第一夫 <a class="t" id="t0679a12"></a>人今已命終。」</p>
<p><a class="t-linehead" id="t-linehead0679a12"></a>是時，王聞夫人無常，即懷愁 <a class="t" id="t0679a13"></a>憂，告來人曰：「汝速輿夫人死屍，著麻油 <a class="t" id="t0679a14"></a>中，使我見之。」</p>
<p><a class="t-linehead" id="t-linehead0679a14"></a>是時，彼人受王教命，即往持 <a class="t" id="t0679a15"></a>夫人身，著麻油中。</p>
<p><a class="t-linehead" id="t-linehead0679a15"></a>爾時，王聞夫人逝喪，極 <a class="t" id="t0679a16"></a>懷愁惱，不食不飲，復不持法，不理王 <a class="t" id="t0679a17"></a>事。</p>
<p><a class="t-linehead" id="t-linehead0679a17"></a>是時，左右有一人名曰善念，恒與大王 <a class="t" id="t0679a18"></a>執劍，白大王曰：「大王當知，此國界中有沙 <a class="t" id="t0679a19"></a>門，名那羅陀，得阿羅漢，有大神足，博識多 <a class="t" id="t0679a20"></a>知，無事不練，辯才勇慧，語常含笑。願王當 <a class="t" id="t0679a21"></a>往至彼，聽其說法。若王聞法，無復愁憂苦 <a class="t" id="t0679a22"></a>惱。」</p>
<p><a class="t-linehead" id="t-linehead0679a22"></a>王報之曰：「善哉！善哉！善說此語。汝今，善 <a class="t" id="t0679a23"></a>念！先往語彼沙門。所以然者，夫轉輪聖王 <a class="t" id="t0679a24"></a>欲有所至，先當遣人，不先遣信而至者， <a class="t" id="t0679a25"></a>此事不然。」</p>
<p><a class="t-linehead" id="t-linehead0679a25"></a>時，善念報曰：「如大王教。」即受王 <a class="t" id="t0679a26"></a>教，往至長者竹園中，至那羅陀所，頭面禮 <a class="t" id="t0679a27"></a>足，在一面立。</p>
<p><a class="t-linehead" id="t-linehead0679a27"></a>爾時，善念白尊者那羅陀言：「尊 <a class="t" id="t0679a28"></a>當知之，大王夫人今已命終，緣此苦惱，不 <a class="t" id="t0679a29"></a>食不飲，亦復不治王法、國事，今欲來覲省 <a class="t" id="t0679b01"></a>尊顏，唯願善與說法，使王無復愁苦。」</p>
<p><a class="t-linehead" id="t-linehead0679b01"></a>那羅 <a class="t" id="t0679b02"></a>陀報言：「欲來者，今正是時。」</p>
<p><a class="t-linehead" id="t-linehead0679b02"></a>是時，善念已聞教 <a class="t" id="t0679b03"></a>令，即頭面禮足，便退而去。往至王所，而白 <a class="t" id="t0679b04"></a>王言：「已語沙門！王宜知之。」</p>
<p><a class="t-linehead" id="t-linehead0679b04"></a>是時，即勅善 <a class="t" id="t0679b05"></a>念：「汝速嚴駕寶羽之車，吾今欲往與沙門 <a class="t" id="t0679b06"></a>相見。」</p>
<p><a class="t-linehead" id="t-linehead0679b06"></a>是時，善念即嚴駕寶羽之車，前白王 <a class="t" id="t0679b07"></a>言：「嚴駕已辦，王知是時。」</p>
<p><a class="t-linehead" id="t-linehead0679b07"></a>是時，王乘寶羽之 <a class="t" id="t0679b08"></a>車，出城詣那羅陀所，步入長者竹園中。夫 <a class="t" id="t0679b09"></a>人王法，除五威容，捨著一面，至那羅陀所， <a class="t" id="t0679b10"></a>頭面禮足，在一面坐。</p>
<p><a class="t-linehead" id="t-linehead0679b10"></a>是時，那羅陀告王曰： <a class="t" id="t0679b11"></a>「大王當知，夢幻之法起於愁憂，泡沫之法及 <a class="t" id="t0679b12"></a>以雪揣而起愁憂，亦復不可以華法之想 <a class="t" id="t0679b13"></a>起於愁憂。所以然者，今有五事最不可 <a class="t" id="t0679b14"></a>得，是如來之所說也。云何為五？夫物應盡， <a class="t" id="t0679b15"></a>欲使不盡者，此不可得；夫物應滅，欲使 <a class="t" id="t0679b16"></a>不滅者，此不可得；夫老之法，欲使不老 <a class="t" id="t0679b17"></a>者，此不可得；復次，病法，欲使不病者，此不 <a class="t" id="t0679b18"></a>可得；復次，死法，欲使不死者，此不可得。 <a class="t" id="t0679b19"></a>是謂，大王！此有五事最不可得，是如來之 <a class="t" id="t0679b20"></a>所說。」</p>
<p><a class="t-linehead" id="t-linehead0679b20"></a>爾時，那羅陀便說此偈：</p>
<a class="t" id="t0679b21"></a>
<blockquote class="gatha">
<p>「不以愁憂惱，　　而獲其福祐， <a class="t" id="t0679b22"></a><br>
設有懷愁憂，　　外境得其便。 <a class="t" id="t0679b23"></a><br>
若使有智者，　　終不思惟是， <a class="t" id="t0679b24"></a><br>
外敵便有愁，　　而不得其便。 <a class="t" id="t0679b25"></a><br>
威儀禮節具，　　好施無悋心， <a class="t" id="t0679b26"></a><br>
當求此方便，　　使獲其大利。 <a class="t" id="t0679b27"></a><br>
設使不可得，　　我及彼眾人， <a class="t" id="t0679b28"></a><br>
無愁便無患，　　行報知如何。</p>
</blockquote>
<a class="t" id="t0679b29"></a>
<p><a class="t-linehead" id="t-linehead0679b29"></a>「又大王當知，應失之物便失之，已失便愁、 <a class="t" id="t0679c01"></a>憂、苦、惱，痛不可言。我所愛者今日已失，是 <a class="t" id="t0679c02"></a>謂失物便失之，於中起愁、憂、苦、惱，痛不可 <a class="t" id="t0679c03"></a>言。是謂，大王！第一愁刺，染著心意，凡夫之 <a class="t" id="t0679c04"></a>人有此法，不知生、老、病、死之所來處。</p>
<p><a class="t-linehead" id="t-linehead0679c04"></a>「又復 <a class="t" id="t0679c05"></a>聞賢聖弟子所應失物便失之，是時彼人不 <a class="t" id="t0679c06"></a>起愁、憂、苦、惱，當作是學：我今所失非獨 <a class="t" id="t0679c07"></a>一已，餘人亦有此法；設我於中起愁憂者， <a class="t" id="t0679c08"></a>此非其宜，或能使親族起愁憂，怨家歡喜， <a class="t" id="t0679c09"></a>食不消化，即當成病，身體煩熱，由此緣本， <a class="t" id="t0679c10"></a>便致命終。爾時，便能除去憂畏之刺，便脫 <a class="t" id="t0679c11"></a>生、老、病、死，無復災患苦惱之法。</p>
<p><a class="t-linehead" id="t-linehead0679c11"></a>「復次，大王！ <a class="t" id="t0679c12"></a>應滅之物便滅之，已滅便愁、憂、苦、惱，痛不可 <a class="t" id="t0679c13"></a>言。我所愛者今日已滅，是謂滅物便滅之， <a class="t" id="t0679c14"></a>於中起愁、憂、苦、惱，痛不可言。是謂，大王！ <a class="t" id="t0679c15"></a>第二愁刺，染著心意。凡夫之人有此法，不 <a class="t" id="t0679c16"></a>知生、老、病、死之所來處。</p>
<p><a class="t-linehead" id="t-linehead0679c16"></a>「又復聞賢聖弟子 <a class="t" id="t0679c17"></a>所應滅物便滅之，是時彼人不起愁、憂、苦、 <a class="t" id="t0679c18"></a>惱，當作是學：我今所滅非獨一已，餘人 <a class="t" id="t0679c19"></a>亦有此法，設我於中起愁憂者，此非其宜。 <a class="t" id="t0679c20"></a>或能使親族起憂，怨家歡喜，食不消化，即 <a class="t" id="t0679c21"></a>當成病，身體煩熱，由此緣本，便致命終。爾 <a class="t" id="t0679c22"></a>時，便能除去憂畏之刺，便脫生、老、病、死，無 <a class="t" id="t0679c23"></a>復災患苦惱之法。</p>
<p><a class="t-linehead" id="t-linehead0679c23"></a>「復次，大王！應老之物便老， <a class="t" id="t0679c24"></a>已老便愁、憂、苦、惱，痛不可言。我所愛者今日 <a class="t" id="t0679c25"></a>已老，是謂老物便老，於中起憂、愁、苦、惱，痛 <a class="t" id="t0679c26"></a>不可言。是謂，大王！第三愁憂之刺，染著心 <a class="t" id="t0679c27"></a>意，凡夫之人有此法，不知生、老、病、死之所 <a class="t" id="t0679c28"></a>來處。</p>
<p><a class="t-linehead" id="t-linehead0679c28"></a>「又復聞賢聖弟子所應老物便老，是 <a class="t" id="t0679c29"></a>時彼人不起愁、憂、苦、惱，當作是學：我今所 <a class="t" id="t0680a01"></a>老非獨一已，餘人亦有此法，設我於中起 <a class="t" id="t0680a02"></a>愁者，此非其宜。或能親族起憂，怨家歡 <a class="t" id="t0680a03"></a>喜，食不消化，即當成病，身體煩熱，由此緣 <a class="t" id="t0680a04"></a>本，便致命終。爾時，便能除去憂畏之刺，脫 <a class="t" id="t0680a05"></a>生、老、病、死，無復災患苦惱之法。</p>
<p><a class="t-linehead" id="t-linehead0680a05"></a>「次復，大王！應 <a class="t" id="t0680a06"></a>病之物便病，已病便愁、憂、苦、惱，痛不可言。 <a class="t" id="t0680a07"></a>我所愛者今日以病，是謂病物便病，於中 <a class="t" id="t0680a08"></a>起愁、憂、苦、惱，痛不可言。是謂，大王！第四愁 <a class="t" id="t0680a09"></a>憂之刺，染著心意。凡夫之人有此法，不知 <a class="t" id="t0680a10"></a>生、老、病、死之所來處。</p>
<p><a class="t-linehead" id="t-linehead0680a10"></a>「又復聞賢聖弟子所應 <a class="t" id="t0680a11"></a>病物便病，是謂彼人不起愁、憂、苦、惱，當 <a class="t" id="t0680a12"></a>作是學：我今所病非獨一已，餘人亦有 <a class="t" id="t0680a13"></a>此法，設我於中起愁憂者，此非其宜。或能 <a class="t" id="t0680a14"></a>使親族起憂，怨家歡喜，食不消化，即當成 <a class="t" id="t0680a15"></a>病，身體煩熱，由此緣本，便致命終。爾時，便 <a class="t" id="t0680a16"></a>能除去愁畏之刺，脫生、老、病、死，無復災患 <a class="t" id="t0680a17"></a>苦惱之法。</p>
<p><a class="t-linehead" id="t-linehead0680a17"></a>「復次，大王！應死之物便死，已死 <a class="t" id="t0680a18"></a>是謂死物，於中起愁、憂、苦、惱，痛不可言。是 <a class="t" id="t0680a19"></a>謂，大王！第五愁憂之刺，染著心意。凡夫之人 <a class="t" id="t0680a20"></a>有此法，不知生、老、病、死之所來處。</p>
<p><a class="t-linehead" id="t-linehead0680a20"></a>「又復聞 <a class="t" id="t0680a21"></a>賢聖弟子所應死者便死，是時彼人不起憂 <a class="t" id="t0680a22"></a>愁苦惱，當作是學：我今死者非獨一已，餘 <a class="t" id="t0680a23"></a>人亦有此法，我設於中起愁憂者，此非其 <a class="t" id="t0680a24"></a>宜。或能使親族起憂，怨家歡喜，食不消化， <a class="t" id="t0680a25"></a>即當成病，身體煩熱，由此緣本，便致命終。 <a class="t" id="t0680a26"></a>爾時，便能除去愁畏之刺，脫生、老、病、死，無 <a class="t" id="t0680a27"></a>復災患苦惱之法。」</p>
<p><a class="t-linehead" id="t-linehead0680a27"></a>是時，大王白尊者那羅陀 <a class="t" id="t0680a28"></a>曰：「此名何法？當云何奉行？」</p>
<p><a class="t-linehead" id="t-linehead0680a28"></a>那羅陀言：「此經 <a class="t" id="t0680a29"></a>名曰除憂之患，當念奉行。」</p>
<p><a class="t-linehead" id="t-linehead0680a29"></a>時王報言：「實如 <a class="t" id="t0680b01"></a>所說，除去愁憂。所以然者，我聞此法已， <a class="t" id="t0680b02"></a>所有愁苦今日永除。若尊者有所教勅者，數 <a class="t" id="t0680b03"></a>至宮中，當相供給，使國土人民長受福無 <a class="t" id="t0680b04"></a>窮。唯願尊者廣演此法，永存於世，使四部 <a class="t" id="t0680b05"></a>之眾長夜安隱，我今自歸尊者那羅陀。」</p>
<p><a class="t-linehead" id="t-linehead0680b05"></a>那羅 <a class="t" id="t0680b06"></a>陀曰：「大王！莫自歸我，當自歸於佛。」</p>
<p><a class="t-linehead" id="t-linehead0680b06"></a>時王問 <a class="t" id="t0680b07"></a>曰：「今佛在何處？」</p>
<p><a class="t-linehead" id="t-linehead0680b07"></a>那羅陀曰：「大王當知，迦 <a class="t" id="t0680b08"></a>毘羅衛大國，轉輪聖王種出於釋姓，彼王 <a class="t" id="t0680b09"></a>有子，名曰悉達，出家學道，今自致成佛，號 <a class="t" id="t0680b10"></a>釋迦文，當自歸彼。」</p>
<p><a class="t-linehead" id="t-linehead0680b10"></a>大王復問：「今在何方？去 <a class="t" id="t0680b11"></a>此幾所？」</p>
<p><a class="t-linehead" id="t-linehead0680b11"></a>那羅陀曰：「如來已取涅槃。」</p>
<p><a class="t-linehead" id="t-linehead0680b11"></a>大王曰： <a class="t" id="t0680b12"></a>「如來取滅度何其速疾？若當在世者，經數 <a class="t" id="t0680b13"></a>千萬由旬，當往覲省。」</p>
<p><a class="t-linehead" id="t-linehead0680b13"></a>是時，即從坐起，長跪 <a class="t" id="t0680b14"></a>叉手，而作是說：「我自歸如來、法及比丘僧， <a class="t" id="t0680b15"></a>盡形壽聽為優婆塞，不復殺生。國事猥多， <a class="t" id="t0680b16"></a>今欲還宮。」</p>
<p><a class="t-linehead" id="t-linehead0680b16"></a>那羅陀曰：「今正是時。」是時，王從 <a class="t" id="t0680b17"></a>坐起，禮足遶三匝而去。</p>
<p><a class="t-linehead" id="t-linehead0680b17"></a>爾時，文茶王聞那 <a class="t" id="t0680b18"></a>羅陀所說，歡喜奉行。</p>
<a class="t" id="t0680b19"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
