<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea44.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">44.6</span> <span class="mirror-right">（六）法之本</span>
</h1>
</div>
<p><a class="t-linehead" id="t-linehead0766a04"></a>聞如是：</p>
<p>一時，佛在優迦羅竹園中，與大 <a class="t" id="t0766a05"></a>比丘眾五百人俱。</p>
<p><a class="t-linehead" id="t-linehead0766a05"></a>爾時，世尊告諸比丘：「我今 <a class="t" id="t0766a06"></a>與汝當說妙法，初善、中善、竟善，義理深邃， <a class="t" id="t0766a07"></a>清淨修行梵行，此經名曰一切諸法之本。汝 <a class="t" id="t0766a08"></a>等善思念之。」</p>
<p><a class="t-linehead" id="t-linehead0766a08"></a>諸比丘對曰：「如是。世尊！」是時， <a class="t" id="t0766a09"></a>諸比丘從佛受教。</p>
<p><a class="t-linehead" id="t-linehead0766a09"></a>佛告之曰：「彼云何名為 <a class="t" id="t0766a10"></a>一切諸法之本？於是，比丘！凡夫之人不覩 <a class="t" id="t0766a11"></a>賢聖之教，亦不掌護如來言教，不親近善 <a class="t" id="t0766a12"></a>知識，不受善知識言教。彼觀此地如實 <a class="t" id="t0766a13"></a>知之，此是地如審是地；如實是地，亦復是 <a class="t" id="t0766a14"></a>水，亦復是火，亦復是風，四事合以為人，愚 <a class="t" id="t0766a15"></a>者之所娛樂。天自知為天，樂於天中天； <a class="t" id="t0766a16"></a>梵天自知為梵天，大梵自知為大梵，無能 <a class="t" id="t0766a17"></a>出者；光音天還自相知由光音天來；遍淨天 <a class="t" id="t0766a18"></a>自知為遍淨天；果實天自知為果實天而 <a class="t" id="t0766a19"></a>不錯亂；阿毘耶陀天自知為阿毘耶陀天； <a class="t" id="t0766a20"></a>空處天自知為空處天；識處天自知為識 <a class="t" id="t0766a21"></a>處天；不用處天自知為不用處天；有想無想 <a class="t" id="t0766a22"></a>處天自知為有想無想處天；見者自知為 <a class="t" id="t0766a23"></a>見；聞者自知為聞；欲者自知為欲；智者 <a class="t" id="t0766a24"></a>自知為智；一類自知為一類；若干類自知 <a class="t" id="t0766a25"></a>為若干類；悉具足自知為悉具足；涅槃自 <a class="t" id="t0766a26"></a>知為涅槃，於中而自娛樂。所以然者，非 <a class="t" id="t0766a27"></a>智者之所說也。</p>
<p><a class="t-linehead" id="t-linehead0766a27"></a>「若聖弟子往覲聖人，承受 <a class="t" id="t0766a28"></a>其法，與善知識從事，恒親近善知識，觀此 <a class="t" id="t0766a29"></a>地種皆悉分明，知所來處，亦不著於地，無 <a class="t" id="t0766b01"></a>有污染之心。水、火、風亦復如是。人、天、梵王、 <a class="t" id="t0766b02"></a>光音、遍淨、果實、阿毘耶陀天、空處、識處、不用 <a class="t" id="t0766b03"></a>處、有想無想處，見、聞、念、知，一種、若干種，乃至 <a class="t" id="t0766b04"></a>於涅槃，亦不著於涅槃，不起涅槃之想。所 <a class="t" id="t0766b05"></a>以然者，皆由善分別、善觀察。若彼比丘漏 <a class="t" id="t0766b06"></a>盡阿羅漢，所作已辦，捨於重擔，盡生死原 <a class="t" id="t0766b07"></a>本，平等解脫，彼能分別地種，都不起想 <a class="t" id="t0766b08"></a>著。地種、人、天、梵王，乃至有想無想處，亦復如 <a class="t" id="t0766b09"></a>是。至於涅槃，不著涅槃，不起涅槃之想。 <a class="t" id="t0766b10"></a>所以然者，皆由壞婬、怒、癡之所致也。比 <a class="t" id="t0766b11"></a>丘當知，如來、至真、等正覺善能分別於地，亦 <a class="t" id="t0766b12"></a>不著於地種，不起地種之想。所以然者，皆 <a class="t" id="t0766b13"></a>由破愛網之所致，因有有生，因生有 <a class="t" id="t0766b14"></a>老死，皆悉除盡，是故如來成最正覺。」佛說 <a class="t" id="t0766b15"></a>此語時，是時諸比丘不受其教。所以然 <a class="t" id="t0766b16"></a>者，由魔波旬閉塞心意故。</p>
<p><a class="t-linehead" id="t-linehead0766b16"></a>「此經名曰一切 <a class="t" id="t0766b17"></a>諸法之本，我今具足說之。諸佛世尊所應 <a class="t" id="t0766b18"></a>修行，我今已具足施行。汝等當念閑居樹 <a class="t" id="t0766b19"></a>下，端意坐禪，思惟妙義。今不為者，後悔無 <a class="t" id="t0766b20"></a>益。此是我之教誡也。」</p>
<p><a class="t-linehead" id="t-linehead0766b20"></a>爾時，諸比丘聞佛所 <a class="t" id="t0766b21"></a>說，歡喜奉行。</p>
<a class="t" id="t0766b22"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
