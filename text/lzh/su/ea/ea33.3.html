<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea33.3">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">33.3</span> <span class="mirror-right">（三）鬥</span>
</h1>
</div>
<p><a class="t-linehead" id="t-linehead0686c20"></a>聞如是：</p>
<p>一時，佛在舍衛國祇樹給孤獨 <a class="t" id="t0686c21"></a>園。</p>
<p><a class="t-linehead" id="t-linehead0686c21"></a>爾時，世尊告諸比丘：「五健丈夫堪任戰 <a class="t" id="t0686c22"></a>鬪出現於世。云何為五？於是，有人著鎧 <a class="t" id="t0686c23"></a>持仗， <span class="corr" title="[人&gt;入]">入</span> 軍戰鬪，遙見風塵，便懷恐怖，是 <a class="t" id="t0686c24"></a>謂第一戰鬪人也。</p>
<p><a class="t-linehead" id="t-linehead0686c24"></a>「復次，第二戰鬪人，著鎧 <a class="t" id="t0686c25"></a>持仗，欲入軍戰。若見風塵，不懷恐怖； <a class="t" id="t0686c26"></a>但見高幢，便懷恐怖，不堪前鬪，是謂第 <a class="t" id="t0686c27"></a>二人。</p>
<p><a class="t-linehead" id="t-linehead0686c27"></a>「復次，第三戰鬪人，著鎧持仗，欲入軍 <a class="t" id="t0686c28"></a>戰鬪，彼若見風塵，若見高幢，不懷恐怖；若 <a class="t" id="t0686c29"></a>見弓箭，便懷恐怖，不堪戰鬪，是謂第三 <a class="t" id="t0687a01"></a>人也。</p>
<p><a class="t-linehead" id="t-linehead0687a01"></a>「復次，第四戰鬪人，著鎧持仗，入軍 <a class="t" id="t0687a02"></a>共鬪，彼若見風塵，若見高幢，若見箭，不 <a class="t" id="t0687a03"></a>懷恐懼；但入陣時，便為他所捉，或斷命 <a class="t" id="t0687a04"></a>根，是謂第四戰鬪人也。</p>
<p><a class="t-linehead" id="t-linehead0687a04"></a>「復次，第五戰鬪人， <a class="t" id="t0687a05"></a>著鎧持仗，欲入陣鬪，彼若見風塵，若見 <a class="t" id="t0687a06"></a>高幢，若見箭，若為他所捉，乃至於死，不 <a class="t" id="t0687a07"></a>懷恐怖；能壞他軍境界無外而領人民， <a class="t" id="t0687a08"></a>是謂第五戰鬪人也。</p>
<p><a class="t-linehead" id="t-linehead0687a08"></a>「如是，比丘！世間有此 <a class="t" id="t0687a09"></a>五種人。今比丘眾中亦有此五種之人出現 <a class="t" id="t0687a10"></a>於世。云何為五？或有一比丘遊他村落， <a class="t" id="t0687a11"></a>彼聞村中有婦人，端正無雙，面如桃華色。 <a class="t" id="t0687a12"></a>彼聞已，到時，著衣持鉢，入村乞食，即見此 <a class="t" id="t0687a13"></a>女人顏貌無雙，便起欲想，除去三衣，還佛 <a class="t" id="t0687a14"></a>禁戒，而作居家，猶如彼鬪人，小見風塵，以 <a class="t" id="t0687a15"></a>懷恐怖，似此比丘也。</p>
<p><a class="t-linehead" id="t-linehead0687a15"></a>「復次，有比丘聞有 <a class="t" id="t0687a16"></a>女人在村落中住，端正無比，到時，著衣 <a class="t" id="t0687a17"></a>持鉢，入村乞食，彼若見女人不起欲想；但 <a class="t" id="t0687a18"></a>與彼女人共相調戲，言語往來；因此調戲， <a class="t" id="t0687a19"></a>便捨法服，還為白衣。如彼第二人，見風塵 <a class="t" id="t0687a20"></a>不怖，但見高幢便懷恐怖，此比丘亦復如 <a class="t" id="t0687a21"></a>是。</p>
<p><a class="t-linehead" id="t-linehead0687a21"></a>「復次，有一比丘聞村落中有女人，容貌 <a class="t" id="t0687a22"></a>端正，世之希有，如桃華色，到時，著衣持鉢， <a class="t" id="t0687a23"></a>入村乞食。若見女人不起欲想，設共女 <a class="t" id="t0687a24"></a>人共調戲，亦復不起欲意之想；但與彼女 <a class="t" id="t0687a25"></a>人手拳相加，或相捻挃，於中便起欲想，捨 <a class="t" id="t0687a26"></a>三法衣，還為白衣，習於家業。如彼第三人 <a class="t" id="t0687a27"></a>入陣時，見風塵、見高憧不恐怖，見弓箭 <a class="t" id="t0687a28"></a>便懷恐怖。</p>
<p><a class="t-linehead" id="t-linehead0687a28"></a>「復次，有一比丘聞村落中有女 <a class="t" id="t0687a29"></a>人，面容端正，世之希有，到時，著衣持鉢，入 <a class="t" id="t0687b01"></a>村乞食，彼若見女人不起欲想，設共言語， <a class="t" id="t0687b02"></a>亦復不起欲想，設彼女人共相捻挃，便起欲 <a class="t" id="t0687b03"></a>想；然不捨法服，習於家業，如彼第四人入 <a class="t" id="t0687b04"></a>軍，為他所獲，或喪命根，而不得出。</p>
<p><a class="t-linehead" id="t-linehead0687b04"></a>「復次， <a class="t" id="t0687b05"></a>有一比丘，依村落而住，彼聞村中有女 <a class="t" id="t0687b06"></a>人，然比丘到時，著衣持鉢，入村乞食，彼若 <a class="t" id="t0687b07"></a>見女人不起欲想，設共言笑，亦不起欲 <a class="t" id="t0687b08"></a>想，設復共相捻挃，亦復不起欲想。是時，比 <a class="t" id="t0687b09"></a>丘觀此身中三十六物惡穢不淨，誰著此者？ <a class="t" id="t0687b10"></a>由何起欲？此欲為止何所？為從頭耶？形 <a class="t" id="t0687b11"></a>體出耶？觀此諸物了無所有。從頭至足亦 <a class="t" id="t0687b12"></a>復如是，五藏所屬，無有想像，亦無來處，彼 <a class="t" id="t0687b13"></a>觀緣本，不知所從來處。彼復作是念：『我 <a class="t" id="t0687b14"></a>觀此欲從因緣生。』彼比丘觀此已，欲漏心 <a class="t" id="t0687b15"></a>得解脫，有漏心得解脫，無明漏心得解 <a class="t" id="t0687b16"></a>脫，便得解脫智：生死已盡，梵行已立，所作 <a class="t" id="t0687b17"></a>已辦，更不復受胎，如實知之。如彼第五戰 <a class="t" id="t0687b18"></a>鬪之人，不難眾敵而自遊化。由是故，我今 <a class="t" id="t0687b19"></a>說此人捨於愛欲，入於無畏之處，得至涅 <a class="t" id="t0687b20"></a>槃城。是謂，比丘！有此五種之人，出現於世。」</p>
<a class="t" id="t0687b21"></a>
<p><a class="t-linehead" id="t-linehead0687b21"></a>爾時，世尊便說此偈：</p>
<a class="t" id="t0687b22"></a>
<blockquote class="gatha">
<p>「欲我知汝本，　　意以思想生， <a class="t" id="t0687b23"></a><br>
非我思想生，　　且汝而不有。</p>
</blockquote>
<a class="t" id="t0687b24"></a>
<p><a class="t-linehead" id="t-linehead0687b24"></a>「是故，諸比丘！當觀惡穢婬不淨行，除去色 <a class="t" id="t0687b25"></a>欲。如是，諸比丘！當作是學。」</p>
<p><a class="t-linehead" id="t-linehead0687b25"></a>爾時，諸比丘聞 <a class="t" id="t0687b26"></a>佛所說，歡喜奉行。</p>
<a class="t" id="t0687b27"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
