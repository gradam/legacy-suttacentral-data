<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea41.2">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">41.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0744c03"></a>聞如是：</p>
<p>一時，尊者那伽波羅在鹿野 <a class="t" id="t0744c04"></a>城中。</p>
<p><a class="t-linehead" id="t-linehead0744c04"></a>是時，有一婆羅門年垂朽邁，昔與尊 <a class="t" id="t0744c05"></a>者那伽婆羅少小舊欵。是時，婆羅門往至 <a class="t" id="t0744c06"></a>那伽婆羅所，共相問訊，在一面坐。</p>
<p><a class="t-linehead" id="t-linehead0744c06"></a>爾時，梵 <a class="t" id="t0744c07"></a>志語那伽婆羅曰：「汝今於樂之中，最為 <a class="t" id="t0744c08"></a>快樂。」</p>
<p><a class="t-linehead" id="t-linehead0744c08"></a>那伽婆羅曰：「汝觀何等義，而作是說： <a class="t" id="t0744c09"></a>『於樂之中，最為快樂。』？」</p>
<p><a class="t-linehead" id="t-linehead0744c09"></a>婆羅門報曰：「我頻七日 <a class="t" id="t0744c10"></a>中，七男兒死，皆勇猛高才，智慧難及；近六日 <a class="t" id="t0744c11"></a>之中，十二作使人無常，能堪作使，無有懈 <a class="t" id="t0744c12"></a>怠；近五日已來，四兄弟無常，多諸妓術， <a class="t" id="t0744c13"></a>無事不閑；近四日已來，父母命終，年向 <a class="t" id="t0744c14"></a>百歲，捨我去世；近三日已來，二婦復死，顏 <a class="t" id="t0744c15"></a>貌端政，世之希有；又復家中有八窖珍寶， <a class="t" id="t0744c16"></a>昨日求之而不知處；如我今日遭此苦惱， <a class="t" id="t0744c17"></a>不可稱計。然，尊者！今日永離彼患，無復愁 <a class="t" id="t0744c18"></a>憂，正以道法而自娛樂，我觀此義已，故 <a class="t" id="t0744c19"></a>作是說：『於樂之中，最為快樂！』」</p>
<p><a class="t-linehead" id="t-linehead0744c19"></a>是時，尊者那 <a class="t" id="t0744c20"></a>伽婆羅告彼梵志曰：「汝何為不作方便， <a class="t" id="t0744c21"></a>使彼爾許之人而不命終乎？」</p>
<p><a class="t-linehead" id="t-linehead0744c21"></a>梵志對曰：「我亦 <a class="t" id="t0744c22"></a>多作方便，欲令不死，又不失財，亦復隨 <a class="t" id="t0744c23"></a>時布施，作諸功德，祠祀諸天，供養諸長老 <a class="t" id="t0744c24"></a>梵志，擁護諸神，誦諸呪術，亦能瞻視星 <a class="t" id="t0744c25"></a>宿，亦復能和合藥草，亦以甘饌飲食施彼 <a class="t" id="t0744c26"></a>窮厄，如此之比不可稱也。然復不能濟彼 <a class="t" id="t0744c27"></a>命根。」</p>
<p><a class="t-linehead" id="t-linehead0744c27"></a>是時，尊者那伽婆羅便說此偈：</p>
<a class="t" id="t0744c28"></a>
<blockquote class="gatha">
<p>「藥草諸呪術，　　衣被飲食具， <a class="t" id="t0744c29"></a><br>
雖施而無益，　　猶抱身苦行。 <a class="t" id="t0745a01"></a><br>
正使祭神祠，　　香花及沐浴， <a class="t" id="t0745a02"></a><br>
計挍此原本，　　無能療治者。 <a class="t" id="t0745a03"></a><br>
假使施諸物，　　精進持梵行， <a class="t" id="t0745a04"></a><br>
計挍此原本，　　無能療治者。」</p>
</blockquote>
<a class="t" id="t0745a05"></a>
<p><a class="t-linehead" id="t-linehead0745a05"></a>是時，梵志問曰：「當行何法，使無此苦惱之 <a class="t" id="t0745a06"></a>患？」</p>
<p><a class="t-linehead" id="t-linehead0745a06"></a>是時，尊者那伽婆羅便說此偈：</p>
<a class="t" id="t0745a07"></a>
<blockquote class="gatha">
<p>「恩愛無明本，　　興諸苦惱患， <a class="t" id="t0745a08"></a><br>
彼滅而無餘，　　便無復有苦。」</p>
</blockquote>
<a class="t" id="t0745a09"></a>
<p><a class="t-linehead" id="t-linehead0745a09"></a>是時，彼梵志正聞語已，即時便說此偈：</p>
<a class="t" id="t0745a10"></a>
<blockquote class="gatha">
<p>「雖老不極老，　　所行如弟子， <a class="t" id="t0745a11"></a><br>
願聽出家學，　　使得離此災。」</p>
</blockquote>
<a class="t" id="t0745a12"></a>
<p><a class="t-linehead" id="t-linehead0745a12"></a>是時，尊者那伽婆羅即授彼三衣，使出家 <a class="t" id="t0745a13"></a>學，又告之曰：「汝今，比丘！當觀此身從頭至 <a class="t" id="t0745a14"></a>足，此髮、毛、爪、齒為從何來？形體、皮宍、骨 <a class="t" id="t0745a15"></a>髓、腸胃悉從何來？設從此去，當至何所？是 <a class="t" id="t0745a16"></a>故，比丘！勿多憂念世間苦惱，又當觀此毛 <a class="t" id="t0745a17"></a>孔之中，求方便成四諦。」</p>
<p><a class="t-linehead" id="t-linehead0745a17"></a>是時，尊者那伽婆 <a class="t" id="t0745a18"></a>羅便說此偈：</p>
<a class="t" id="t0745a19"></a>
<blockquote class="gatha">
<p>「除想勿多憂，　　不久成法眼， <a class="t" id="t0745a20"></a><br>
無常行如電，　　不遇此大幸。 <a class="t" id="t0745a21"></a><br>
一一觀毛孔，　　生者滅者原， <a class="t" id="t0745a22"></a><br>
無常行如電，　　施心向涅槃。」</p>
</blockquote>
<a class="t" id="t0745a23"></a>
<p><a class="t-linehead" id="t-linehead0745a23"></a>是時，彼長老比丘受如是言教，在閑靜之 <a class="t" id="t0745a24"></a>處，思惟此業。所以然族姓子，剃除鬚髮， <a class="t" id="t0745a25"></a>以信堅固，出家學道者，欲修無上梵行，生 <a class="t" id="t0745a26"></a>死已盡，梵行已立，所作已辦，更不復受胎， <a class="t" id="t0745a27"></a>如實知之。是時，彼比丘便成阿羅漢。是時， <a class="t" id="t0745a28"></a>有天是彼比丘舊知識，見彼比丘成阿羅 <a class="t" id="t0745a29"></a>漢已，便往至那伽婆羅所，在虛空中而 <a class="t" id="t0745b01"></a>說此偈：</p>
<a class="t" id="t0745b02"></a>
<blockquote class="gatha">
<p>「以得具足戒，　　在彼閑靜處， <a class="t" id="t0745b03"></a><br>
得道心無著，　　除諸原惡本。」</p>
</blockquote>
<a class="t" id="t0745b04"></a>
<p><a class="t-linehead" id="t-linehead0745b04"></a>是時，彼天復以天華散尊者上，即於空中 <a class="t" id="t0745b05"></a>沒不現。</p>
<p><a class="t-linehead" id="t-linehead0745b05"></a>爾時，彼比丘及天聞尊者那伽 <a class="t" id="t0745b06"></a>婆羅所說，歡喜奉行。</p>
<a class="t" id="t0745b07"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
