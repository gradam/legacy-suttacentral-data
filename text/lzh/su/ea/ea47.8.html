<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea47.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">47.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0783b10"></a>聞如是：</p>
<p>一時，佛在舍衛國祇樹給孤獨 <a class="t" id="t0783b11"></a>園。</p>
<p><a class="t-linehead" id="t-linehead0783b11"></a>爾時，舍衛國城中有一長者，與羅云作 <a class="t" id="t0783b12"></a>坐禪屋。爾時，羅云隨其日數，止彼屋中， <a class="t" id="t0783b13"></a>後便人間遊化。時，彼長者竊生此心：「我當往 <a class="t" id="t0783b14"></a>覲尊者羅云。」爾時，長者見羅云房中，寂寞 <a class="t" id="t0783b15"></a>不見人住，見已，語諸比丘曰：「尊者羅云今 <a class="t" id="t0783b16"></a>為所在？」</p>
<p><a class="t-linehead" id="t-linehead0783b16"></a>比丘報曰：「羅云在人間遊化。」</p>
<p><a class="t-linehead" id="t-linehead0783b16"></a>長者 <a class="t" id="t0783b17"></a>報曰：「唯願諸賢差次人在吾房中住。世尊 <a class="t" id="t0783b18"></a>亦說：『造立園果，及作橋舡，近道作圊 <a class="t" id="t0783b19"></a>廁，持用惠施，長夜獲其福，戒法成就，死必 <a class="t" id="t0783b20"></a>生天上。』以是之故，我與羅云作屋耳。今 <a class="t" id="t0783b21"></a>羅云不樂我房，唯願諸賢差次人住我 <a class="t" id="t0783b22"></a>房中。」</p>
<p><a class="t-linehead" id="t-linehead0783b22"></a>諸比丘對曰：「如長者教。」爾時，諸比丘即 <a class="t" id="t0783b23"></a>差次一比丘住房中。</p>
<p><a class="t-linehead" id="t-linehead0783b23"></a>是時，尊者羅云便作 <a class="t" id="t0783b24"></a>是念：「我離世尊積久，今可往問訊。」是時，尊 <a class="t" id="t0783b25"></a>者羅云即往至世尊所，頭面禮足，在一面 <a class="t" id="t0783b26"></a>坐。須臾之間，即從座起，還詣房中，見有異 <a class="t" id="t0783b27"></a>比丘在屋中住。見已，語彼比丘曰：「誰持我 <a class="t" id="t0783b28"></a>房與卿使住？」</p>
<p><a class="t-linehead" id="t-linehead0783b28"></a>比丘報曰：「眾僧差次令我 <a class="t" id="t0783b29"></a>住此房中。」</p>
<p><a class="t-linehead" id="t-linehead0783b29"></a>是時，羅云還至世尊所，因此緣 <a class="t" id="t0783c01"></a>本，具白世尊：「不審如來，眾僧差次我房，使 <a class="t" id="t0783c02"></a>道人在此止住耶？」</p>
<p><a class="t-linehead" id="t-linehead0783c02"></a>佛告羅云：「汝往至長者 <a class="t" id="t0783c03"></a>家，語長者曰：『我所行法無有身、口、意行有 <a class="t" id="t0783c04"></a>過乎？又非身三、口四、意三過乎？長者先持 <a class="t" id="t0783c05"></a>房施我，後復持與聖眾。』」</p>
<p><a class="t-linehead" id="t-linehead0783c05"></a>是時，羅云受佛教 <a class="t" id="t0783c06"></a>已，即往長者家，語長者曰：「我非有身三、口 <a class="t" id="t0783c07"></a>四、意三過乎？」</p>
<p><a class="t-linehead" id="t-linehead0783c07"></a>長者報曰：「我亦不見羅云 <a class="t" id="t0783c08"></a>身、口、意過也。」</p>
<p><a class="t-linehead" id="t-linehead0783c08"></a>羅云語長者曰：「何故奪我 <a class="t" id="t0783c09"></a>房舍持與聖眾？」</p>
<p><a class="t-linehead" id="t-linehead0783c09"></a>長者報曰：「我見房空，是故 <a class="t" id="t0783c10"></a>持施聖眾。時我復作是念：『尊者羅云必 <a class="t" id="t0783c11"></a>不樂我房中。』故持惠施耳。」</p>
<p><a class="t-linehead" id="t-linehead0783c11"></a>是時，羅云聞長 <a class="t" id="t0783c12"></a>者語已，即還至世尊所，以此因緣，具白如 <a class="t" id="t0783c13"></a>來。是時，世尊即告阿難：「速打揵椎，諸有比 <a class="t" id="t0783c14"></a>丘在祇洹精舍者，盡集普會講堂。」時，阿難 <a class="t" id="t0783c15"></a>即受佛教，召諸比丘在普會講堂。</p>
<p><a class="t-linehead" id="t-linehead0783c15"></a>爾時，世 <a class="t" id="t0783c16"></a>尊告諸比丘：「我今當說惠施清淨，汝等善 <a class="t" id="t0783c17"></a>思念之。」爾時，諸比丘從佛受教。</p>
<p><a class="t-linehead" id="t-linehead0783c17"></a>世尊告曰： <a class="t" id="t0783c18"></a>「彼云何名為惠施清淨？於是，比丘！若有人 <a class="t" id="t0783c19"></a>以物惠施，後復還奪更與餘人，此名為施 <a class="t" id="t0783c20"></a>不均整，非平等施。若復有人奪彼人物，持 <a class="t" id="t0783c21"></a>施聖眾；若復有人還奪聖眾，持用與人，此 <a class="t" id="t0783c22"></a>非為平等之施，亦非清淨之施。轉輪聖王 <a class="t" id="t0783c23"></a>自於境界猶得自在，比丘於己衣鉢亦得 <a class="t" id="t0783c24"></a>自在。若復彼人口不見許，而取他人物與 <a class="t" id="t0783c25"></a>人者，此非平等之施。我今告諸比丘，施主 <a class="t" id="t0783c26"></a>見與，受主不見與者，此非平等之施。若復 <a class="t" id="t0783c27"></a>彼比丘會遇命終，當持此一房在眾中結 <a class="t" id="t0783c28"></a>羯磨，傳告唱令：『某甲比丘命終，今持此房 <a class="t" id="t0783c29"></a>在眾分處，欲安處何人？隨聖眾教。諸賢！任 <a class="t" id="t0784a01"></a>使某甲比丘住者，各共忍之。』若不聽者，今 <a class="t" id="t0784a02"></a>便說再三，亦當作是說之。若眾僧一人不 <a class="t" id="t0784a03"></a>聽而與者，則非平等之施，則為雜濁之物。 <a class="t" id="t0784a04"></a>今還與羅云房，清淨受之。」</p>
<p><a class="t-linehead" id="t-linehead0784a04"></a>爾時，諸比丘聞 <a class="t" id="t0784a05"></a>佛所說，歡喜奉行。</p>
<a class="t" id="t0784a06"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
