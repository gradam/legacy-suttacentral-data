<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea37.3">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">37.3</span> <span class="mirror-right">（三）</span>
</h1>
</div>
<p><a class="t-linehead" id="t-linehead0710c05"></a>聞如是：</p>
<p>一時，佛在拔耆國師子園中。</p>
<a class="t" id="t0710c06"></a>
<p><a class="t-linehead" id="t-linehead0710c06"></a>諸神足高德比丘，賢者舍利弗、賢者大目乾 <a class="t" id="t0710c07"></a>連、賢者迦葉、賢者離越、賢者阿難等五百 <a class="t" id="t0710c08"></a>人俱。是時，大目乾連、大迦葉、阿那律晨旦 <a class="t" id="t0710c09"></a>至舍利弗所，然阿難遙見三大聲聞詣舍利 <a class="t" id="t0710c10"></a>弗所，語離越言：「三大聲聞往至舍利弗， <a class="t" id="t0710c11"></a>我等二人亦可往至舍利弗所。所以然者， <a class="t" id="t0710c12"></a>備聞舍利弗說奇妙之法。」</p>
<p><a class="t-linehead" id="t-linehead0710c12"></a>離越報曰：「此事可 <a class="t" id="t0710c13"></a>然。」</p>
<p><a class="t-linehead" id="t-linehead0710c13"></a>是時，離越、阿難往至舍利弗所。是時，舍利 <a class="t" id="t0710c14"></a>弗言：「善來，諸賢！就此處坐。」是時，舍利弗語 <a class="t" id="t0710c15"></a>阿難曰：「我今欲有所問：『此牛師子園極為 <a class="t" id="t0710c16"></a>快樂，自然天香流布四遠，云何當使此園 <a class="t" id="t0710c17"></a>快樂？』」</p>
<p><a class="t-linehead" id="t-linehead0710c17"></a>阿難報曰：「若有比丘多有所聞不 <a class="t" id="t0710c18"></a>忘，總持諸法義味，具足修行梵行，如此諸 <a class="t" id="t0710c19"></a>法皆悉具足，亦不漏脫，與四部之眾而為 <a class="t" id="t0710c20"></a>說法，不失次第，亦不卒暴，無有亂想。如 <a class="t" id="t0710c21"></a>是，比丘在此牛師子園快樂。」</p>
<p><a class="t-linehead" id="t-linehead0710c21"></a>是時，舍利弗 <a class="t" id="t0710c22"></a>語離越言：「阿難今日以演說之，我今復欲 <a class="t" id="t0710c23"></a>問汝義。牛師子園快樂如是。汝今次說，義 <a class="t" id="t0710c24"></a>復云何？」</p>
<p><a class="t-linehead" id="t-linehead0710c24"></a>離越報曰：「於是，比丘樂閑靜之處， <a class="t" id="t0710c25"></a>思惟坐禪，與正觀相應。如是，比丘樂牛 <a class="t" id="t0710c26"></a>師子園中。」</p>
<p><a class="t-linehead" id="t-linehead0710c26"></a>是時，尊者舍利弗語阿那律曰：「汝 <a class="t" id="t0710c27"></a>今當說悅樂之義。」</p>
<p><a class="t-linehead" id="t-linehead0710c27"></a>阿那律報曰：「若有比丘 <a class="t" id="t0710c28"></a>天眼徹視，觀眾生類，死者、生者，善色、惡色，善 <a class="t" id="t0710c29"></a>趣、惡趣，若好、若醜，皆悉知之。或有眾生身、 <a class="t" id="t0711a01"></a>口、意行惡，誹謗賢聖，身壞命終，生地獄中。 <a class="t" id="t0711a02"></a>或復有眾生身、口、意行善，不誹謗賢聖，猶 <a class="t" id="t0711a03"></a>如士夫觀空中，靡不備悉。有天眼比丘亦 <a class="t" id="t0711a04"></a>復如是，觀世界無有疑難。如是，比丘在 <a class="t" id="t0711a05"></a>牛師子園中，快樂如是也。」</p>
<p><a class="t-linehead" id="t-linehead0711a05"></a>是時，舍利弗語迦 <a class="t" id="t0711a06"></a>葉曰：「我今語汝。如是諸賢以說快樂之 <a class="t" id="t0711a07"></a>義，汝今次應說之。」</p>
<p><a class="t-linehead" id="t-linehead0711a07"></a>迦葉報曰：「若有比丘行 <a class="t" id="t0711a08"></a>阿練若行，復教他人使行阿練若，歎說 <a class="t" id="t0711a09"></a>閑靜之德；己身著補納之衣，復教他使行 <a class="t" id="t0711a10"></a>頭陀；身自知足在閑居之處，復教他人使 <a class="t" id="t0711a11"></a>修其行；己身戒德具足，三昧成就、智慧成 <a class="t" id="t0711a12"></a>就、解脫成就、解脫見慧成就，復教他人使 <a class="t" id="t0711a13"></a>行其法，歎說其法已能勸化，復教他人使 <a class="t" id="t0711a14"></a>行其法；教訓無厭足。如是，比丘在牛師子 <a class="t" id="t0711a15"></a>園中快樂無比。」</p>
<p><a class="t-linehead" id="t-linehead0711a15"></a>爾時，尊者舍利弗語大目 <a class="t" id="t0711a16"></a>連曰：「諸賢聖以說快樂之義，汝今次說 <a class="t" id="t0711a17"></a>快樂之義。牛師子園中快樂無雙，汝今欲云 <a class="t" id="t0711a18"></a>何說之？」</p>
<p><a class="t-linehead" id="t-linehead0711a18"></a>目連報曰：「於是，比丘有大神足，於 <a class="t" id="t0711a19"></a>神足而得自在，彼能變化無數千事而無 <a class="t" id="t0711a20"></a>疑難，亦能分一身作無數身，或復還合為 <a class="t" id="t0711a21"></a>一，石壁皆過，踊沒自在。亦如駛河，猶如飛 <a class="t" id="t0711a22"></a>鳥在空中無跡，譬如暴火燌燒山野，亦 <a class="t" id="t0711a23"></a>如日月靡所不照，亦能舉手摩抆日月， <a class="t" id="t0711a24"></a>亦能化身至梵天上。如此，比丘宜牛師子 <a class="t" id="t0711a25"></a>園中。」</p>
<p><a class="t-linehead" id="t-linehead0711a25"></a>是時，目連語舍利弗曰：「我等各隨其 <a class="t" id="t0711a26"></a>辯而說之，我等今問舍利弗義，牛師子 <a class="t" id="t0711a27"></a>園極為快樂，何等比丘宜在其中？」</p>
<p><a class="t-linehead" id="t-linehead0711a27"></a>舍利弗 <a class="t" id="t0711a28"></a>言：「若有比丘能降心，然彼心不能降比 <a class="t" id="t0711a29"></a>丘。設彼比丘欲得三昧，即時彼比丘能得 <a class="t" id="t0711b01"></a>三昧，隨意遠近成三昧者，即能成辦之。猶 <a class="t" id="t0711b02"></a>如長者家有好衣，盛著箱篋，爾時彼長者 <a class="t" id="t0711b03"></a>隨意欲取何等衣，隨意取之而無疑難；亦 <a class="t" id="t0711b04"></a>能隨意入三昧中，此亦如是，心能使比丘， <a class="t" id="t0711b05"></a>非比丘能使心，隨意入三昧亦無疑難。如 <a class="t" id="t0711b06"></a>是，比丘能使心，非心使比丘，如是之人宜 <a class="t" id="t0711b07"></a>在牛師子園中。」</p>
<p><a class="t-linehead" id="t-linehead0711b07"></a>是時，舍利弗告諸賢曰：「我 <a class="t" id="t0711b08"></a>等隨其辯而說，各隨方宜，善說此義；今 <a class="t" id="t0711b09"></a>各相將往問世尊，云何比丘得樂此牛師 <a class="t" id="t0711b10"></a>子園？若世尊有所說，我等當奉行。」</p>
<p><a class="t-linehead" id="t-linehead0711b10"></a>諸比丘 <a class="t" id="t0711b11"></a>報曰：「如是。舍利弗！」</p>
<p><a class="t-linehead" id="t-linehead0711b11"></a>是時，大聲聞等各各相將 <a class="t" id="t0711b12"></a>往至如來所。到已，頭面禮足，在一面坐。爾 <a class="t" id="t0711b13"></a>時，大聲聞以此因緣具白佛。爾時，世尊告 <a class="t" id="t0711b14"></a>曰：「善哉！如阿難所說。所以然者，阿難比 <a class="t" id="t0711b15"></a>丘聞法能持，總攝諸法，具足修行梵行。如 <a class="t" id="t0711b16"></a>此之法，善聞不忘，亦無邪見，與四部之眾 <a class="t" id="t0711b17"></a>而說法，言不錯亂，亦不卒暴。</p>
<p><a class="t-linehead" id="t-linehead0711b17"></a>「離越比丘所 <a class="t" id="t0711b18"></a>說亦復快哉！所以然者，樂閑靜之處，不處 <a class="t" id="t0711b19"></a>人間，常念坐禪，無有諍訟，與止觀相應，閑 <a class="t" id="t0711b20"></a>居寂寞。</p>
<p><a class="t-linehead" id="t-linehead0711b20"></a>「阿那律比丘亦復快哉！所以然者， <a class="t" id="t0711b21"></a>阿那律比丘天眼第一。彼以天眼觀三千世 <a class="t" id="t0711b22"></a>界，猶如有眼之人，掌中觀珠。阿那律比丘亦 <a class="t" id="t0711b23"></a>復如是，彼以天眼觀此三千大千世界而 <a class="t" id="t0711b24"></a>無疑難。</p>
<p><a class="t-linehead" id="t-linehead0711b24"></a>「今迦葉比丘亦復快哉！所以然者， <a class="t" id="t0711b25"></a>迦葉比丘己身是阿練若行，復能歎說閑居 <a class="t" id="t0711b26"></a>之行；身能乞食，復能歎譽乞食之德；身著 <a class="t" id="t0711b27"></a>補納衣，復能歎說補納衣之德；己身知足， <a class="t" id="t0711b28"></a>復能歎說知足之德；己身處巖穴，復歎說 <a class="t" id="t0711b29"></a>巖穴之德，己身戒成就、三昧成就、智慧成就、 <a class="t" id="t0711c01"></a>解脫成就、解脫見慧成就，復能教人成此 <a class="t" id="t0711c02"></a>五分法身，身能教化，復能教人使行其法。</p>
<a class="t" id="t0711c03"></a>
<p><a class="t-linehead" id="t-linehead0711c03"></a>「善哉！善哉！如目連所說。所以然者，目連比 <a class="t" id="t0711c04"></a>丘有大威力，神足第一，心得自在，彼意欲 <a class="t" id="t0711c05"></a>所為，則能辦之，或化一身，分為萬 <a class="t" id="t0711c06"></a>億，或還合為一，石壁皆過，無有罣礙，踊沒 <a class="t" id="t0711c07"></a>自在；亦如駛水亦無觸礙；如空中之鳥亦 <a class="t" id="t0711c08"></a>無足跡，猶如日月靡所不照，能化身乃 <a class="t" id="t0711c09"></a>至梵天。</p>
<p><a class="t-linehead" id="t-linehead0711c09"></a>「善哉！如舍利弗之所說。所以然者， <a class="t" id="t0711c10"></a>舍利弗能降伏心，非心能降伏舍利弗。若 <a class="t" id="t0711c11"></a>欲入三昧時，則能成辦無有疑難，猶如長 <a class="t" id="t0711c12"></a>者好衣裳，隨意取之而無疑難。舍利弗比 <a class="t" id="t0711c13"></a>丘亦復如是，能降伏心，非心能降伏舍利 <a class="t" id="t0711c14"></a>弗，隨意入三昧，皆悉在前。</p>
<p><a class="t-linehead" id="t-linehead0711c14"></a>「善哉！善哉！諸比 <a class="t" id="t0711c15"></a>丘！汝等所說各隨方便，但今復聽我所說。 <a class="t" id="t0711c16"></a>云何比丘樂牛師子園中？若有比丘依村 <a class="t" id="t0711c17"></a>落住，彼到時，著衣持鉢，入村乞食，彼已 <a class="t" id="t0711c18"></a>乞食已，還歸所在，洗手面，在一樹下正身 <a class="t" id="t0711c19"></a>正意，結加趺坐，繫念在前。彼比丘便作是 <a class="t" id="t0711c20"></a>念：『我今不壞于坐，要當盡有漏成無漏。』 <a class="t" id="t0711c21"></a>爾時，彼比丘即有漏心得解脫。如是，比丘宜 <a class="t" id="t0711c22"></a>在牛師子園中。如是，比丘恒勤精進，莫有 <a class="t" id="t0711c23"></a>懈怠，所在之處靡不宗奉者。如是，比丘！當 <a class="t" id="t0711c24"></a>作是學。」</p>
<p><a class="t-linehead" id="t-linehead0711c24"></a>爾時，諸比丘聞佛所說，歡喜奉行。</p>
<a class="t" id="t0711c25"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
