<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea23.3">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">23.3</span> <span class="mirror-right">（三）耳</span>
</h1>
</div>
<p><a class="t-linehead" id="t-linehead0612a17"></a>聞如是：</p>
<p>一時，佛在占波國雷聲池側。</p>
<p><a class="t-linehead" id="t-linehead0612a17"></a>是 <a class="t" id="t0612a18"></a>時，尊者二十億耳在一靜處，自修法本，不 <a class="t" id="t0612a19"></a>捨頭陀十二法行，晝夜經行，不離三十七 <a class="t" id="t0612a20"></a>道品之教，若坐、若行，常修正法，初夜、中夜、竟 <a class="t" id="t0612a21"></a>夜，恒自剋勵，不捨斯須，然復不能於欲漏 <a class="t" id="t0612a22"></a>法心得解脫。是時，尊者二十億耳所經行 <a class="t" id="t0612a23"></a>處，脚壞血流，盈滿路側，猶如屠牛之處，烏鵲 <a class="t" id="t0612a24"></a>食血，然復不能於欲漏心得解脫。是時， <a class="t" id="t0612a25"></a>尊者二十億耳便作是念：「釋迦文佛苦行精 <a class="t" id="t0612a26"></a>進弟子中，我為第一，然我今日漏心不得解 <a class="t" id="t0612a27"></a>脫；又我家業，多財饒寶，宜可捨服，還作 <a class="t" id="t0612a28"></a>白衣，持財物廣惠施。然今作沙門，甚難 <a class="t" id="t0612a29"></a>不易！」</p>
<p><a class="t-linehead" id="t-linehead0612a29"></a>爾時，世尊遙知二十億耳心之所念，便 <a class="t" id="t0612b01"></a>騰遊虛空，至彼經行處，敷坐具而坐。是 <a class="t" id="t0612b02"></a>時，尊者二十億耳前至佛所，頭面禮足，在一 <a class="t" id="t0612b03"></a>面坐。</p>
<p><a class="t-linehead" id="t-linehead0612b03"></a>爾時，世尊問二十億耳曰：「汝向何故 <a class="t" id="t0612b04"></a>作是念：『釋迦文尼佛精進苦行弟子中，我 <a class="t" id="t0612b05"></a>為第一，然我今日漏心不得解脫；又我家 <a class="t" id="t0612b06"></a>業，饒財多寶，宜可捨服，還作白衣，持財物 <a class="t" id="t0612b07"></a>廣施。然今作沙門，甚難不易。』」</p>
<p><a class="t-linehead" id="t-linehead0612b07"></a>二十億耳對 <a class="t" id="t0612b08"></a>曰：「如是。世尊！」</p>
<p><a class="t-linehead" id="t-linehead0612b08"></a>世尊告曰：「我今還問汝，隨汝 <a class="t" id="t0612b09"></a>報我。云何，二十億耳！汝本在家時，善彈琴 <a class="t" id="t0612b10"></a>乎？」</p>
<p><a class="t-linehead" id="t-linehead0612b10"></a>二十億耳對曰：「如是。世尊！我本在家時， <a class="t" id="t0612b11"></a>善能彈琴。」</p>
<p><a class="t-linehead" id="t-linehead0612b11"></a>世尊告曰：「云何，二十億耳！若彈 <a class="t" id="t0612b12"></a>絃極急，嚮不齊等，爾時琴音可聽採不？」</p>
<p><a class="t-linehead" id="t-linehead0612b12"></a>二 <a class="t" id="t0612b13"></a>十億耳對曰：「不也。世尊！」</p>
<p><a class="t-linehead" id="t-linehead0612b13"></a>世尊告曰：「云何，二十 <a class="t" id="t0612b14"></a>億耳！若琴絃復緩，爾時琴音可聽採不？」</p>
<p><a class="t-linehead" id="t-linehead0612b14"></a>二 <a class="t" id="t0612b15"></a>十億耳對曰：「不也，世尊！」</p>
<p><a class="t-linehead" id="t-linehead0612b15"></a>世尊告曰：「云何，二十 <a class="t" id="t0612b16"></a>億耳！若琴絃不急不緩，爾時琴音可聽採 <a class="t" id="t0612b17"></a>不？」</p>
<p><a class="t-linehead" id="t-linehead0612b17"></a>二十億耳對曰：「如是。世尊！若琴絃不 <a class="t" id="t0612b18"></a>緩不急，爾時琴音便可聽採。」</p>
<p><a class="t-linehead" id="t-linehead0612b18"></a>世尊告曰：「此亦 <a class="t" id="t0612b19"></a>如是。極精進者，猶如調戲；若懈怠者，此墮 <a class="t" id="t0612b20"></a>邪見；若能在中者，此則上行。如是不久，當 <a class="t" id="t0612b21"></a>成無漏人。」</p>
<p><a class="t-linehead" id="t-linehead0612b21"></a>爾時，世尊與二十億耳比丘說 <a class="t" id="t0612b22"></a>微妙法已，還雷音池側。</p>
<p><a class="t-linehead" id="t-linehead0612b22"></a>爾時，尊者二十億 <a class="t" id="t0612b23"></a>耳思惟世尊教勅，不捨須臾，在閑靜處修 <a class="t" id="t0612b24"></a>行其法。所以族姓子出家學道，剃除鬚髮，修 <a class="t" id="t0612b25"></a>無上梵行：生死已盡，梵行已立，所作已辦，更 <a class="t" id="t0612b26"></a>不復受有，如實知之。尊者二十億耳便成 <a class="t" id="t0612b27"></a>阿羅漢。</p>
<p><a class="t-linehead" id="t-linehead0612b27"></a>爾時，世尊告諸比丘：「我聲聞中第一 <a class="t" id="t0612b28"></a>弟子精懃苦行，所謂二十億耳比丘是。」</p>
<p><a class="t-linehead" id="t-linehead0612b28"></a>爾時， <a class="t" id="t0612b29"></a>諸比丘聞佛所說，歡喜奉行。</p>
<a class="t" id="t0612c01"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
