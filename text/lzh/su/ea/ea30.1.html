<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea30.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 30</span> <span class="mirror-right">須陀品第三十</span></p>
<h1 class="mirror-row">
<span class="mirror-left">30.1</span> <span class="mirror-right">（一）須陀</span>
</h1>
</div>
<a class="t" id="t0659a01"></a> <a class="t" id="t0659a02"></a>
<p class="suttainfo"><span class="t-juanname">增壹阿含經卷第二十二</span><br>
<a class="t" id="t0659a03"></a> <a class="t" id="t0659a04"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0659a05"></a> <a class="t" id="t0659a06"></a>
<p><a class="t-linehead" id="t-linehead0659a06"></a>聞如是：</p>
<p>一時，佛在摩竭國波沙山中，與 <a class="t" id="t0659a07"></a>大比丘眾五百人俱。</p>
<p><a class="t-linehead" id="t-linehead0659a07"></a>爾時，世尊清旦從靜 <a class="t" id="t0659a08"></a>室起，在外經行。是時，須陀沙彌在世尊 <a class="t" id="t0659a09"></a>後而經行。爾時，世尊還顧，謂沙彌曰：「我今 <a class="t" id="t0659a10"></a>欲問卿義，諦聽！善思念之。」</p>
<p><a class="t-linehead" id="t-linehead0659a10"></a>須陀沙彌對曰： <a class="t" id="t0659a11"></a>「如是。世尊！」</p>
<p><a class="t-linehead" id="t-linehead0659a11"></a>是時，世尊告曰：「有常色及無常 <a class="t" id="t0659a12"></a>色，為是一義？為有若干之貌？」</p>
<p><a class="t-linehead" id="t-linehead0659a12"></a>須陀沙彌白 <a class="t" id="t0659a13"></a>佛言：「有常色及與無常色者，此義若干，非 <a class="t" id="t0659a14"></a>一義也。所以然者，有常色者是內，無常 <a class="t" id="t0659a15"></a>色者是外，以是之故，義有若干，非有一 <a class="t" id="t0659a16"></a>也。」</p>
<p><a class="t-linehead" id="t-linehead0659a16"></a>世尊告曰：「善哉！善哉！須陀！如汝所言，快 <a class="t" id="t0659a17"></a>說此義，有常色、無常色，此義若干，非一義 <a class="t" id="t0659a18"></a>也。云何，須陀！有漏義、無漏義，為是一義？為 <a class="t" id="t0659a19"></a>若干義乎？」</p>
<p><a class="t-linehead" id="t-linehead0659a19"></a>須陀沙彌對曰：「有漏義、無漏義 <a class="t" id="t0659a20"></a>是若干，非一義也。所以然者，有漏義，是 <a class="t" id="t0659a21"></a>生死結使；無漏義者，是涅槃之法。以是之故， <a class="t" id="t0659a22"></a>義有若干，非一義也。」</p>
<p><a class="t-linehead" id="t-linehead0659a22"></a>世尊告曰：「善哉！善哉！ <a class="t" id="t0659a23"></a>須陀！如汝所言，有漏是生死，無漏是涅槃。」 <a class="t" id="t0659a24"></a>世尊告曰：「聚法、散法，為是一義？為是若干 <a class="t" id="t0659a25"></a>義乎？」</p>
<p><a class="t-linehead" id="t-linehead0659a25"></a>須陀沙彌白佛言：「聚法之色、散法之 <a class="t" id="t0659a26"></a>色，此義若干，非一義也。所以然者，聚法之 <a class="t" id="t0659a27"></a>色者，四大形也；散法之色者，苦盡諦也。以 <a class="t" id="t0659a28"></a>是言之，義有若干，非一義也。」</p>
<p><a class="t-linehead" id="t-linehead0659a28"></a>世尊告曰： <a class="t" id="t0659a29"></a>「善哉！善哉！須陀！如汝所言，聚法之色、散法之 <a class="t" id="t0659b01"></a>色，義有若干，非一義也。云何，須陀！受義、陰 <a class="t" id="t0659b02"></a>義，為是一義？為有若干乎？」</p>
<p><a class="t-linehead" id="t-linehead0659b02"></a>須陀沙彌白 <a class="t" id="t0659b03"></a>佛言：「受與陰義有若干，非一義也。所以 <a class="t" id="t0659b04"></a>然者，受者，無形不可見；陰者，有色可見， <a class="t" id="t0659b05"></a>以是之故，義有若干，非一義也。」</p>
<p><a class="t-linehead" id="t-linehead0659b05"></a>世尊告曰： <a class="t" id="t0659b06"></a>「善哉！善哉！須陀！如汝所言，受義事有若干， <a class="t" id="t0659b07"></a>非一義也。」世尊告曰：「有字、無字，義有若干？ <a class="t" id="t0659b08"></a>為是一義？」</p>
<p><a class="t-linehead" id="t-linehead0659b08"></a>沙彌白佛言：「有字、無字，義有若 <a class="t" id="t0659b09"></a>干，非一義也。所以然者，有字者，是生死結； <a class="t" id="t0659b10"></a>無字者，是涅槃也。以是言之，義有若干，非 <a class="t" id="t0659b11"></a>一義也。」</p>
<p><a class="t-linehead" id="t-linehead0659b11"></a>世尊告曰：「善哉！善哉！須陀！如汝所 <a class="t" id="t0659b12"></a>言，有字者，是生死；無字者，是涅槃。」世尊告曰： <a class="t" id="t0659b13"></a>「云何，須陀！何以故，名有字是生死，無字是涅 <a class="t" id="t0659b14"></a>槃？」</p>
<p><a class="t-linehead" id="t-linehead0659b14"></a>沙彌白佛言：「有字者，有生、有死，有終、有 <a class="t" id="t0659b15"></a>始，無字者，無生、無死，無終、無始。」</p>
<p><a class="t-linehead" id="t-linehead0659b15"></a>世尊告曰： <a class="t" id="t0659b16"></a>「善哉！善哉！須陀！如汝所言，有字者，是生死之 <a class="t" id="t0659b17"></a>法；無字者，是涅槃之法。」爾時，世尊告沙彌 <a class="t" id="t0659b18"></a>曰：「快說此言，今即聽汝為大比丘。」</p>
<p><a class="t-linehead" id="t-linehead0659b18"></a>爾時，世 <a class="t" id="t0659b19"></a>尊還詣普集講堂，告諸比丘：「摩竭國界快 <a class="t" id="t0659b20"></a>得善利，使須陀沙彌遊此境界，其有以衣 <a class="t" id="t0659b21"></a>被、飲食、床臥具、病瘦醫藥持供養者，亦得 <a class="t" id="t0659b22"></a>善利；彼所生父母亦得善利，乃得生此須 <a class="t" id="t0659b23"></a>陀比丘。若須陀比丘所生之家，彼家便為 <a class="t" id="t0659b24"></a>獲其大幸。我今告諸比丘，當學如須陀比 <a class="t" id="t0659b25"></a>丘。所以者何？此須陀比丘極為聰明，說法 <a class="t" id="t0659b26"></a>無滯礙，亦無怯弱。是故，諸比丘！當學如須 <a class="t" id="t0659b27"></a>陀比丘！是，諸比丘！當作是學。」</p>
<p><a class="t-linehead" id="t-linehead0659b27"></a>爾時，諸比丘 <a class="t" id="t0659b28"></a>聞佛所說，歡喜奉行。</p>
<a class="t" id="t0659b29"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
