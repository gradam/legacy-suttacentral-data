<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea13.3">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">13.3</span> <span class="mirror-right">（三）竹膊</span>
</h1>
</div>
<p><a class="t-linehead" id="t-linehead0571b28"></a>聞如是：</p>
<p>一時，佛在舍衛國祇樹給孤獨 <a class="t" id="t0571b29"></a>園。</p>
<p><a class="t-linehead" id="t-linehead0571b29"></a>爾時，於舍衛城內，有一長者，適喪一子， <a class="t" id="t0571c01"></a>甚愛敬念，未曾能捨。彼見子死，便生狂惑， <a class="t" id="t0571c02"></a>周旋往來，不停一處。若見人時，便作是語： <a class="t" id="t0571c03"></a>「頗有見我兒乎？」</p>
<p><a class="t-linehead" id="t-linehead0571c03"></a>爾時，彼人漸漸往至祇洹 <a class="t" id="t0571c04"></a>精舍，到世尊所，在一面住。爾時，彼人白世 <a class="t" id="t0571c05"></a>尊曰：「瞿曇沙門！頗見我兒乎？」</p>
<p><a class="t-linehead" id="t-linehead0571c05"></a>世尊告長者 <a class="t" id="t0571c06"></a>曰：「何故顏貌不悅，諸根錯亂？」</p>
<p><a class="t-linehead" id="t-linehead0571c06"></a>爾時，長者報瞿 <a class="t" id="t0571c07"></a>曇曰：「焉得不爾。所以然者，我今唯有一 <a class="t" id="t0571c08"></a>子，捨我無常。甚愛敬念，未曾離目前；哀愍 <a class="t" id="t0571c09"></a>彼子，故令我生狂。我今問沙門，見我兒 <a class="t" id="t0571c10"></a>耶？」</p>
<p><a class="t-linehead" id="t-linehead0571c10"></a>世尊告曰：「如是，長者！如汝所問，生、老、病、 <a class="t" id="t0571c11"></a>死，世之常法；恩愛離苦、怨憎會苦，子捨汝 <a class="t" id="t0571c12"></a>無常，豈得不念乎。」</p>
<p><a class="t-linehead" id="t-linehead0571c12"></a>爾時，彼人聞世尊所說， <a class="t" id="t0571c13"></a>不入其懷，便捨而退去。前行見人，復作是 <a class="t" id="t0571c14"></a>語：「沙門瞿曇說言曰：『恩愛分別，便有快樂。』 <a class="t" id="t0571c15"></a>如沙門所說，為審爾不？」</p>
<p><a class="t-linehead" id="t-linehead0571c15"></a>前人對曰：「恩愛別 <a class="t" id="t0571c16"></a>離，有何樂哉？」</p>
<p><a class="t-linehead" id="t-linehead0571c16"></a>當於爾時，去舍衛城不遠，有 <a class="t" id="t0571c17"></a>眾多人而共博戲。爾時，彼人便作是念：「此諸 <a class="t" id="t0571c18"></a>男子聰明智慧，無事不知，我今當以此義 <a class="t" id="t0571c19"></a>問彼諸人。」爾時，即詣博戲所，問眾人曰：「沙 <a class="t" id="t0571c20"></a>門瞿曇向我說曰：『恩愛別離苦、怨憎會苦， <a class="t" id="t0571c21"></a>此者快樂。』諸人等今於意云何？」</p>
<p><a class="t-linehead" id="t-linehead0571c21"></a>是時，諸博戲 <a class="t" id="t0571c22"></a>者報斯人曰：「恩愛別離，有何樂哉？言快樂 <a class="t" id="t0571c23"></a>者，此義不然。」</p>
<p><a class="t-linehead" id="t-linehead0571c23"></a>是時，彼人便作是念：「審如來 <a class="t" id="t0571c24"></a>言終不虛妄。云何恩愛別離，當有樂耶？此 <a class="t" id="t0571c25"></a>義不然。」</p>
<p><a class="t-linehead" id="t-linehead0571c25"></a>爾時，彼人入舍衛城，至宮門外稱： <a class="t" id="t0571c26"></a>「沙門瞿曇而作是教：『恩愛別離、怨憎之會，此 <a class="t" id="t0571c27"></a>者快樂。』」爾時，舍衛城及中宮內，普傳此語，靡 <a class="t" id="t0571c28"></a>不周遍。</p>
<p><a class="t-linehead" id="t-linehead0571c28"></a>當於爾時，大王波斯匿及摩利夫 <a class="t" id="t0571c29"></a>人，共在高樓之上相娛樂戲。爾時，王波斯匿 <a class="t" id="t0572a01"></a>告摩利夫人曰：「沙門瞿曇審有斯語：『恩愛 <a class="t" id="t0572a02"></a>離別、怨憎之會，此皆快樂。』」</p>
<p><a class="t-linehead" id="t-linehead0572a02"></a>夫人報曰：「吾不 <a class="t" id="t0572a03"></a>從如來聞此言教，設當如來有此教者，事 <a class="t" id="t0572a04"></a>亦不虛。」</p>
<p><a class="t-linehead" id="t-linehead0572a04"></a>王波斯匿告曰：「猶如師教弟子：『為 <a class="t" id="t0572a05"></a>是、捨是。』弟子報言：『如是，大師！』汝今摩利亦 <a class="t" id="t0572a06"></a>復如是，彼瞿曇沙門雖作是說，汝應作是 <a class="t" id="t0572a07"></a>言：『如是不異，無有虛妄。』然卿速去，不須在 <a class="t" id="t0572a08"></a>吾前立。」</p>
<p><a class="t-linehead" id="t-linehead0572a08"></a>爾時，摩利夫人語竹膊婆羅門曰： <a class="t" id="t0572a09"></a>「汝今往詣祇洹精舍，到如來所，持我名字， <a class="t" id="t0572a10"></a>跪如來足，復以此義具白世尊云：『舍衛城 <a class="t" id="t0572a11"></a>內及中宮人有此言論，沙門瞿曇言恩愛別 <a class="t" id="t0572a12"></a>離、怨憎合會，此皆快樂。不審世尊有此教 <a class="t" id="t0572a13"></a>耶？』若世尊所有說者，汝善承受，還向我說。」</p>
<a class="t" id="t0572a14"></a>
<p><a class="t-linehead" id="t-linehead0572a14"></a>是時，竹膊婆羅門受夫人教勅，尋往至祇 <a class="t" id="t0572a15"></a>洹精舍。到世尊所，共相問訊。共相問訊已， <a class="t" id="t0572a16"></a>在一面坐。</p>
<p><a class="t-linehead" id="t-linehead0572a16"></a>時，彼梵志白世尊曰：「摩利夫人 <a class="t" id="t0572a17"></a>禮世尊足，問訊如來興居輕利，遊步康強 <a class="t" id="t0572a18"></a>乎？訓化盲冥，得無勞耶？」復作是語：「此舍衛 <a class="t" id="t0572a19"></a>城內普傳此言：『沙門瞿曇而作是教：「恩愛別 <a class="t" id="t0572a20"></a>離、怨憎之會，此樂快哉！」』不審世尊有是言 <a class="t" id="t0572a21"></a>教耶？」</p>
<p><a class="t-linehead" id="t-linehead0572a21"></a>爾時，世尊告竹膊婆羅門曰：「於此舍 <a class="t" id="t0572a22"></a>衛城內，有一長者喪失一子，彼念此子，狂 <a class="t" id="t0572a23"></a>惑失性，東西馳走，見人便問：『誰見我子？』然， <a class="t" id="t0572a24"></a>婆羅門！恩愛別離苦、怨憎會苦，此皆無有歡 <a class="t" id="t0572a25"></a>樂。昔日此舍衛城中，復有一老母無常，亦 <a class="t" id="t0572a26"></a>復狂惑不識東西；復有一老父無常；亦復 <a class="t" id="t0572a27"></a>有兄弟姊妹皆悉無常。彼見此無常之變， <a class="t" id="t0572a28"></a>生狂失性不識東西。婆羅門！昔日此舍衛 <a class="t" id="t0572a29"></a>城中有一人，新迎婦，端正無雙。爾時，彼人 <a class="t" id="t0572b01"></a>未經幾時，便自貧窮。時，彼婦父母見此 <a class="t" id="t0572b02"></a>人貧，便生此念：『吾當奪女更嫁與餘人。』 <a class="t" id="t0572b03"></a>彼人竊聞婦家父母欲奪吾婦，更嫁與餘 <a class="t" id="t0572b04"></a>家。爾時，彼人衣裏帶利刀，便往至婦家，當 <a class="t" id="t0572b05"></a>於爾時，彼婦在牆外紡作。是時，彼人往至 <a class="t" id="t0572b06"></a>婦父母家問 <span class="corr" title="[&gt;曰] cf.【麗】">曰</span> ：『我婦今為所在？』婦母報言：『卿 <a class="t" id="t0572b07"></a>婦在牆外陰中紡作。』爾時，彼人便往至婦 <a class="t" id="t0572b08"></a>所。到已，問婦曰：『云卿父母欲奪汝更餘嫁 <a class="t" id="t0572b09"></a>耶？』婦報言：『信有此語，然我不樂聞此言 <a class="t" id="t0572b10"></a>耶。』爾時，彼人即拔利劍，取婦刺殺，復取利 <a class="t" id="t0572b11"></a>劍，自刺其腹，並復作是語：『我二人俱取 <a class="t" id="t0572b12"></a>死。』婆羅門！當以此方便，知恩愛別離、怨憎 <a class="t" id="t0572b13"></a>會苦，此皆愁憂，實不可言。」</p>
<p><a class="t-linehead" id="t-linehead0572b13"></a>爾時，竹膊婆羅 <a class="t" id="t0572b14"></a>門白世尊曰：「如是。世尊！有此諸惱，實苦不 <a class="t" id="t0572b15"></a>樂。所以然者，昔我有一子，捨我無常。晝夜 <a class="t" id="t0572b16"></a>追憶，不離心懷。時我念兒，心意狂惑，馳走 <a class="t" id="t0572b17"></a>東西，見人便問：『誰見我兒？』沙門瞿曇今所 <a class="t" id="t0572b18"></a>說者，誠如所言。國事煩多，欲還所止。」</p>
<p><a class="t-linehead" id="t-linehead0572b18"></a>世尊 <a class="t" id="t0572b19"></a>告曰：「今正是時。」</p>
<p><a class="t-linehead" id="t-linehead0572b19"></a>竹膊婆羅門即從坐起，遶 <a class="t" id="t0572b20"></a>佛三匝而去。往來至摩利夫人所，以此因 <a class="t" id="t0572b21"></a>緣具白夫人。</p>
<p><a class="t-linehead" id="t-linehead0572b21"></a>時，摩利夫人復至波斯匿王 <a class="t" id="t0572b22"></a>所，到已，白大王曰：「今欲有所問，唯願大王 <a class="t" id="t0572b23"></a>事事見報！云何，大王！為念琉璃王子不？」</p>
<a class="t" id="t0572b24"></a>
<p><a class="t-linehead" id="t-linehead0572b24"></a>王報言：「甚念！愛愍不去心首。」</p>
<p><a class="t-linehead" id="t-linehead0572b24"></a>夫人問曰：「若 <a class="t" id="t0572b25"></a>當王子有遷變者，大王！為有憂也？」</p>
<p><a class="t-linehead" id="t-linehead0572b25"></a>王復 <a class="t" id="t0572b26"></a>報言：「如是，夫人！如汝所言。」</p>
<p><a class="t-linehead" id="t-linehead0572b26"></a>夫人問曰：「大 <a class="t" id="t0572b27"></a>王當知，恩愛別離，皆興愁想。云何，大王！為 <a class="t" id="t0572b28"></a>念伊羅王子乎？」</p>
<p><a class="t-linehead" id="t-linehead0572b28"></a>王報言：「我甚愛敬。」</p>
<p><a class="t-linehead" id="t-linehead0572b28"></a>夫人 <a class="t" id="t0572b29"></a>問曰：「大王！若當王子有遷變者，有愁憂耶？」</p>
<a class="t" id="t0572c01"></a>
<p><a class="t-linehead" id="t-linehead0572c01"></a>王報言：「甚有愁憂。」</p>
<p><a class="t-linehead" id="t-linehead0572c01"></a>夫人報言：「當以此方便 <a class="t" id="t0572c02"></a>知，恩愛別離，無有歡樂。云何，大王！念薩羅 <a class="t" id="t0572c03"></a>陀剎利種不？」</p>
<p><a class="t-linehead" id="t-linehead0572c03"></a>王報言：「甚愛敬念。」</p>
<p><a class="t-linehead" id="t-linehead0572c03"></a>夫人言：「云 <a class="t" id="t0572c04"></a>何，大王！若使薩羅陀夫人有變易者，大王 <a class="t" id="t0572c05"></a>為有憂耶？」</p>
<p><a class="t-linehead" id="t-linehead0572c05"></a>王報言：「吾有愁憂。」</p>
<p><a class="t-linehead" id="t-linehead0572c05"></a>夫人言：「大王！ <a class="t" id="t0572c06"></a>當知恩愛別離，此皆是苦。」</p>
<p><a class="t-linehead" id="t-linehead0572c06"></a>夫人言：「王念我 <a class="t" id="t0572c07"></a>不？」</p>
<p><a class="t-linehead" id="t-linehead0572c07"></a>王言：「我愛念汝。」</p>
<p><a class="t-linehead" id="t-linehead0572c07"></a>夫人言：「設當我身有變 <a class="t" id="t0572c08"></a>易者，大王有愁憂乎？」</p>
<p><a class="t-linehead" id="t-linehead0572c08"></a>王言：「設汝身有變 <a class="t" id="t0572c09"></a>易，便有愁憂。」</p>
<p><a class="t-linehead" id="t-linehead0572c09"></a>「大王！當以此方便知，恩愛 <a class="t" id="t0572c10"></a>別離、怨憎合會，無歡樂心。」</p>
<p><a class="t-linehead" id="t-linehead0572c10"></a>夫人言：「云何，大王！ <a class="t" id="t0572c11"></a>念迦尸、拘薩羅人民乎？」</p>
<p><a class="t-linehead" id="t-linehead0572c11"></a>王言：「我甚愛念迦 <a class="t" id="t0572c12"></a>尸、拘薩羅人民。」</p>
<p><a class="t-linehead" id="t-linehead0572c12"></a>夫人言：「迦尸、拘薩羅人民設 <a class="t" id="t0572c13"></a>當變易者，大王有愁憂乎？」</p>
<p><a class="t-linehead" id="t-linehead0572c13"></a>王言：「迦尸、拘薩 <a class="t" id="t0572c14"></a>羅人民當有變易者，我命不存，況言愁憂 <a class="t" id="t0572c15"></a>乎？所以然者，我因迦尸、拘薩羅國人民力， <a class="t" id="t0572c16"></a>當得自存。以此方便，知命尚不存，何況不 <a class="t" id="t0572c17"></a>生愁憂乎？」</p>
<p><a class="t-linehead" id="t-linehead0572c17"></a>夫人言：「以此知之，恩愛別離，皆 <a class="t" id="t0572c18"></a>有此苦，無有歡樂。」</p>
<p><a class="t-linehead" id="t-linehead0572c18"></a>爾時，王波斯匿右膝著 <a class="t" id="t0572c19"></a>地，叉手合掌而向世尊！作是說：「甚奇！甚奇！ <a class="t" id="t0572c20"></a>彼世尊而說此法。若當彼沙門瞿曇來者， <a class="t" id="t0572c21"></a>爾乃可得共言論。」復語夫人：「自今以後， <a class="t" id="t0572c22"></a>當更看汝勝於常日，所著服飾與吾無異。」</p>
<a class="t" id="t0572c23"></a>
<p><a class="t-linehead" id="t-linehead0572c23"></a>爾時，世尊聞摩利夫人與大王立此論本， <a class="t" id="t0572c24"></a>告諸比丘：「摩利夫人甚大聰明，設當王波斯 <a class="t" id="t0572c25"></a>匿問我此語者，我亦當以此義向彼王 <a class="t" id="t0572c26"></a>說之，如夫人向王所說而無有異。」又告 <a class="t" id="t0572c27"></a>諸比丘：「我聲聞中第一得證優婆斯，篤信牢 <a class="t" id="t0572c28"></a>固，所謂摩利夫人是。」</p>
<p><a class="t-linehead" id="t-linehead0572c28"></a>爾時，諸比丘聞佛所說， <a class="t" id="t0572c29"></a>歡喜奉行。</p>
<a class="t" id="t0573a01"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
