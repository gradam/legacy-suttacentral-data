<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea35.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">35.10</span> <span class="mirror-right">（一〇）</span>
</h1>
</div>
<p><a class="t-linehead" id="t-linehead0701c15"></a>聞如是：</p>
<p>一時，佛在舍衛國祇樹給孤 <a class="t" id="t0701c16"></a>獨園。</p>
<p><a class="t-linehead" id="t-linehead0701c16"></a>爾時，僧迦摩長者子往至世尊所，頭 <a class="t" id="t0701c17"></a>面禮足，在一面坐。是時，長者子白佛言：「唯願 <a class="t" id="t0701c18"></a>世尊聽在道次。」</p>
<p><a class="t-linehead" id="t-linehead0701c18"></a>是時，長者子即得為道，在 <a class="t" id="t0701c19"></a>閑靜之處，剋己修行，成其法果。所以族姓 <a class="t" id="t0701c20"></a>子剃除鬚髮，出家學道：生死已盡，梵行已立， <a class="t" id="t0701c21"></a>所作已辦，更不復受胎，如實知之。是時，僧 <a class="t" id="t0701c22"></a>迦摩便成阿羅漢。是時，在閑靜之處，便生 <a class="t" id="t0701c23"></a>此念：「如來出現甚為難遇，多薩阿竭時時 <a class="t" id="t0701c24"></a>乃出，亦如優曇鉢花時時乃出。此亦如是， <a class="t" id="t0701c25"></a>如來出現於世時時乃有，一切行滅亦復難 <a class="t" id="t0701c26"></a>遇，出要亦難，愛盡、無欲、涅槃，此乃為要。」</p>
<p><a class="t-linehead" id="t-linehead0701c26"></a>爾 <a class="t" id="t0701c27"></a>時，僧迦摩婦母聞女聟作道人，不復著 <a class="t" id="t0701c28"></a>欲，捨於家累，又捐我女，如棄聚唾。爾時， <a class="t" id="t0701c29"></a>此母往至女所，而語女曰：「汝聟實作道乎？」</p>
<a class="t" id="t0702a01"></a>
<p><a class="t-linehead" id="t-linehead0702a01"></a>其女報曰：「女亦不 <span class="corr" title="[許&gt;詳]">詳</span> 為作道不耶？」</p>
<p><a class="t-linehead" id="t-linehead0702a01"></a>其老母 <a class="t" id="t0702a02"></a>曰：「汝今可自莊嚴著好衣裳，抱此男、女， <a class="t" id="t0702a03"></a>往至僧迦摩所。」爾時，母及女共相將至僧 <a class="t" id="t0702a04"></a>迦摩所。爾時，尊者僧迦摩在一樹下結 <a class="t" id="t0702a05"></a>加趺坐。是時，婦、母二人在前，默然而立。</p>
<p><a class="t-linehead" id="t-linehead0702a05"></a>是 <a class="t" id="t0702a06"></a>時，老母及女觀僧迦摩從頭至足，而語僧 <a class="t" id="t0702a07"></a>迦摩曰：「汝今何故不與我女共語乎？今 <a class="t" id="t0702a08"></a>此兒女由汝而生，汝今所為實為非理，人 <a class="t" id="t0702a09"></a>所不許，汝今所思惟者，非是人行。」</p>
<p><a class="t-linehead" id="t-linehead0702a09"></a>是時，尊 <a class="t" id="t0702a10"></a>者僧迦摩即時便說此偈：</p>
<a class="t" id="t0702a11"></a>
<blockquote class="gatha">
<p>「此外更無善，　　此外更無妙， <a class="t" id="t0702a12"></a><br>
此外更無是，　　善念無過是。」</p>
</blockquote>
<a class="t" id="t0702a13"></a>
<p><a class="t-linehead" id="t-linehead0702a13"></a>是時，婦母語僧迦摩曰：「我女今有何罪？有 <a class="t" id="t0702a14"></a>何非法？今何故捨之出家學道？」</p>
<p><a class="t-linehead" id="t-linehead0702a14"></a>是時，僧迦 <a class="t" id="t0702a15"></a>摩便說此偈：</p>
<a class="t" id="t0702a16"></a>
<blockquote class="gatha">
<p>「臭處不淨行，　　瞋恚好妄語， <a class="t" id="t0702a17"></a><br>
嫉妬心不正，　　如來之所說。」</p>
</blockquote>
<a class="t" id="t0702a18"></a>
<p><a class="t-linehead" id="t-linehead0702a18"></a>是時，老母語僧迦摩曰：「非獨我女而有 <a class="t" id="t0702a19"></a>此事，一切女人皆同此耳。舍衛城中人民之 <a class="t" id="t0702a20"></a>類，見我女者，悉皆意亂，欲與交通，如渴欲 <a class="t" id="t0702a21"></a>飲，覩無厭足，皆起想著。汝今云何捨之學 <a class="t" id="t0702a22"></a>道，方更謗毀？設汝今日不用我女者，汝所 <a class="t" id="t0702a23"></a>生男、女，還自錄之。」</p>
<a class="t" id="t0702a24"></a>
<p><a class="t-linehead" id="t-linehead0702a24"></a>爾時，僧迦摩復說此偈：</p>
<a class="t" id="t0702a25"></a>
<blockquote class="gatha">
<p>「我亦無男女，　　田業及財寶， <a class="t" id="t0702a26"></a><br>
亦復無奴婢，　　眷屬及營從。 <a class="t" id="t0702a27"></a><br>
獨步無有侶，　　樂於閑靜處， <a class="t" id="t0702a28"></a><br>
行作沙門法，　　求於正佛道。 <a class="t" id="t0702a29"></a><br>
有男有女者，　　愚者所習行， <a class="t" id="t0702b01"></a><br>
我常無我身，　　豈有男女哉。」</p>
</blockquote>
<a class="t" id="t0702b02"></a>
<p><a class="t-linehead" id="t-linehead0702b02"></a>是時，婦、母、男、女聞說此偈已，各作是念： <a class="t" id="t0702b03"></a>「如我今日觀察此意，必不還家。」復更觀察 <a class="t" id="t0702b04"></a>從頭至足，長歎息已，前自長跪，而作是語： <a class="t" id="t0702b05"></a>「設身、口、意所造非法者，盡共忍之。」即遶三 <a class="t" id="t0702b06"></a>匝而退所在。</p>
<p><a class="t-linehead" id="t-linehead0702b06"></a>是時，尊者阿難到時，著衣持 <a class="t" id="t0702b07"></a>鉢，入舍衛城乞食，遙見老母及女而問之 <a class="t" id="t0702b08"></a>曰：「向者頗見僧迦摩乎？」</p>
<p><a class="t-linehead" id="t-linehead0702b08"></a>其老母報曰：「雖見 <a class="t" id="t0702b09"></a>亦不為見。」</p>
<p><a class="t-linehead" id="t-linehead0702b09"></a>阿難報曰：「頗共言語乎？」</p>
<p><a class="t-linehead" id="t-linehead0702b09"></a>老母報 <a class="t" id="t0702b10"></a>曰：「雖共言語，不入我意。」</p>
<p><a class="t-linehead" id="t-linehead0702b10"></a>是時，尊者阿難便 <a class="t" id="t0702b11"></a>說此偈：</p>
<a class="t" id="t0702b12"></a>
<blockquote class="gatha">
<p>「欲使火生水，　　復使水生火， <a class="t" id="t0702b13"></a><br>
空法欲使有，　　無欲欲使欲。」</p>
</blockquote>
<a class="t" id="t0702b14"></a>
<p><a class="t-linehead" id="t-linehead0702b14"></a>是時，尊者阿難乞食已，還詣祇樹給孤獨園。 <a class="t" id="t0702b15"></a>往至僧迦摩所，在一面坐。語僧迦摩曰： <a class="t" id="t0702b16"></a>「已知如真法乎？」</p>
<p><a class="t-linehead" id="t-linehead0702b16"></a>僧迦摩報曰：「我已覺知如 <a class="t" id="t0702b17"></a>真法也。」</p>
<p><a class="t-linehead" id="t-linehead0702b17"></a>阿難報曰：「云何覺知如真法乎？」</p>
<p><a class="t-linehead" id="t-linehead0702b17"></a>僧 <a class="t" id="t0702b18"></a>迦摩報曰：「色者無常，此無常義即是苦；苦 <a class="t" id="t0702b19"></a>者即無我；無我者即是空也。痛、想、行、識皆 <a class="t" id="t0702b20"></a>悉無常，此無常義即是苦；苦即無我；無我 <a class="t" id="t0702b21"></a>者即是空也。此五盛陰是無常義；無常義者 <a class="t" id="t0702b22"></a>即是苦義；我非彼有，彼非我有。」是時，僧 <a class="t" id="t0702b23"></a>迦摩便說此偈：</p>
<a class="t" id="t0702b24"></a>
<blockquote class="gatha">
<p>「苦苦還相生，　　度苦亦如是， <a class="t" id="t0702b25"></a><br>
賢聖八品道，　　乃至滅盡處。 <a class="t" id="t0702b26"></a><br>
更不還此生，　　流轉天人間， <a class="t" id="t0702b27"></a><br>
當盡苦原本，　　永息無移動。 <a class="t" id="t0702b28"></a><br>
我今見空跡，　　如佛之所說， <a class="t" id="t0702b29"></a><br>
今得阿羅漢，　　更不受胞胎。」</p>
</blockquote>
<a class="t" id="t0702c01"></a>
<p><a class="t-linehead" id="t-linehead0702c01"></a>是時，尊者阿難歎曰：「善哉！如真之法善能決 <a class="t" id="t0702c02"></a>了。」</p>
<p><a class="t-linehead" id="t-linehead0702c02"></a>是時，阿難便說此偈：</p>
<a class="t" id="t0702c03"></a>
<blockquote class="gatha">
<p>「善守梵行跡，　　亦能善修道， <a class="t" id="t0702c04"></a><br>
斷諸一切結，　　真佛之弟子。」</p>
</blockquote>
<a class="t" id="t0702c05"></a>
<p><a class="t-linehead" id="t-linehead0702c05"></a>爾時，阿難說此偈已，即從坐起而去。往至 <a class="t" id="t0702c06"></a>世尊所，頭面禮足，在一面立。</p>
<p><a class="t-linehead" id="t-linehead0702c06"></a>爾時，阿難以 <a class="t" id="t0702c07"></a>此因緣，具白世尊。爾時，世尊告諸比丘：「欲 <a class="t" id="t0702c08"></a>平等論阿羅漢，當言僧迦摩比丘是也。能 <a class="t" id="t0702c09"></a>降伏魔官屬者，亦是僧迦摩比丘。所以然 <a class="t" id="t0702c10"></a>者，僧迦摩比丘七變往降魔，今方成道。 <a class="t" id="t0702c11"></a>自今已後，聽七變作道。過此限者，則為 <a class="t" id="t0702c12"></a>非法。」</p>
<a class="t" id="t0702c13"></a>
<p><a class="t-linehead" id="t-linehead0702c13"></a>爾時，世尊告諸比丘：「我聲聞中第一比丘能 <a class="t" id="t0702c14"></a>降伏魔，今方成道者，所謂僧迦摩比丘 <a class="t" id="t0702c15"></a>是。」</p>
<p><a class="t-linehead" id="t-linehead0702c15"></a>爾時，諸比丘聞佛所說，歡喜奉行。</p>
<a class="t" id="t0702c16"></a>
<p class="endsection"><span class="t-juanname">增壹阿含經卷第二十七</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
