<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea44.9">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">44.9</span> <span class="mirror-right">（九）縏特</span>
</h1>
</div>
<p><a class="t-linehead" id="t-linehead0767c06"></a>聞如是：</p>
<p>一時，佛在羅閱城迦蘭陀竹園 <a class="t" id="t0767c07"></a>所，與大比丘眾五百人俱。</p>
<p><a class="t-linehead" id="t-linehead0767c07"></a>是時，滿呼王子 <a class="t" id="t0767c08"></a>至世尊所，頭面禮足，在一面坐。是時，滿 <a class="t" id="t0767c09"></a>呼王子白世尊言：「我曾聞：『朱利槃特比丘 <a class="t" id="t0767c10"></a>與盧迦延梵志共論，然此比丘不能答對。』 <a class="t" id="t0767c11"></a>我又曾聞：『如來弟子眾中，諸根闇鈍無有慧 <a class="t" id="t0767c12"></a>明，無出此比丘上者。如來優婆塞中在居 <a class="t" id="t0767c13"></a>家者，迦毘羅衛城中瞿曇釋種，諸根闇鈍， <a class="t" id="t0767c14"></a>情意閉塞。』」</p>
<p><a class="t-linehead" id="t-linehead0767c14"></a>佛告王子曰：「朱利槃特比丘有 <a class="t" id="t0767c15"></a>神足之力，得上人之法，不習世間談論之 <a class="t" id="t0767c16"></a>宜。又王子當知，此比丘者極有妙義。」</p>
<p><a class="t-linehead" id="t-linehead0767c16"></a>是時， <a class="t" id="t0767c17"></a>滿呼王子白世尊言：「佛所說雖爾，然我 <a class="t" id="t0767c18"></a>意中猶生此念：『云何有大神力，而不能與 <a class="t" id="t0767c19"></a>彼外道異學而共論議？』我今請佛及比丘 <a class="t" id="t0767c20"></a>僧，唯除朱利槃特一人。」</p>
<p><a class="t-linehead" id="t-linehead0767c20"></a>是時，世尊默然受 <a class="t" id="t0767c21"></a>請。是時，王子已見世尊受請已，即從座 <a class="t" id="t0767c22"></a>起，頭面禮世尊足，右遶三匝，便退而去。即 <a class="t" id="t0767c23"></a>其夜辦種種甘饌、飲食，敷好坐具，而白：「時 <a class="t" id="t0767c24"></a>到，今正是時。」</p>
<p><a class="t-linehead" id="t-linehead0767c24"></a>爾時，世尊以鉢使朱利槃特 <a class="t" id="t0767c25"></a>比丘捉在後住，將諸比丘眾，前後圍遶，入 <a class="t" id="t0767c26"></a>羅閱城，至彼王子所，各次第坐。爾時，王子 <a class="t" id="t0767c27"></a>白世尊言：「唯願如來手授我鉢，我今躬 <a class="t" id="t0767c28"></a>欲自飯如來。」</p>
<p><a class="t-linehead" id="t-linehead0767c28"></a>佛告王子曰：「今鉢在朱利 <a class="t" id="t0767c29"></a>槃特比丘所，竟不持來。」</p>
<p><a class="t-linehead" id="t-linehead0767c29"></a>王子白佛言：「願世 <a class="t" id="t0768a01"></a>尊遣一比丘往取鉢來。」</p>
<p><a class="t-linehead" id="t-linehead0768a01"></a>佛告王子：「汝今自 <a class="t" id="t0768a02"></a>往取如來鉢來。」</p>
<p><a class="t-linehead" id="t-linehead0768a02"></a>爾時，朱利槃特比丘化作 <a class="t" id="t0768a03"></a>五百華樹，其樹下皆有朱利槃特比丘坐。</p>
<p><a class="t-linehead" id="t-linehead0768a03"></a>爾 <a class="t" id="t0768a04"></a>時，王子聞佛教已，往取鉢。遙見五百樹下， <a class="t" id="t0768a05"></a>皆有朱利槃特比丘於樹下坐禪，繫念在前， <a class="t" id="t0768a06"></a>無有分散。見已，便作是念：「何者是朱利槃 <a class="t" id="t0768a07"></a>特比丘？」是滿呼王子即還來世尊所，而 <a class="t" id="t0768a08"></a>白佛言：「往彼園中，均是朱利槃特比丘。不 <a class="t" id="t0768a09"></a>知何者是朱利槃特比丘？」</p>
<p><a class="t-linehead" id="t-linehead0768a09"></a>佛告王子曰：「還 <a class="t" id="t0768a10"></a>至園中，最在中央住，而彈指作是說：『其實 <a class="t" id="t0768a11"></a>是朱利槃特比丘者，唯願從座起！』」</p>
<p><a class="t-linehead" id="t-linehead0768a11"></a>是時，滿 <a class="t" id="t0768a12"></a>呼王子受教已，復至園中，在中央立，而作 <a class="t" id="t0768a13"></a>是說：「其實是朱利槃特比丘者，便從座起。」</p>
<a class="t" id="t0768a14"></a>
<p><a class="t-linehead" id="t-linehead0768a14"></a>王子作是語已。其餘五百化比丘自然消滅， <a class="t" id="t0768a15"></a>唯有一朱利槃特比丘在。是時，滿呼王子 <a class="t" id="t0768a16"></a>共朱利槃特比丘至世尊所，頭面禮足，在 <a class="t" id="t0768a17"></a>一面立。</p>
<p><a class="t-linehead" id="t-linehead0768a17"></a>爾時，滿呼王子白佛言：「唯願世尊！ <a class="t" id="t0768a18"></a>今自悔責，不信如來言教：『此比丘有神足 <a class="t" id="t0768a19"></a>大威力。』」</p>
<p><a class="t-linehead" id="t-linehead0768a19"></a>佛告王子曰：「聽汝懺悔！如來所說 <a class="t" id="t0768a20"></a>終無有二。又此世間有九種人周旋往來。 <a class="t" id="t0768a21"></a>云何為九？一者豫知人情，二者聞已便知， <a class="t" id="t0768a22"></a>三者觀相然後乃知，四者觀察義理然後乃 <a class="t" id="t0768a23"></a>知，五者知味然後乃知，六者知義、知味然 <a class="t" id="t0768a24"></a>後乃知，七者不知義、不知味，八者學於 <a class="t" id="t0768a25"></a>思惟神足之力，九者所受義尠。是謂，王子！ <a class="t" id="t0768a26"></a>九種之人出現世間。如是，王子！彼觀相之 <a class="t" id="t0768a27"></a>人，於八人中最為第一，無過是者。今此朱 <a class="t" id="t0768a28"></a>利槃特比丘習於神足，不學餘法，此比丘 <a class="t" id="t0768a29"></a>恒以神足與人說法。我今阿難比丘觀相 <a class="t" id="t0768b01"></a>便知，豫知人情，知如來須是、不用是，亦知 <a class="t" id="t0768b02"></a>如來應當說是、離是，皆令分明，如今無 <a class="t" id="t0768b03"></a>有出阿難比丘上者，博覽諸經義，靡不 <a class="t" id="t0768b04"></a>周遍。又此朱利槃特比丘能化一形作若 <a class="t" id="t0768b05"></a>干形，復還合為一。此比丘後日當於虛空 <a class="t" id="t0768b06"></a>中取滅度。吾更不見餘人取滅度，如阿難 <a class="t" id="t0768b07"></a>比丘、朱利槃特比丘之比也。」</p>
<p><a class="t-linehead" id="t-linehead0768b07"></a>是時，佛復告諸 <a class="t" id="t0768b08"></a>比丘曰：「我聲聞中第一比丘，變化身形，能 <a class="t" id="t0768b09"></a>大能小，無有如朱利槃特比丘之比。」</p>
<p><a class="t-linehead" id="t-linehead0768b09"></a>是時， <a class="t" id="t0768b10"></a>滿呼王子手自斟酌，供養眾僧，除去鉢器， <a class="t" id="t0768b11"></a>更取小座，在如來前，叉手白世尊言：「唯 <a class="t" id="t0768b12"></a>願世尊聽朱利槃特比丘恒至我家，隨其 <a class="t" id="t0768b13"></a>所須衣被、雜物、沙門之法，盡在我家取之， <a class="t" id="t0768b14"></a>當盡形壽供給所須。」</p>
<p><a class="t-linehead" id="t-linehead0768b14"></a>佛告王子：「汝今，王子！ <a class="t" id="t0768b15"></a>還向朱利槃特比丘懺悔，躬自請之！所以 <a class="t" id="t0768b16"></a>然者，非智之人欲別智者，此事難遇；欲 <a class="t" id="t0768b17"></a>言智者能別有智之人，可有此理耳。」</p>
<p><a class="t-linehead" id="t-linehead0768b17"></a>是時， <a class="t" id="t0768b18"></a>滿呼王子即時向朱利槃特比丘禮，自稱 <a class="t" id="t0768b19"></a>姓名，求其懺悔：「大神足比丘，生意輕慢，自 <a class="t" id="t0768b20"></a>今之後更不敢犯。唯願受懺悔，更不敢 <a class="t" id="t0768b21"></a>犯。」</p>
<p><a class="t-linehead" id="t-linehead0768b21"></a>朱利槃特比丘報曰：「聽汝悔過，後莫復 <a class="t" id="t0768b22"></a>犯，亦莫復誹謗賢聖。王子當知，其有眾生 <a class="t" id="t0768b23"></a>誹謗聖人者，必當墮三惡趣生地獄中。 <a class="t" id="t0768b24"></a>如是，王子！當作是學。」</p>
<p><a class="t-linehead" id="t-linehead0768b24"></a>爾時，佛與滿呼王 <a class="t" id="t0768b25"></a>子說極妙之法，勸發令喜，即於座上，得 <a class="t" id="t0768b26"></a>演此呪願：</p>
<a class="t" id="t0768b27"></a>
<blockquote class="gatha">
<p>「祠祀火為上，　　經書頌為最， <a class="t" id="t0768b28"></a><br>
人中王為尊，　　眾流海為首， <a class="t" id="t0768b29"></a><br>
星中月為先，　　光明日第一。 <a class="t" id="t0768c01"></a><br>
上下及四方，　　諸所有形物， <a class="t" id="t0768c02"></a><br>
天及世間人，　　佛者最為尊， <a class="t" id="t0768c03"></a><br>
欲求其福者，　　供養三佛業。」</p>
</blockquote>
<a class="t" id="t0768c04"></a>
<p><a class="t-linehead" id="t-linehead0768c04"></a>爾時，世尊說此偈已，即從座起。</p>
<p><a class="t-linehead" id="t-linehead0768c04"></a>是時，滿 <a class="t" id="t0768c05"></a>呼王子聞佛所說，歡喜奉行。</p>
<a class="t" id="t0768c06"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
