<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea49.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">49.7</span> <span class="mirror-right">（七）</span>
</h1>
</div>
<p><a class="t-linehead" id="t-linehead0800b27"></a>聞如是：</p>
<p>一時，佛在舍衛國祇樹給孤獨 <a class="t" id="t0800b28"></a>園。</p>
<p><a class="t-linehead" id="t-linehead0800b28"></a>爾時，世尊告諸比丘：「我恒一坐而食，身體 <a class="t" id="t0800b29"></a>輕便，氣力強盛；汝等比丘，亦當一食，身體輕 <a class="t" id="t0800c01"></a>便，氣力強盛，得修梵行。」</p>
<p><a class="t-linehead" id="t-linehead0800c01"></a>爾時，跋提婆羅白 <a class="t" id="t0800c02"></a>世尊言：「我不堪任而一食。所以然者，氣力 <a class="t" id="t0800c03"></a>弱劣。」</p>
<p><a class="t-linehead" id="t-linehead0800c03"></a>佛告之曰：「若汝至檀越家，一分食之， <a class="t" id="t0800c04"></a>一分持還家。」</p>
<p><a class="t-linehead" id="t-linehead0800c04"></a>跋提婆羅白佛言：「我亦不堪 <a class="t" id="t0800c05"></a>行此法。」</p>
<p><a class="t-linehead" id="t-linehead0800c05"></a>世尊告曰：「聽汝壞齋，通日而食。」</p>
<p><a class="t-linehead" id="t-linehead0800c05"></a>跋 <a class="t" id="t0800c06"></a>提婆羅白佛言：「我亦不堪任施行此法。」爾 <a class="t" id="t0800c07"></a>時，世尊默然不報。</p>
<p><a class="t-linehead" id="t-linehead0800c07"></a>爾時，迦留陀夷向暮日入， <a class="t" id="t0800c08"></a>著衣持鉢，入城乞食。爾時極為闇冥。時優 <a class="t" id="t0800c09"></a>陀夷漸 <span class="corr" title="[慚&gt;漸]">漸</span> 至長者家，又彼長者婦懷妊，聞 <a class="t" id="t0800c10"></a>沙門在外乞食，即自持飯出惠施之。然 <a class="t" id="t0800c11"></a>優陀夷顏色極黑，又彼時天欲降雨，處處 <a class="t" id="t0800c12"></a>抴電。爾時，長者婦出門見沙門顏色極黑， <a class="t" id="t0800c13"></a>即時驚怖乃呼：「是鬼。」自便稱喚：「咄哉！見鬼。」 <a class="t" id="t0800c14"></a>即時傷胎，兒尋命終。是時，迦留陀夷尋還精 <a class="t" id="t0800c15"></a>舍，愁憂不歡，坐自思惟，悔無所及。</p>
<p><a class="t-linehead" id="t-linehead0800c15"></a>爾時，舍 <a class="t" id="t0800c16"></a>衛城中有如此之惡聲：「沙門釋種子呪墮他 <a class="t" id="t0800c17"></a>子。」其中男女各相謂言：「今諸沙門！行無節度， <a class="t" id="t0800c18"></a>食不知時，如在家白衣，有何等異？」</p>
<p><a class="t-linehead" id="t-linehead0800c18"></a>爾時，眾 <a class="t" id="t0800c19"></a>多比丘聞諸人民各論此理：「沙門釋種子不 <a class="t" id="t0800c20"></a>知節度，行來無忌。」其中，持戒比丘戒完具 <a class="t" id="t0800c21"></a>者，亦自怨責：「實非我等之宜，食無禁限，行 <a class="t" id="t0800c22"></a>無時節，實是我等之非也。」各共相將至佛 <a class="t" id="t0800c23"></a>所，頭面禮足，以此因緣，具白世尊。</p>
<p><a class="t-linehead" id="t-linehead0800c23"></a>爾時，佛 <a class="t" id="t0800c24"></a>告一比丘：「汝往喚迦留陀夷使來。」</p>
<p><a class="t-linehead" id="t-linehead0800c24"></a>是時，彼 <a class="t" id="t0800c25"></a>比丘受佛教已，即往喚優陀夷。時 <span class="corr" title="[憂&gt;優]">優</span> <a class="t" id="t0800c26"></a>陀夷聞佛見呼，即來至世尊所，頭面禮足， <a class="t" id="t0800c27"></a>在一面坐。爾時，世尊問優陀夷曰：「汝審昨 <a class="t" id="t0800c28"></a>日暮入城乞食，至長者家，使長者婦胎墮 <a class="t" id="t0800c29"></a>乎？」</p>
<p><a class="t-linehead" id="t-linehead0800c29"></a>優陀夷白佛言：「唯然，世尊！」</p>
<p><a class="t-linehead" id="t-linehead0800c29"></a>佛告優陀 <a class="t" id="t0801a01"></a>夷：「汝何故不別時節，又復欲雨而入城乞 <a class="t" id="t0801a02"></a>食；此非汝宜，然是族姓子出家學道而貪 <a class="t" id="t0801a03"></a>著於食。」</p>
<p><a class="t-linehead" id="t-linehead0801a03"></a>爾時，優陀夷即從坐起，白世尊 <a class="t" id="t0801a04"></a>言：「自今之後，不敢復犯，唯願世尊聽受懺 <a class="t" id="t0801a05"></a>悔。」</p>
<p><a class="t-linehead" id="t-linehead0801a05"></a>爾時，世尊告阿難曰：「速打揵稚，集諸 <a class="t" id="t0801a06"></a>比丘在普會講堂。」</p>
<p><a class="t-linehead" id="t-linehead0801a06"></a>阿難受佛教已。即集諸 <a class="t" id="t0801a07"></a>比丘集在講堂，前白佛言：「諸比丘已集，世 <a class="t" id="t0801a08"></a>尊！宜知是時。」</p>
<p><a class="t-linehead" id="t-linehead0801a08"></a>爾時，世尊即往講堂，在中央 <a class="t" id="t0801a09"></a>坐，告諸比丘：「過去久遠諸佛世尊皆一坐而 <a class="t" id="t0801a10"></a>食，諸聲聞等亦一坐而食，正使將來諸佛及 <a class="t" id="t0801a11"></a>弟子眾，亦當一坐而食。所以然者，此是行 <a class="t" id="t0801a12"></a>道之要法，應當一坐而食。若能一坐而食，身 <a class="t" id="t0801a13"></a>體輕便，心得開解；心已得解，得諸善根；已 <a class="t" id="t0801a14"></a>得善根，便得三昧；已得三昧，如實而知之。 <a class="t" id="t0801a15"></a>云何如實而知之？所謂苦諦如實而知之； <a class="t" id="t0801a16"></a>苦習諦如實而知之；苦盡諦如實而知之； <a class="t" id="t0801a17"></a>苦出要諦如實而知之。汝等族姓子已出 <a class="t" id="t0801a18"></a>家學道，捨世八業，而不知時節，如彼貪 <a class="t" id="t0801a19"></a>欲之人有何差別？梵志別有梵志之法，外 <a class="t" id="t0801a20"></a>道別有外道之法。」</p>
<p><a class="t-linehead" id="t-linehead0801a20"></a>是時，優波離白世尊言： <a class="t" id="t0801a21"></a>「過去如來、將來諸佛，皆一坐而食，唯願世尊 <a class="t" id="t0801a22"></a>當與諸比丘限時而食。」</p>
<p><a class="t-linehead" id="t-linehead0801a22"></a>世尊告曰：「如來亦 <a class="t" id="t0801a23"></a>有此智，但未犯者，要眼前有罪，乃當制 <a class="t" id="t0801a24"></a>限耳。」</p>
<p><a class="t-linehead" id="t-linehead0801a24"></a>爾時，世尊告諸比丘：「我專一坐而食， <a class="t" id="t0801a25"></a>汝等亦當一坐而食。今汝日中而食，不得 <a class="t" id="t0801a26"></a>過時。汝等亦當學乞食之法。云何比丘學 <a class="t" id="t0801a27"></a>乞食之法？於是，比丘！趣以支命，得亦不喜， <a class="t" id="t0801a28"></a>不得亦不憂；設得食時，思惟而食，無有貪 <a class="t" id="t0801a29"></a>著之心，但欲使此身趣得存形，除去舊 <a class="t" id="t0801b01"></a>痛，更不造新，使氣力充足。如是，比丘！名 <a class="t" id="t0801b02"></a>為乞食。汝等比丘，應當一坐而食。</p>
<p><a class="t-linehead" id="t-linehead0801b02"></a>「云何比 <a class="t" id="t0801b03"></a>丘一坐而食？起則犯食，更不應食。如是，比 <a class="t" id="t0801b04"></a>丘！名為一坐而食。汝等比丘亦當應得食 <a class="t" id="t0801b05"></a>而食之。云何比丘得而食之？於是，比丘！以 <a class="t" id="t0801b06"></a>得食已，更復有為齊此于？以食更得者不 <a class="t" id="t0801b07"></a>應復食。如是，比丘！得食而食之。汝等比丘， <a class="t" id="t0801b08"></a>亦當應著三衣，應坐樹下，坐閑靜處，應 <a class="t" id="t0801b09"></a>露坐苦行，應著補納衣，應在塚間，應著 <a class="t" id="t0801b10"></a>弊惡之衣。所以然者，歎說少欲之人。我今 <a class="t" id="t0801b11"></a>教汝等，當如迦葉比丘。所以然者，迦葉 <a class="t" id="t0801b12"></a>比丘自行頭陀十一法，亦復教人行此要 <a class="t" id="t0801b13"></a>法。我今教誡汝等，當如面王比丘。所以 <a class="t" id="t0801b14"></a>然者，面王比丘著弊壞之衣，不著校飾。 <a class="t" id="t0801b15"></a>是謂，比丘！我之教誡，當念修習。如是，比丘！ <a class="t" id="t0801b16"></a>當作是學。」</p>
<p><a class="t-linehead" id="t-linehead0801b16"></a>爾時，跋提波羅及經三月不 <a class="t" id="t0801b17"></a>至世尊所。爾時，阿難臨三月初，至跋提婆 <a class="t" id="t0801b18"></a>羅比丘所，而告之曰：「今諸眾僧皆補納衣 <a class="t" id="t0801b19"></a>裳。如是如來當人間遊行，今不往者，後悔 <a class="t" id="t0801b20"></a>無益。」</p>
<p><a class="t-linehead" id="t-linehead0801b20"></a>是時，阿難將跋提婆羅至世尊所，頭 <a class="t" id="t0801b21"></a>面禮足，並復白佛言：「唯然，世尊！聽我懺 <a class="t" id="t0801b22"></a>悔，自今已後，更不犯之。如來制禁戒，然我 <a class="t" id="t0801b23"></a>不受之，唯願垂恕。」如是再三。</p>
<p><a class="t-linehead" id="t-linehead0801b23"></a>是時，佛告曰： <a class="t" id="t0801b24"></a>「聽汝悔過，後莫復犯。所以然者，我自念生 <a class="t" id="t0801b25"></a>死無數，或作驢、騾、駱駝、象、馬、猪、羊，以草養 <a class="t" id="t0801b26"></a>此四大形；或在地獄中，以熱鐵丸噉之；或 <a class="t" id="t0801b27"></a>作餓鬼，恒食膿血；或作人形，食此五穀；或 <a class="t" id="t0801b28"></a>作天形，食自然甘露。無數劫中，形命共競，初 <a class="t" id="t0801b29"></a>無厭足。優波離當知，如火獲薪，初無厭 <a class="t" id="t0801c01"></a>足，如大海水，吞流無足。今凡夫之人亦復 <a class="t" id="t0801c02"></a>如是，貪食無厭足。」</p>
<p><a class="t-linehead" id="t-linehead0801c02"></a>爾時，世尊便說此偈：</p>
<a class="t" id="t0801c03"></a>
<blockquote class="gatha">
<p>「生死不斷絕，　　皆由貪欲故， <a class="t" id="t0801c04"></a><br>
怨憎長其惡，　　愚者之所習。</p>
</blockquote>
<a class="t" id="t0801c05"></a>
<p><a class="t-linehead" id="t-linehead0801c05"></a>「是故，跋提婆羅，當念少欲知足，無起貪想， <a class="t" id="t0801c06"></a>興諸亂念。如是，優波離！當作是學。」</p>
<p><a class="t-linehead" id="t-linehead0801c06"></a>爾時， <a class="t" id="t0801c07"></a>跋提婆羅聞如來教誡已，在閑靜之處，而 <a class="t" id="t0801c08"></a>自剋責，所以族姓子，出家學道者，修無上 <a class="t" id="t0801c09"></a>梵行：生死已盡，梵行已立，所作已辦，更不復 <a class="t" id="t0801c10"></a>受有，如實而知。爾時，跋提婆羅即成阿羅 <a class="t" id="t0801c11"></a>漢。爾時，世尊告諸比丘：「我弟子中第一聲聞 <a class="t" id="t0801c12"></a>多飲食者，所謂吉護比丘是也。」</p>
<p><a class="t-linehead" id="t-linehead0801c12"></a>爾時，諸比 <a class="t" id="t0801c13"></a>丘聞佛所說，歡喜奉行。</p>
<a class="t" id="t0801c14"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
