<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea37.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">37.7</span> <span class="mirror-right">（七）</span>
</h1>
</div>
<p><a class="t-linehead" id="t-linehead0713c12"></a>聞如是：</p>
<p>一時，佛在舍衛國祇樹給孤獨 <a class="t" id="t0713c13"></a>園。</p>
<p><a class="t-linehead" id="t-linehead0713c13"></a>爾時，世尊告諸比丘：「我今當說第一最 <a class="t" id="t0713c14"></a>空法，汝等善思念之。」</p>
<p><a class="t-linehead" id="t-linehead0713c14"></a>諸比丘對曰：「如是，世 <a class="t" id="t0713c15"></a>尊！」爾時，諸比丘從佛受教。</p>
<p><a class="t-linehead" id="t-linehead0713c15"></a>世尊告曰：「彼云 <a class="t" id="t0713c16"></a>何為名第一最空之法？若眼起時則起，亦 <a class="t" id="t0713c17"></a>不見來處，滅時則滅，亦不見滅處；除假號 <a class="t" id="t0713c18"></a>法、因緣法。云何假號、因緣？所謂是有則有， <a class="t" id="t0713c19"></a>此生則生，無明緣行，行緣識，識緣名色， <a class="t" id="t0713c20"></a>名色緣六入，六入緣更樂，更樂緣痛，痛緣 <a class="t" id="t0713c21"></a>愛，愛緣受，受緣有，有緣生，生緣死，死 <a class="t" id="t0713c22"></a>緣愁、憂、苦、惱，不可稱計。如是苦陰成此因 <a class="t" id="t0713c23"></a>緣。</p>
<p><a class="t-linehead" id="t-linehead0713c23"></a>「無是則無，此滅則滅。無明滅則行滅， <a class="t" id="t0713c24"></a>行滅則識滅，識滅則名色滅，名色滅則六入 <a class="t" id="t0713c25"></a>滅，六入滅則更樂滅，更樂滅則痛滅，痛滅則 <a class="t" id="t0713c26"></a>愛滅，愛滅則受滅，受滅則有滅，有滅則生 <a class="t" id="t0713c27"></a>滅，生滅則死滅，死滅則愁、憂、苦、惱，皆悉滅盡， <a class="t" id="t0713c28"></a>除假號之法。耳、鼻、舌、身、意法亦復如是，起時 <a class="t" id="t0713c29"></a>則起，亦不知來處，滅時則滅，亦不知滅處， <a class="t" id="t0714a01"></a>除其假號之法。彼假號法者，此起則起，此滅 <a class="t" id="t0714a02"></a>則滅。此六入亦無人造作，亦名色、六入法， <a class="t" id="t0714a03"></a>六入亦無人造作，由父母而有胎者亦無， <a class="t" id="t0714a04"></a>因緣而有，此亦假號，要前有對，然後乃有。猶 <a class="t" id="t0714a05"></a>如鑽木求火，以前有對，然後火生；火亦不 <a class="t" id="t0714a06"></a>從木出，亦不離木。若復有人劈木求火 <a class="t" id="t0714a07"></a>亦不能得，皆由因緣合會，然後有火。此六 <a class="t" id="t0714a08"></a>情起病亦復如是，皆由緣會於中起病。此 <a class="t" id="t0714a09"></a>六入起時則起，亦不見來，滅時則滅，亦不 <a class="t" id="t0714a10"></a>見滅；除其假號之法，因由父母合會而有。」</p>
<a class="t" id="t0714a11"></a>
<p><a class="t-linehead" id="t-linehead0714a11"></a>爾時，世尊便說此偈：</p>
<a class="t" id="t0714a12"></a>
<blockquote class="gatha">
<p>「先當受胞胎，　　漸漸如凍酥， <a class="t" id="t0714a13"></a><br>
遂復如息肉，　　後轉如像形。 <a class="t" id="t0714a14"></a><br>
先生頭項頸，　　轉生手足指， <a class="t" id="t0714a15"></a><br>
支節各各生，　　髮毛爪齒成。 <a class="t" id="t0714a16"></a><br>
若母飲食時，　　種種若干饌， <a class="t" id="t0714a17"></a><br>
精氣用活命，　　受胎之原本。 <a class="t" id="t0714a18"></a><br>
形體以成滿，　　諸根不缺漏， <a class="t" id="t0714a19"></a><br>
由母得出生，　　受胎苦如是。</p>
</blockquote>
<a class="t" id="t0714a20"></a>
<p><a class="t-linehead" id="t-linehead0714a20"></a>「比丘當知，因緣合會，乃有此身耳。又復，比 <a class="t" id="t0714a21"></a>丘！一人身中骨有三百六十，毛孔九萬九千， <a class="t" id="t0714a22"></a>脈有五百，筋有五百，虫八萬戶。比丘當 <a class="t" id="t0714a23"></a>知，六入之身有如是災變。比丘！當念思惟， <a class="t" id="t0714a24"></a>如是之患，誰作此骨？誰合此筋脈？誰造 <a class="t" id="t0714a25"></a>此八萬戶虫？」</p>
<p><a class="t-linehead" id="t-linehead0714a25"></a>爾時，彼比丘作是念思惟， <a class="t" id="t0714a26"></a>便獲二果、阿那含、若阿羅漢。</p>
<p><a class="t-linehead" id="t-linehead0714a26"></a>爾時，世尊 <a class="t" id="t0714a27"></a>便說此偈：</p>
<a class="t" id="t0714a28"></a>
<blockquote class="gatha">
<p>「三百六十骨，　　在此人身中， <a class="t" id="t0714a29"></a><br>
古佛之所演，　　我今亦說之。 <a class="t" id="t0714b01"></a><br>
筋有五百枚，　　脈數亦如是， <a class="t" id="t0714b02"></a><br>
虫有八萬種，　　九萬九千毛。 <a class="t" id="t0714b03"></a><br>
當觀身如是，　　比丘勤精進， <a class="t" id="t0714b04"></a><br>
速得羅漢道，　　往至涅槃界。 <a class="t" id="t0714b05"></a><br>
此法皆空寂，　　愚者之所貪， <a class="t" id="t0714b06"></a><br>
智者心歡悅，　　聞此空法本。</p>
</blockquote>
<a class="t" id="t0714b07"></a>
<p><a class="t-linehead" id="t-linehead0714b07"></a>「是謂，比丘！此名第一最空之法，與汝等說。 <a class="t" id="t0714b08"></a>如來之所說行之法，我今以為起慈哀心， <a class="t" id="t0714b09"></a>我今以辦。常當念修行其法，在閑居之處 <a class="t" id="t0714b10"></a>坐禪思惟，勿有懈怠。今不修行，後悔無益！ <a class="t" id="t0714b11"></a>此是我之教訓。如是，諸比丘！當作是學。」</p>
<p><a class="t-linehead" id="t-linehead0714b11"></a>爾 <a class="t" id="t0714b12"></a>時，諸比丘聞佛所說，歡喜奉行。</p>
<a class="t" id="t0714b13"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
