<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea38.11">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">38.11</span> <span class="mirror-right">（一一）</span>
</h1>
</div>
<p><a class="t-linehead" id="t-linehead0725b14"></a>聞如是：</p>
<p>一時，佛在羅閱城加蘭陀竹 <a class="t" id="t0725b15"></a>園所，與大比丘眾五百人俱。</p>
<p><a class="t-linehead" id="t-linehead0725b15"></a>爾時，阿闍世王 <a class="t" id="t0725b16"></a>告群臣曰：「汝等速駕羽寶之車，吾欲往 <a class="t" id="t0725b17"></a>見世尊！」</p>
<p><a class="t-linehead" id="t-linehead0725b17"></a>是時，群臣受王教勅，即駕羽寶之 <a class="t" id="t0725b18"></a>車，前白王言：「嚴駕已辦，王宜知時。」</p>
<p><a class="t-linehead" id="t-linehead0725b18"></a>時，王 <a class="t" id="t0725b19"></a>乘寶羽之車，往至世尊所，頭面禮足，在一 <a class="t" id="t0725b20"></a>面坐。爾時，阿闍世王白世尊言：「唯願世尊 <a class="t" id="t0725b21"></a>受我請，在羅閱城九十日夏坐。」</p>
<p><a class="t-linehead" id="t-linehead0725b21"></a>爾時，世尊 <a class="t" id="t0725b22"></a>默然受王請。是時，王見世尊默然受請，即 <a class="t" id="t0725b23"></a>從座起，頭面禮足，便退而去。</p>
<p><a class="t-linehead" id="t-linehead0725b23"></a>是時，阿闍世 <a class="t" id="t0725b24"></a>王隨時供養衣被、飲食、床臥具、病瘦醫藥。</p>
<p><a class="t-linehead" id="t-linehead0725b24"></a>爾 <a class="t" id="t0725b25"></a>時，毘舍離城鬼神興盛，人民死亡不可稱計。 <a class="t" id="t0725b26"></a>一日之中死者百數，鬼神羅剎充滿其中，面 <a class="t" id="t0725b27"></a>目黃色，或經三、四日而死者。是時，毘舍離人 <a class="t" id="t0725b28"></a>民恐懼，皆集一處，而共論議：「此大城中極 <a class="t" id="t0725b29"></a>為熾盛，土人豐熟，富樂無限，如彼天宮釋 <a class="t" id="t0725c01"></a>所住處。然今日為此鬼神所害，盡當死亡， <a class="t" id="t0725c02"></a>丘荒猶如山野。誰能有此神德，却此災 <a class="t" id="t0725c03"></a>患？」</p>
<p><a class="t-linehead" id="t-linehead0725c03"></a>是時，人民各自相謂曰：「我等聞：『有沙門 <a class="t" id="t0725c04"></a>瞿曇，所至到處，眾邪惡鬼不得嬈近。』若當 <a class="t" id="t0725c05"></a>如來來至此者，此諸鬼神各自馳散。但今日 <a class="t" id="t0725c06"></a>世尊在此羅閱城住，為阿闍世所供養， <a class="t" id="t0725c07"></a>將恐不來此間遊化。」</p>
<p><a class="t-linehead" id="t-linehead0725c07"></a>或復有作是說：「如來 <a class="t" id="t0725c08"></a>有大慈悲，愍念眾生，遍觀一切，未度者使 <a class="t" id="t0725c09"></a>令得度，不捨一切眾生，如母愛子。設當 <a class="t" id="t0725c10"></a>有人請者，如來便來，阿闍世王終不留住。誰 <a class="t" id="t0725c11"></a>能堪往至阿闍世王界，而白世尊云：『我等 <a class="t" id="t0725c12"></a>城中今遭此困厄，唯願世尊慈愍屈顧！』」</p>
<p><a class="t-linehead" id="t-linehead0725c12"></a>爾 <a class="t" id="t0725c13"></a>時，有大長者，名曰最大，集在彼眾。是時，諸 <a class="t" id="t0725c14"></a>人語長者曰：「我等聞：『沙門瞿曇所至到處， <a class="t" id="t0725c15"></a>諸邪惡鬼無能害者。』若當如來至此間者， <a class="t" id="t0725c16"></a>便能除此災患。汝可往世尊所，具白此意， <a class="t" id="t0725c17"></a>使此城廓永得存在。」</p>
<p><a class="t-linehead" id="t-linehead0725c17"></a>是時，長者默然從眾 <a class="t" id="t0725c18"></a>人語，即從座起，往至家中。到已，辦道路行 <a class="t" id="t0725c19"></a>具，將諸人使往至世尊所，頭面禮足，在一 <a class="t" id="t0725c20"></a>面坐。</p>
<p><a class="t-linehead" id="t-linehead0725c20"></a>爾時，長者白世尊言：「毘舍離城中人 <a class="t" id="t0725c21"></a>民遇此災患，人民之類死亡者多，計彼城 <a class="t" id="t0725c22"></a>中一日之內，連車載尸，動有百數。唯願世 <a class="t" id="t0725c23"></a>尊垂愍接度，使餘人拔擇安處，令得無 <a class="t" id="t0725c24"></a>為。又聞：『世尊所至到處，天、龍、鬼神不敢嬈 <a class="t" id="t0725c25"></a>近。』願垂屈顧，至彼城中，度彼人民，安處無 <a class="t" id="t0725c26"></a>為。」</p>
<p><a class="t-linehead" id="t-linehead0725c26"></a>世尊告曰：「我今已受羅閱城阿闍世王 <a class="t" id="t0725c27"></a>請。諸佛世尊言無有二，若當阿闍世王見 <a class="t" id="t0725c28"></a>聽者，如來當往。」</p>
<p><a class="t-linehead" id="t-linehead0725c28"></a>最大長者白佛言：「此事甚 <a class="t" id="t0725c29"></a>難，阿闍世王終不放如來使至彼國。所 <a class="t" id="t0726a01"></a>以然者，阿闍世王於我國土，無有毫釐 <a class="t" id="t0726a02"></a>之善，長夜求方便，欲害彼民。設當阿闍世 <a class="t" id="t0726a03"></a>王見我者，即取我殺，況復得陳此事！若當 <a class="t" id="t0726a04"></a>聞彼國人民為鬼神所害者，歡喜無量。」</p>
<p><a class="t-linehead" id="t-linehead0726a04"></a>世 <a class="t" id="t0726a05"></a>尊告曰：「勿懷恐懼，汝今往至王所，而白 <a class="t" id="t0726a06"></a>此事言：『如來記前王身，終無虛妄，所言無 <a class="t" id="t0726a07"></a>二。父王無咎而取害之，當生阿鼻地獄中， <a class="t" id="t0726a08"></a>經歷一劫。然今日以離此罪，改其過罪，於 <a class="t" id="t0726a09"></a>如來法中，信根成就，緣此德本，得滅此罪， <a class="t" id="t0726a10"></a>永無有餘，於今身命終，當生拍毬地獄 <a class="t" id="t0726a11"></a>中；於彼命終當生四天王上，於彼命終生 <a class="t" id="t0726a12"></a>豔天上；於豔天上命終生兜術天、化自在天、 <a class="t" id="t0726a13"></a>他化自在天；復還以次來至四天王中。大王 <a class="t" id="t0726a14"></a>當知，二十劫中不墮惡趣，恒在人中生。 <a class="t" id="t0726a15"></a>最後受身，以信堅固，剃除鬚髮，著三法衣， <a class="t" id="t0726a16"></a>出家學道，名曰除惡辟支佛。』彼王聞此語， <a class="t" id="t0726a17"></a>便當歡喜踊躍，不能自勝，亦當告汝作是 <a class="t" id="t0726a18"></a>語：『隨汝所求要願，吾不違之。』」</p>
<p><a class="t-linehead" id="t-linehead0726a18"></a>是時，長者白 <a class="t" id="t0726a19"></a>世尊言：「我今當持世尊威神至彼王所。」即 <a class="t" id="t0726a20"></a>從座起，頭面禮足，往彼王所。</p>
<p><a class="t-linehead" id="t-linehead0726a20"></a>爾時，阿闍世 <a class="t" id="t0726a21"></a>王與諸群臣在高殿上，有所講論。是時，大 <a class="t" id="t0726a22"></a>長者往至王前，王遙見來，語群臣曰：「若當 <a class="t" id="t0726a23"></a>此人今至此所，汝等欲取何為？」或有作是 <a class="t" id="t0726a24"></a>說：「我等當取五兀之。」</p>
<p><a class="t-linehead" id="t-linehead0726a24"></a>或言：「當梟其首。」</p>
<p><a class="t-linehead" id="t-linehead0726a24"></a>阿 <a class="t" id="t0726a25"></a>闍世王言：「汝等催取殺之，不須見吾。」</p>
<p><a class="t-linehead" id="t-linehead0726a25"></a>是時， <a class="t" id="t0726a26"></a>長者聞此語已，極懷恐懼，尋時高聲而作 <a class="t" id="t0726a27"></a>是語：「我是佛之所使。」</p>
<p><a class="t-linehead" id="t-linehead0726a27"></a>王聞佛音已，即下坐， <a class="t" id="t0726a28"></a>右膝著地，向如來所，問彼長者曰：「如來何 <a class="t" id="t0726a29"></a>所教勅？」</p>
<p><a class="t-linehead" id="t-linehead0726a29"></a>長者報曰：「世尊記前聖王而無虛 <a class="t" id="t0726b01"></a>妄，所吐言教，終無有二。如來言：『王取父王 <a class="t" id="t0726b02"></a>害之，緣此罪本當入阿鼻地獄中，經歷一 <a class="t" id="t0726b03"></a>劫；然復尋時改過於如來所，今當生拍 <a class="t" id="t0726b04"></a>毬地獄中；於彼命終當生四天王中；展轉 <a class="t" id="t0726b05"></a>生他化自在天中；還復次來生四王天中， <a class="t" id="t0726b06"></a>二十劫中不墮三惡趣，流轉天、人之中。最後 <a class="t" id="t0726b07"></a>受身，以信堅固，出家學道，名曰除惡辟支 <a class="t" id="t0726b08"></a>佛，出現於世。』」</p>
<p><a class="t-linehead" id="t-linehead0726b08"></a>王聞此語已，歡喜踊躍，不能 <a class="t" id="t0726b09"></a>自勝，即告大長者曰：「汝今欲求何願，吾當 <a class="t" id="t0726b10"></a>與之。」</p>
<p><a class="t-linehead" id="t-linehead0726b10"></a>長者白王：「所求願者，王勿見違。」</p>
<p><a class="t-linehead" id="t-linehead0726b10"></a>阿闍 <a class="t" id="t0726b11"></a>世王告曰：「汝今但說欲求何願，吾不違之。」</p>
<a class="t" id="t0726b12"></a>
<p><a class="t-linehead" id="t-linehead0726b12"></a>長者白王：「毘舍離城人民遇災，為鬼神所 <a class="t" id="t0726b13"></a>害，不可稱計。如今羅剎鬼神極為暴虐。唯 <a class="t" id="t0726b14"></a>願大王聽放世尊至彼世界，令彼鬼神各 <a class="t" id="t0726b15"></a>各馳散！所以然者，我等曾聞：『若如來所至 <a class="t" id="t0726b16"></a>到處，天、龍、鬼神不得其便。』唯願大王聽許 <a class="t" id="t0726b17"></a>世尊至彼國界。」</p>
<p><a class="t-linehead" id="t-linehead0726b17"></a>王聞此語已，便長歎息，告 <a class="t" id="t0726b18"></a>長者曰：「此願極大，非常人之所及；汝若 <a class="t" id="t0726b19"></a>當隨吾求城廓、村落、國財、妻子，吾不悋之。 <a class="t" id="t0726b20"></a>我不慮汝，當屈願世尊；然我先以許所 <a class="t" id="t0726b21"></a>求之願，今隨汝意。」</p>
<p><a class="t-linehead" id="t-linehead0726b21"></a>是時，長者極懷歡喜，即 <a class="t" id="t0726b22"></a>從座起，辭退而去，往至世尊所言：「阿闍 <a class="t" id="t0726b23"></a>世王以許放世尊詣彼國界。」</p>
<p><a class="t-linehead" id="t-linehead0726b23"></a>世尊告曰：「汝 <a class="t" id="t0726b24"></a>並在前，如來自當知時。」</p>
<p><a class="t-linehead" id="t-linehead0726b24"></a>是時，長者頭面禮 <a class="t" id="t0726b25"></a>足，繞佛三匝，便退而去。</p>
<p><a class="t-linehead" id="t-linehead0726b25"></a>是時，世尊清旦將 <a class="t" id="t0726b26"></a>諸比丘眾，前後圍繞出迦蘭陀竹園所，往 <a class="t" id="t0726b27"></a>詣毘舍離城。爾時，阿闍世王在高樓上，及 <a class="t" id="t0726b28"></a>將持蓋一人。爾時，王遙見世尊向彼國界， <a class="t" id="t0726b29"></a>便自歎息告左右曰：「我等為此長者所欺， <a class="t" id="t0726c01"></a>我今復用活為？乃使如來出此國界。」</p>
<p><a class="t-linehead" id="t-linehead0726c01"></a>是時， <a class="t" id="t0726c02"></a>阿闍世王持五百蓋，往送世尊，恐有塵 <a class="t" id="t0726c03"></a>坋身。羅閱城中復有五百寶蓋從如來後。 <a class="t" id="t0726c04"></a>是時，釋提桓因知世尊心中所念，復以五 <a class="t" id="t0726c05"></a>百寶蓋在虛空中，恐有塵土坋如來身；及 <a class="t" id="t0726c06"></a>諸河神復持五百寶蓋在虛空中。是時，毘舍 <a class="t" id="t0726c07"></a>離城人民之類聞世尊今當入城，復持五 <a class="t" id="t0726c08"></a>百寶蓋，前迎世尊。爾時，有二千五百寶蓋 <a class="t" id="t0726c09"></a>懸在空中。</p>
<p><a class="t-linehead" id="t-linehead0726c09"></a>爾時，世尊見此蓋已，即時便笑。 <a class="t" id="t0726c10"></a>此是諸佛世尊常法，設如來笑時，口中便有 <a class="t" id="t0726c11"></a>五色光出，青、黃、白、黑、赤。</p>
<p><a class="t-linehead" id="t-linehead0726c11"></a>侍者阿難見此光 <a class="t" id="t0726c12"></a>明，作此思惟：「此是何緣？設世尊笑，必有因 <a class="t" id="t0726c13"></a>緣，事不唐爾。」是時，阿難長跪叉手，白世 <a class="t" id="t0726c14"></a>尊言：「如來終不妄笑，笑必當有緣。」</p>
<p><a class="t-linehead" id="t-linehead0726c14"></a>世尊告 <a class="t" id="t0726c15"></a>曰：「汝今見此二千五百寶蓋供養如來乎？」</p>
<a class="t" id="t0726c16"></a>
<p><a class="t-linehead" id="t-linehead0726c16"></a>阿難白佛：「唯然，見之。」</p>
<p><a class="t-linehead" id="t-linehead0726c16"></a>世尊告曰：「若如來不 <a class="t" id="t0726c17"></a>出家學道者，當二千五百世作轉輪聖王， <a class="t" id="t0726c18"></a>治化人民；以如來出家學道，更不受此寶 <a class="t" id="t0726c19"></a>蓋。</p>
<p><a class="t-linehead" id="t-linehead0726c19"></a>「阿難當知，過去久遠，有王名善化治，在 <a class="t" id="t0726c20"></a>蜜絺羅國，以法治化，接納有方，統此閻 <a class="t" id="t0726c21"></a>浮里地，靡不從令者。爾時，彼王有八萬四 <a class="t" id="t0726c22"></a>千夫人婇女，皆是剎利種姓，第一夫人名 <a class="t" id="t0726c23"></a>曰日光，亦無兒息繼嗣者。</p>
<p><a class="t-linehead" id="t-linehead0726c23"></a>「是時，彼王便作 <a class="t" id="t0726c24"></a>是念：『我今統此閻浮里地，然今無有兒息。』 <a class="t" id="t0726c25"></a>便向諸山神、樹神、天地神明求有兒息。又 <a class="t" id="t0726c26"></a>未經數日之中，夫人懷妊。是時，日光夫人 <a class="t" id="t0726c27"></a>白王言：『大王當知，我今覺知有娠，宜自 <a class="t" id="t0726c28"></a>將護。』復經八、九月，生一男兒，顏貌端政，面 <a class="t" id="t0726c29"></a>如桃華色。夫人見已，極懷歡喜，往視 <span class="corr" title="[天&gt;大] cf.【麗】">大</span> 王， <a class="t" id="t0727a01"></a>王見歡喜踊躍，不能自勝，及八萬四千夫人， <a class="t" id="t0727a02"></a>見生太子，亦各歡喜。</p>
<p><a class="t-linehead" id="t-linehead0727a02"></a>「是時，國王召諸群臣國 <a class="t" id="t0727a03"></a>師、道士，使瞻相之，又與立字使世稱傳。爾 <a class="t" id="t0727a04"></a>時，相師前白王言：『今生太子極為端政，與 <a class="t" id="t0727a05"></a>世有異，其有見者，莫不愛念，今當立名 <a class="t" id="t0727a06"></a>愛念。』自已立字竟，各還所在。是時，國王愛 <a class="t" id="t0727a07"></a>念太子，未曾離目，即與太子起三時講堂； <a class="t" id="t0727a08"></a>復以婇女充滿其中，與王太子共相娛樂。</p>
<a class="t" id="t0727a09"></a>
<p><a class="t-linehead" id="t-linehead0727a09"></a>「爾時，太子便作是念：『此中婇女，頗有常存不 <a class="t" id="t0727a10"></a>離世間，亦不變易。然觀彼眾中，盡皆無常， <a class="t" id="t0727a11"></a>無有常存於世者，悉是幻偽，無有真實， <a class="t" id="t0727a12"></a>使人民之類染著愛樂，皆不知遠離之。我 <a class="t" id="t0727a13"></a>今復用此為？可捨而學道。』是時，愛念太子 <a class="t" id="t0727a14"></a>即以其日，剃除鬚髮，著三法衣，出家學道； <a class="t" id="t0727a15"></a>尋即其夜，斷諸結縛，思惟有習之法，皆是 <a class="t" id="t0727a16"></a>磨滅，成辟支佛。成佛已，便說此偈：</p>
<a class="t" id="t0727a17"></a>
<blockquote class="gatha">
<p>「『欲者無常法，　　變易無實定， <a class="t" id="t0727a18"></a><br>
　知此為大患，　　獨遊不與俱。』</p>
</blockquote>
<a class="t" id="t0727a19"></a>
<p><a class="t-linehead" id="t-linehead0727a19"></a>「是時，辟支佛說此偈已，即飛在虛空，遶彼 <a class="t" id="t0727a20"></a>蜜絺羅城三匝。</p>
<p><a class="t-linehead" id="t-linehead0727a20"></a>「是時，國王在高殿上，及諸宮 <a class="t" id="t0727a21"></a>人共相娛樂，見辟支佛遶城三匝，極懷歡 <a class="t" id="t0727a22"></a>喜，不能自勝：『我今太子，騰在虛空，如彼飛 <a class="t" id="t0727a23"></a>鳥。』又不知成辟支佛，而告之曰：『兒！今來下 <a class="t" id="t0727a24"></a>至此殿上，與吾共相娛樂。』是時，阿難！彼辟 <a class="t" id="t0727a25"></a>支佛尋下殿上，欲度父母故。時王語曰：『太 <a class="t" id="t0727a26"></a>子！今日何為著此婇女衣，又剃鬚髮，與人 <a class="t" id="t0727a27"></a>有異？』辟支佛報曰：『子今所著甚為奇雅，非 <a class="t" id="t0727a28"></a>常人之所習。』時王報曰：『何緣更不至宮 <a class="t" id="t0727a29"></a>中？』辟支佛言：『自今已後，不復習欲，亦不樂 <a class="t" id="t0727b01"></a>此五欲之中。』時王語言：『設不樂此五欲中 <a class="t" id="t0727b02"></a>者，在吾後園中住。』</p>
<p><a class="t-linehead" id="t-linehead0727b02"></a>「爾時，國王即自至園中， <a class="t" id="t0727b03"></a>造立屋舍。是時，辟支佛欲度父母故，便住 <a class="t" id="t0727b04"></a>彼園舘中受王供養，經歷數時，便於無餘 <a class="t" id="t0727b05"></a>涅槃界而般涅槃。王取舍利而耶維之， <a class="t" id="t0727b06"></a>於彼處立大神祠。是王復以餘日往 <a class="t" id="t0727b07"></a>至園中觀看，見彼神寺，彫落壞敗。見已便 <a class="t" id="t0727b08"></a>作是念：『此是我兒神寺，今以彫壞。』是時，國 <a class="t" id="t0727b09"></a>王即以己蓋，覆彼神寺上，皆由愛心未盡。</p>
<a class="t" id="t0727b10"></a>
<p><a class="t-linehead" id="t-linehead0727b10"></a>「是故，阿難！莫作 <span class="corr" title="[是&gt;異]">異</span> 觀，爾時善化王者，即我 <a class="t" id="t0727b11"></a>身是。時，以兒故，以一蓋覆寺上，緣此德本， <a class="t" id="t0727b12"></a>流轉天、人之間，數百千變為轉輪聖王，或 <a class="t" id="t0727b13"></a>為帝釋、梵天。我爾時不知是辟支佛，設我 <a class="t" id="t0727b14"></a>知是辟支佛者，其德不可稱量。若如來不 <a class="t" id="t0727b15"></a>成無上正真道者，更二千五百變作轉輪 <a class="t" id="t0727b16"></a>聖王，治化天下；以成道故，今有此二千五 <a class="t" id="t0727b17"></a>百蓋，自然應現。是謂，阿難！緣此因緣，如來 <a class="t" id="t0727b18"></a>笑耳。承事諸佛，功德乃爾不可稱計。是故， <a class="t" id="t0727b19"></a>阿難！當求方便，供養諸佛世尊！如是。阿難！ <a class="t" id="t0727b20"></a>當作是學。」</p>
<p><a class="t-linehead" id="t-linehead0727b20"></a>是時，世尊將諸比丘眾，往詣毘 <a class="t" id="t0727b21"></a>舍離城，住城門中，便說此偈：</p>
<a class="t" id="t0727b22"></a>
<blockquote class="gatha">
<p>「今以成如來，　　世間最第一， <a class="t" id="t0727b23"></a><br>
持此至誠語，　　毘舍離無他。 <a class="t" id="t0727b24"></a><br>
復以至誠法，　　得至涅槃界， <a class="t" id="t0727b25"></a><br>
持此至誠語，　　毘舍離無他。 <a class="t" id="t0727b26"></a><br>
復以至誠僧，　　賢聖眾第一， <a class="t" id="t0727b27"></a><br>
持此至誠語，　　毘舍離無他。 <a class="t" id="t0727b28"></a><br>
二足獲安隱，　　四足亦復然， <a class="t" id="t0727b29"></a><br>
行道亦吉祥，　　來者亦復然。 <a class="t" id="t0727c01"></a><br>
晝夜獲安隱，　　無有觸嬈者， <a class="t" id="t0727c02"></a><br>
持此至誠語，　　使毘舍無他。」</p>
</blockquote>
<a class="t" id="t0727c03"></a>
<p><a class="t-linehead" id="t-linehead0727c03"></a>如來說此語已，是時羅剎、鬼神各自馳走，不 <a class="t" id="t0727c04"></a>安其所，更不復入毘舍離城；諸有疾病之 <a class="t" id="t0727c05"></a>人各得除愈。</p>
<p><a class="t-linehead" id="t-linehead0727c05"></a>爾時，世尊遊在獼猴池側，國 <a class="t" id="t0727c06"></a>土人民承事供養衣被、飯食、床臥具、病瘦醫 <a class="t" id="t0727c07"></a>藥，隨其貴賤，各來飯佛及比丘僧，亦受八 <a class="t" id="t0727c08"></a>關齋，不失時節。</p>
<p><a class="t-linehead" id="t-linehead0727c08"></a>是時，毘舍離城內，有六師 <a class="t" id="t0727c09"></a>在彼遊化。所謂六師者：不蘭迦葉、阿夷耑、 <a class="t" id="t0727c10"></a>瞿耶樓、波休迦栴、先比盧持、尼揵子等。是 <a class="t" id="t0727c11"></a>時，六師集在一處，而作是說：「此沙門瞿曇 <a class="t" id="t0727c12"></a>住此毘舍離城，為人民所供養，然我等不 <a class="t" id="t0727c13"></a>為人民所供養。我等可往與彼論議，何 <a class="t" id="t0727c14"></a>者得勝？何者不如？」</p>
<p><a class="t-linehead" id="t-linehead0727c14"></a>不蘭迦葉曰：「諸有沙門、婆 <a class="t" id="t0727c15"></a>羅門不受他語，方便致詰，此非沙門、婆 <a class="t" id="t0727c16"></a>羅門之法；然此瞿曇沙門不受他語，方便 <a class="t" id="t0727c17"></a>致難，我等那得與彼論議？」</p>
<p><a class="t-linehead" id="t-linehead0727c17"></a>阿夷耑言：「無 <a class="t" id="t0727c18"></a>施、無受，亦無與者，亦無今世、後世眾生之 <a class="t" id="t0727c19"></a>類，亦無善惡之報。」</p>
<p><a class="t-linehead" id="t-linehead0727c19"></a>瞿耶樓說曰：「在恒水側 <a class="t" id="t0727c20"></a>殺害人民不可稱計，積肉成山；在恒水 <a class="t" id="t0727c21"></a>左，作諸功德，緣此都無善惡之報。」</p>
<p><a class="t-linehead" id="t-linehead0727c21"></a>彼休迦 <a class="t" id="t0727c22"></a>栴言：「正使在恒水左，布施、持戒，隨時供給 <a class="t" id="t0727c23"></a>不令有乏，亦復無此福報。」</p>
<p><a class="t-linehead" id="t-linehead0727c23"></a>先比盧持言：「無 <a class="t" id="t0727c24"></a>有言語，亦無言語之報，唯默然快樂。」</p>
<p><a class="t-linehead" id="t-linehead0727c24"></a>尼揵 <a class="t" id="t0727c25"></a>子曰：「有言語，亦有言語之報。沙門瞿曇亦 <a class="t" id="t0727c26"></a>是人，我亦是人；瞿曇有所知，我等亦有 <a class="t" id="t0727c27"></a>所知；沙門瞿曇有神足，我亦有神足。若彼 <a class="t" id="t0727c28"></a>沙門現一神足，我等當現二神足；彼現 <a class="t" id="t0727c29"></a>二神足，我現四神足；彼現四，我現八；彼現 <a class="t" id="t0728a01"></a>八，我現十六；彼現十六，我現三十二，恒使 <a class="t" id="t0728a02"></a>增多，終不為彼屈，足得與角力。設彼不 <a class="t" id="t0728a03"></a>受我等論者，即是彼之咎，人民聞已，不復 <a class="t" id="t0728a04"></a>供養，我等便得供養。」</p>
<p><a class="t-linehead" id="t-linehead0728a04"></a> 是時，有比丘尼聞 <a class="t" id="t0728a05"></a>此語云：「六師集在一處，生此論本：『沙門瞿 <a class="t" id="t0728a06"></a>曇不受人論，我等足得勝。』」是時，輸盧尼比 <a class="t" id="t0728a07"></a>丘尼飛在虛空，向彼六師，而說此偈：</p>
<a class="t" id="t0728a08"></a>
<blockquote class="gatha">
<p>「我師無等倫，　　最尊無過者， <a class="t" id="t0728a09"></a><br>
是彼尊弟子，　　名曰輸盧尼。 <a class="t" id="t0728a10"></a><br>
汝設有境界，　　便與我論議， <a class="t" id="t0728a11"></a><br>
我當事事報，　　如師子掩鹿。 <a class="t" id="t0728a12"></a><br>
且捨我尊師，　　本無如來者， <a class="t" id="t0728a13"></a><br>
我今比丘尼，　　足能降外道。」</p>
</blockquote>
<a class="t" id="t0728a14"></a>
<p><a class="t-linehead" id="t-linehead0728a14"></a>是比丘尼說此語已，六師尚不能仰視顏 <a class="t" id="t0728a15"></a>色，況與論議。</p>
<p><a class="t-linehead" id="t-linehead0728a15"></a>是時，毘舍離城人民之類，遙見 <a class="t" id="t0728a16"></a>比丘尼在虛空中，共六師而論議，然六師 <a class="t" id="t0728a17"></a>不能報之；各各稱慶，歡喜無量：「六師今日 <a class="t" id="t0728a18"></a>屈折於彼。」</p>
<p><a class="t-linehead" id="t-linehead0728a18"></a>是時，六師極懷愁憂，出毘舍離 <a class="t" id="t0728a19"></a>城而去，更不入城。</p>
<p><a class="t-linehead" id="t-linehead0728a19"></a>是時，眾多比丘聞輸盧 <a class="t" id="t0728a20"></a>比丘尼與六師共論而得勝，聞已，至世尊 <a class="t" id="t0728a21"></a>所，頭面禮足，以此因緣，具白世尊。世尊告 <a class="t" id="t0728a22"></a>諸比丘：「輸盧比丘尼有大神足，有大威神， <a class="t" id="t0728a23"></a>智慧多聞。我長夜恒生此念：『更無有能與 <a class="t" id="t0728a24"></a>六師共論，唯有如來及此比丘尼。』」</p>
<p><a class="t-linehead" id="t-linehead0728a24"></a>爾時，世尊 <a class="t" id="t0728a25"></a>告諸比丘：「汝等頗見餘比丘尼能降伏外 <a class="t" id="t0728a26"></a>道如此比丘尼乎？」</p>
<p><a class="t-linehead" id="t-linehead0728a26"></a>諸比丘對曰：「不也。世尊！」</p>
<a class="t" id="t0728a27"></a>
<p><a class="t-linehead" id="t-linehead0728a27"></a>世尊告曰：「諸比丘！我聲聞中第一比丘尼能 <a class="t" id="t0728a28"></a>降伏外道，所謂輸盧比丘尼是。」</p>
<p><a class="t-linehead" id="t-linehead0728a28"></a>爾時，諸比丘 <a class="t" id="t0728a29"></a>聞佛所說，歡喜奉行。</p>
<a class="t" id="t0728b01"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
