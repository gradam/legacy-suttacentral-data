<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea18.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">18.7</span> <span class="mirror-right">（七）</span>
</h1>
</div>
<p><a class="t-linehead" id="t-linehead0591b04"></a>聞如是：</p>
<p>一時，佛在舍衛國祇樹給孤獨 <a class="t" id="t0591b05"></a>園。</p>
<p><a class="t-linehead" id="t-linehead0591b05"></a>爾時，尊者難陀不堪行梵行，欲脫法 <a class="t" id="t0591b06"></a>衣，習白衣行。</p>
<p><a class="t-linehead" id="t-linehead0591b06"></a>爾時，眾多比丘往至世尊所， <a class="t" id="t0591b07"></a>頭面禮足，在一面坐。爾時，眾多比丘白世 <a class="t" id="t0591b08"></a>尊曰：「難陀比丘不堪行梵行，欲脫法服， <a class="t" id="t0591b09"></a>習居家行。」</p>
<p><a class="t-linehead" id="t-linehead0591b09"></a>爾時，世尊告一比丘：「汝往至難 <a class="t" id="t0591b10"></a>陀所，云：『如來喚卿。』」</p>
<p><a class="t-linehead" id="t-linehead0591b10"></a>對曰：「如是。世尊！」時，彼比 <a class="t" id="t0591b11"></a>丘受世尊教，即從坐起，禮世尊足，便退而 <a class="t" id="t0591b12"></a>去。至彼難陀比丘所云：「世尊喚。」</p>
<p><a class="t-linehead" id="t-linehead0591b12"></a>難陀對曰： <a class="t" id="t0591b13"></a>「如是。」爾時難陀比丘尋隨此比丘至世尊 <a class="t" id="t0591b14"></a>所，頭面禮足，在一面坐。</p>
<p><a class="t-linehead" id="t-linehead0591b14"></a>是時，世尊告難陀 <a class="t" id="t0591b15"></a>曰：「云何，難陀！不樂修梵行，欲脫法衣，修 <a class="t" id="t0591b16"></a>白衣行乎？」</p>
<p><a class="t-linehead" id="t-linehead0591b16"></a>難陀對曰：「如是。世尊！」</p>
<p><a class="t-linehead" id="t-linehead0591b16"></a>世尊告曰： <a class="t" id="t0591b17"></a>「何以故？難陀！」</p>
<p><a class="t-linehead" id="t-linehead0591b17"></a>難陀對曰：「欲心熾然，不能自 <a class="t" id="t0591b18"></a>禁。」</p>
<p><a class="t-linehead" id="t-linehead0591b18"></a>世尊告曰：「云何，難陀！汝非族姓子出家 <a class="t" id="t0591b19"></a>學道乎？」</p>
<p><a class="t-linehead" id="t-linehead0591b19"></a>難陀對曰：「如是。世尊！我是族姓子， <a class="t" id="t0591b20"></a>以信牢固出家學道。」</p>
<p><a class="t-linehead" id="t-linehead0591b20"></a>世尊告曰：「汝族姓子！ <a class="t" id="t0591b21"></a>此非其宜，以捨家學道修清淨行。云何捨 <a class="t" id="t0591b22"></a>於正法欲習穢污？難陀當知，有二法無 <a class="t" id="t0591b23"></a>厭足，若有人習此法者終無厭足。云何為 <a class="t" id="t0591b24"></a>二法？所謂婬欲及飲酒。是謂二法無厭 <a class="t" id="t0591b25"></a>足。若有人習此二法，終無厭足，緣此行果， <a class="t" id="t0591b26"></a>亦不能得無為之處。是故，難陀！當念捨 <a class="t" id="t0591b27"></a>此二法，後必成無漏之報。汝今，難陀！善修 <a class="t" id="t0591b28"></a>梵行，趣道之果，靡不由之。」</p>
<p><a class="t-linehead" id="t-linehead0591b28"></a>爾時，世尊便說 <a class="t" id="t0591b29"></a>此偈：</p>
<a class="t" id="t0591c01"></a>
<blockquote class="gatha">
<p>「蓋屋不密，　　天雨則漏；　　人不惟行， <a class="t" id="t0591c02"></a><br>
漏婬怒癡。　　蓋屋善密，　　天雨不漏； <a class="t" id="t0591c03"></a><br>
人能惟行，　　無婬怒癡。」</p>
</blockquote>
<a class="t" id="t0591c04"></a>
<p><a class="t-linehead" id="t-linehead0591c04"></a>爾時，世尊復作是念：「此族姓子欲意極多，我 <a class="t" id="t0591c05"></a>今宜可以火滅火。」是時，世尊即以神力手 <a class="t" id="t0591c06"></a>執難陀，猶如力人屈伸臂頃，將難陀至 <a class="t" id="t0591c07"></a>香山上。爾時，山上有一 <span class="corr" title="[嚴&gt;巖]">巖</span> 穴，復有一瞎獼 <a class="t" id="t0591c08"></a>猴在彼住止。是時，世尊右手執難陀而告 <a class="t" id="t0591c09"></a>之曰：「汝，難陀！頗見此瞎獼猴不？」</p>
<p><a class="t-linehead" id="t-linehead0591c09"></a>對曰：「如是。 <a class="t" id="t0591c10"></a>世尊！」</p>
<p><a class="t-linehead" id="t-linehead0591c10"></a>世尊告曰：「何者為妙？為孫陀利釋種 <a class="t" id="t0591c11"></a>妙耶？為此瞎獼猴妙乎？」</p>
<p><a class="t-linehead" id="t-linehead0591c11"></a>難陀對曰：「猶如有 <a class="t" id="t0591c12"></a>人傷極惡犬鼻，復加毒塗，彼犬倍惡。此亦 <a class="t" id="t0591c13"></a>如是。孫陀利釋女，今以此瞎獼猴相比，不 <a class="t" id="t0591c14"></a>可為喻，猶如大火 <span class="gaiji">［卄／積］ <!--gaiji,,1[卄/積],2&#x27090;,3--></span>焚燒山野，加益以 <a class="t" id="t0591c15"></a>乾薪，火轉熾然，此亦如是。我念彼釋女， <a class="t" id="t0591c16"></a>不去心懷。」</p>
<p><a class="t-linehead" id="t-linehead0591c16"></a>爾時，世尊如屈伸臂頃，從彼 <a class="t" id="t0591c17"></a>山不現，便至三十三天。爾時，三十三天上 <a class="t" id="t0591c18"></a>諸天普集善法講堂，去善法講堂不遠，復 <a class="t" id="t0591c19"></a>有宮殿，五百玉女自相娛樂，純有女人，無 <a class="t" id="t0591c20"></a>有男子。爾時，難陀遙見五百天女，作倡伎 <a class="t" id="t0591c21"></a>樂，自相娛樂，見已，問世尊曰：「此是何等，五 <a class="t" id="t0591c22"></a>百天女作倡伎樂，自相娛樂？」</p>
<p><a class="t-linehead" id="t-linehead0591c22"></a>世尊告曰：「汝 <a class="t" id="t0591c23"></a>難陀自往問之。」</p>
<p><a class="t-linehead" id="t-linehead0591c23"></a>是時，尊者難陀便往至五 <a class="t" id="t0591c24"></a>百天女所，見彼宮舍，敷好坐具若干百種， <a class="t" id="t0591c25"></a>純是女人，無有男子。是時，尊者難陀問彼天 <a class="t" id="t0591c26"></a>女曰：「汝等是何天女，各相娛樂，快樂如是？」</p>
<a class="t" id="t0591c27"></a>
<p><a class="t-linehead" id="t-linehead0591c27"></a>天女報曰：「我等有五百人，悉皆清淨，無有 <a class="t" id="t0591c28"></a>夫主。我等聞有世尊弟子，名曰難陀，是佛 <a class="t" id="t0591c29"></a>姨母兒，彼於如來所，清淨修梵行，命終之後 <a class="t" id="t0592a01"></a>當生此間，與我等作夫主，共相娛樂。」</p>
<p><a class="t-linehead" id="t-linehead0592a01"></a>是時， <a class="t" id="t0592a02"></a>尊者難陀甚懷喜悅，不能自勝，便作是 <a class="t" id="t0592a03"></a>念：「我今是世尊弟子，且又復是姨母兒，此 <a class="t" id="t0592a04"></a>諸天女皆當為我作婦。」是時，難陀便退而去， <a class="t" id="t0592a05"></a>至世尊所。</p>
<p><a class="t-linehead" id="t-linehead0592a05"></a>世尊告曰：「云何，難陀！彼玉女何 <a class="t" id="t0592a06"></a>所言說？」</p>
<p><a class="t-linehead" id="t-linehead0592a06"></a>難陀報曰：「彼玉女各作是說：『我 <a class="t" id="t0592a07"></a>等各無夫主，聞有世尊弟子善修梵行，命 <a class="t" id="t0592a08"></a>終之後，當來生此。』」</p>
<p><a class="t-linehead" id="t-linehead0592a08"></a>世尊告曰：「難陀，汝意云 <a class="t" id="t0592a09"></a>何？難陀！汝意云何？」</p>
<p><a class="t-linehead" id="t-linehead0592a09"></a>難陀報曰：「爾時，即自生 <a class="t" id="t0592a10"></a>念：『我是世尊弟子，又且復是佛姨母兒，此諸 <a class="t" id="t0592a11"></a>天女盡當與我作妻。』」</p>
<p><a class="t-linehead" id="t-linehead0592a11"></a>世尊告曰：「快哉，難陀！ <a class="t" id="t0592a12"></a>善修梵行，我當與汝作證，使此五百女人 <a class="t" id="t0592a13"></a>皆為給使。」</p>
<p><a class="t-linehead" id="t-linehead0592a13"></a>世尊復告：「云何，難陀！孫陀利釋 <a class="t" id="t0592a14"></a>女妙耶？為是五百天女妙乎？」</p>
<p><a class="t-linehead" id="t-linehead0592a14"></a>難陀報曰：「猶 <a class="t" id="t0592a15"></a>如山頂瞎獼猴在孫陀利前，無有光澤，亦 <a class="t" id="t0592a16"></a>無有色。此亦如是。孫陀利在他天女前， <a class="t" id="t0592a17"></a>亦復如是，無有光澤。」</p>
<p><a class="t-linehead" id="t-linehead0592a17"></a>世尊告曰：「汝善修梵 <a class="t" id="t0592a18"></a>行，我當證汝得此五百天人。」</p>
<p><a class="t-linehead" id="t-linehead0592a18"></a>爾時，世尊便 <a class="t" id="t0592a19"></a>作是念：「我今當以火滅難陀火。」猶如力 <a class="t" id="t0592a20"></a>人屈伸臂頃，世尊右手執難陀臂將至地 <a class="t" id="t0592a21"></a>獄中。爾時，地獄眾生受若干苦惱。爾時，彼地 <a class="t" id="t0592a22"></a>獄中有一大鑊，空無有人。見已，便生恐懼， <a class="t" id="t0592a23"></a>衣毛皆竪，前白世尊曰：「此諸眾生皆受苦 <a class="t" id="t0592a24"></a>痛，唯有此釜而獨空無人。」</p>
<p><a class="t-linehead" id="t-linehead0592a24"></a>世尊告曰：「此者 <a class="t" id="t0592a25"></a>名為阿毘地獄。」</p>
<p><a class="t-linehead" id="t-linehead0592a25"></a>爾時，難陀倍復恐怖，衣毛皆 <a class="t" id="t0592a26"></a>竪，白世尊曰：「此是阿毘地獄，而獨自空， <a class="t" id="t0592a27"></a>亦無罪人？」</p>
<p><a class="t-linehead" id="t-linehead0592a27"></a>世尊告曰：「汝難陀自往問之。」</p>
<p><a class="t-linehead" id="t-linehead0592a27"></a>是 <a class="t" id="t0592a28"></a>時，尊者難陀便自問曰：「云何，獄卒！此是何 <a class="t" id="t0592a29"></a>獄？此是何獄空無有人？」</p>
<p><a class="t-linehead" id="t-linehead0592a29"></a>獄卒報曰：「比丘當 <a class="t" id="t0592b01"></a>知，釋迦文佛弟子名曰難陀，彼於如來所， <a class="t" id="t0592b02"></a>淨修梵行，身壞命終，生善處天上，於彼壽 <a class="t" id="t0592b03"></a>千歲，快自娛樂。復於彼終，生此阿毘地獄 <a class="t" id="t0592b04"></a>中，此空鑊者即是其室。」</p>
<p><a class="t-linehead" id="t-linehead0592b04"></a>時，尊者難陀聞此 <a class="t" id="t0592b05"></a>語已，便懷怖懅，衣毛皆竪，即生此念：「此 <a class="t" id="t0592b06"></a>之空釜，正為我耳。」來至世尊所，頭面禮足， <a class="t" id="t0592b07"></a>白世尊曰：「願受懺悔，我自罪緣，不修梵 <a class="t" id="t0592b08"></a>行，觸嬈如來。」</p>
<p><a class="t-linehead" id="t-linehead0592b08"></a>爾時，尊者難陀便說此偈：</p>
<a class="t" id="t0592b09"></a>
<blockquote class="gatha">
<p>「人生不足貴，　　天壽盡亦喪； <a class="t" id="t0592b10"></a><br>
地獄痛酸苦，　　唯有涅槃樂。」</p>
</blockquote>
<a class="t" id="t0592b11"></a>
<p><a class="t-linehead" id="t-linehead0592b11"></a>爾時，世尊告難陀曰：「善哉！善哉！如汝所言， <a class="t" id="t0592b12"></a>涅槃者最是快樂。難陀！聽汝懺悔，汝愚、汝 <a class="t" id="t0592b13"></a>癡，自知有咎於如來所。今受汝悔過，後更 <a class="t" id="t0592b14"></a>莫犯。」</p>
<p><a class="t-linehead" id="t-linehead0592b14"></a>爾時，世尊屈伸臂頃，手執難陀，從地 <a class="t" id="t0592b15"></a>獄不現，便至舍衛城祇樹給孤獨園。爾時，世 <a class="t" id="t0592b16"></a>尊告難陀曰：「汝今，難陀！當修二法。云何 <a class="t" id="t0592b17"></a>為二法？所謂止與觀也。復當更修二法。云 <a class="t" id="t0592b18"></a>何為二法？生死不可樂，知涅槃為樂，是 <a class="t" id="t0592b19"></a>謂二法。復當更修二法。云何為二法？所謂 <a class="t" id="t0592b20"></a>智與辯也。」爾時，世尊以此種種法向難陀 <a class="t" id="t0592b21"></a>說。</p>
<p><a class="t-linehead" id="t-linehead0592b21"></a>是時，尊者難陀從世尊受教已，從坐起， <a class="t" id="t0592b22"></a>禮世尊足，便退而去，至安陀園。到已，在一 <a class="t" id="t0592b23"></a>樹下結加趺坐，正身正意，繫念在前，思 <a class="t" id="t0592b24"></a>惟如來如此言教。是時，尊者在閑靜處，恒 <a class="t" id="t0592b25"></a>思惟如來教，不去須臾。所以族姓子，以信 <a class="t" id="t0592b26"></a>牢固出家學道，修無上梵行，生死已盡，梵行 <a class="t" id="t0592b27"></a>已立，所作已辦，更不復受有，如實知之。是 <a class="t" id="t0592b28"></a>時，尊者難陀便成阿羅漢。</p>
<p><a class="t-linehead" id="t-linehead0592b28"></a>已成阿羅漢，即 <a class="t" id="t0592b29"></a>從坐起，整衣服至世尊所，頭面禮足，在 <a class="t" id="t0592c01"></a>一面坐。是時，尊者難陀白世尊曰：「世尊前 <a class="t" id="t0592c02"></a>許證弟子五百天女者，今盡捨之。」</p>
<p><a class="t-linehead" id="t-linehead0592c02"></a>世尊告 <a class="t" id="t0592c03"></a>曰：「汝今生死已盡，梵行已立，吾即捨之。」</p>
<p><a class="t-linehead" id="t-linehead0592c03"></a>爾 <a class="t" id="t0592c04"></a>時，便說偈曰：</p>
<a class="t" id="t0592c05"></a>
<blockquote class="gatha">
<p>「我今見難陀，　　修行沙門法； <a class="t" id="t0592c06"></a><br>
諸惡皆以息，　　頭陀無有失。」</p>
</blockquote>
<a class="t" id="t0592c07"></a>
<p><a class="t-linehead" id="t-linehead0592c07"></a>爾時，世尊告諸比丘言：「得阿羅漢者，今難 <a class="t" id="t0592c08"></a>陀比丘是。無婬、怒、癡，亦是難陀比丘。」</p>
<p><a class="t-linehead" id="t-linehead0592c08"></a>爾時， <a class="t" id="t0592c09"></a>諸比丘聞佛所說，歡喜奉行。</p>
<a class="t" id="t0592c10"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
