<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea42.7">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">42.7</span> <span class="mirror-right">（七）眾</span>
</h1>
</div>
<p><a class="t-linehead" id="t-linehead0754c14"></a>聞如是：</p>
<p>一時，佛在舍衛國祇樹給孤獨 <a class="t" id="t0754c15"></a>園。</p>
<p><a class="t-linehead" id="t-linehead0754c15"></a>爾時，世尊告諸比丘：「有八部之眾，汝等 <a class="t" id="t0754c16"></a>當知。云何為八？所謂剎利眾、婆羅門眾、長 <a class="t" id="t0754c17"></a>者眾、沙門眾、四天王眾、三十三天眾、魔眾、 <a class="t" id="t0754c18"></a>梵天眾。比丘當知，我曩昔已來至剎利眾 <a class="t" id="t0754c19"></a>中，共相問訊，言談講論，亦復無人與我等 <a class="t" id="t0754c20"></a>者，獨步無侶，亦無儔匹；少欲知足，念不錯 <a class="t" id="t0754c21"></a>亂，戒成就、三昧成就、智慧成就、解脫成就、 <a class="t" id="t0754c22"></a>多聞成就，精進成就。</p>
<p><a class="t-linehead" id="t-linehead0754c22"></a>「復自憶念，至婆羅門眾 <a class="t" id="t0754c23"></a>中、長者眾中、沙門眾中、四天王眾中、三十三 <a class="t" id="t0754c24"></a>天眾中、魔王眾中、梵天王眾中，共相問訊，言 <a class="t" id="t0754c25"></a>談講論，獨步無侶，亦無儔匹，於中最尊， <a class="t" id="t0754c26"></a>亦無等倫；少欲知足，意不錯亂，戒成就、三昧 <a class="t" id="t0754c27"></a>成就，智慧成就、解脫成就、多聞成就、精進成 <a class="t" id="t0754c28"></a>就。我當爾時，在八部眾中獨步無侶，與爾 <a class="t" id="t0754c29"></a>許眾生作大覆蓋。是時，八部之眾無能見 <a class="t" id="t0755a01"></a>頂，亦不敢瞻顏，何況當共論議乎。所以 <a class="t" id="t0755a02"></a>然者，我亦不見天上、人中、魔、若魔天、沙門、婆 <a class="t" id="t0755a03"></a>羅門眾中，有能成就此八法者，除如來存 <a class="t" id="t0755a04"></a>不論之。是故，比丘！當求方便，行此八法。 <a class="t" id="t0755a05"></a>如是，諸比丘！當作是學。」</p>
<p><a class="t-linehead" id="t-linehead0755a05"></a>爾時，諸比丘聞佛 <a class="t" id="t0755a06"></a>所說，歡喜奉行。</p>
<a class="t" id="t0755a07"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
