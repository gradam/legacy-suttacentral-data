<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea51.9">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">51.9</span> <span class="mirror-right">（九）</span>
</h1>
</div>
<p><a class="t-linehead" id="t-linehead0820c03"></a>聞如是：</p>
<p>一時，佛在舍衛國祇樹給孤獨 <a class="t" id="t0820c04"></a>園。</p>
<p><a class="t-linehead" id="t-linehead0820c04"></a>爾時，阿那邠祁長者有兒婦名曰善 <a class="t" id="t0820c05"></a>生，顏貌端正，面如桃華色，王波斯匿大臣 <a class="t" id="t0820c06"></a>之女，憑其姓望，恃其豪族，亦不恭敬姑 <a class="t" id="t0820c07"></a>嫜及其夫聟，亦不事佛、法及比丘僧，亦不 <a class="t" id="t0820c08"></a>敬奉三尊。</p>
<p><a class="t-linehead" id="t-linehead0820c08"></a>是時，阿那邠祁長者便往至世尊 <a class="t" id="t0820c09"></a>所，頭面禮足，在一面坐。爾時，長者白世尊 <a class="t" id="t0820c10"></a>言：「近與兒取婦，是波斯匿王第一大臣之 <a class="t" id="t0820c11"></a>女，自恃其姓望，不承事三尊、長老尊卑，唯 <a class="t" id="t0820c12"></a>願世尊當與說法，使發歡喜，心開意解。」</p>
<p><a class="t-linehead" id="t-linehead0820c12"></a>爾 <a class="t" id="t0820c13"></a>時，如來默然許可長者所說。</p>
<p><a class="t-linehead" id="t-linehead0820c13"></a>時，長者復白佛 <a class="t" id="t0820c14"></a>言：「唯願世尊當受我請及比丘僧。」</p>
<p><a class="t-linehead" id="t-linehead0820c14"></a>爾時，長 <a class="t" id="t0820c15"></a>者以見如來默然受請，即從座起，禮佛 <a class="t" id="t0820c16"></a>三匝而去。還至家中，辦具種種飲食，敷 <a class="t" id="t0820c17"></a>好坐具，尋白：「時至，唯願世尊當受我請，飲 <a class="t" id="t0820c18"></a>食已具。」</p>
<p><a class="t-linehead" id="t-linehead0820c18"></a>爾時，世尊將諸比丘眾，前後圍繞， <a class="t" id="t0820c19"></a>至長者家，就座而坐。爾時，長者更取小座， <a class="t" id="t0820c20"></a>在如來前坐。</p>
<p><a class="t-linehead" id="t-linehead0820c20"></a>爾時，世尊告善生女人曰：「長 <a class="t" id="t0820c21"></a>者女當知，夫為婦人有四事。云何為四？有 <a class="t" id="t0820c22"></a>婦如似母，有婦似親，有婦似賊，有婦似 <a class="t" id="t0820c23"></a>婢。汝今當知，婦似母者，隨時瞻視夫主，不 <a class="t" id="t0820c24"></a>令有乏，承事供養。爾時，諸天便復將護，若人、 <a class="t" id="t0820c25"></a>非人不得其便，死便生天。是謂，長者！此 <a class="t" id="t0820c26"></a>名婦人似母者也。</p>
<p><a class="t-linehead" id="t-linehead0820c26"></a>「彼云何有婦似親親？ <a class="t" id="t0820c27"></a>於是，長者婦見夫已，無有增減之心，同其 <a class="t" id="t0820c28"></a>苦樂，是謂其人似親親者也。</p>
<p><a class="t-linehead" id="t-linehead0820c28"></a>「彼云何名為 <a class="t" id="t0820c29"></a>婦如似賊？於是，女人若見夫已，便懷瞋恚， <a class="t" id="t0821a01"></a>憎疾夫主，亦不承事恭敬禮拜，見輒欲害， <a class="t" id="t0821a02"></a>心在他所。夫不親婦，婦不親夫，不為人 <a class="t" id="t0821a03"></a>所愛敬，諸天不擁護，惡鬼侵害，身壞命終， <a class="t" id="t0821a04"></a>入地獄中，是謂斯人如似賊也。</p>
<p><a class="t-linehead" id="t-linehead0821a04"></a>「彼云何 <a class="t" id="t0821a05"></a>名婦人如似婢也？於是，賢良之婦見夫 <a class="t" id="t0821a06"></a>主隨時瞻視，忍其言語，終不還報；忍其寒 <a class="t" id="t0821a07"></a>苦，恒有慈心，於三尊所，亦生斯念：『此存我 <a class="t" id="t0821a08"></a>在，此衰我耗。』以此之事，諸天擁護，若人、非 <a class="t" id="t0821a09"></a>人皆悉愛念，身壞命終，生善處天上。是謂，長 <a class="t" id="t0821a10"></a>者女！有此四婦，汝今為在何條？」</p>
<p><a class="t-linehead" id="t-linehead0821a10"></a>時，彼女人 <a class="t" id="t0821a11"></a> <span class="corr" title="[間&gt;聞]">聞</span> 世尊說此語已，前禮佛足，白世尊言： <a class="t" id="t0821a12"></a>「唯願世尊，我今改往修來，更不敢為，自今 <a class="t" id="t0821a13"></a>已後，常行禮法，如似婢也。」</p>
<p><a class="t-linehead" id="t-linehead0821a13"></a>是時，善生女 <a class="t" id="t0821a14"></a>人還至夫所，頭面禮足：「唯願瞻視，當如婢 <a class="t" id="t0821a15"></a>也。」</p>
<p><a class="t-linehead" id="t-linehead0821a15"></a>是時，善生女人復至世尊所，頭面禮足， <a class="t" id="t0821a16"></a>在一面坐。爾時，世尊漸與說法，所謂論者： <a class="t" id="t0821a17"></a>施論、戒論、生天之論，欲為不淨想，婬為大 <a class="t" id="t0821a18"></a>穢。是時，世尊已知女人心開意解，諸佛世 <a class="t" id="t0821a19"></a>尊常所說法：苦、習、盡、道，爾時世尊盡與女 <a class="t" id="t0821a20"></a>人說之，即於座上得法眼淨，猶如新衣 <a class="t" id="t0821a21"></a>易染為色。此亦如是，分別諸法，善解深妙 <a class="t" id="t0821a22"></a>之義，自歸三尊，而受五戒。</p>
<p><a class="t-linehead" id="t-linehead0821a22"></a>爾時，善生女人 <a class="t" id="t0821a23"></a>聞佛所說，歡喜奉行。</p>
<a class="t" id="t0821a24"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
