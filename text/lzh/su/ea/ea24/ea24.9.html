<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea24.9">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">24.9</span> <span class="mirror-right">（九）結</span>
</h1>
</div>
<p><a class="t-linehead" id="t-linehead0630a07"></a>聞如是：</p>
<p>一時，佛在舍衛國祇樹給孤獨 <a class="t" id="t0630a08"></a>園。</p>
<p><a class="t-linehead" id="t-linehead0630a08"></a>爾時，世尊告諸比丘：「有三結使，繫縛眾 <a class="t" id="t0630a09"></a>生，不能從此岸至彼岸。云何為三？所謂 <a class="t" id="t0630a10"></a>身邪、戒盜、疑。」</p>
<p><a class="t-linehead" id="t-linehead0630a10"></a>「彼云何名為身邪？所謂 <a class="t" id="t0630a11"></a>計身有我，生吾我之想，有眾生想，有命、 <a class="t" id="t0630a12"></a>有壽、有人、有士夫、有緣、有著，是謂名為 <a class="t" id="t0630a13"></a>身邪之結。</p>
<p><a class="t-linehead" id="t-linehead0630a13"></a>「云何名為疑結？所謂有我耶？ <a class="t" id="t0630a14"></a>無我耶？有生耶？無生耶？有我、人、壽命耶？ <a class="t" id="t0630a15"></a>無我、人、壽命耶？有父母耶？無父母耶？有 <a class="t" id="t0630a16"></a>今世、後世耶？無今世、後世耶？有沙門、婆羅 <a class="t" id="t0630a17"></a>門耶？無沙門、婆羅門耶？世有阿羅漢耶？世 <a class="t" id="t0630a18"></a>無阿羅漢耶？有得證者耶？無得證者耶？ <a class="t" id="t0630a19"></a>是謂名為疑結。</p>
<p><a class="t-linehead" id="t-linehead0630a19"></a>「彼云何名為戒盜結？所謂 <a class="t" id="t0630a20"></a>戒盜者，我當以此戒生大姓家，生長者 <a class="t" id="t0630a21"></a>家，生婆羅門家，若生天上及諸神中，是謂 <a class="t" id="t0630a22"></a>名為戒盜結。</p>
<p><a class="t-linehead" id="t-linehead0630a22"></a>「是謂，比丘！有此三結繫縛 <a class="t" id="t0630a23"></a>眾生，不能從此岸至彼岸，猶如兩牛同一 <a class="t" id="t0630a24"></a>軛，終不相離。此眾生類，亦復如是，三結所 <a class="t" id="t0630a25"></a>繫，不能得從此岸至彼岸。</p>
<p><a class="t-linehead" id="t-linehead0630a25"></a>「云何此岸？云何 <a class="t" id="t0630a26"></a>彼岸？所謂此岸者身邪是，彼岸者所謂身邪 <a class="t" id="t0630a27"></a>滅是。是謂，比丘！三結繫縛眾生，不能從此 <a class="t" id="t0630a28"></a>岸至彼岸。是故，諸比丘！當求方便，滅此三 <a class="t" id="t0630a29"></a>結。如是，諸比丘！當作是學。」</p>
<p><a class="t-linehead" id="t-linehead0630a29"></a>爾時，諸比丘聞 <a class="t" id="t0630b01"></a>佛所說，歡喜奉行。</p>
<a class="t" id="t0630b02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
