<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea24.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">24.8</span> <span class="mirror-right">（八）長壽</span>
</h1>
</div>
<p><a class="t-linehead" id="t-linehead0626b11"></a>聞如是：</p>
<p>一時，佛在拘深城瞿師羅園 <a class="t" id="t0626b12"></a>中。</p>
<p><a class="t-linehead" id="t-linehead0626b12"></a>爾時，拘深比丘恒好鬪訟，犯諸惡行， <a class="t" id="t0626b13"></a>面相談說，或時刀杖相加。爾時，世尊清旦往 <a class="t" id="t0626b14"></a>詣彼比丘所。到已，世尊告彼比丘：「汝等比丘， <a class="t" id="t0626b15"></a>慎莫鬪訟，莫相是非。諸比丘！當共和合， <a class="t" id="t0626b16"></a>共一師侶，同一水乳，何為鬪訟？」</p>
<p><a class="t-linehead" id="t-linehead0626b16"></a>爾時，拘深 <a class="t" id="t0626b17"></a>比丘白世尊曰：「唯願世尊勿憂此事！我當 <a class="t" id="t0626b18"></a>自慮此理；如此過狀，自識其罪。」</p>
<p><a class="t-linehead" id="t-linehead0626b18"></a>世尊告曰： <a class="t" id="t0626b19"></a>「汝等云何，為王種作道，為畏恐故作道， <a class="t" id="t0626b20"></a>為以世儉故作道耶？」</p>
<p><a class="t-linehead" id="t-linehead0626b20"></a>諸比丘對曰：「非也。 <a class="t" id="t0626b21"></a>世尊！」</p>
<p><a class="t-linehead" id="t-linehead0626b21"></a>世尊告曰：「云何，比丘！汝等豈非欲離 <a class="t" id="t0626b22"></a>生死，求無為道故作道乎？然五陰之身實 <a class="t" id="t0626b23"></a>不可保。」</p>
<p><a class="t-linehead" id="t-linehead0626b23"></a>諸比丘對曰：「如是。世尊！如世尊教， <a class="t" id="t0626b24"></a>我等族姓子所以出家學道者，以求無為 <a class="t" id="t0626b25"></a>道，滅五陰身，是以學道。」</p>
<p><a class="t-linehead" id="t-linehead0626b25"></a>世尊告曰：「諸比 <a class="t" id="t0626b26"></a>丘！不應作道而復鬪諍，手拳相加，面相是 <a class="t" id="t0626b27"></a>非，惡聲相向。汝等當應成就此行：共同一法， <a class="t" id="t0626b28"></a>共一師受，亦當行此六種之法，亦當行此身、 <a class="t" id="t0626b29"></a>口、意行，亦當行此供養諸梵行者。」</p>
<p><a class="t-linehead" id="t-linehead0626b29"></a>諸比丘 <a class="t" id="t0626c01"></a>對曰：「此是我等事，世尊勿足慮此事。」</p>
<p><a class="t-linehead" id="t-linehead0626c01"></a>爾時， <a class="t" id="t0626c02"></a>世尊告拘深比丘：「云何，愚人！汝等不信如 <a class="t" id="t0626c03"></a>來語乎？方語如來勿慮此事，然汝等自當 <a class="t" id="t0626c04"></a>受此邪見之報。」</p>
<p><a class="t-linehead" id="t-linehead0626c04"></a>爾時，世尊重告彼比丘曰： <a class="t" id="t0626c05"></a>「過去久遠，此舍衛城中有王，名曰長壽王， <a class="t" id="t0626c06"></a>聰明黠慧，無事不知。然善明刀劍之法，又 <a class="t" id="t0626c07"></a>乏寶物，諸藏無充，財貨減少，四部之兵，亦 <a class="t" id="t0626c08"></a>復不多，臣佐之屬，亦復減少。當於爾時，波 <a class="t" id="t0626c09"></a>羅 <span class="gaiji">［木＊奈］ <!--gaiji,,1[木*奈],2&#x3B88;,3--></span>國有王名梵摩達，勇猛剛健，靡不降 <a class="t" id="t0626c10"></a>伏，錢財、七寶，悉皆滿藏，四部之兵，亦復不乏， <a class="t" id="t0626c11"></a>臣佐具足。</p>
<p><a class="t-linehead" id="t-linehead0626c11"></a>「爾時，梵摩達王便作是念：『此長壽 <a class="t" id="t0626c12"></a>王無有臣佐，又乏財貨，無有珍寶，我今 <a class="t" id="t0626c13"></a>可往攻罰其國。』爾時，梵摩達王即便興兵， <a class="t" id="t0626c14"></a>往罰其國。</p>
<p><a class="t-linehead" id="t-linehead0626c14"></a>「爾時，長壽王聞興兵攻罰其 <a class="t" id="t0626c15"></a>國，即設方計：『我今雖無七寶之財，臣佐之 <a class="t" id="t0626c16"></a>屬，四部之兵，彼王雖復多諸兵眾，如我今 <a class="t" id="t0626c17"></a>日一夫之力，足能壞彼百千之眾，殺害眾 <a class="t" id="t0626c18"></a>生，不可稱計，不可以一世之榮，作永世之 <a class="t" id="t0626c19"></a>罪。我今可出此城，更在他國，使無鬪諍。』</p>
<a class="t" id="t0626c20"></a>
<p><a class="t-linehead" id="t-linehead0626c20"></a>「爾時，長壽王不語臣佐，將第一夫人，及將 <a class="t" id="t0626c21"></a>一人，出舍衛城，入深山中。是時，舍衛城中 <a class="t" id="t0626c22"></a>臣佐、人民，以不見長壽王，便遣信使，往詣 <a class="t" id="t0626c23"></a>梵摩達王所，而作是說：『唯願大王來至此 <a class="t" id="t0626c24"></a>土，今長壽王莫知所在。』是時，梵摩達王來 <a class="t" id="t0626c25"></a>至迦尸國中，而自治化。</p>
<p><a class="t-linehead" id="t-linehead0626c25"></a>「然長壽王有二夫人， <a class="t" id="t0626c26"></a>皆懷妊，臨欲在產。是時，夫人自夢在都市 <a class="t" id="t0626c27"></a>中生，又日初出，四部之兵，手執五尺刀，各 <a class="t" id="t0626c28"></a>共圍繞，而獨自產無有佐者。見已，便自驚 <a class="t" id="t0626c29"></a>覺，以此因緣白長壽王。王告夫人曰：『我 <a class="t" id="t0627a01"></a>今在此深山之中，何緣乃當在舍衛城內， <a class="t" id="t0627a02"></a>在都市中產乎？汝今欲生者，當如鹿生。』 <a class="t" id="t0627a03"></a>是時，夫人曰：『設我不得如此產者，正爾取 <a class="t" id="t0627a04"></a>死。』是時，長壽王聞此語已，即於其夜，更改 <a class="t" id="t0627a05"></a>衣服，不將人眾，入舍衛城。</p>
<p><a class="t-linehead" id="t-linehead0627a05"></a>「時，長壽王有一 <a class="t" id="t0627a06"></a>大臣，名曰善華，甚相愛念。有小事緣出城， <a class="t" id="t0627a07"></a>而見長壽王入城。時，彼善華大臣熟視王已， <a class="t" id="t0627a08"></a>便捨而去，嘆息墮淚，復道而行。時，長壽王 <a class="t" id="t0627a09"></a>便逐彼大臣，將在屏處而語言；『慎莫出 <a class="t" id="t0627a10"></a>口。』大臣對曰：『如大王教，不審明王有何教 <a class="t" id="t0627a11"></a>勅？』長壽王曰：『憶我舊恩，便有反復。』時臣對 <a class="t" id="t0627a12"></a>曰：『大王有教令，我當辦之。』長壽王曰：『我夫 <a class="t" id="t0627a13"></a>人者，昨夜夢在市中產，又有四部之兵而 <a class="t" id="t0627a14"></a>見圍遶，生一男兒，極自端正。若不如夢產 <a class="t" id="t0627a15"></a>者，七日之中，當取命終。』大臣報曰：『我令 <a class="t" id="t0627a16"></a>堪辦此事，如王來勅。』作此語已，各捨而 <a class="t" id="t0627a17"></a>去。</p>
<p><a class="t-linehead" id="t-linehead0627a17"></a>「是時，大臣便往至梵摩達王所。到已，而作 <a class="t" id="t0627a18"></a>是說：『七日之中，意欲觀看大王軍眾：象兵、馬 <a class="t" id="t0627a19"></a>兵、車兵、步兵，竟為多少。』是時，梵摩達勅左 <a class="t" id="t0627a20"></a>右曰：『時催上兵眾，如善華語。』是時，善華大 <a class="t" id="t0627a21"></a>臣七日之中即集兵眾，在舍衛都市中。是時， <a class="t" id="t0627a22"></a>彼夫人七日之中，來在都市中。時，善華大臣 <a class="t" id="t0627a23"></a>遙見夫人來，便作是說：『善來，賢女！今正是 <a class="t" id="t0627a24"></a>時。』</p>
<p><a class="t-linehead" id="t-linehead0627a24"></a>「爾時，夫人見四部兵眾已，便懷歡喜，勅 <a class="t" id="t0627a25"></a>左右人，施張大幔。時，夫人日初出時，便生男 <a class="t" id="t0627a26"></a>兒，端政無雙，世之希有。時，夫人抱兒還詣 <a class="t" id="t0627a27"></a>山中。時，長壽王遙見夫人抱兒而來，便作 <a class="t" id="t0627a28"></a>是語：『使兒老壽，受命無極。』夫人白王：『願王 <a class="t" id="t0627a29"></a>當與立字！』時，王即以立字，名曰長生。</p>
<p><a class="t-linehead" id="t-linehead0627a29"></a>「時，長 <a class="t" id="t0627b01"></a>生太子年向八歲。父王長壽有小因緣入 <a class="t" id="t0627b02"></a>舍衛城。爾時，長壽王昔臣劫比，見王入城， <a class="t" id="t0627b03"></a>從頭至足而熟觀視。見已，便往至梵摩達王 <a class="t" id="t0627b04"></a>所。到已，而作是說：『大王！極為放逸，長壽王 <a class="t" id="t0627b05"></a>者今在此城。』時，王瞋恚，勅左右人催收捕 <a class="t" id="t0627b06"></a>長壽王。</p>
<p><a class="t-linehead" id="t-linehead0627b06"></a>「是時，左右大臣將此劫比，東西求 <a class="t" id="t0627b07"></a>索。時，劫比遙見長壽王，便目示語大臣 <a class="t" id="t0627b08"></a>曰：『此是長壽王。』即前收捕，至梵摩達王所。到 <a class="t" id="t0627b09"></a>已，白言：『大王！長壽王者此人身是。』國中人民， <a class="t" id="t0627b10"></a>悉皆聞知捉得長壽王身。</p>
<p><a class="t-linehead" id="t-linehead0627b10"></a>「時，夫人亦復聞 <a class="t" id="t0627b11"></a>長壽王為梵摩達所捉得，聞已，便作是念： <a class="t" id="t0627b12"></a>『我今復用活為？寧共大王一時同命。』是時， <a class="t" id="t0627b13"></a>夫人即將太子入舍衛城。夫人語太子曰： <a class="t" id="t0627b14"></a>『汝今更求活處。』時，長生太子聞已，默然不語。 <a class="t" id="t0627b15"></a>時，夫人徑往至梵摩達王所，王遙見來，歡喜 <a class="t" id="t0627b16"></a>踊躍，不能自勝，即勅大臣：『將此夫人及長 <a class="t" id="t0627b17"></a>壽王，至四衢道頭，分作四分。』時，諸大臣受 <a class="t" id="t0627b18"></a>王教令，將長壽王及夫人身，皆取返縛，遶 <a class="t" id="t0627b19"></a>舍衛城，使萬民見。爾時，人民之類，莫不痛 <a class="t" id="t0627b20"></a>心！</p>
<p><a class="t-linehead" id="t-linehead0627b20"></a>「時，長生太子在大眾中，見將父母詣市 <a class="t" id="t0627b21"></a>取殺，顏色不變。時，長壽王還顧告長生曰： <a class="t" id="t0627b22"></a>『汝莫見長，亦莫見短。』爾時，便說此偈：</p>
<a class="t" id="t0627b23"></a>
<blockquote class="gatha">
<p>「『怨怨不休息，　　自古有此法， <a class="t" id="t0627b24"></a><br>
　無怨能勝怨，　　此法終不朽。』</p>
</blockquote>
<a class="t" id="t0627b25"></a>
<p><a class="t-linehead" id="t-linehead0627b25"></a>「是時，諸臣自相謂曰：『此長壽王極為愚惑，長 <a class="t" id="t0627b26"></a>生太子竟是何人，在我等前而說此偈？』時， <a class="t" id="t0627b27"></a>長壽王告諸臣曰：『我不愚惑，但其中智者 <a class="t" id="t0627b28"></a>乃明吾語耳。諸賢當知，以我一夫之力， <a class="t" id="t0627b29"></a>足能壞此百萬之眾。然我復作是念：「此眾 <a class="t" id="t0627c01"></a>生類死者難數，不可以我一身之故，歷世 <a class="t" id="t0627c02"></a>受罪。怨怨不休息，自古有此法，無怨能 <a class="t" id="t0627c03"></a>勝怨，此法終不朽。」』</p>
<p><a class="t-linehead" id="t-linehead0627c03"></a>「時，彼諸臣將長壽王及 <a class="t" id="t0627c04"></a>夫人身，到四衢道頭，分作四分，即而捨 <a class="t" id="t0627c05"></a>去，各還所在。時，長生太子向暮收拾薪草， <a class="t" id="t0627c06"></a>耶維父母而去。</p>
<p><a class="t-linehead" id="t-linehead0627c06"></a>「爾時，梵摩達王在高樓上， <a class="t" id="t0627c07"></a>遙見有小兒耶維長壽王及夫人身，見已， <a class="t" id="t0627c08"></a>勅左右曰：『此必是長壽王親里，汝催收捉 <a class="t" id="t0627c09"></a>來。』時，諸臣民即往詣彼，未到之頃，兒已走 <a class="t" id="t0627c10"></a>去。</p>
<p><a class="t-linehead" id="t-linehead0627c10"></a>「時，長生太子便作是念：『此梵摩達王殺我 <a class="t" id="t0627c11"></a>父母，又住我國中，我今當報父母之怨。』是 <a class="t" id="t0627c12"></a>時，長生太子便往至彈琴師所。到已，便作是 <a class="t" id="t0627c13"></a>說：『我今欲學彈琴。』時琴師問曰：『今汝姓誰？ <a class="t" id="t0627c14"></a>父母為所在？』小兒對曰：『我無父母，我本住 <a class="t" id="t0627c15"></a>此舍衛城中，父母早死。』琴師報曰：『欲學者便 <a class="t" id="t0627c16"></a>學之。』</p>
<p><a class="t-linehead" id="t-linehead0627c16"></a>「比丘當知，爾時，長生太子便學彈琴 <a class="t" id="t0627c17"></a>歌曲。時，長生太子素自聰明，未經數日，便能 <a class="t" id="t0627c18"></a>彈琴歌曲，無事不知。是時，長生太子抱琴 <a class="t" id="t0627c19"></a>詣梵摩達王所，在象廐中，非人之時而獨 <a class="t" id="t0627c20"></a>彈琴，並復清歌。爾時，梵摩達王在高樓上， <a class="t" id="t0627c21"></a>聞彈琴歌曲之聲，便問勅左右人曰：『此 <a class="t" id="t0627c22"></a>何人在象廐中，而獨彈琴歌戲？』臣佐報曰： <a class="t" id="t0627c23"></a>『此舍衛城中有小兒，而獨彈琴歌戱。』時， <a class="t" id="t0627c24"></a>王告侍者曰：『汝可約勅使此小兒來在 <a class="t" id="t0627c25"></a>此戱，吾欲見之。』時，彼使人喚此小兒， <a class="t" id="t0627c26"></a>來至王所。是時，梵摩達王問小兒：『汝昨夜 <a class="t" id="t0627c27"></a>在象廐中彈琴乎？』對曰：『如是，大王！』梵摩達 <a class="t" id="t0627c28"></a>曰：『汝今可在吾側，彈琴歌舞，我當供給 <a class="t" id="t0627c29"></a>衣被、飯食。』</p>
<p><a class="t-linehead" id="t-linehead0627c29"></a>「比丘當知，爾時，長生太子在梵 <a class="t" id="t0628a01"></a>摩達前，彈琴歌舞，極為精妙。時，梵摩達王聞 <a class="t" id="t0628a02"></a>此琴音，極懷歡喜，便告長生太子：『當與吾 <a class="t" id="t0628a03"></a>守藏珍寶。』時，長生太子受王教勅，未曾有 <a class="t" id="t0628a04"></a>失，恒隨王意，先笑後語，恒認王意。爾時，梵 <a class="t" id="t0628a05"></a>摩達王復告勅曰：『善哉！善哉！汝今作人極為 <a class="t" id="t0628a06"></a>聰明，今復勅汝宮內可否？汝斯知之。』是時， <a class="t" id="t0628a07"></a>長生太子在內宮中，以此琴音教諸妓女， <a class="t" id="t0628a08"></a>亦復使乘象馬妓術，無事不知。</p>
<p><a class="t-linehead" id="t-linehead0628a08"></a>「是時，梵 <a class="t" id="t0628a09"></a>摩達意欲出遊園舘，共相娛樂，即勅長 <a class="t" id="t0628a10"></a>生，催駕寶羽之車。時，長生太子即受王教， <a class="t" id="t0628a11"></a>令尋駕寶羽之車，被象金銀鞍勒，還 <a class="t" id="t0628a12"></a>來白王：『嚴駕已辦，王知是時。』梵摩達王乘 <a class="t" id="t0628a13"></a>寶羽之車，使長生御之，及將四部兵眾。</p>
<p><a class="t-linehead" id="t-linehead0628a13"></a>「時， <a class="t" id="t0628a14"></a>長生太子御車引導，恒離大眾。時，梵摩達 <a class="t" id="t0628a15"></a>王問長生太子曰：『今日軍眾，斯為所在？』長 <a class="t" id="t0628a16"></a>生對曰：『臣亦不知軍眾所在？』時王告曰：『可 <a class="t" id="t0628a17"></a>小停住，吾體疲極，欲小止息。』時，長生太子 <a class="t" id="t0628a18"></a>即自停住，使王懈息。比頃，軍眾未至。</p>
<p><a class="t-linehead" id="t-linehead0628a18"></a>「比 <a class="t" id="t0628a19"></a>丘當知，爾時，梵摩達王即枕太子長生膝上 <a class="t" id="t0628a20"></a>睡眠。時，長生太子以見王眠，便作是念： <a class="t" id="t0628a21"></a>『此王於我極是大怨，又取我父母殺之， <a class="t" id="t0628a22"></a>加住我國界，今不報怨者，何時當報怨？ <a class="t" id="t0628a23"></a>我今斷其命根。』時，長生太子右手自拔劍， <a class="t" id="t0628a24"></a>左手摸王髮，然復作是念：『我父臨欲命 <a class="t" id="t0628a25"></a>終時，而告我言：「長生當知：亦莫見長，亦莫 <a class="t" id="t0628a26"></a>見短。」加說此偈：</p>
<a class="t" id="t0628a27"></a>
<blockquote class="gatha">
<p>「『「怨怨不休息，　　自古有此法， <a class="t" id="t0628a28"></a><br>
　　無怨能勝怨，　　此法終不朽。」</p>
</blockquote>
<a class="t" id="t0628a29"></a>
<p><a class="t-linehead" id="t-linehead0628a29"></a>「『我今捨此怨。』即還內劍。如是再三，復作是 <a class="t" id="t0628b01"></a>念：『此王於我極是大怨，又取我父母殺 <a class="t" id="t0628b02"></a>之，加住我界，今不報怨者，何日當尅？我 <a class="t" id="t0628b03"></a>今正爾斷此命根，乃名為報怨。』是時，復 <a class="t" id="t0628b04"></a>作憶念：『汝長生，亦莫見長，亦莫見短。父 <a class="t" id="t0628b05"></a>王有是教勅：「怨怨不休息，自古有此法，無 <a class="t" id="t0628b06"></a>怨能勝怨，此法終不朽。」我今可捨此怨。』即 <a class="t" id="t0628b07"></a>還內劍。</p>
<p><a class="t-linehead" id="t-linehead0628b07"></a>「是時，王梵摩達夢見長壽王兒長生 <a class="t" id="t0628b08"></a>太子，欲取我殺，即便恐懼，尋時得覺。時， <a class="t" id="t0628b09"></a>長生太子曰：『大王！何故驚起，乃至於斯？』梵 <a class="t" id="t0628b10"></a>摩達曰：『向者睡眠，夢見長壽王兒長生太 <a class="t" id="t0628b11"></a>子拔劍欲取吾殺，是故驚耳。』</p>
<p><a class="t-linehead" id="t-linehead0628b11"></a>「是時，長生太 <a class="t" id="t0628b12"></a>子便作是念：『今此王已知我是長生太子。』 <a class="t" id="t0628b13"></a>即右手拔劍，左手捉髮，而語王曰：『我今正 <a class="t" id="t0628b14"></a>是長壽王兒長生太子，然王是我大怨，又取 <a class="t" id="t0628b15"></a>我父母殺之，加住我國界，今不報怨，何日 <a class="t" id="t0628b16"></a>當剋？』時，梵摩達王即向長生而作是說：『我 <a class="t" id="t0628b17"></a>今命在汝手，願垂原捨，得全生命！』長生 <a class="t" id="t0628b18"></a>報曰：『我可活王，然王不全我命。』王報長生： <a class="t" id="t0628b19"></a>『唯願垂濟，吾終不取汝殺！』是時，長生太 <a class="t" id="t0628b20"></a>子與王共作言誓：『俱共相濟命者，終不相 <a class="t" id="t0628b21"></a>害。』</p>
<p><a class="t-linehead" id="t-linehead0628b21"></a>「比丘當知，爾時，長生太子即活王命。是 <a class="t" id="t0628b22"></a>時，梵摩達王語長生太子言：『願太子還與 <a class="t" id="t0628b23"></a>我嚴駕寶羽之車，還詣國界。』是時，太子即 <a class="t" id="t0628b24"></a>嚴駕寶羽之車，二人共乘，徑來至舍衛城。</p>
<a class="t" id="t0628b25"></a>
<p><a class="t-linehead" id="t-linehead0628b25"></a>「時，王梵摩達即集群臣而作是說：『設卿等 <a class="t" id="t0628b26"></a>見長壽王兒，欲取何為？』其中或有大臣而 <a class="t" id="t0628b27"></a>作是說：『當斷手足。』或有言：『當分身三段。』 <a class="t" id="t0628b28"></a>或有言：『當取殺之。』是時，長生太子在王側 <a class="t" id="t0628b29"></a>坐，正身正意，思惟來言。時，梵摩達王躬自手 <a class="t" id="t0628c01"></a>捉長生太子，語諸人言：『此是長壽王兒長 <a class="t" id="t0628c02"></a>生太子，此人身是。卿等勿得復有語，敢有 <a class="t" id="t0628c03"></a>所說。所以然者，長生太子見活吾命，吾亦 <a class="t" id="t0628c04"></a>活此人命。』時，諸群臣聞此語已，歎未曾有： <a class="t" id="t0628c05"></a>『此王、太子甚奇！甚特！及能於怨而不報怨。』</p>
<a class="t" id="t0628c06"></a>
<p><a class="t-linehead" id="t-linehead0628c06"></a>「時，梵摩達王問長生曰：『汝應取我殺，何故 <a class="t" id="t0628c07"></a>見放，復不殺之。將有何因緣？今願聞之。』長 <a class="t" id="t0628c08"></a>生對曰：『大王！善聽，父王臨欲命終之時，而 <a class="t" id="t0628c09"></a>作是說：「汝今亦莫見長，亦莫見短。」又作是 <a class="t" id="t0628c10"></a>語：「怨怨不休息，自古有此法，無怨能勝 <a class="t" id="t0628c11"></a>怨，此法終不朽。」是時，群臣聞父王此語，皆 <a class="t" id="t0628c12"></a>相謂言：「此狂惑，多有所說，長生者竟是何 <a class="t" id="t0628c13"></a>人？」長壽王對曰：「卿等當知，其中有智之人，乃 <a class="t" id="t0628c14"></a>明此語耳。」憶父王此語已，是故全王命 <a class="t" id="t0628c15"></a>根耳。』梵摩達王聞此語已，甚奇所作，歎 <a class="t" id="t0628c16"></a>未曾有，乃能守亡父教勅，不有所墮。</p>
<p><a class="t-linehead" id="t-linehead0628c16"></a>「時，梵 <a class="t" id="t0628c17"></a>摩達王語太子曰：『汝今所說之義，吾猶不 <a class="t" id="t0628c18"></a>解，今可與吾說其義，使得意解。』時，長生太 <a class="t" id="t0628c19"></a>子對曰：『大王！善聽！我當說之。梵摩達王取 <a class="t" id="t0628c20"></a>長壽王殺，設復長壽王本所有群臣極有親 <a class="t" id="t0628c21"></a>者，亦當取王殺之；設復梵摩達王所有臣 <a class="t" id="t0628c22"></a>佐，復當取長壽王臣佐殺之，是謂怨怨終 <a class="t" id="t0628c23"></a>不斷絕。欲使怨斷者，唯有無報人。我今 <a class="t" id="t0628c24"></a>觀此義已，是故不害王也。』是時，梵摩達王 <a class="t" id="t0628c25"></a>聞此語已，甚懷踊躍，不能自勝，此王太子 <a class="t" id="t0628c26"></a>極為聰明，乃能廣演其義。</p>
<p><a class="t-linehead" id="t-linehead0628c26"></a>「時，王梵摩達即向 <a class="t" id="t0628c27"></a>懺悔：『是我罪過，而取長壽王殺之。』即自脫 <a class="t" id="t0628c28"></a>天冠與長生使著，復加嫁女，還付舍衛 <a class="t" id="t0628c29"></a>國土、人民，尋付長生使領，王還波羅 <span class="gaiji">［木＊奈］ <!--gaiji,,1[木*奈],2&#x3B88;,3--></span> <a class="t" id="t0629a01"></a>治。</p>
<p><a class="t-linehead" id="t-linehead0629a01"></a>「比丘當知，然古昔諸王有此常法；雖有 <a class="t" id="t0629a02"></a>此諍國之法，猶相堪忍，不相傷害。況汝等 <a class="t" id="t0629a03"></a>比丘，以信堅固，出家學道，捨貪欲、瞋恚、愚 <a class="t" id="t0629a04"></a>癡心，今復諍競不相和順，各不相忍而不 <a class="t" id="t0629a05"></a>懺改。諸比丘！當以此因緣，知鬪非其宜然。 <a class="t" id="t0629a06"></a>同一師侶，共一水乳，勿共鬪訟。」</p>
<p><a class="t-linehead" id="t-linehead0629a06"></a>爾時，世尊便 <a class="t" id="t0629a07"></a>說此偈：</p>
<a class="t" id="t0629a08"></a>
<blockquote class="gatha">
<p>「無鬪無有諍，　　慈心愍一切， <a class="t" id="t0629a09"></a><br>
無患於一切，　　諸佛所歎譽。</p>
</blockquote>
<a class="t" id="t0629a10"></a>
<p><a class="t-linehead" id="t-linehead0629a10"></a>「是故，諸比丘！當修行忍辱。如是，諸比丘！當 <a class="t" id="t0629a11"></a>作是學。」</p>
<p><a class="t-linehead" id="t-linehead0629a11"></a>是時，拘深比丘白世尊曰：「唯願世 <a class="t" id="t0629a12"></a>尊勿慮此事，我等自當分明此法。世尊！ <a class="t" id="t0629a13"></a>雖有此語，其事不然。」是時，世尊便捨而去， <a class="t" id="t0629a14"></a>詣跋耆國。</p>
<a class="t" id="t0629a15"></a>
<p><a class="t-linehead" id="t-linehead0629a15"></a>爾時，跋耆國中有三族姓子：阿那律、難提、 <a class="t" id="t0629a16"></a>金毘羅。然彼族姓子，共作制限：其有出 <a class="t" id="t0629a17"></a>乞食者，後住者便掃灑地使淨，事事不乏。 <a class="t" id="t0629a18"></a>其得食來者分與使食，足者則善，不足者 <a class="t" id="t0629a19"></a>隨意所如。有遺餘者，瀉著器中，便捨而 <a class="t" id="t0629a20"></a>去。若復最後乞食來者，足者則善，不足者 <a class="t" id="t0629a21"></a>便取器中食而自著鉢中。爾時，便取水瓶， <a class="t" id="t0629a22"></a>更著一處，即當一日掃除房舍，復更在閑 <a class="t" id="t0629a23"></a>靜之處，正身正意，繫念在前，思惟妙法，然復 <a class="t" id="t0629a24"></a>彼人終不共語，各自寂然。</p>
<p><a class="t-linehead" id="t-linehead0629a24"></a>爾時，尊者阿那律 <a class="t" id="t0629a25"></a>思惟欲不淨想，念恃喜安而遊初禪。是時， <a class="t" id="t0629a26"></a>難提、金毘羅知阿那律心中所念，亦復思惟 <a class="t" id="t0629a27"></a>欲不淨想，念恃喜安而遊初禪。若復尊者 <a class="t" id="t0629a28"></a>阿那律思惟二禪、三禪、四禪，爾時尊者難提、 <a class="t" id="t0629a29"></a>金毘羅亦復思惟二禪、三禪、四禪。若復尊者 <a class="t" id="t0629b01"></a>阿那律思惟空處、識處、不用處、有想無想 <a class="t" id="t0629b02"></a>處，是時尊者難提亦復思惟空處、識處、不用 <a class="t" id="t0629b03"></a>處、有想無想處。若復尊者阿那律思惟滅盡 <a class="t" id="t0629b04"></a>定，爾時尊者難提，亦復思惟滅盡定。如此 <a class="t" id="t0629b05"></a>諸法，諸賢思惟此法。</p>
<p><a class="t-linehead" id="t-linehead0629b05"></a>爾時，世尊往師子國 <a class="t" id="t0629b06"></a>中。爾時，守國人遙見世尊來，便作是說：「沙 <a class="t" id="t0629b07"></a>門勿來入國中。所以然者，此國中有 <a class="t" id="t0629b08"></a>三族姓子，名阿那律、難提、金毘羅，慎莫觸嬈。」</p>
<a class="t" id="t0629b09"></a>
<p><a class="t-linehead" id="t-linehead0629b09"></a>是時，尊者阿那律以天眼清淨及天耳通，聞 <a class="t" id="t0629b10"></a>守國人與世尊作如是說，使世尊不得 <a class="t" id="t0629b11"></a>入國。是時，尊者阿那律即出告守門人曰： <a class="t" id="t0629b12"></a>「勿遮，世尊今來，欲至此看。」</p>
<p><a class="t-linehead" id="t-linehead0629b12"></a>是時，尊者阿那律 <a class="t" id="t0629b13"></a>尋入告金毘羅曰：「速來，世尊今在門外。」是 <a class="t" id="t0629b14"></a>時，尊者三人即從三昧起，往至世尊所。到 <a class="t" id="t0629b15"></a>已，頭面禮足，在一面住，各自稱言：「善來，世 <a class="t" id="t0629b16"></a>尊！」尊者阿那律前取世尊鉢，尊者難提前敷 <a class="t" id="t0629b17"></a>座，尊者金毘羅取水與世尊洗足。</p>
<a class="t" id="t0629b18"></a>
<p><a class="t-linehead" id="t-linehead0629b18"></a>爾時，世尊告阿那律曰：「汝等三人在此和合， <a class="t" id="t0629b19"></a>無有他念，乞食如意乎？」</p>
<p><a class="t-linehead" id="t-linehead0629b19"></a>阿那律曰：「如是。世 <a class="t" id="t0629b20"></a>尊！乞食不以為勞。所以然者，若我思惟初 <a class="t" id="t0629b21"></a>禪時，爾時難提、金毘羅亦復思惟初禪。若我 <a class="t" id="t0629b22"></a>思惟二禪、三禪、四禪、空處、識處、不用處、有想 <a class="t" id="t0629b23"></a>無想處、滅盡三昧，爾時難提、金毘羅亦復思 <a class="t" id="t0629b24"></a>惟二禪、三禪、四禪、空處、識處、不用處、有想無 <a class="t" id="t0629b25"></a>想處、滅盡定。如是，世尊！我等思惟此法。」</p>
<p><a class="t-linehead" id="t-linehead0629b25"></a>世 <a class="t" id="t0629b26"></a>尊告曰：「善哉！善哉！阿那律！汝為頗有是時 <a class="t" id="t0629b27"></a>更得上人法乎？」</p>
<p><a class="t-linehead" id="t-linehead0629b27"></a>阿那律報曰：「如是。世尊！我 <a class="t" id="t0629b28"></a>等更得上人法。」</p>
<p><a class="t-linehead" id="t-linehead0629b28"></a>世尊告曰：「何者是上人之 <a class="t" id="t0629b29"></a>法？」</p>
<p><a class="t-linehead" id="t-linehead0629b29"></a>阿那律曰：「有此妙法，出上人法上，若復 <a class="t" id="t0629c01"></a>我等以慈心，遍滿一方，二方、三方、四方亦 <a class="t" id="t0629c02"></a>復如是，四維上下亦復如是，一切中一切，以 <a class="t" id="t0629c03"></a>慈心遍滿其中，無數無限，不可稱計，而自 <a class="t" id="t0629c04"></a>遊戲。復以悲心、喜心、護心，遍滿一方，二方、 <a class="t" id="t0629c05"></a>三方、四方亦復如是，四維上下而自遊戲。是 <a class="t" id="t0629c06"></a>謂，世尊！我等更得此上人之法。」</p>
<p><a class="t-linehead" id="t-linehead0629c06"></a>爾時，尊者難 <a class="t" id="t0629c07"></a>提、金毘羅語阿那律曰：「我等何日至汝許 <a class="t" id="t0629c08"></a>問此義乎？今在世尊前而自稱說。」</p>
<p><a class="t-linehead" id="t-linehead0629c08"></a>阿那律 <a class="t" id="t0629c09"></a>曰：「汝等亦未曾至我許而問此義？但諸天 <a class="t" id="t0629c10"></a>來至我所而說此義。是故，在世尊前而說 <a class="t" id="t0629c11"></a>此義耳。但我長夜之中知諸賢心意，然諸 <a class="t" id="t0629c12"></a>賢得此三昧故，在世尊前說此語耳。」</p>
<p><a class="t-linehead" id="t-linehead0629c12"></a>爾 <a class="t" id="t0629c13"></a>時，說此法時，長壽大將至世尊所，頭面禮 <a class="t" id="t0629c14"></a>足，在一面坐。是時，長壽大將白世尊曰：「今 <a class="t" id="t0629c15"></a>日，世尊與此諸人而說法乎？」</p>
<p><a class="t-linehead" id="t-linehead0629c15"></a>是時，世尊以 <a class="t" id="t0629c16"></a>此因緣具向長壽大將說之。</p>
<p><a class="t-linehead" id="t-linehead0629c16"></a>是時，大將白 <a class="t" id="t0629c17"></a>世尊曰：「跋耆大國快得大利，有此三族姓 <a class="t" id="t0629c18"></a>子而自遊化：阿那律、難提、金毘羅。」</p>
<p><a class="t-linehead" id="t-linehead0629c18"></a>世尊告曰： <a class="t" id="t0629c19"></a>「如是，大將！如汝所言，跋耆大國快得善利。 <a class="t" id="t0629c20"></a>且捨跋耆大國，摩竭大國快得善利，乃有 <a class="t" id="t0629c21"></a>此三族姓子。若當摩竭大國人民之類，憶此 <a class="t" id="t0629c22"></a>三族姓子，便長夜獲安隱。大將當知，若縣 <a class="t" id="t0629c23"></a>邑城郭有此三族姓子者，彼城郭之中，人 <a class="t" id="t0629c24"></a>民之類，長夜獲安隱。此三族姓子所生之 <a class="t" id="t0629c25"></a>家，亦獲大利，乃能生此上尊之人，彼父母五 <a class="t" id="t0629c26"></a>種親族，若當憶此三人者，亦獲大利。若復 <a class="t" id="t0629c27"></a>天、龍、鬼神憶此三族姓子者，亦獲大利。若 <a class="t" id="t0629c28"></a>有人歎說阿羅漢者，亦當歎說此三人。若 <a class="t" id="t0629c29"></a>有人歎說無貪欲、無愚癡、無瞋恚者，亦當 <a class="t" id="t0630a01"></a>歎說此三人。若有人歎說此福田者，亦當 <a class="t" id="t0630a02"></a>歎說此三人。如我於三阿僧祇劫所行懃 <a class="t" id="t0630a03"></a>苦，成無上道，使此三人成此法義。是故， <a class="t" id="t0630a04"></a>大將！當於此三族姓子，起 <span class="corr" title="[歎&gt;歡]">歡</span> 喜心。如是，大 <a class="t" id="t0630a05"></a>將！當作是學。」</p>
<p><a class="t-linehead" id="t-linehead0630a05"></a>爾時，大將聞世尊所說，歡喜 <a class="t" id="t0630a06"></a>奉行。</p>
<a class="t" id="t0630a07"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
