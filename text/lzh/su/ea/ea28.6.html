<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea28.6">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">28.6</span> <span class="mirror-right">（六）後樂</span>
</h1>
</div>
<p><a class="t-linehead" id="t-linehead0653a18"></a>聞如是：</p>
<p>一時，佛在舍衛國祇樹給孤獨 <a class="t" id="t0653a19"></a>園。</p>
<p><a class="t-linehead" id="t-linehead0653a19"></a>爾時，王波斯匿清旦集四種兵，乘寶羽 <a class="t" id="t0653a20"></a>之車，往至世尊所，頭面禮足，在一面坐。爾 <a class="t" id="t0653a21"></a>時，世尊問大王曰：「大王！為從何來？又塵土 <a class="t" id="t0653a22"></a>坌體，集四種兵，有何事緣？」</p>
<p><a class="t-linehead" id="t-linehead0653a22"></a>波斯匿王白世 <a class="t" id="t0653a23"></a>尊曰：「今此國界有大賊起，昨夜半，興兵擒 <a class="t" id="t0653a24"></a>獲。然身體疲惓欲還詣宮，然中道復作是 <a class="t" id="t0653a25"></a>念：『我應先至如來所，然後入宮。』以此事緣， <a class="t" id="t0653a26"></a>寤寐不安；今以壞賊功勞有在，歡喜踊躍， <a class="t" id="t0653a27"></a>不能自勝，故來至拜跪覲省。設我昨夜不 <a class="t" id="t0653a28"></a>即興兵者，則不獲賊。」</p>
<p><a class="t-linehead" id="t-linehead0653a28"></a>爾時，世尊告曰：「如是。 <a class="t" id="t0653a29"></a>大王！如王所說。王當知，此有四事緣本， <a class="t" id="t0653b01"></a>先苦而後樂。云何為四？清旦早起先苦而後 <a class="t" id="t0653b02"></a>樂；設服油酥先苦而後樂；若服藥時先苦 <a class="t" id="t0653b03"></a>而後樂；家業娉娶先苦而後樂。是謂，大王！有 <a class="t" id="t0653b04"></a>此四事緣本，先苦而後樂。」</p>
<p><a class="t-linehead" id="t-linehead0653b04"></a>爾時，波斯匿王白 <a class="t" id="t0653b05"></a>世尊言：「世尊所說誠得其宜，有此四事緣 <a class="t" id="t0653b06"></a>本，先苦而後樂。所以然者，如我今日觀此 <a class="t" id="t0653b07"></a>四事，如掌觀珠，皆是先苦而後樂義。」</p>
<p><a class="t-linehead" id="t-linehead0653b07"></a>爾 <a class="t" id="t0653b08"></a>時，世尊與波斯匿王說微妙之法，發歡喜 <a class="t" id="t0653b09"></a>心。王聞法已，白世尊言：「國事猥多，欲還 <a class="t" id="t0653b10"></a>歸所在。」</p>
<p><a class="t-linehead" id="t-linehead0653b10"></a>世尊告曰：「宜知是時。」</p>
<p><a class="t-linehead" id="t-linehead0653b10"></a>時，波斯匿王 <a class="t" id="t0653b11"></a>即從坐起，頭面禮足，繞佛三匝，便退而去。</p>
<a class="t" id="t0653b12"></a>
<p><a class="t-linehead" id="t-linehead0653b12"></a>王去未久，是時世尊告諸比丘：「今有此四 <a class="t" id="t0653b13"></a>事緣本，先苦後樂。云何為四？修習梵行先 <a class="t" id="t0653b14"></a>苦而後樂；誦習經文先苦而後樂；坐禪念定 <a class="t" id="t0653b15"></a>先苦而後樂；數出入息先苦而後樂。是謂， <a class="t" id="t0653b16"></a>比丘！行此四事者，先苦而後樂也。其有比 <a class="t" id="t0653b17"></a>丘行此先苦而後樂之法，必應沙門後得 <a class="t" id="t0653b18"></a>果報之樂。</p>
<p><a class="t-linehead" id="t-linehead0653b18"></a>「云何為四？若有比丘勤於此法， <a class="t" id="t0653b19"></a>無欲惡法，念持喜安，遊心初禪，得沙門 <a class="t" id="t0653b20"></a>之樂。復次，有覺、有觀息，內有喜心，專精一 <a class="t" id="t0653b21"></a>意，無覺、無觀，念持喜安，遊於二禪，是謂 <a class="t" id="t0653b22"></a>得第二沙門之樂。復次，無念遊心於護，恒自 <a class="t" id="t0653b23"></a>覺知，覺身有樂，諸賢聖所喜望者，護念 <a class="t" id="t0653b24"></a>樂，遊心三禪，是謂獲第三沙門之樂。復次， <a class="t" id="t0653b25"></a>苦樂已盡，先無有憂慼之患，無苦無樂，護 <a class="t" id="t0653b26"></a>念清淨，遊心四禪，是謂有此四沙門之樂。</p>
<a class="t" id="t0653b27"></a>
<p><a class="t-linehead" id="t-linehead0653b27"></a>「復次，比丘！若有比丘行此先苦後獲沙門 <a class="t" id="t0653b28"></a>四樂之報，斷三結網，成須陀洹不退轉法， <a class="t" id="t0653b29"></a>必至滅度。復次，比丘！若斷此三結，淫、怒、 <a class="t" id="t0653c01"></a>癡薄，成斯陀含，來至此世，必盡苦際。復次， <a class="t" id="t0653c02"></a>比丘！若有比丘斷五下分結，成阿那含，於 <a class="t" id="t0653c03"></a>彼般涅槃，不來此世。</p>
<p><a class="t-linehead" id="t-linehead0653c03"></a>「復次，比丘！若有比丘 <a class="t" id="t0653c04"></a>有漏盡，成無漏心解脫、智慧解脫，於現法 <a class="t" id="t0653c05"></a>中身作證而自遊戲：生死已盡，梵行已立，所 <a class="t" id="t0653c06"></a>作已辦，更不復受胎，如實知之。是彼比丘 <a class="t" id="t0653c07"></a>修此先苦之法，後獲沙門四果之樂。</p>
<p><a class="t-linehead" id="t-linehead0653c07"></a>「是故，諸 <a class="t" id="t0653c08"></a>比丘！當求方便，成此先苦而後樂。如是，諸 <a class="t" id="t0653c09"></a>比丘！當作是學。」</p>
<p><a class="t-linehead" id="t-linehead0653c09"></a>爾時，諸比丘聞佛所說，歡 <a class="t" id="t0653c10"></a>喜奉行。</p>
<a class="t" id="t0653c11"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
