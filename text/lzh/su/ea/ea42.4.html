<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea42.4">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">42.4</span> <span class="mirror-right">（四）須倫</span>
</h1>
</div>
<p><a class="t-linehead" id="t-linehead0752c24"></a>聞如是：</p>
<p>一時，佛在舍衛國鹿野苑中， <a class="t" id="t0752c25"></a>與大比丘眾五百人俱。</p>
<p><a class="t-linehead" id="t-linehead0752c25"></a>是時，波呵羅阿須 <a class="t" id="t0752c26"></a>倫及牟提輪天子，非時至世尊所，頭面禮 <a class="t" id="t0752c27"></a>足，在一面坐。</p>
<p><a class="t-linehead" id="t-linehead0752c27"></a>是時，如來問阿須倫曰：「汝等 <a class="t" id="t0752c28"></a>甚樂大海中乎？」</p>
<p><a class="t-linehead" id="t-linehead0752c28"></a>阿須倫白佛言：「實樂，非為 <a class="t" id="t0752c29"></a>不樂。」</p>
<p><a class="t-linehead" id="t-linehead0752c29"></a>世尊告曰：「大海之中有何奇特之法， <a class="t" id="t0753a01"></a>汝等見已，於中娛樂？」</p>
<p><a class="t-linehead" id="t-linehead0753a01"></a>阿須倫白佛言：「大海之 <a class="t" id="t0753a02"></a>中有八未曾有之法，諸阿須倫娛樂其中。 <a class="t" id="t0753a03"></a>云何為八？於是，大海之中極深且廣，是謂 <a class="t" id="t0753a04"></a>初未曾有之法。</p>
<p><a class="t-linehead" id="t-linehead0753a04"></a>「復次，大海有此神德，四大 <a class="t" id="t0753a05"></a>江河，一一河者將從五百以投大海，便失 <a class="t" id="t0753a06"></a>本名字，是謂第二之法也。</p>
<p><a class="t-linehead" id="t-linehead0753a06"></a>「復次，大海皆 <a class="t" id="t0753a07"></a>同一味，是謂第三之法也。</p>
<p><a class="t-linehead" id="t-linehead0753a07"></a>「復次，大海以時 <a class="t" id="t0753a08"></a>朝賀，不失時節，是謂第四未曾有之法。</p>
<p><a class="t-linehead" id="t-linehead0753a08"></a>「復 <a class="t" id="t0753a09"></a>次，大海鬼神所居，有形之類無不在大海 <a class="t" id="t0753a10"></a>中者，是謂第五未曾有之法。</p>
<p><a class="t-linehead" id="t-linehead0753a10"></a>「復次，大海之 <a class="t" id="t0753a11"></a>中皆容極大之形，百由旬形，乃至七千由 <a class="t" id="t0753a12"></a>旬形，亦不逼迮，是謂第六未曾有之法。</p>
<p><a class="t-linehead" id="t-linehead0753a12"></a>「復 <a class="t" id="t0753a13"></a>次，大海之中出若干種珍寶，硨 <span class="gaiji">璩 <!--gaiji,璩,1[(王*巨)/木],2&#x249B2;,3--></span>、瑪瑙、真珠、 <a class="t" id="t0753a14"></a>琥珀、水精、琉璃，是謂第七未曾有之法。</p>
<p><a class="t-linehead" id="t-linehead0753a14"></a>「復 <a class="t" id="t0753a15"></a>次，大海之中下有金沙，又有須彌山，四寶所 <a class="t" id="t0753a16"></a>成，是謂第八未曾有之法。此名八未曾有 <a class="t" id="t0753a17"></a>之法，使諸阿須倫娛樂其中。」</p>
<p><a class="t-linehead" id="t-linehead0753a17"></a>是時，阿須倫 <a class="t" id="t0753a18"></a>白世尊：「如來法中有何奇特，使諸比丘 <a class="t" id="t0753a19"></a>見已，娛樂其中？」</p>
<p><a class="t-linehead" id="t-linehead0753a19"></a>佛告阿須倫曰：「有八未曾 <a class="t" id="t0753a20"></a>有之法，使諸比丘娛樂其中。云何為八？又 <a class="t" id="t0753a21"></a>我法中戒律具足，無放逸行，是謂初未曾有 <a class="t" id="t0753a22"></a>之法。諸比丘見已，娛樂其中，如彼大海 <a class="t" id="t0753a23"></a>極深且廣。</p>
<p><a class="t-linehead" id="t-linehead0753a23"></a>「復次，我法中有四種姓，於我法 <a class="t" id="t0753a24"></a>中作沙門，不錄前名，更作餘字，猶如彼 <a class="t" id="t0753a25"></a>海，四大江河皆投于海而同一味，更無餘 <a class="t" id="t0753a26"></a>名，是謂第二未曾有之法。</p>
<p><a class="t-linehead" id="t-linehead0753a26"></a>「復次，我法中 <a class="t" id="t0753a27"></a>施設禁戒，相隨亦不越敘，是謂第三未 <a class="t" id="t0753a28"></a>曾有之法。</p>
<p><a class="t-linehead" id="t-linehead0753a28"></a>「復次，我法中皆同一味，所謂賢聖 <a class="t" id="t0753a29"></a>八品道味，是謂第四未曾有之法也，如 <a class="t" id="t0753b01"></a>彼大海悉同一味。</p>
<p><a class="t-linehead" id="t-linehead0753b01"></a>「復次，我法中種種法充滿 <a class="t" id="t0753b02"></a>其中，所謂四意斷、四神足、五根、五力、七覺意、 <a class="t" id="t0753b03"></a>八真直行，諸比丘見已，娛樂其中，如彼大海 <a class="t" id="t0753b04"></a>諸神居其中，是謂第五未曾有之法。</p>
<p><a class="t-linehead" id="t-linehead0753b04"></a>「復次， <a class="t" id="t0753b05"></a>我法中有種種珍寶。所謂念覺意寶、法覺意 <a class="t" id="t0753b06"></a>寶、精進覺意寶、喜覺意寶、猗覺意寶、定覺意寶、 <a class="t" id="t0753b07"></a>護覺意寶，是謂第六未曾有之法。諸比丘 <a class="t" id="t0753b08"></a>見已，娛樂其中，如彼大海出種種珍寶。</p>
<p><a class="t-linehead" id="t-linehead0753b08"></a>「復 <a class="t" id="t0753b09"></a>次，我法中諸有眾生類，剃除鬚髮，著三法 <a class="t" id="t0753b10"></a>衣，出家學道，於無餘涅槃界而取滅度。然 <a class="t" id="t0753b11"></a>我法中無有增減，如彼大海，諸河投之無 <a class="t" id="t0753b12"></a>有增減，是謂第七未曾有之法，諸比丘見 <a class="t" id="t0753b13"></a>已，娛樂其中。</p>
<p><a class="t-linehead" id="t-linehead0753b13"></a>「復次，我法中有金剛三昧，有 <a class="t" id="t0753b14"></a>滅盡三昧，一切光明三昧，得不起三昧，種 <a class="t" id="t0753b15"></a>種三昧不可稱計，諸比丘見已娛樂，如彼 <a class="t" id="t0753b16"></a>大海下有金沙，是謂第八未曾有之法。諸 <a class="t" id="t0753b17"></a>比丘見已，娛樂其中。於我法中有此八未 <a class="t" id="t0753b18"></a>曾有之法，諸比丘甚自娛樂。」</p>
<p><a class="t-linehead" id="t-linehead0753b18"></a>是時，阿須倫 <a class="t" id="t0753b19"></a>白世尊曰：「如來法中使有一未曾有法者， <a class="t" id="t0753b20"></a>勝彼海中八未曾有之法，百倍、千倍不可 <a class="t" id="t0753b21"></a>為比，所謂賢聖八道是也。善哉，世尊！快 <a class="t" id="t0753b22"></a>說斯言。」</p>
<p><a class="t-linehead" id="t-linehead0753b22"></a>爾時，世尊暫與說法，所謂施論、戒 <a class="t" id="t0753b23"></a>論、生天之論，欲不淨想，漏為大患，出要為 <a class="t" id="t0753b24"></a>妙。爾時，以見彼心開意解，諸佛世尊常所 <a class="t" id="t0753b25"></a>說法：苦、習、盡、道，盡與說之。</p>
<p><a class="t-linehead" id="t-linehead0753b25"></a>爾時，阿須倫便 <a class="t" id="t0753b26"></a>作是念：「應有五諦，今世尊但說四諦，與諸 <a class="t" id="t0753b27"></a>天說五諦。」是時，天子即於座上得法眼淨， <a class="t" id="t0753b28"></a>阿須倫白世尊言：「善哉！世尊！快說斯言， <a class="t" id="t0753b29"></a>今欲還所在。」</p>
<p><a class="t-linehead" id="t-linehead0753b29"></a>世尊告曰：「宜知是時。」即從座 <a class="t" id="t0753c01"></a>起，頭面禮足，復道而去。</p>
<p><a class="t-linehead" id="t-linehead0753c01"></a>時，天子語阿須倫 <a class="t" id="t0753c02"></a>曰：「汝今所念極為不善，云：『如來與諸天說 <a class="t" id="t0753c03"></a>五諦，與我說四諦。』所以然者，諸佛世尊終 <a class="t" id="t0753c04"></a>無二言，諸佛終不捨眾生，說法亦無懈倦， <a class="t" id="t0753c05"></a>說法亦復無盡，亦復不選擇人與說法，平 <a class="t" id="t0753c06"></a>等心而說法，有四諦，苦、習、盡、道。汝今莫 <a class="t" id="t0753c07"></a>作是念，而呰如來言有五諦。」</p>
<p><a class="t-linehead" id="t-linehead0753c07"></a>是時，阿須 <a class="t" id="t0753c08"></a>倫報曰：「我今所造不善，自當懺悔！要當至 <a class="t" id="t0753c09"></a>如來所便問此義。」</p>
<p><a class="t-linehead" id="t-linehead0753c09"></a>爾時，阿須倫及天子聞 <a class="t" id="t0753c10"></a>佛所說，歡喜奉行。</p>
<a class="t" id="t0753c11"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
