<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea46.4">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">46.4</span> <span class="mirror-right">（四）力</span>
</h1>
</div>
<p><a class="t-linehead" id="t-linehead0776b14"></a>聞如是：</p>
<p>一時，佛在舍衛國祇樹給孤獨 <a class="t" id="t0776b15"></a>園。</p>
<p><a class="t-linehead" id="t-linehead0776b15"></a>爾時，世尊告諸比丘：「如來成十種力，得 <a class="t" id="t0776b16"></a>四無所畏，在大眾中能師子吼。云何為十 <a class="t" id="t0776b17"></a>力？於是，如來是處如實知之，非處如實知 <a class="t" id="t0776b18"></a>之。</p>
<p><a class="t-linehead" id="t-linehead0776b18"></a>「復次，如來處所，知他眾生因緣處所受 <a class="t" id="t0776b19"></a>其果報。</p>
<p><a class="t-linehead" id="t-linehead0776b19"></a>「復次，如來知若干種界、若干種持、若 <a class="t" id="t0776b20"></a>干種入，如實知之。</p>
<p><a class="t-linehead" id="t-linehead0776b20"></a>「復次，如來若干種解脫、 <a class="t" id="t0776b21"></a>無量解脫，如實知之。</p>
<p><a class="t-linehead" id="t-linehead0776b21"></a>「復次，如來知他眾生 <a class="t" id="t0776b22"></a>智慧多少，如實知之。</p>
<p><a class="t-linehead" id="t-linehead0776b22"></a>「復次，如來知他眾生 <a class="t" id="t0776b23"></a>心中所念，如實知之：有欲心知有欲心， <a class="t" id="t0776b24"></a>無欲心知無欲心；有瞋恚心知有瞋恚 <a class="t" id="t0776b25"></a>心，無瞋恚心知無瞋恚心；有愚癡心知 <a class="t" id="t0776b26"></a>有愚癡心，無愚癡心知無愚癡心；有 <a class="t" id="t0776b27"></a>愛心知有愛心，無愛心知無愛心；有受 <a class="t" id="t0776b28"></a>心知有受心，無受心知無受心；亂心知 <a class="t" id="t0776b29"></a>有亂心，無亂心知無亂心；散心知有散 <a class="t" id="t0776c01"></a>心，無散心知無散心；少心知有少心， <a class="t" id="t0776c02"></a>無少心知無少心；廣心知有廣心，無廣 <a class="t" id="t0776c03"></a>心知無廣心；無量心知無量心，有量心知 <a class="t" id="t0776c04"></a>有量心，如實知之。定心知有定心，無 <a class="t" id="t0776c05"></a>定心知無定心；解脫心知解脫心，無解脫 <a class="t" id="t0776c06"></a>心知無解脫心。</p>
<p><a class="t-linehead" id="t-linehead0776c06"></a>「復次，如來盡知一切所趣 <a class="t" id="t0776c07"></a>心之道，或一二生、三生、四生、五生、十生、五十 <a class="t" id="t0776c08"></a>生、百生、千生、億百千生、無量生、成劫、敗劫、無 <a class="t" id="t0776c09"></a>數成敗劫中，我昔生彼處，名是，字是，食如 <a class="t" id="t0776c10"></a>此之食，受其苦樂，壽命長短，死此生彼，彼 <a class="t" id="t0776c11"></a>死生此。自憶如是無數宿命之事。</p>
<p><a class="t-linehead" id="t-linehead0776c11"></a>「復次，如 <a class="t" id="t0776c12"></a>來知眾生生死之趣，以天眼觀眾生之類， <a class="t" id="t0776c13"></a>善色、惡色、善趣、惡趣，隨行所種，皆悉知之。 <a class="t" id="t0776c14"></a>或復眾生身、口、意行惡，誹謗賢聖，造邪見 <a class="t" id="t0776c15"></a>業，身壞命終，生地獄中；或復眾生身、口、意行 <a class="t" id="t0776c16"></a>善，不誹謗賢聖，恒行正見，身壞命終，生善 <a class="t" id="t0776c17"></a>處天上，是謂名為天眼清淨，觀眾生類所趣 <a class="t" id="t0776c18"></a>之行。</p>
<p><a class="t-linehead" id="t-linehead0776c18"></a>「復次，如來有漏盡，成無漏心解脫、智慧 <a class="t" id="t0776c19"></a>解脫；生死已盡，梵行已立，所作已辦，更不 <a class="t" id="t0776c20"></a>復受有，如實知之。是謂如來有此十力，名 <a class="t" id="t0776c21"></a>為無著，得四無所畏，在大眾中作師子 <a class="t" id="t0776c22"></a>吼，轉於梵輪。</p>
<p><a class="t-linehead" id="t-linehead0776c22"></a>「云何如來得四無所畏？欲言 <a class="t" id="t0776c23"></a>如來成等正覺，若有眾生，欲言知者，則無 <a class="t" id="t0776c24"></a>此處；若復有沙門、婆羅門欲來誹謗佛，不 <a class="t" id="t0776c25"></a>成等正覺者，則無此處；以無此處，則獲 <a class="t" id="t0776c26"></a>安隱。</p>
<p><a class="t-linehead" id="t-linehead0776c26"></a>「然我今日欲言已盡有漏，設復有沙 <a class="t" id="t0776c27"></a>門、婆羅門、天、若魔天來，欲言未盡有漏者， <a class="t" id="t0776c28"></a>則無此處；以無此處，則獲安隱。</p>
<p><a class="t-linehead" id="t-linehead0776c28"></a>「復次，我所 <a class="t" id="t0776c29"></a>說法，賢聖得出要者，如實盡於苦際。設 <a class="t" id="t0777a01"></a>有沙門、婆羅門、天、若魔天來，欲言未盡苦 <a class="t" id="t0777a02"></a>際者，無此處；以無此處，則獲安隱。</p>
<p><a class="t-linehead" id="t-linehead0777a02"></a>「復次，我 <a class="t" id="t0777a03"></a>所說內法者、墮惡趣者，設復有沙門、婆羅 <a class="t" id="t0777a04"></a>門來，欲言非者，則無此處。是謂，比丘！如來 <a class="t" id="t0777a05"></a>有四無所畏。</p>
<p><a class="t-linehead" id="t-linehead0777a05"></a>「設有外道異學言：『彼沙門瞿 <a class="t" id="t0777a06"></a>曇！有何等之力，有何無畏，自稱無著最尊？』 <a class="t" id="t0777a07"></a>汝等當持此十力往報之。設復外道異學 <a class="t" id="t0777a08"></a>重作是說：『我等亦成就十力。』汝等比丘復 <a class="t" id="t0777a09"></a>當問曰：『汝有何十力？』是時，外道異學則不 <a class="t" id="t0777a10"></a>能報也，遂增其惑。所以然者，我終不見 <a class="t" id="t0777a11"></a>沙門、婆羅門自稱言得四無所畏，除如來 <a class="t" id="t0777a12"></a>者。是故，比丘！當求方便，成十力、四無所畏。 <a class="t" id="t0777a13"></a>如是，比丘！當作是學。」</p>
<p><a class="t-linehead" id="t-linehead0777a13"></a>爾時，諸比丘聞佛所 <a class="t" id="t0777a14"></a>說，歡喜奉行！</p>
<a class="t" id="t0777a15"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
