<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea46.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">46.10</span> <span class="mirror-right">（一〇）觀想</span>
</h1>
</div>
<p><a class="t-linehead" id="t-linehead0780a28"></a>聞如是：</p>
<p>一時，佛在舍衛國祇樹給孤獨 <a class="t" id="t0780a29"></a>園。</p>
<p><a class="t-linehead" id="t-linehead0780a29"></a>爾時，有一比丘至世尊所，頭面禮足，在 <a class="t" id="t0780b01"></a>一面坐。爾時，彼比丘白世尊言：「如來今日 <a class="t" id="t0780b02"></a>與諸比丘說：『十想之法，其能修者，斷諸有 <a class="t" id="t0780b03"></a>漏，成無漏行。』如我，世尊！不堪任行此想。 <a class="t" id="t0780b04"></a>所以然者，欲心多故，身意熾盛，不得寧息。」</p>
<a class="t" id="t0780b05"></a>
<p><a class="t-linehead" id="t-linehead0780b05"></a>爾時，世尊告彼比丘：「汝今當捨淨想，思惟 <a class="t" id="t0780b06"></a>不淨想；捨有常想，思惟無常想；捨有我 <a class="t" id="t0780b07"></a>想，思惟無我想；捨可樂想，思惟不可樂想。 <a class="t" id="t0780b08"></a>所以然者，若比丘思惟淨想，欲心便熾盛； <a class="t" id="t0780b09"></a>若思惟不淨想，便無欲心。比丘當知，欲為 <a class="t" id="t0780b10"></a>不淨，如彼屎聚；欲如鸜鵒，饒諸音響；欲 <a class="t" id="t0780b11"></a>無返復，如彼毒蛇；欲如幻化，如日消雪； <a class="t" id="t0780b12"></a>當念捨欲，如棄塜間。欲還自害，如蛇懷毒； <a class="t" id="t0780b13"></a>欲無厭患，如飲鹹水；欲難可滿，如海吞 <a class="t" id="t0780b14"></a>流；欲多可畏，如羅剎村；欲猶怨家，恒當 <a class="t" id="t0780b15"></a>遠離。欲猶少味，如蜜塗刀；欲不可愛，如 <a class="t" id="t0780b16"></a>路白骨；欲現外形，如廁生華；欲為不真， <a class="t" id="t0780b17"></a>如彼畫瓶，內盛醜物，外見殊特；欲無牢 <a class="t" id="t0780b18"></a>固，亦如聚沫。是故，比丘！當念遠離貪欲之 <a class="t" id="t0780b19"></a>想，思惟不淨之想。汝今，比丘！當憶昔迦葉 <a class="t" id="t0780b20"></a>佛所奉行十想，今當重思惟十想，有漏心 <a class="t" id="t0780b21"></a>便解脫。」</p>
<p><a class="t-linehead" id="t-linehead0780b21"></a>爾時，彼比丘悲泣墮淚不能自止，即 <a class="t" id="t0780b22"></a>時頭面禮佛，白世尊言：「唯，世尊！愚惑積久， <a class="t" id="t0780b23"></a>如來躬自說十想，方欲遠離。今自懺悔，後更 <a class="t" id="t0780b24"></a>不犯！唯願如來受其重過，原恕不及。」</p>
<p><a class="t-linehead" id="t-linehead0780b24"></a>佛告 <a class="t" id="t0780b25"></a>比丘：「聽汝改過，勿復更犯，又如來與汝 <a class="t" id="t0780b26"></a>說十想而不肯奉持。」</p>
<p><a class="t-linehead" id="t-linehead0780b26"></a>是時，彼比丘聞世尊 <a class="t" id="t0780b27"></a>教誡已，在閑靜之處，剋己思惟，所以族 <a class="t" id="t0780b28"></a>姓子，剃除鬚髮，著三法衣，修無上梵行者， <a class="t" id="t0780b29"></a>欲昇其所願；生死已盡，梵行已立，所作已 <a class="t" id="t0780c01"></a>辦，更不復受胎，如實知之。爾時，彼比丘便 <a class="t" id="t0780c02"></a>成阿羅漢。</p>
<p><a class="t-linehead" id="t-linehead0780c02"></a>爾時，諸比丘聞佛所說，歡喜奉 <a class="t" id="t0780c03"></a>行。</p>
<a class="t" id="t0780c04"></a>
<blockquote class="gatha">
<p>結禁、聖賢居　　二力及十念 <a class="t" id="t0780c05"></a><br>
親國、無罣礙　　十 <span class="corr" title="[輪&gt;論] cf.【麗】">論</span> 、想、觀想</p>
</blockquote>
<a class="t" id="t0780c06"></a>
<p class="endsection"><span class="t-juanname">增壹阿含經卷第四十二</span></p>
<a class="t" id="t0780c07"></a>
<div class="w">
<div>
<h1>?（五）</h1>
<p><a class="t-linehead" id="t-linehead0780c07"></a>聞如是：</p>
<p>一時。佛在舍衛國祇樹給孤獨 <a class="t" id="t0780c08"></a>園。</p>
<p><a class="t-linehead" id="t-linehead0780c08"></a>爾時。世尊告諸比丘：「有十念廣分別修 <a class="t" id="t0780c09"></a>行，盡斷欲愛、色愛、無色愛、憍慢、無明。云何為 <a class="t" id="t0780c10"></a>十？所謂念佛、念法、念比丘僧、念戒、念施、念天、 <a class="t" id="t0780c11"></a>念止觀、念安般、念身、念死。是謂，比丘！有眾生 <a class="t" id="t0780c12"></a>修行此十念者，盡斷欲愛，色愛，無色愛，一 <a class="t" id="t0780c13"></a>切無明、憍慢、皆悉除盡。如是，比丘！當作是 <a class="t" id="t0780c14"></a>學。」</p>
<p><a class="t-linehead" id="t-linehead0780c14"></a>爾時，諸比丘聞佛所說，歡喜奉行。</p>
</div>
</div>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
