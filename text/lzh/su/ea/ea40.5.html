<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea40.5">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">40.5</span> <span class="mirror-right">（五）</span>
</h1>
</div>
<p><a class="t-linehead" id="t-linehead0739b10"></a>聞如是：</p>
<p>一時，佛在毘舍離獼猴池側，與 <a class="t" id="t0739b11"></a>大比丘眾五百人俱。</p>
<p><a class="t-linehead" id="t-linehead0739b11"></a>是時，世尊到時，著衣持 <a class="t" id="t0739b12"></a>鉢，及將阿難入毘舍離乞食。爾時，毘舍離 <a class="t" id="t0739b13"></a>城內有大長者名毘羅先，饒財多寶，不可 <a class="t" id="t0739b14"></a>稱計；然復慳貪無惠施之心，唯食宿福，更 <a class="t" id="t0739b15"></a>不造新。爾時，彼長者將諸婇女在後宮作 <a class="t" id="t0739b16"></a>倡伎樂，自相娛樂。</p>
<p><a class="t-linehead" id="t-linehead0739b16"></a>爾時，世尊往詣彼巷，知 <a class="t" id="t0739b17"></a>而問阿難曰：「今聞作倡伎樂為是何家？」</p>
<a class="t" id="t0739b18"></a>
<p><a class="t-linehead" id="t-linehead0739b18"></a>阿難白佛：「是毘羅先長者家。」</p>
<p><a class="t-linehead" id="t-linehead0739b18"></a>佛告阿難：「此 <a class="t" id="t0739b19"></a>長者却後七日命終，當生涕哭地獄中。所 <a class="t" id="t0739b20"></a>以然者，此是常法。若斷善根之人，命終之 <a class="t" id="t0739b21"></a>時，皆生涕哭地獄中。今此長者宿福已盡， <a class="t" id="t0739b22"></a>更不造新。」</p>
<p><a class="t-linehead" id="t-linehead0739b22"></a>阿難白佛言：「頗有因緣使此長 <a class="t" id="t0739b23"></a>者七日不命終乎？」</p>
<p><a class="t-linehead" id="t-linehead0739b23"></a>佛告阿難：「無此因緣得 <a class="t" id="t0739b24"></a>不命終乎！昔所種行，今日已盡，此不可 <a class="t" id="t0739b25"></a>免。」</p>
<p><a class="t-linehead" id="t-linehead0739b25"></a>阿難白佛：「頗有方宜令此長者不生 <a class="t" id="t0739b26"></a>涕哭地獄乎？」</p>
<p><a class="t-linehead" id="t-linehead0739b26"></a>佛告阿難：「有此方宜可使 <a class="t" id="t0739b27"></a>長者不入地獄耳。」</p>
<p><a class="t-linehead" id="t-linehead0739b27"></a>阿難白佛言：「何等因 <a class="t" id="t0739b28"></a>緣使長者不入地獄？」</p>
<p><a class="t-linehead" id="t-linehead0739b28"></a>佛告阿難：「設此長者 <a class="t" id="t0739b29"></a>剃除鬚髮，著三法衣，出家學道者，便得免 <a class="t" id="t0739c01"></a>此罪也。」</p>
<p><a class="t-linehead" id="t-linehead0739c01"></a>阿難白佛言：「今我能使此長者出 <a class="t" id="t0739c02"></a>家學道。」</p>
<p><a class="t-linehead" id="t-linehead0739c02"></a>爾時，阿難辭世尊已，往至彼長者 <a class="t" id="t0739c03"></a>家，在門外立。是時，長者遙見阿難來，即出 <a class="t" id="t0739c04"></a>奉迎，便請使坐。時，阿難語長者曰：「今我是 <a class="t" id="t0739c05"></a>一切智人邊聞，然如來今記：『汝身却後七 <a class="t" id="t0739c06"></a>日當身壞命終，生涕哭地獄中。』」</p>
<p><a class="t-linehead" id="t-linehead0739c06"></a>長者聞已， <a class="t" id="t0739c07"></a>即懷恐懼，衣毛皆竪，白阿難曰：「頗有此因 <a class="t" id="t0739c08"></a>緣使七日之中不命終乎？」</p>
<p><a class="t-linehead" id="t-linehead0739c08"></a>阿難告曰：「無此 <a class="t" id="t0739c09"></a>因緣令七日中得免命終。」</p>
<p><a class="t-linehead" id="t-linehead0739c09"></a>長者復白言：「頗 <a class="t" id="t0739c10"></a>有因緣我今命終，不生涕哭地獄中乎？」</p>
<a class="t" id="t0739c11"></a>
<p><a class="t-linehead" id="t-linehead0739c11"></a>阿難告曰：「世尊亦有此教：『若當長者剃除鬚 <a class="t" id="t0739c12"></a>髮，著三法衣，出家學道者，便不入地獄中。』 <a class="t" id="t0739c13"></a>汝今可宜出家學道，得到彼岸。」</p>
<p><a class="t-linehead" id="t-linehead0739c13"></a>長者白言： <a class="t" id="t0739c14"></a>「阿難並在前去，我正爾當往。」</p>
<p><a class="t-linehead" id="t-linehead0739c14"></a>是時，阿難便 <a class="t" id="t0739c15"></a>捨而去。長者便作是念：「言七日者猶常為 <a class="t" id="t0739c16"></a>遠，吾今宜可五欲自娛樂，然後當出家學 <a class="t" id="t0739c17"></a>道。」</p>
<p><a class="t-linehead" id="t-linehead0739c17"></a>是時，阿難明日復至長者家，語長者曰： <a class="t" id="t0739c18"></a>「一日已過，餘有六日在，可時出家。」</p>
<p><a class="t-linehead" id="t-linehead0739c18"></a>長者白 <a class="t" id="t0739c19"></a>言：「阿難並在前，正爾當尋從。」然彼長者猶故 <a class="t" id="t0739c20"></a>不去。</p>
<p><a class="t-linehead" id="t-linehead0739c20"></a>是時，阿難二日、三日，乃至六日至長者 <a class="t" id="t0739c21"></a>家，語長者曰：「可時出家，後悔無及。設不 <a class="t" id="t0739c22"></a>出家者，今日命終，當生涕哭地獄中。」</p>
<p><a class="t-linehead" id="t-linehead0739c22"></a>長者 <a class="t" id="t0739c23"></a>白阿難曰：「尊者並在前，正爾當隨後。」</p>
<p><a class="t-linehead" id="t-linehead0739c23"></a>阿難 <a class="t" id="t0739c24"></a>告曰：「長者！今日以何神足至彼間？方言先 <a class="t" id="t0739c25"></a>遣吾耶？但今欲共一時俱往。」</p>
<p><a class="t-linehead" id="t-linehead0739c25"></a>是時，阿難將 <a class="t" id="t0739c26"></a>此長者往至世尊所，到已，頭面禮足，白佛 <a class="t" id="t0739c27"></a>言：「今此長者欲得出家學道，唯願如來當 <a class="t" id="t0739c28"></a>與剃除鬚髮，使得學道。」</p>
<p><a class="t-linehead" id="t-linehead0739c28"></a>佛告阿難：「汝今躬 <a class="t" id="t0739c29"></a>可度此長者。」</p>
<p><a class="t-linehead" id="t-linehead0739c29"></a>是時，阿難受佛教勅，即時與 <a class="t" id="t0740a01"></a>長者剃除鬚髮，教令著三法衣，使學正 <a class="t" id="t0740a02"></a>法。是時，阿難教彼比丘曰：「汝當念修行，念 <a class="t" id="t0740a03"></a>佛、念法、念比丘僧、念戒、念施、念天、念休 <a class="t" id="t0740a04"></a>息、念安般、念身、念死，當修行如是之法。 <a class="t" id="t0740a05"></a>是謂，比丘！行此十念者，便獲大果報，得甘 <a class="t" id="t0740a06"></a>露法味。」</p>
<p><a class="t-linehead" id="t-linehead0740a06"></a>是時，毘羅先修行如是法已，即其 <a class="t" id="t0740a07"></a>日命終，生四天王中。</p>
<p><a class="t-linehead" id="t-linehead0740a07"></a>是時，阿難即闍維彼 <a class="t" id="t0740a08"></a>身，還至世尊所，頭面禮足，在一面立。爾時， <a class="t" id="t0740a09"></a>阿難白世尊言：「向者，比丘毘羅先者今已命 <a class="t" id="t0740a10"></a>終，為生何處？」</p>
<p><a class="t-linehead" id="t-linehead0740a10"></a>世尊告曰：「今此比丘命終生 <a class="t" id="t0740a11"></a>四天王。」</p>
<p><a class="t-linehead" id="t-linehead0740a11"></a>阿難白佛言：「於彼命終當生何 <a class="t" id="t0740a12"></a>處？」</p>
<p><a class="t-linehead" id="t-linehead0740a12"></a>世尊告曰：「於彼命終當生三十三天，展 <a class="t" id="t0740a13"></a>轉生豔天、兜術天、化自在天、他化自在天，從 <a class="t" id="t0740a14"></a>彼命終復還來生，乃至四天王中。是謂，阿難！ <a class="t" id="t0740a15"></a>毘羅先比丘七變周旋天人之中，最後得 <a class="t" id="t0740a16"></a>人身，出家學道，當盡苦際。所以然者，斯於 <a class="t" id="t0740a17"></a>如來有信心故。</p>
<p><a class="t-linehead" id="t-linehead0740a17"></a>「阿難當知，此閻浮提地南 <a class="t" id="t0740a18"></a>北二萬一千由旬，東西七千由旬，設有人供 <a class="t" id="t0740a19"></a>養閻浮里地人，其福為多不？」</p>
<p><a class="t-linehead" id="t-linehead0740a19"></a>阿難白佛言： <a class="t" id="t0740a20"></a>「甚多，甚多。世尊！」</p>
<p><a class="t-linehead" id="t-linehead0740a20"></a>佛告阿難：「若有眾生如 <a class="t" id="t0740a21"></a> <span class="gaiji">［（殼－一）／牛］ <!--gaiji,,1[(殼-一)/牛],2&#x246D3;,3--></span>牛頃，信心不絕修行十念者；其福不 <a class="t" id="t0740a22"></a>可量，無有能量者。如是，阿難！當求方便， <a class="t" id="t0740a23"></a>修行十念。如是，阿難！當作是學。」</p>
<p><a class="t-linehead" id="t-linehead0740a23"></a>爾時，阿難 <a class="t" id="t0740a24"></a>聞佛所說，歡喜奉行。</p>
<a class="t" id="t0740a25"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
