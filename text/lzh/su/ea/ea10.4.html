<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea10.4">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">10.4</span> <span class="mirror-right">（四）檀</span>
</h1>
</div>
<p><a class="t-linehead" id="t-linehead0564b19"></a>聞如是：</p>
<p>一時，佛在舍衛國祇樹給孤獨 <a class="t" id="t0564b20"></a>園。</p>
<p><a class="t-linehead" id="t-linehead0564b20"></a>爾時，世尊告諸比丘：「檀越施主當云何 <a class="t" id="t0564b21"></a>承事、供養，精進、持戒諸賢聖人？」</p>
<p><a class="t-linehead" id="t-linehead0564b21"></a>爾時，諸比丘 <a class="t" id="t0564b22"></a>白世尊曰：「世尊是諸法之王，唯願世尊與 <a class="t" id="t0564b23"></a>諸比丘而說此義，盡當奉持。」</p>
<p><a class="t-linehead" id="t-linehead0564b23"></a>爾時，世尊告 <a class="t" id="t0564b24"></a>諸比丘：「諦聽！諦聽！善思念之，我當與汝分 <a class="t" id="t0564b25"></a>別其義。」</p>
<p><a class="t-linehead" id="t-linehead0564b25"></a>對曰：「如是，世尊！」爾時，諸比丘從佛 <a class="t" id="t0564b26"></a>受教。</p>
<p><a class="t-linehead" id="t-linehead0564b26"></a>世尊告曰：「檀越施主承事、供養，精進、 <a class="t" id="t0564b27"></a>持戒諸多聞者，猶如與迷者指示其路，糧 <a class="t" id="t0564b28"></a>食乏短而給施食，恐怖之人令無憂惱，驚 <a class="t" id="t0564b29"></a>畏者教令莫懼，無所歸者與作覆護，盲者 <a class="t" id="t0564c01"></a>作眼目，與病作醫王。猶如田家農夫修治 <a class="t" id="t0564c02"></a>田業，除去穢草，便能成就穀食。比丘常當 <a class="t" id="t0564c03"></a>除棄五盛陰病，求入無畏泥洹城中。如 <a class="t" id="t0564c04"></a>是，諸比丘！檀越施主承事、供養，精進、持戒諸 <a class="t" id="t0564c05"></a>多聞者，當施。」</p>
<p><a class="t-linehead" id="t-linehead0564c05"></a>爾時，阿那邠持長者集在彼 <a class="t" id="t0564c06"></a>眾，爾時長者阿那邠持白世尊曰：「如是，世尊！ <a class="t" id="t0564c07"></a>如是，如來！一切施主及與受者猶吉祥瓶，諸 <a class="t" id="t0564c08"></a>受施人如毘沙王，勸人行施如親父母，受 <a class="t" id="t0564c09"></a>施之人是後世良祐，一切施主及與受者猶如 <a class="t" id="t0564c10"></a>居士。」</p>
<p><a class="t-linehead" id="t-linehead0564c10"></a>世尊告曰：「如是，長者！如汝所言。」</p>
<p><a class="t-linehead" id="t-linehead0564c10"></a>阿那 <a class="t" id="t0564c11"></a>邠持長者白世尊曰：「自今已後，門不安守， <a class="t" id="t0564c12"></a>亦不拒逆比丘、比丘尼、優婆塞、優婆斯，及諸 <a class="t" id="t0564c13"></a>行路乏糧食者。」</p>
<p><a class="t-linehead" id="t-linehead0564c13"></a>爾時，阿那邠持長者白世 <a class="t" id="t0564c14"></a>尊曰：「唯願世尊及比丘眾受弟子請。」爾時，世 <a class="t" id="t0564c15"></a>尊默然受長者請。</p>
<p><a class="t-linehead" id="t-linehead0564c15"></a>爾時，長者見世尊默然 <a class="t" id="t0564c16"></a>受請，即禮佛三匝，還歸所在，到舍已，即其 <a class="t" id="t0564c17"></a>夜辦具甘饌種種飯食，廣敷坐具，自白：「時 <a class="t" id="t0564c18"></a>到，食具已辦，唯願世尊願時臨顧。」</p>
<p><a class="t-linehead" id="t-linehead0564c18"></a>爾時，世 <a class="t" id="t0564c19"></a>尊將諸比丘眾，著衣持鉢，詣舍衛城，至長 <a class="t" id="t0564c20"></a>者家，到已，各自就座，諸比丘僧亦各隨次 <a class="t" id="t0564c21"></a>坐。爾時，長者見佛、比丘眾坐定，手自斟酌，行 <a class="t" id="t0564c22"></a>種種飲食。以行種種飲食，各收鉢坐，更取 <a class="t" id="t0564c23"></a>卑座，在如來前欲聽聞法。</p>
<p><a class="t-linehead" id="t-linehead0564c23"></a>爾時，長者白 <a class="t" id="t0564c24"></a>世尊言：「善哉！如來！聽諸比丘隨所須物三 <a class="t" id="t0564c25"></a>衣、鉢盂、鍼筒、尼師壇、衣帶、法澡罐，及餘 <a class="t" id="t0564c26"></a>一切沙門雜物，盡聽弟子家取之。」</p>
<p><a class="t-linehead" id="t-linehead0564c26"></a>爾時，世尊 <a class="t" id="t0564c27"></a>告諸比丘：「汝等若須衣裳、鉢器及尼師壇、法 <a class="t" id="t0564c28"></a>澡罐，及餘一切沙門雜物，聽使此取，勿 <a class="t" id="t0564c29"></a>足疑難，起想著心。」</p>
<p><a class="t-linehead" id="t-linehead0564c29"></a>爾時，世尊與長者阿那 <a class="t" id="t0565a01"></a>邠持說微妙之法。說妙法已，便從坐起 <a class="t" id="t0565a02"></a>而去。</p>
<p><a class="t-linehead" id="t-linehead0565a02"></a>當於爾時，阿那邠持復於四城門而 <a class="t" id="t0565a03"></a>廣惠施，第五市中，第六在家，須食與食，須 <a class="t" id="t0565a04"></a>漿與漿，須車乘、妓樂、香熏、瓔珞，悉皆與之。</p>
<a class="t" id="t0565a05"></a>
<p><a class="t-linehead" id="t-linehead0565a05"></a>爾時，世尊聞長者阿那邠持於四城門中 <a class="t" id="t0565a06"></a>廣作惠施，復於大市布施貧乏，復於家內 <a class="t" id="t0565a07"></a>布施無量。爾時，世尊告諸比丘：「我弟子中第 <a class="t" id="t0565a08"></a>一優婆塞好喜布施，所謂須達長者是。」</p>
<p><a class="t-linehead" id="t-linehead0565a08"></a>爾時， <a class="t" id="t0565a09"></a>諸比丘聞佛所說，歡喜奉行。</p>
<a class="t" id="t0565a10"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
