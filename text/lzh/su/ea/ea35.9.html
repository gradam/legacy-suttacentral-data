<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea35.9">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">35.9</span> <span class="mirror-right">（九）</span>
</h1>
</div>
<p><a class="t-linehead" id="t-linehead0701a12"></a>聞如是：</p>
<p>一時，佛在羅閱城迦蘭陀竹園 <a class="t" id="t0701a13"></a>所，與大比丘眾五百人俱。</p>
<p><a class="t-linehead" id="t-linehead0701a13"></a>爾時，阿難、多耆 <a class="t" id="t0701a14"></a>奢時到，著衣持鉢，入城乞食。是時，多耆奢 <a class="t" id="t0701a15"></a>在一巷中見一女人，極為端正，與世奇特； <a class="t" id="t0701a16"></a>見已，心意錯亂，不與常同。</p>
<p><a class="t-linehead" id="t-linehead0701a16"></a>是時，多耆奢即 <a class="t" id="t0701a17"></a>以偈向阿難說：</p>
<a class="t" id="t0701a18"></a>
<blockquote class="gatha">
<p>「欲火之所燒，　　心意極熾然， <a class="t" id="t0701a19"></a><br>
願說滅此義，　　多有所饒益。」</p>
</blockquote>
<a class="t" id="t0701a20"></a>
<p><a class="t-linehead" id="t-linehead0701a20"></a>是時，阿難復以此偈報曰：</p>
<a class="t" id="t0701a21"></a>
<blockquote class="gatha">
<p>「知欲顛倒法，　　心意極熾然， <a class="t" id="t0701a22"></a><br>
當除想像念，　　欲意便自休。」</p>
</blockquote>
<a class="t" id="t0701a23"></a>
<p><a class="t-linehead" id="t-linehead0701a23"></a>是時，多耆奢復以偈報曰：</p>
<a class="t" id="t0701a24"></a>
<blockquote class="gatha">
<p>「心為形之本，　　眼為候之原， <a class="t" id="t0701a25"></a><br>
睡臥見扶接，　　形如亂草萎。」</p>
</blockquote>
<a class="t" id="t0701a26"></a>
<p><a class="t-linehead" id="t-linehead0701a26"></a>是時，尊者阿難即前進，以右手摩多耆奢 <a class="t" id="t0701a27"></a>頭。爾時，即說此偈：</p>
<a class="t" id="t0701a28"></a>
<blockquote class="gatha">
<p>「念佛無貪欲，　　度彼欲難陀， <a class="t" id="t0701a29"></a><br>
覩天現地獄，　　制意離五趣。」</p>
</blockquote>
<a class="t" id="t0701b01"></a>
<p><a class="t-linehead" id="t-linehead0701b01"></a>是時，多耆奢聞尊者阿難語已，便作是說：「止！ <a class="t" id="t0701b02"></a>止！阿難！」俱乞食訖，還至世尊所。</p>
<p><a class="t-linehead" id="t-linehead0701b02"></a>是時，彼女人 <a class="t" id="t0701b03"></a>遙見多耆奢便笑。時，多耆奢遙見女人笑， <a class="t" id="t0701b04"></a>便生此想念：「汝今形體骨立皮纏，亦如畫 <a class="t" id="t0701b05"></a>瓶，內盛不淨，誑惑世人，令發亂想。」爾時，尊 <a class="t" id="t0701b06"></a>者多耆奢觀彼女人，從頭至足，此形體中 <a class="t" id="t0701b07"></a>有何可貪？三十六物皆悉不淨。今此諸物 <a class="t" id="t0701b08"></a>為從何生？是時，尊者多耆奢復作是念：「我 <a class="t" id="t0701b09"></a>今觀他形，為不如自觀身中，此欲為從何 <a class="t" id="t0701b10"></a>生？為從地種生耶？水、火、風種生耶？設從地 <a class="t" id="t0701b11"></a>種生，地種堅強不可沮壞；設從水種生，水 <a class="t" id="t0701b12"></a>種極濡不可獲持；設從火種生，火種不 <a class="t" id="t0701b13"></a>可獲持；設從風種生，風種無形而不可 <a class="t" id="t0701b14"></a>獲持。」是時，尊者便作是念：「此欲者，但從思 <a class="t" id="t0701b15"></a>想生。」</p>
<p><a class="t-linehead" id="t-linehead0701b15"></a>爾時，便說此偈 <span class="t-note">（上文火種，類餘應少二字，本同未詳）</span> ：</p>
<a class="t" id="t0701b16"></a>
<blockquote class="gatha">
<p>「欲我知汝本，　　但以思想生， <a class="t" id="t0701b17"></a><br>
非我思想汝，　　則汝而不有。」</p>
</blockquote>
<a class="t" id="t0701b18"></a>
<p><a class="t-linehead" id="t-linehead0701b18"></a>爾時，尊者多耆奢又說此偈，如思惟不淨 <a class="t" id="t0701b19"></a>之想，即於彼處有漏心得解脫。</p>
<p><a class="t-linehead" id="t-linehead0701b19"></a>時，阿難及 <a class="t" id="t0701b20"></a>多耆奢出羅閱城至世尊所，頭面禮足， <a class="t" id="t0701b21"></a>在一面坐。是時，多耆奢白世尊言：「我今快 <a class="t" id="t0701b22"></a>得善利，以有所覺。」</p>
<p><a class="t-linehead" id="t-linehead0701b22"></a>世尊告曰：「汝今云何自 <a class="t" id="t0701b23"></a>覺？」</p>
<p><a class="t-linehead" id="t-linehead0701b23"></a>多耆奢白佛言：「色者無牢，亦不堅固，不 <a class="t" id="t0701b24"></a>可覩見，幻偽不真；痛者無牢，亦不堅固，亦 <a class="t" id="t0701b25"></a>如水上泡，幻偽不真；想者無牢，亦不堅固， <a class="t" id="t0701b26"></a>幻偽不真，亦如野馬；行亦無牢，亦不堅固， <a class="t" id="t0701b27"></a>亦如芭蕉之樹，而無有實；識者無牢，亦不 <a class="t" id="t0701b28"></a>堅固，幻偽不真。」重白佛言：「此五盛陰無牢， <a class="t" id="t0701b29"></a>亦不堅固，幻偽不真。」</p>
<p><a class="t-linehead" id="t-linehead0701b29"></a>是時，尊者多耆奢便 <a class="t" id="t0701b30"></a>說此偈：</p>
<a class="t" id="t0701c01"></a>
<blockquote class="gatha">
<p>「色如聚沫，　　痛如浮泡，　　想如野馬， <a class="t" id="t0701c02"></a><br>
行如芭蕉，　　識為幻法，　　最勝所說。 <a class="t" id="t0701c03"></a><br>
思惟此已，　　盡觀諸行，　　皆悉空寂， <a class="t" id="t0701c04"></a><br>
無有真正，　　皆由此身，　　善逝所說。 <a class="t" id="t0701c05"></a><br>
當滅三法，　　見色不淨，　　此身如是， <a class="t" id="t0701c06"></a><br>
幻偽不真，　　此名害法，　　五陰不牢， <a class="t" id="t0701c07"></a><br>
已解不真，　　今還上跡。</p>
</blockquote>
<a class="t" id="t0701c08"></a>
<p><a class="t-linehead" id="t-linehead0701c08"></a>「如是。世尊！我今所覺正謂此耳。」</p>
<p><a class="t-linehead" id="t-linehead0701c08"></a>世尊告曰： <a class="t" id="t0701c09"></a>「善哉！多耆奢！善能觀察此五盛陰本。汝今當 <a class="t" id="t0701c10"></a>知，夫為行人當觀察此五陰之本，皆不牢 <a class="t" id="t0701c11"></a>固。所以然者，當觀此五盛陰時，在道樹 <a class="t" id="t0701c12"></a>下成無上等正覺，亦如卿今日所觀。」爾 <a class="t" id="t0701c13"></a>時，說此法時，坐上六十比丘漏盡意解。</p>
<p><a class="t-linehead" id="t-linehead0701c13"></a>爾 <a class="t" id="t0701c14"></a>時，尊者多耆奢聞佛所說，歡喜奉行。</p>
<a class="t" id="t0701c15"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
