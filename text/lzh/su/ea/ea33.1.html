<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea33.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 33</span> <span class="mirror-right">五王品第三十三</span></p>
<h1 class="mirror-row">
<span class="mirror-left">33.1</span> <span class="mirror-right">（一）五王品</span>
</h1>
</div>
<a class="t" id="t0681c10"></a> <a class="t" id="t0681c11"></a> <a class="t" id="t0681c12"></a>
<p class="suttainfo"><span class="t-juanname">增壹阿含經卷第二十五</span><br>
<a class="t" id="t0681c13"></a> <a class="t" id="t0681c14"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0681c15"></a> <a class="t" id="t0681c16"></a>
<p><a class="t-linehead" id="t-linehead0681c16"></a>聞如是：</p>
<p>一時，佛在舍衛國祇樹給孤獨 <a class="t" id="t0681c17"></a>園。</p>
<p><a class="t-linehead" id="t-linehead0681c17"></a>爾時，五大國王波斯匿為首，集在園觀 <a class="t" id="t0681c18"></a>之中，各作此論。云何為五王？所謂波斯匿 <a class="t" id="t0681c19"></a>王、毘沙王、優填王、惡生王、優陀延王。</p>
<p><a class="t-linehead" id="t-linehead0681c19"></a>爾時， <a class="t" id="t0681c20"></a>五王集在一處，各作此論：「諸賢當知，如來 <a class="t" id="t0681c21"></a>說此五欲。云何為五？若眼見色甚愛敬念， <a class="t" id="t0681c22"></a>世人所希望；若耳聞聲、鼻嗅香、舌知味、身 <a class="t" id="t0681c23"></a>知細滑，如來說此五欲。此五欲中何者最 <a class="t" id="t0681c24"></a>妙？為眼見色妙耶？為耳聞聲妙耶？為鼻 <a class="t" id="t0681c25"></a>嗅香妙耶？為舌知味妙耶？為身知細滑 <a class="t" id="t0681c26"></a>妙耶？此五事何者為最妙？」</p>
<p><a class="t-linehead" id="t-linehead0681c26"></a>其中或有國王 <a class="t" id="t0681c27"></a>而作是說：「色最為妙。」或有作是論：「聲最為 <a class="t" id="t0681c28"></a>妙。」或有作是論：「香最為勝。」或有作是論： <a class="t" id="t0681c29"></a>「味最為妙。」或有作是論：「細滑為最勝。」是 <a class="t" id="t0682a01"></a>時，言色妙者，優陀延王之所說也。言聲妙 <a class="t" id="t0682a02"></a>者，優填王之所論也。言香妙者，惡生王之 <a class="t" id="t0682a03"></a>所論也。言味妙者，波斯匿王之所論也。言 <a class="t" id="t0682a04"></a>細滑妙者，毘沙王之所論也。是時，五王各 <a class="t" id="t0682a05"></a>相謂言：「我等共論此五欲，然復不知何者 <a class="t" id="t0682a06"></a>為妙？」</p>
<p><a class="t-linehead" id="t-linehead0682a06"></a>是時，波斯匿王語四王曰：「今如來近 <a class="t" id="t0682a07"></a>在舍衛國祇樹給孤獨園。我等盡共至世尊 <a class="t" id="t0682a08"></a>所，問斯義。若世尊有所教勅，當共奉行。」</p>
<p><a class="t-linehead" id="t-linehead0682a08"></a>是 <a class="t" id="t0682a09"></a>時，諸王聞波斯匿王語已，便共相將至世尊 <a class="t" id="t0682a10"></a>所，頭面禮足，在一面坐。是時，波斯匿王以 <a class="t" id="t0682a11"></a>所共論五欲者，具白如來。</p>
<p><a class="t-linehead" id="t-linehead0682a11"></a>爾時，世尊告諸 <a class="t" id="t0682a12"></a>五王曰：「諸王所論各隨時宜。所以然者，夫 <a class="t" id="t0682a13"></a>人性行深著色者，覩無厭足，此人於色最 <a class="t" id="t0682a14"></a>妙、最上，無復過者。爾時，彼人不著聲、香、味、細 <a class="t" id="t0682a15"></a>滑之法，五欲之中色為最妙。若復有人性行 <a class="t" id="t0682a16"></a>著聲，彼聞聲已，極懷歡喜而無厭足，此人 <a class="t" id="t0682a17"></a>於聲最妙、最上，五欲之中聲最為妙。若復有 <a class="t" id="t0682a18"></a>人性行著香，彼聞香已，極懷歡喜而無厭 <a class="t" id="t0682a19"></a>足，此人於香最妙、最上，五欲之中香最為 <a class="t" id="t0682a20"></a>妙。若復有人性行著味，彼知味已，極懷歡 <a class="t" id="t0682a21"></a>喜而無厭足，此人於味最妙、最上，五欲之 <a class="t" id="t0682a22"></a>中味最為妙。若復有人性行著細滑，彼得 <a class="t" id="t0682a23"></a>細滑已，極懷歡喜而無厭足，此人於細滑 <a class="t" id="t0682a24"></a>最上、最妙，五欲之中細滑最為妙。</p>
<p><a class="t-linehead" id="t-linehead0682a24"></a>「若復彼 <a class="t" id="t0682a25"></a>人心以著色，爾時彼人不著聲、香、味、細滑 <a class="t" id="t0682a26"></a>之法；若復彼人性行著聲，爾時彼人不著 <a class="t" id="t0682a27"></a>色、香、味、細滑之法；若復彼人性行著香，爾 <a class="t" id="t0682a28"></a>時彼人不著色、聲、味、細滑之法；若復彼人 <a class="t" id="t0682a29"></a>性行著味，爾時彼人不著色、聲、香、細滑 <a class="t" id="t0682b01"></a>之法；若復彼人性行著細滑，爾時彼人不 <a class="t" id="t0682b02"></a>著色、聲、香、味之法。」</p>
<p><a class="t-linehead" id="t-linehead0682b02"></a>是時，世尊便說此偈：</p>
<a class="t" id="t0682b03"></a>
<blockquote class="gatha">
<p>「欲意熾盛時，　　所欲必可克， <a class="t" id="t0682b04"></a><br>
得已倍歡喜，　　所願無有疑。 <a class="t" id="t0682b05"></a><br>
彼以得此欲，　　貪欲意不解， <a class="t" id="t0682b06"></a><br>
以此為歡喜，　　緣之最為妙。 <a class="t" id="t0682b07"></a><br>
若復聽聲時，　　所欲必可克， <a class="t" id="t0682b08"></a><br>
聞已倍歡喜，　　所願無有疑。 <a class="t" id="t0682b09"></a><br>
彼以得此聲，　　貪之意不解， <a class="t" id="t0682b10"></a><br>
以此為歡喜，　　從之最為妙。 <a class="t" id="t0682b11"></a><br>
若復嗅香時，　　所欲必可克， <a class="t" id="t0682b12"></a><br>
嗅已倍歡喜，　　所欲無有疑。 <a class="t" id="t0682b13"></a><br>
彼以得此香，　　貪之意不解， <a class="t" id="t0682b14"></a><br>
以此為歡喜，　　從之最為妙。 <a class="t" id="t0682b15"></a><br>
若復得味時，　　所欲必可克， <a class="t" id="t0682b16"></a><br>
得已倍歡喜，　　所欲無有疑。 <a class="t" id="t0682b17"></a><br>
彼以得此味，　　貪之意不解， <a class="t" id="t0682b18"></a><br>
以此為歡喜，　　從之最為妙。 <a class="t" id="t0682b19"></a><br>
若得細滑時，　　所欲必可克， <a class="t" id="t0682b20"></a><br>
得已倍歡喜，　　所欲無疑難。 <a class="t" id="t0682b21"></a><br>
彼以得細滑，　　貪之意不解， <a class="t" id="t0682b22"></a><br>
以此為歡喜，　　從之最為妙。</p>
</blockquote>
<a class="t" id="t0682b23"></a>
<p><a class="t-linehead" id="t-linehead0682b23"></a>「是故，大王！若言色妙者，當平等論之。所以 <a class="t" id="t0682b24"></a>然者，於色有氣味。若色無味者，眾生終 <a class="t" id="t0682b25"></a>不染著，以其有味故，五欲之中色為最妙。 <a class="t" id="t0682b26"></a>然色有過失。若當色無過失，眾生則無厭 <a class="t" id="t0682b27"></a>患，以其有過失故，眾生厭患之。然色有出 <a class="t" id="t0682b28"></a>要。若當色無出要者，此眾生類不得出生 <a class="t" id="t0682b29"></a>死之海；以其出要故，眾生得至無畏涅槃 <a class="t" id="t0682c01"></a>城中。五欲之中色為最妙。</p>
<p><a class="t-linehead" id="t-linehead0682c01"></a>「然復，大王！若言聲 <a class="t" id="t0682c02"></a>妙者，當平等論之。所以然者，於聲有氣 <a class="t" id="t0682c03"></a>味故。若聲無味者，眾生終不染著；以其有 <a class="t" id="t0682c04"></a>味故，五欲之中聲為最妙。然聲有過失。若 <a class="t" id="t0682c05"></a>當聲無過失，眾生則無厭患；以其有過失 <a class="t" id="t0682c06"></a>故，眾生厭患之。然聲有出要。若當聲無出 <a class="t" id="t0682c07"></a>要者，此眾生類不得出生死之海；以其出 <a class="t" id="t0682c08"></a>要故，眾生得至無畏涅槃城中。五欲之中 <a class="t" id="t0682c09"></a>聲為最妙。</p>
<p><a class="t-linehead" id="t-linehead0682c09"></a>「大王當知，若言香妙者，當平等 <a class="t" id="t0682c10"></a>論之。所以然者，於香有氣味故。若香無氣 <a class="t" id="t0682c11"></a>味者，眾生之類終不染著；以其有味故，五 <a class="t" id="t0682c12"></a>欲之中香為最妙。然香有過失。若香無過 <a class="t" id="t0682c13"></a>失者，眾生則不厭患；以其有過失故，眾生 <a class="t" id="t0682c14"></a>厭患之。然香有出要。若當香無出要者，此 <a class="t" id="t0682c15"></a>眾生類不得出生死之海；以其出要故，眾 <a class="t" id="t0682c16"></a>生得至無畏涅槃城中。五欲之中香為最 <a class="t" id="t0682c17"></a>妙。</p>
<p><a class="t-linehead" id="t-linehead0682c17"></a>「然復，大王！若言味妙者，當平等論之。所 <a class="t" id="t0682c18"></a>以然者，於味有氣味故。若味無氣味者， <a class="t" id="t0682c19"></a>眾生之類終不染著；以其有氣味故，五欲 <a class="t" id="t0682c20"></a>之中味為最妙。然味有過失。若當味無過 <a class="t" id="t0682c21"></a>失者，眾生則不厭患；以其有過失故，眾生 <a class="t" id="t0682c22"></a>厭患之。然味有出要。若當味無出要者，此 <a class="t" id="t0682c23"></a>眾生類不得出生死之海；以其出要故，眾 <a class="t" id="t0682c24"></a>生得至無畏涅槃城中。味為最妙。</p>
<p><a class="t-linehead" id="t-linehead0682c24"></a>「然復，大 <a class="t" id="t0682c25"></a>王當知，言細滑妙者，當平等論之。所以 <a class="t" id="t0682c26"></a>然者，於細滑無氣味者，眾生終不染 <a class="t" id="t0682c27"></a>著，以其有味故，五欲之中細滑為最妙。然 <a class="t" id="t0682c28"></a>細滑有過失。若細滑無過失者，眾生之類 <a class="t" id="t0682c29"></a>則不厭患之；以其有過失故，眾生厭患之。 <a class="t" id="t0683a01"></a>然細滑有出要。若當細滑無出要者，此眾 <a class="t" id="t0683a02"></a>生類不得出生死之海；以其出要故，眾生 <a class="t" id="t0683a03"></a>得至無畏涅槃城中。五欲之中細滑為最 <a class="t" id="t0683a04"></a>妙。是故，大王！所樂之處，心即染著。如是，大 <a class="t" id="t0683a05"></a>王！當作是知。」</p>
<p><a class="t-linehead" id="t-linehead0683a05"></a>爾時，五王聞佛所說，歡喜奉行。</p>
<a class="t" id="t0683a06"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
