<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea26.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">26.6</span> <span class="mirror-right">（六）老衰法</span>
</h1>
</div>
<p><a class="t-linehead" id="t-linehead0637a18"></a>聞如是：</p>
<p>一時，佛在舍衛國祇樹給孤獨 <a class="t" id="t0637a19"></a>園。</p>
<p><a class="t-linehead" id="t-linehead0637a19"></a>爾時，尊者阿難至世尊所，頭面禮足，在 <a class="t" id="t0637a20"></a>一面住，斯須，復以兩手摩如來足已，復以 <a class="t" id="t0637a21"></a>口鳴如來足上，而作是說：「天尊之體，何故 <a class="t" id="t0637a22"></a>乃爾？身極緩爾，如來之身不如本故。」</p>
<p><a class="t-linehead" id="t-linehead0637a22"></a>世尊 <a class="t" id="t0637a23"></a>告曰：「如是。阿難！如汝所言，今如來身皮肉 <a class="t" id="t0637a24"></a>已緩，今日之體不如本故。所以然者，夫 <a class="t" id="t0637a25"></a>受形體，為病所逼。若應病眾生，為病所 <a class="t" id="t0637a26"></a>困；應死眾生，為死所逼。今日如來，年已衰 <a class="t" id="t0637a27"></a>微，年過八十。」</p>
<p><a class="t-linehead" id="t-linehead0637a27"></a>是時，阿難聞此語已，悲泣哽 <a class="t" id="t0637a28"></a>噎，不能自勝，並作是語：「咄嗟，老至乃至於 <a class="t" id="t0637a29"></a>斯。」</p>
<p><a class="t-linehead" id="t-linehead0637a29"></a>是時，世尊到時，著衣持鉢，入舍衛城乞 <a class="t" id="t0637b01"></a>食。是時，世尊漸漸乞食，至王波斯匿舍。當 <a class="t" id="t0637b02"></a>於爾時，波斯匿門前，有故壞車數十乘，捨 <a class="t" id="t0637b03"></a>在一面。</p>
<p><a class="t-linehead" id="t-linehead0637b03"></a>是時，尊者阿難以見車棄在一面， <a class="t" id="t0637b04"></a>見已，白世尊曰：「此車王波斯匿車，昔日作 <a class="t" id="t0637b05"></a>時極為精妙，如今日觀之，與瓦石同色。」</p>
<a class="t" id="t0637b06"></a>
<p><a class="t-linehead" id="t-linehead0637b06"></a>世尊告曰：「如是，阿難！如汝所言，如今觀所 <a class="t" id="t0637b07"></a>有車，昔日之時極為精妙，金銀所造，今日壞 <a class="t" id="t0637b08"></a>敗，不可復用。如是外物尚壞敗，況復內者？」</p>
<a class="t" id="t0637b09"></a>
<p><a class="t-linehead" id="t-linehead0637b09"></a>爾時，世尊便說此偈：</p>
<a class="t" id="t0637b10"></a>
<blockquote class="gatha">
<p>「咄此老病死，　　壞人極盛色， <a class="t" id="t0637b11"></a><br>
初時甚悅意，　　今為死使逼。 <a class="t" id="t0637b12"></a><br>
雖當壽百歲，　　皆當歸於死， <a class="t" id="t0637b13"></a><br>
無免此患苦，　　盡當歸此道。 <a class="t" id="t0637b14"></a><br>
如內身所有，　　為死之所驅， <a class="t" id="t0637b15"></a><br>
外諸四大者，　　悉趣於本無。 <a class="t" id="t0637b16"></a><br>
是故求無死，　　唯有涅槃耳， <a class="t" id="t0637b17"></a><br>
彼無死無生，　　都無此諸行。」</p>
</blockquote>
<a class="t" id="t0637b18"></a>
<p><a class="t-linehead" id="t-linehead0637b18"></a>爾時，世尊即就波斯匿王坐。</p>
<p><a class="t-linehead" id="t-linehead0637b18"></a>是時，王波斯匿 <a class="t" id="t0637b19"></a>與世尊辦種種飲食。觀世尊食竟，王更取 <a class="t" id="t0637b20"></a>一小座，在如來前坐，白世尊曰：「云何，世尊！ <a class="t" id="t0637b21"></a>諸佛形體皆金剛數，亦當有老、病、死乎？」</p>
<p><a class="t-linehead" id="t-linehead0637b21"></a>世 <a class="t" id="t0637b22"></a>尊告曰：「如是，大王！如大王語，如來亦當有 <a class="t" id="t0637b23"></a>此生、老、病、死。我今亦是人數，父名真淨，母 <a class="t" id="t0637b24"></a>名摩耶，出轉輪聖王種。」</p>
<p><a class="t-linehead" id="t-linehead0637b24"></a>爾時，世尊便說此 <a class="t" id="t0637b25"></a>偈：</p>
<a class="t" id="t0637b26"></a>
<blockquote class="gatha">
<p>「諸佛出於人，　　父名曰真淨， <a class="t" id="t0637b27"></a><br>
母名極清妙，　　豪族剎利種。 <a class="t" id="t0637b28"></a><br>
死徑為極困，　　都不觀尊卑， <a class="t" id="t0637b29"></a><br>
諸佛尚不免，　　況復餘凡俗。」</p>
</blockquote>
<a class="t" id="t0637c01"></a>
<p><a class="t-linehead" id="t-linehead0637c01"></a>爾時，世尊與波斯匿王而說此偈：</p>
<a class="t" id="t0637c02"></a>
<blockquote class="gatha">
<p>「祠祀火為上，　　詩書頌為尊， <a class="t" id="t0637c03"></a><br>
人中王為貴，　　眾流海為首。 <a class="t" id="t0637c04"></a><br>
眾星月為上，　　光明日為先， <a class="t" id="t0637c05"></a><br>
八方上下中，　　世界之所載。 <a class="t" id="t0637c06"></a><br>
天及世人民，　　如來最為尊， <a class="t" id="t0637c07"></a><br>
其欲求福祿，　　當供養三佛。」</p>
</blockquote>
<a class="t" id="t0637c08"></a>
<p><a class="t-linehead" id="t-linehead0637c08"></a>是時，世尊說此偈已，便從座起而去，還祇 <a class="t" id="t0637c09"></a>洹精舍，就座而坐。</p>
<p><a class="t-linehead" id="t-linehead0637c09"></a>爾時，世尊告諸比丘：「有 <a class="t" id="t0637c10"></a>四法，在世間人所愛敬。云何為四？少壯之 <a class="t" id="t0637c11"></a>年，世間人民之所愛敬；無有病痛，人所愛 <a class="t" id="t0637c12"></a>敬；壽命，人所愛敬；恩愛集聚，人所愛敬。是 <a class="t" id="t0637c13"></a>謂，比丘！有此四法，世間人民之所愛敬。</p>
<p><a class="t-linehead" id="t-linehead0637c13"></a>「復 <a class="t" id="t0637c14"></a>次，比丘復有四法，世間人民所不愛敬。云 <a class="t" id="t0637c15"></a>何為四？比丘當知，少壯之年，若時老病，世 <a class="t" id="t0637c16"></a>人所不喜；若無病者，後便得病，世人所不 <a class="t" id="t0637c17"></a>喜；若有得壽命，後便命終，世人所不喜； <a class="t" id="t0637c18"></a>恩愛得集，後復別離，是世人所不喜。是謂， <a class="t" id="t0637c19"></a>比丘！有此四法與世迴轉，諸天、世人，乃至轉 <a class="t" id="t0637c20"></a>輪聖王、諸佛世尊，共有此法，是為，比丘！世 <a class="t" id="t0637c21"></a>間有此四法與世迴轉。</p>
<p><a class="t-linehead" id="t-linehead0637c21"></a>「若不覺此四法時， <a class="t" id="t0637c22"></a>便流轉生死，周旋五道。云何為四？聖賢 <a class="t" id="t0637c23"></a>戒、賢聖三昧、賢聖智慧、賢聖解脫。是為，比 <a class="t" id="t0637c24"></a>丘！有此四法而不覺知者，則受上四法。我 <a class="t" id="t0637c25"></a>今及汝等，以覺知此賢聖四法，斷生死根， <a class="t" id="t0637c26"></a>不復受有。如今如來形體衰老，當受此衰 <a class="t" id="t0637c27"></a>耗之報。是故，諸比丘！當求此永寂涅槃，不生、 <a class="t" id="t0637c28"></a>不老、不病、不死，恩愛別離，常念無常之變。如 <a class="t" id="t0637c29"></a>是，比丘，當作是念。」</p>
<p><a class="t-linehead" id="t-linehead0637c29"></a>爾時，諸比丘聞佛所 <a class="t" id="t0638a01"></a>說，歡喜奉行。</p>
<a class="t" id="t0638a02"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
