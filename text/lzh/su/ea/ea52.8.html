<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea52.8">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">52.8</span> <span class="mirror-right">（八）</span>
</h1>
</div>
<p><a class="t-linehead" id="t-linehead0827c28"></a>聞如是：</p>
<p>一時，佛在舍衛國祇樹給孤獨 <a class="t" id="t0827c29"></a>園。</p>
<p><a class="t-linehead" id="t-linehead0827c29"></a>爾時，波斯匿王殺庶母百子，即懷變悔： <a class="t" id="t0828a01"></a>「我造惡源，極為甚多，復用此為？由王位 <a class="t" id="t0828a02"></a>故，殺此百人，誰能堪任除我愁憂？」波斯匿 <a class="t" id="t0828a03"></a>王復作是念：「唯有世尊能去我憂耳。」時復 <a class="t" id="t0828a04"></a>作斯念：「我今不宜懷此愁憂，默然至世 <a class="t" id="t0828a05"></a>尊所，當駕王威至世尊所。」時波斯匿王 <a class="t" id="t0828a06"></a>告群臣曰：「汝等催駕寶羽之車，如前 <a class="t" id="t0828a07"></a>王法，欲出舍衛城，親近如來。」</p>
<p><a class="t-linehead" id="t-linehead0828a07"></a>群臣聞王教 <a class="t" id="t0828a08"></a>已，即時嚴駕羽寶之車，即來白王言：「嚴 <a class="t" id="t0828a09"></a>駕已訖，王知是時。」</p>
<p><a class="t-linehead" id="t-linehead0828a09"></a>時，波斯匿王即乘羽寶 <a class="t" id="t0828a10"></a>車，椎鍾鳴鼓，懸繒幡蓋，人從皆著 <a class="t" id="t0828a11"></a>鎧器，諸臣圍遶出舍衛城，往至祇洹，步入 <a class="t" id="t0828a12"></a>祇洹精舍，如前王法，除五威儀，蓋、天冠、拂、 <a class="t" id="t0828a13"></a>劍、履屣，盡捨之。至世尊所，頭面布地，復以 <a class="t" id="t0828a14"></a>手摩如來足，普自陳啟：「我今悔過，改往修 <a class="t" id="t0828a15"></a>來，愚惑不別真偽，殺庶母百子，王威力故。 <a class="t" id="t0828a16"></a>今來自悔，唯願納受。」</p>
<p><a class="t-linehead" id="t-linehead0828a16"></a>佛告王曰：「善哉，大王！還 <a class="t" id="t0828a17"></a>就本位，今當說法。」</p>
<p><a class="t-linehead" id="t-linehead0828a17"></a>波斯匿王即從坐起，禮 <a class="t" id="t0828a18"></a>世尊足，還詣本位。</p>
<p><a class="t-linehead" id="t-linehead0828a18"></a>佛告王曰：「命極危脆，極 <a class="t" id="t0828a19"></a>壽不過百年，所出無幾。人壽百年，計三十 <a class="t" id="t0828a20"></a>三天一日一夜，計彼日夜三十日為一月，十 <a class="t" id="t0828a21"></a>二月為一歲，彼三十三天正壽千歲，計人中 <a class="t" id="t0828a22"></a>壽壽十萬歲，復計還活地獄中一日一夜。復 <a class="t" id="t0828a23"></a>計彼日夜三十日為一月，十二月為一歲，還 <a class="t" id="t0828a24"></a>活地獄中五千歲，或壽半劫，或壽一劫，隨人 <a class="t" id="t0828a25"></a>所作行，或有中夭者，計人中之壽百億之歲。 <a class="t" id="t0828a26"></a>智者恒念普修此行，復用此惡為？樂少 <a class="t" id="t0828a27"></a>苦多，其殃難計。是故，大王！莫由己身、父母、 <a class="t" id="t0828a28"></a>妻子、國土、人民，施行罪業，亦莫為王身故 <a class="t" id="t0828a29"></a>而作罪本。猶如石蜜為初甜後苦，此亦如 <a class="t" id="t0828b01"></a>是。於短壽之中何為作惡？大王當知，有 <a class="t" id="t0828b02"></a>四大畏恒逼人身，終不可制約，亦復不 <a class="t" id="t0828b03"></a>可呪術、戰鬪、藥草所能抑折，生、老、病、死， <a class="t" id="t0828b04"></a>亦如四大山從四方來，各各相就，摧壞樹 <a class="t" id="t0828b05"></a>木，皆悉磨滅，此四事者亦復如是。大王當 <a class="t" id="t0828b06"></a>知，若生來時，使父母懷憂、愁、苦、惱，不可 <a class="t" id="t0828b07"></a>稱計，若老來至無復少壯，壞敗形貌，支節 <a class="t" id="t0828b08"></a>漸緩，若病來至丁壯之年，無復氣力，轉轉 <a class="t" id="t0828b09"></a>命促，若死來至斷於命根，恩愛別離，五陰 <a class="t" id="t0828b10"></a>各散。是謂，大王！有此四大，皆不得自在。</p>
<p><a class="t-linehead" id="t-linehead0828b10"></a>「若 <a class="t" id="t0828b11"></a>復有人親近殺生，受諸惡原，若生人中，壽 <a class="t" id="t0828b12"></a>命極短。若人習盜，後生貧困，衣不蓋形，食 <a class="t" id="t0828b13"></a>不充口。所以然者，皆由取他財物故， <a class="t" id="t0828b14"></a>故致斯變，若生人中受苦無量。若人婬 <a class="t" id="t0828b15"></a>他，後生人中，妻不貞良。</p>
<p><a class="t-linehead" id="t-linehead0828b15"></a>「若人妄語，後生人 <a class="t" id="t0828b16"></a>中，言不信用，為人輕慢，皆由前世詐稱虛 <a class="t" id="t0828b17"></a>偽故。若人惡言，受地獄罪，若生人中，顏色 <a class="t" id="t0828b18"></a>醜陋，皆由前世惡言，故致斯報。若人 <span class="gaiji">［言＊奇］ <!--gaiji,,1[言*奇],2&#x46F4;,3--></span> <a class="t" id="t0828b19"></a>語，受地獄罪，若生人中，家中不和，恒被 <a class="t" id="t0828b20"></a>鬪亂。所以然者，皆由前身所造之報。若人 <a class="t" id="t0828b21"></a>兩舌，鬪亂彼此，受地獄罪，若生人中，家 <a class="t" id="t0828b22"></a>不和，恒有諍訟。所以然者，皆由前世鬪 <a class="t" id="t0828b23"></a>亂彼此之所致也。</p>
<p><a class="t-linehead" id="t-linehead0828b23"></a>「若人憙憎嫉他，受地獄 <a class="t" id="t0828b24"></a>罪，若生人中，為人所憎，皆由前世行本之 <a class="t" id="t0828b25"></a>所致也。若人興謀害之心，受地獄罪，若生 <a class="t" id="t0828b26"></a>人中，意不專定。所以然者，皆由前世興 <a class="t" id="t0828b27"></a>斯心故。若復有人習於邪見，受地獄罪，若 <a class="t" id="t0828b28"></a>生人中，聾盲瘖瘂，人所惡見。所由爾者，皆 <a class="t" id="t0828b29"></a>因前世行本所致也。</p>
<p><a class="t-linehead" id="t-linehead0828b29"></a>「是謂，大王！由此十惡 <a class="t" id="t0828c01"></a>之報，致斯殃 <span class="corr" title="[亹&gt;舋] cf.【麗】">舋</span> ，受無量苦，況復外者乎。 <a class="t" id="t0828c02"></a>是故，大王！當以法治化，莫以非法，以理治 <a class="t" id="t0828c03"></a>民，亦莫非理。大王！諸以正法治民者，命終 <a class="t" id="t0828c04"></a>之後皆生天上，正使大王，命終之後，人民 <a class="t" id="t0828c05"></a>追憶，終不忘失，名稱遠布。</p>
<p><a class="t-linehead" id="t-linehead0828c05"></a>「大王當知，諸 <a class="t" id="t0828c06"></a>以非法治化人民，死後皆生地獄中，是時， <a class="t" id="t0828c07"></a>獄卒以五縛繫之，其中受苦不可稱量，或 <a class="t" id="t0828c08"></a>鞭，或縛，或捶，或解諸支節，或取火炙，或以 <a class="t" id="t0828c09"></a>鎔銅灌其身，或剝其皮，或以草著腹， <a class="t" id="t0828c10"></a>或拔其舌，或刺其體，或鋸解其身，或鐵臼 <a class="t" id="t0828c11"></a>中擣，或輪壞其形，使走刀山劍樹，不令停 <a class="t" id="t0828c12"></a>息，抱熱銅柱，或挑其眼，或壞耳根，截手 <a class="t" id="t0828c13"></a>足、耳鼻，已截復生，復舉身形著大鑊中， <a class="t" id="t0828c14"></a>復以鐵叉擾動其身，不令息住，復從鑊 <a class="t" id="t0828c15"></a>中出，生拔脊筋，持用治車，復使入熱炙地 <a class="t" id="t0828c16"></a>獄中，復入熱屎地獄中，復入刺地獄中，復 <a class="t" id="t0828c17"></a>入灰地獄中，復入刀樹地獄中，復令仰臥 <a class="t" id="t0828c18"></a>以熱鐵丸使食之，腸胃五藏皆悉爛盡，從 <a class="t" id="t0828c19"></a>下而過，復以鎔銅而灌其口，從下而過， <a class="t" id="t0828c20"></a>於中受苦惱；要當罪畢，然後乃出。如是，大 <a class="t" id="t0828c21"></a>王！眾生入地獄，其事如是，皆由前世治法 <a class="t" id="t0828c22"></a>不整之所致也。」</p>
<p><a class="t-linehead" id="t-linehead0828c22"></a>爾時，世尊便說斯偈：</p>
<a class="t" id="t0828c23"></a>
<blockquote class="gatha">
<p>「百年習放逸，　　後故入地獄， <a class="t" id="t0828c24"></a><br>
斯竟何足貪，　　受罪難稱計。</p>
</blockquote>
<a class="t" id="t0828c25"></a>
<p><a class="t-linehead" id="t-linehead0828c25"></a>「大王！以法治，自濟其身，父母、妻子、奴婢、親 <a class="t" id="t0828c26"></a>族將護國事。是故，大王！常當以法治化，勿 <a class="t" id="t0829a01"></a>以非法。人命極短，在世須臾間耳，生死長 <a class="t" id="t0829a02"></a>遠，多諸畏難，若死來至，於中呼哭，骨節離 <a class="t" id="t0829a03"></a>解，身體煩疼。爾時，無有救者。非有父母、妻 <a class="t" id="t0829a04"></a>子、奴婢、僕從、國土、人民所能救也。有此之 <a class="t" id="t0829a05"></a>難，誰堪代者？唯有布施、持戒，語常和悅，不 <a class="t" id="t0829a06"></a>傷人意，作眾功德，行諸善本。」</p>
<p><a class="t-linehead" id="t-linehead0829a06"></a>爾時，世尊便 <a class="t" id="t0829a07"></a>說斯偈：</p>
<a class="t" id="t0829a08"></a>
<blockquote class="gatha">
<p>「智者當惠施，　　諸佛所嘉歎， <a class="t" id="t0829a09"></a><br>
是故清淨心，　　勿有懈慢意。 <a class="t" id="t0829a10"></a><br>
為死之所逼，　　受大極苦惱， <a class="t" id="t0829a11"></a><br>
至彼惡趣中，　　無有休息時。 <a class="t" id="t0829a12"></a><br>
若復欲來時，　　極受於苦惱， <a class="t" id="t0829a13"></a><br>
諸根自然壞，　　由惡無休息。 <a class="t" id="t0829a14"></a><br>
若醫師來時，　　合集諸藥草， <a class="t" id="t0829a15"></a><br>
不遍其身體，　　由惡無休息。 <a class="t" id="t0829a16"></a><br>
若復親族來，　　問其財貨本， <a class="t" id="t0829a17"></a><br>
耳亦不聞聲，　　由惡無休息。 <a class="t" id="t0829a18"></a><br>
若復移在地，　　病人臥其上， <a class="t" id="t0829a19"></a><br>
形如枯樹根，　　由惡無休息。 <a class="t" id="t0829a20"></a><br>
若復已命終，　　身命識已離， <a class="t" id="t0829a21"></a><br>
形如牆壁土，　　由惡無休息。 <a class="t" id="t0829a22"></a><br>
若復彼死屍，　　親族舉塜間， <a class="t" id="t0829a23"></a><br>
彼無可持者，　　唯福可怙耳。</p>
</blockquote>
<a class="t" id="t0829a24"></a>
<p><a class="t-linehead" id="t-linehead0829a24"></a>「是故，大王！當求方便，施行福業，今不為者， <a class="t" id="t0829a25"></a>後悔無益。」</p>
<p><a class="t-linehead" id="t-linehead0829a25"></a>爾時，世尊便說斯偈：</p>
<a class="t" id="t0829a26"></a>
<blockquote class="gatha">
<p>「如來由福力，　　降伏魔官屬， <a class="t" id="t0829a27"></a><br>
今已還佛力，　　是故福力尊。</p>
</blockquote>
<a class="t" id="t0829a28"></a>
<p><a class="t-linehead" id="t-linehead0829a28"></a>「是故，大王！當念作福，為惡尋當悔，更莫 <a class="t" id="t0829a29"></a>復犯。」</p>
<p><a class="t-linehead" id="t-linehead0829a29"></a>爾時，世尊便說斯偈：</p>
<a class="t" id="t0829b01"></a>
<blockquote class="gatha">
<p>「雖為極惡原，　　悔過漸復薄， <a class="t" id="t0829b02"></a><br>
是時於世間，　　根本皆消滅。</p>
</blockquote>
<a class="t" id="t0829b03"></a>
<p><a class="t-linehead" id="t-linehead0829b03"></a>「是故，大王！莫由己身，修行其惡，莫為父 <a class="t" id="t0829b04"></a>母、妻子、沙門、婆羅門，施行於惡，習其惡行。 <a class="t" id="t0829b05"></a>如是，大王！當作是學。」</p>
<p><a class="t-linehead" id="t-linehead0829b05"></a>爾時，世尊便說斯偈：</p>
<a class="t" id="t0829b06"></a>
<blockquote class="gatha">
<p>「非父母兄弟，　　亦非諸親族， <a class="t" id="t0829b07"></a><br>
能免此惡者，　　皆捨歸於死。</p>
</blockquote>
<a class="t" id="t0829b08"></a>
<p><a class="t-linehead" id="t-linehead0829b08"></a>「是故，大王！自今已後，當以法治化，莫以非 <a class="t" id="t0829b09"></a>法。如是，大王！當作是學。」</p>
<p><a class="t-linehead" id="t-linehead0829b09"></a>爾時，波斯匿王聞 <a class="t" id="t0829b10"></a>佛所說，歡喜奉行。</p>
<a class="t" id="t0829b11"></a>
<h1 class="mirror-row">
<span class="mirror-left">52.9</span> <span class="mirror-right">（九）</span>
</h1>
<p><a class="t-linehead" id="t-linehead0829b11"></a>聞如是：</p>
<p>一時，佛在舍衛國祇樹給孤獨 <a class="t" id="t0829b12"></a>園。</p>
<p><a class="t-linehead" id="t-linehead0829b12"></a>爾時，國王波斯匿夜夢見十事，王即覺 <a class="t" id="t0829b13"></a>悟，大用愁怖，懼畏亡國及身、妻、子。明日即 <a class="t" id="t0829b14"></a>召公卿、大臣、明智道士、婆羅門能解夢相者， <a class="t" id="t0829b15"></a>悉來集會，王即為說夜夢十事，誰能解者。</p>
<a class="t" id="t0829b16"></a>
<p><a class="t-linehead" id="t-linehead0829b16"></a>婆羅門言：「我能解之，恐王聞之，即當不樂。」</p>
<a class="t" id="t0829b17"></a>
<p><a class="t-linehead" id="t-linehead0829b17"></a>王言：「便說之。」</p>
<p><a class="t-linehead" id="t-linehead0829b17"></a>婆羅門言：「當亡國王及王太 <a class="t" id="t0829b18"></a>子、王妻。」</p>
<p><a class="t-linehead" id="t-linehead0829b18"></a>王言：「云何，諸人！寧可禳厭不耶？」</p>
<a class="t" id="t0829b19"></a>
<p><a class="t-linehead" id="t-linehead0829b19"></a>婆羅門言：「斯事可禳厭之，當殺太子及 <a class="t" id="t0829b20"></a>王所重大夫人、邊傍侍者、僕從、奴婢，并所貴 <a class="t" id="t0829b21"></a>大臣，以用祠天王；所有臥具、珍琦寶物，皆 <a class="t" id="t0829b22"></a>當火燒，以祠於天。如是，王身及國可盡無 <a class="t" id="t0829b23"></a>他。」</p>
<p><a class="t-linehead" id="t-linehead0829b23"></a>王聞婆羅門言，大用愁憂不樂，却入齋 <a class="t" id="t0829b24"></a>室，思念此事。王有夫人名曰摩利，就到王 <a class="t" id="t0829b25"></a>所，問王：「意故何以愁憂不樂，妾身將有過 <a class="t" id="t0829b26"></a>於王耶？」</p>
<p><a class="t-linehead" id="t-linehead0829b26"></a>王言：「卿無過於我，但莫問是事， <a class="t" id="t0829b27"></a>卿儻聞之，令汝愁怖？」</p>
<p><a class="t-linehead" id="t-linehead0829b27"></a>夫人答王：「不敢愁怖。」</p>
<a class="t" id="t0829b28"></a>
<p><a class="t-linehead" id="t-linehead0829b28"></a>王言：「不須問也，聞者愁怖。」</p>
<p><a class="t-linehead" id="t-linehead0829b28"></a>夫人言：「我是王 <a class="t" id="t0829b29"></a>身之半，有急緩當殺妾一人，王安隱不 <a class="t" id="t0829c01"></a>以為怖，願王說之。」</p>
<p><a class="t-linehead" id="t-linehead0829c01"></a>王即為夫人說：「昨夜夢 <a class="t" id="t0829c02"></a>見十事，一者見三釜羅，兩邊釜滿，中釜空， <a class="t" id="t0829c03"></a>兩邊釜沸氣相交往，不入中央空釜中；二 <a class="t" id="t0829c04"></a>者夢見馬口亦食、尻亦食；三者夢見大樹生 <a class="t" id="t0829c05"></a>華；四者夢見小樹生果；五者夢見一人索 <a class="t" id="t0829c06"></a>繩，然後有羊，羊主食繩；六者夢見狐坐金 <a class="t" id="t0829c07"></a>床上，食以金器；七者夢見大牛還從犢子 <a class="t" id="t0829c08"></a>嗽乳；八者夢見黑牛群，從四面吼鳴來， <a class="t" id="t0829c09"></a>相趣欲鬪，當合未合，不知牛處；九者夢見 <a class="t" id="t0829c10"></a>大陂池水，中央濁，四邊清；十者夢見大溪水 <a class="t" id="t0829c11"></a>波流正赤。夢見已，即寤，大用惶怖，恐亡國及 <a class="t" id="t0829c12"></a>身、妻、子、人民。今召公卿、大臣、道人、婆羅門能 <a class="t" id="t0829c13"></a>解夢者，時有一婆羅門言：『當殺王太子、 <a class="t" id="t0829c14"></a>所重夫人、大臣、奴婢，以祠於天。』以故致愁 <a class="t" id="t0829c15"></a>耳。」</p>
<p><a class="t-linehead" id="t-linehead0829c15"></a>夫人報言：「大王！莫愁夢。如人行買金， <a class="t" id="t0829c16"></a>又以火燒，兼石上磨，好惡自現。今佛近在 <a class="t" id="t0829c17"></a>祇洹精舍，可往問佛，佛解說者可隨佛說。 <a class="t" id="t0829c18"></a>云何信此狂癡婆羅門語，以自愁苦，乃至於 <a class="t" id="t0829c19"></a>斯。」</p>
<p><a class="t-linehead" id="t-linehead0829c19"></a>王方喜寤，即召左右傍臣，速嚴駕車騎， <a class="t" id="t0829c20"></a>王乘高蓋之車，乘騎侍從數千萬人，出舍 <a class="t" id="t0829c21"></a>衛城到祇洹精舍，下步到佛所，頭面禮 <a class="t" id="t0829c22"></a>足，長跪叉手，前白佛言：「昨夜夢見十事，願 <a class="t" id="t0829c23"></a>佛哀我，事事解說。」</p>
<p><a class="t-linehead" id="t-linehead0829c23"></a>佛告王曰：「善哉，大王！ <a class="t" id="t0829c24"></a>王所夢者，乃為將來後世現瑞應耳。後世 <a class="t" id="t0829c25"></a>人民不畏禁法，普當淫泆，貪有妻息，放 <a class="t" id="t0829c26"></a>情婬嫟，無有厭足，妬忌愚癡，不知慚，不 <a class="t" id="t0829c27"></a>知愧，貞潔見棄，佞諂亂國。王夢見三釜 <a class="t" id="t0829c28"></a>羅，兩邊釜滿，中央釜空，兩邊釜沸氣相交往， <a class="t" id="t0829c29"></a>不入中央空釜中者，後世人民皆當不給 <a class="t" id="t0830a01"></a>足養親貧窮，同生不親近，反親他人，富貴 <a class="t" id="t0830a02"></a>相從，共相饋遺。王夢見一事，正為此耳。</p>
<p><a class="t-linehead" id="t-linehead0830a02"></a>「 <span class="corr" title="[正&gt;王]">王</span> <a class="t" id="t0830a03"></a>夢見馬口亦食，尻亦食，後世人民、大臣、百官、 <a class="t" id="t0830a04"></a>長吏、公卿，廩食於官，復食於民，賦歛不 <a class="t" id="t0830a05"></a>息，下吏作姦，民不得寧，不安舊土。王夢 <a class="t" id="t0830a06"></a>見二事，正為此耳。</p>
<p><a class="t-linehead" id="t-linehead0830a06"></a>「王夢見大樹生華，後世 <a class="t" id="t0830a07"></a>人民多逢驅役，心焦意惱，常有愁怖，年 <a class="t" id="t0830a08"></a>滿三十，頭髮皓白。王夢見三事正為此 <a class="t" id="t0830a09"></a>耳。</p>
<p><a class="t-linehead" id="t-linehead0830a09"></a>「王夢見小樹生果，後世女人年未滿十 <a class="t" id="t0830a10"></a>五，便行求嫁，抱兒來歸，不知慚愧。王夢見 <a class="t" id="t0830a11"></a>四事，正為是耳。</p>
<p><a class="t-linehead" id="t-linehead0830a11"></a>「王夢見一人索繩後有羊， <a class="t" id="t0830a12"></a>羊主食繩，末後世人夫聟行賈，或入軍征， <a class="t" id="t0830a13"></a>遊洋街里，朋黨交戲，不肖之妻在家與 <a class="t" id="t0830a14"></a>男子私通栖宿，食飲夫財，快情恣欲，無 <a class="t" id="t0830a15"></a>有愧陋，夫亦知之，效人佯愚。王夢見五事， <a class="t" id="t0830a16"></a>正為是耳。</p>
<p><a class="t-linehead" id="t-linehead0830a16"></a>「王夢見狐上金床，食用金器，後 <a class="t" id="t0830a17"></a>世人賤者當貴，在金床上，坐食飲重味，貴 <a class="t" id="t0830a18"></a>族大姓當給走使，良人作奴婢，奴婢為良 <a class="t" id="t0830a19"></a>人。王夢見六事，正謂此耳。</p>
<p><a class="t-linehead" id="t-linehead0830a19"></a>「王夢見大牛 <a class="t" id="t0830a20"></a>還從犢子下嗽乳，後世人母，當為女作 <a class="t" id="t0830a21"></a>媒，將他男子與房室，母住守門，從得財 <a class="t" id="t0830a22"></a>物，持用自給活，父亦同情，佯聾不知。王夢 <a class="t" id="t0830a23"></a>見七事，正謂是耳。</p>
<p><a class="t-linehead" id="t-linehead0830a23"></a>「王夢見黑牛從四面群 <a class="t" id="t0830a24"></a>來，相趣鳴吼欲鬪，當合未合，不知牛處， <a class="t" id="t0830a25"></a>後世人國王、大臣、長吏、人民，皆當不畏大 <a class="t" id="t0830a26"></a>禁，貪婬嗜欲，畜財貯產，妻子大小皆不 <a class="t" id="t0830a27"></a>廉潔，婬妷饕 <span class="corr" title="[餐&gt;餮]">餮</span> ，無有厭極，嫉妬、愚癡，不知 <a class="t" id="t0830a28"></a>慚愧，忠孝不行，佞諂破國，不畏上下，雨 <a class="t" id="t0830a29"></a>不時節，氣不和適，風塵暴起，飛沙折木，蝗 <a class="t" id="t0830b01"></a>蟲噉稼，使茲不熟，帝王人民施行如此，故 <a class="t" id="t0830b02"></a>天使然。又現四邊起雲，帝王人民皆喜， <a class="t" id="t0830b03"></a>各言：『雲以四合，今必當雨。』須臾之間雲各自 <a class="t" id="t0830b04"></a>散，故現此怪，欲使万民改行，守善持戒， <a class="t" id="t0830b05"></a>畏懼天地，不入惡道，貞廉自守，一妻一婦， <a class="t" id="t0830b06"></a>慈心不怒。王夢見八事，正謂此耳。</p>
<p><a class="t-linehead" id="t-linehead0830b06"></a>「王夢見 <a class="t" id="t0830b07"></a>大陂水，中央濁、四邊清，後世人在閻浮地內， <a class="t" id="t0830b08"></a>臣當不忠，子當不孝，不敬長老，不信佛道， <a class="t" id="t0830b09"></a>不敬明經道士，臣貪官賜，子貪父財，無 <a class="t" id="t0830b10"></a>有反復，不顧義理；邊國當忠孝，尊敬長 <a class="t" id="t0830b11"></a>老，信樂佛道，給施明經道士，念報反復。王 <a class="t" id="t0830b12"></a>夢見九事，正謂此耳。</p>
<p><a class="t-linehead" id="t-linehead0830b12"></a>「王夢見大溪水流波 <a class="t" id="t0830b13"></a>正赤，後世人諸帝王、國王，當不厭其國，興 <a class="t" id="t0830b14"></a>師共鬪，當作車兵、馬兵，當相攻伐，還相殺 <a class="t" id="t0830b15"></a>害，流血正赤。王夢見十事，正謂是耳。盡皆 <a class="t" id="t0830b16"></a>為後世人之事耳，後世人若能心存佛道， <a class="t" id="t0830b17"></a>奉事明經道人者，死皆生天上，若作愚行， <a class="t" id="t0830b18"></a>更共相殘者，死入三惡道，不可復陳。」</p>
<p><a class="t-linehead" id="t-linehead0830b18"></a>王即 <a class="t" id="t0830b19"></a>長跪，叉手受佛教，心中歡喜，得定慧，無復 <a class="t" id="t0830b20"></a>恐怖，王便稽首作禮，頭面著佛足。還宮，重 <a class="t" id="t0830b21"></a>賜夫人，拜為正后，多給財寶，資令施人，國 <a class="t" id="t0830b22"></a>遂豐樂；皆奪諸公卿、大臣、婆羅門俸祿，悉 <a class="t" id="t0830b23"></a>逐出國，不復信用。一切人民皆發無上正 <a class="t" id="t0830b24"></a>真之道，王及夫人禮佛而去。</p>
<p><a class="t-linehead" id="t-linehead0830b24"></a>爾時，波斯匿王 <a class="t" id="t0830b25"></a>聞佛所說，歡喜奉行。</p>
<a class="t" id="t0830b26"></a>
<p class="endsection"><span class="t-juanname">增壹阿含經卷第五十一</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
