<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea17.1">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left latin">Chapter 17</span> <span class="mirror-right">◎增壹 阿含經安般品第十七之一</span></p>
<h1 class="mirror-row">
<span class="mirror-left latin">17.1</span> <span class="mirror-right">（一）羅雲</span>
</h1>
</div>
<a class="t" id="t0581c01"></a>
<p><a class="t-linehead" id="t-linehead0581c01"></a>聞如是：</p>
<p>一時，佛在舍衛國祇樹給孤獨 <a class="t" id="t0581c02"></a>園。</p>
<p><a class="t-linehead" id="t-linehead0581c02"></a>爾時，世尊到時，著衣持鉢，將羅雲入 <a class="t" id="t0581c03"></a>舍衛城分衛。爾時，世尊右旋顧謂羅雲：「汝 <a class="t" id="t0581c04"></a>今當觀色為無常。」</p>
<p><a class="t-linehead" id="t-linehead0581c04"></a>羅雲對曰：「如是，世尊！色 <a class="t" id="t0581c05"></a>為無常。」</p>
<p><a class="t-linehead" id="t-linehead0581c05"></a>世尊告曰：「羅雲！痛、想、行、識皆悉無 <a class="t" id="t0581c06"></a>常。」</p>
<p><a class="t-linehead" id="t-linehead0581c06"></a>羅雲對曰：「如是，世尊！痛、想、行、識皆為無 <a class="t" id="t0581c07"></a>常。」</p>
<p><a class="t-linehead" id="t-linehead0581c07"></a>是時，尊者羅雲復作是念：「此有何因緣， <a class="t" id="t0581c08"></a>今方向城分衛，又在道路，何故世尊而面 <a class="t" id="t0581c09"></a>告誨我？今宜當還歸所在，不應入城乞食。」</p>
<a class="t" id="t0581c10"></a>
<p><a class="t-linehead" id="t-linehead0581c10"></a>爾時，尊者羅雲即中道還到祇桓精舍， <a class="t" id="t0581c11"></a>持衣鉢，詣一樹下，正身正意，結跏趺坐， <a class="t" id="t0581c12"></a>專精一心，念色無常，念痛、想、行、識無常。</p>
<p><a class="t-linehead" id="t-linehead0581c12"></a>爾時， <a class="t" id="t0581c13"></a>世尊於舍衛城乞食已，食後在祇桓精舍 <a class="t" id="t0581c14"></a>而自經行，漸漸至羅雲所。到已，告羅雲曰： <a class="t" id="t0581c15"></a>「汝當修行安般之法，修行此法，所有愁憂 <a class="t" id="t0581c16"></a>之想皆當除盡。汝今復當修行惡露不淨 <a class="t" id="t0581c17"></a>想，所有貪欲盡當除滅。汝今，羅雲！當修行 <a class="t" id="t0581c18"></a>慈心，已行慈心，所有瞋恚皆當除盡。汝今， <a class="t" id="t0581c19"></a>羅雲！當行悲心，已行悲心，所有害心悉當 <a class="t" id="t0581c20"></a>除盡。汝今，羅雲！當行喜心，已行喜心，所有 <a class="t" id="t0581c21"></a>嫉心皆當除盡。汝今，羅雲！當行護心，已行 <a class="t" id="t0581c22"></a>護心，所有憍慢悉當除盡。」</p>
<p><a class="t-linehead" id="t-linehead0581c22"></a>爾時，世尊向羅 <a class="t" id="t0581c23"></a>雲便說此偈：</p>
<a class="t" id="t0581c24"></a>
<blockquote class="gatha">
<p>「莫數起著想，　　恒當自順法； <a class="t" id="t0581c25"></a><br>
如此智之士，　　名稱則流布。 <a class="t" id="t0581c26"></a><br>
與人執炬明，　　壞於大闇冥； <a class="t" id="t0581c27"></a><br>
天龍戴奉敬，　　敬奉師長尊。」</p>
</blockquote>
<a class="t" id="t0581c28"></a>
<p><a class="t-linehead" id="t-linehead0581c28"></a>是時，羅雲比丘復以此偈報世尊曰：</p>
<a class="t" id="t0581c29"></a>
<blockquote class="gatha">
<p>「我不起著想，　　恒復順於法； <a class="t" id="t0582a01"></a><br>
如此智之士，　　則能奉師長。」</p>
</blockquote>
<a class="t" id="t0582a02"></a>
<p><a class="t-linehead" id="t-linehead0582a02"></a>爾時，世尊作是教勅已，便捨而去，還詣靜 <a class="t" id="t0582a03"></a>室。</p>
<p><a class="t-linehead" id="t-linehead0582a03"></a>是時，尊者羅雲復作是念：「今云何修行 <a class="t" id="t0582a04"></a>安般，除去愁憂，無有諸想？」是時，羅雲即從 <a class="t" id="t0582a05"></a>坐起，便往世尊所。到已，頭面禮足，在一面 <a class="t" id="t0582a06"></a>坐。須臾退坐，白世尊曰：「云何修行安般，除 <a class="t" id="t0582a07"></a>去愁憂，無有諸想，獲大果報，得甘露味？」</p>
<p><a class="t-linehead" id="t-linehead0582a07"></a>世 <a class="t" id="t0582a08"></a>尊告曰：「善哉！善哉！羅雲！汝乃能於如來前 <a class="t" id="t0582a09"></a>而師子吼，問如此義：『云何修行安般，除去 <a class="t" id="t0582a10"></a>愁憂，無有諸想，獲大果報，得甘露味？』汝今， <a class="t" id="t0582a11"></a>羅雲！諦聽！諦聽！善思念之。吾當為汝具分 <a class="t" id="t0582a12"></a>別說。」</p>
<p><a class="t-linehead" id="t-linehead0582a12"></a>對曰：「如是，世尊！」爾時，尊者羅雲從世 <a class="t" id="t0582a13"></a>尊受教。</p>
<p><a class="t-linehead" id="t-linehead0582a13"></a>世尊告曰：「於是，羅雲！若有比丘 <a class="t" id="t0582a14"></a>樂於閑靜無人之處，便正身正意，結跏趺 <a class="t" id="t0582a15"></a>坐，無他異念，繫意鼻頭，出息長知息長，入 <a class="t" id="t0582a16"></a>息長亦知息長；出息短亦知息短，入息短亦 <a class="t" id="t0582a17"></a>知息短；出息冷亦知息冷，入息冷亦知息 <a class="t" id="t0582a18"></a>冷；出息暖亦知息暖，入息暖亦知息暖。盡 <a class="t" id="t0582a19"></a>觀身體入息、出息，皆悉知之。有時有息亦 <a class="t" id="t0582a20"></a>復知有，又時無息亦復知無。若息從心出 <a class="t" id="t0582a21"></a>亦復知從心出。若息從心入亦復知從心 <a class="t" id="t0582a22"></a>入。如是，羅雲，能修行安般者，則無愁憂 <a class="t" id="t0582a23"></a>惱亂之想，獲大果報，得甘露味。」</p>
<a class="t" id="t0582a24"></a>
<p><a class="t-linehead" id="t-linehead0582a24"></a>爾時，世尊具足與羅雲說微妙法已，羅雲 <a class="t" id="t0582a25"></a>即從坐起，禮佛足，遶三匝而去。往詣安 <a class="t" id="t0582a26"></a>陀園，在一樹下，正身正意，結跏趺坐，無他 <a class="t" id="t0582a27"></a>餘念，繫心鼻頭，出息長亦知息長，入息長 <a class="t" id="t0582a28"></a>亦知息長；出息短亦知息短，入息短亦知 <a class="t" id="t0582a29"></a>息短；出息冷亦知息冷，入息冷亦知息冷； <a class="t" id="t0582b01"></a>出息暖亦知息暖，入息暖亦知息暖。盡觀 <a class="t" id="t0582b02"></a>身體入息、出息，皆悉知之。有時有息亦復 <a class="t" id="t0582b03"></a>知有，有時無息亦復知無。若息從心出亦 <a class="t" id="t0582b04"></a>復知從心出。若息從心入亦復知從心入。</p>
<a class="t" id="t0582b05"></a>
<p><a class="t-linehead" id="t-linehead0582b05"></a>爾時，羅雲作如是思惟，欲心便得解脫，無 <a class="t" id="t0582b06"></a>復眾惡。有覺、有觀，念持喜安，遊於初禪。有 <a class="t" id="t0582b07"></a>覺、有觀息，內自歡喜，專其一心，無覺、無觀， <a class="t" id="t0582b08"></a>三昧念喜，遊於二禪。無復喜念，自守覺知 <a class="t" id="t0582b09"></a>身樂，諸賢聖常所求護喜念，遊於三禪。彼 <a class="t" id="t0582b10"></a>苦樂已滅，無復愁憂，無苦無樂，護念清淨， <a class="t" id="t0582b11"></a>遊於四禪。</p>
<p><a class="t-linehead" id="t-linehead0582b11"></a>彼以此三昧，心清淨無塵穢，身 <a class="t" id="t0582b12"></a>體柔軟，知所從來，憶本所作，自識宿命無 <a class="t" id="t0582b13"></a>數劫事。亦知一生、二生、三生、四生、五生、十生、 <a class="t" id="t0582b14"></a>二十生、三十生、四十生、五十生、百生、千生、萬生、 <a class="t" id="t0582b15"></a>數十萬生，成劫、敗劫，無數成劫、無數敗劫， <a class="t" id="t0582b16"></a>億載不可計，我曾生彼，名某姓某，食如此 <a class="t" id="t0582b17"></a>食，受如此苦樂，壽命長短，彼終生此，此終 <a class="t" id="t0582b18"></a>生彼。彼以此三昧，心清淨無瑕穢，亦無 <a class="t" id="t0582b19"></a>諸結。亦知眾生所起之心，彼復以天眼清 <a class="t" id="t0582b20"></a>淨無瑕穢，觀眾生類：生者、逝者，善色、惡色， <a class="t" id="t0582b21"></a>善趣、惡趣，若好、若醜，所行、所造，如實知之。</p>
<a class="t" id="t0582b22"></a>
<p><a class="t-linehead" id="t-linehead0582b22"></a>或有眾生，身行惡、口行惡、意行惡，誹謗賢 <a class="t" id="t0582b23"></a>聖，行邪見，造邪見行，身壞命終，入地獄 <a class="t" id="t0582b24"></a>中。或復眾生，身行善、口行善、意行善，不 <a class="t" id="t0582b25"></a>誹謗賢聖，恒行正見、造正見行，身壞命 <a class="t" id="t0582b26"></a>終，生善處天上。是謂天眼清淨無瑕穢，觀眾 <a class="t" id="t0582b27"></a>生類：生者、逝者，善色、惡色，善趣、惡趣，若好、若 <a class="t" id="t0582b28"></a>醜，所行、所造，如實知之。復更施意，成盡漏 <a class="t" id="t0582b29"></a>心，彼觀此苦，如實知之。復觀苦習，亦知 <a class="t" id="t0582c01"></a>苦盡，亦知苦出要，如實知之。彼以作是 <a class="t" id="t0582c02"></a>觀，欲漏心得解脫，有漏、無明漏心得解脫， <a class="t" id="t0582c03"></a>已得解脫，便得解脫智：生死已盡，梵行已 <a class="t" id="t0582c04"></a>立，所作已辦，更不復受有，如實知之。是時， <a class="t" id="t0582c05"></a>尊者羅雲便成阿羅漢。</p>
<p><a class="t-linehead" id="t-linehead0582c05"></a>是時，尊者羅雲已成 <a class="t" id="t0582c06"></a>羅漢，便從坐起，更整衣服，往至世尊所， <a class="t" id="t0582c07"></a>頭面禮足，在一面住，白世尊曰：「所求已得， <a class="t" id="t0582c08"></a>諸漏除盡。」</p>
<p><a class="t-linehead" id="t-linehead0582c08"></a>爾時，世尊告諸比丘：「諸得阿羅 <a class="t" id="t0582c09"></a>漢者，無有與羅雲等也。論有漏盡，亦是 <a class="t" id="t0582c10"></a>羅雲比丘。論持禁戒者，亦是羅雲比丘。所 <a class="t" id="t0582c11"></a>以然者，諸過去如來、等正覺，亦有此羅雲 <a class="t" id="t0582c12"></a>比丘。欲言佛子，亦是羅雲比丘，親從佛生， <a class="t" id="t0582c13"></a>法之上者。」</p>
<p><a class="t-linehead" id="t-linehead0582c13"></a>爾時，世尊告諸比丘：「我聲聞中第 <a class="t" id="t0582c14"></a>一弟子能持禁戒，所謂羅雲比丘是。」</p>
<p><a class="t-linehead" id="t-linehead0582c14"></a>爾時，世 <a class="t" id="t0582c15"></a>尊便說此偈：</p>
<a class="t" id="t0582c16"></a>
<blockquote class="gatha">
<p>「具足禁戒法，　　諸根亦成就； <a class="t" id="t0582c17"></a><br>
漸漸當逮得，　　一切結使盡。」</p>
</blockquote>
<a class="t" id="t0582c18"></a>
<p><a class="t-linehead" id="t-linehead0582c18"></a>爾時，諸比丘聞佛所說，歡喜奉行。</p>
<a class="t" id="t0582c19"></a>
<p class="endsection"><span class="t-juanname">◎增壹阿含經卷第七</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
