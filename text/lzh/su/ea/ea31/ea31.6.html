<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea31.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">31.6</span> <span class="mirror-right">（六）</span>
</h1>
</div>
<p><a class="t-linehead" id="t-linehead0669c02"></a>聞如是：</p>
<p>一時，佛在舍衛國祇樹給孤獨 <a class="t" id="t0669c03"></a>園。</p>
<p><a class="t-linehead" id="t-linehead0669c03"></a>爾時，世尊告諸比丘：「猶如四大毒蛇極 <a class="t" id="t0669c04"></a>為凶暴，舉著一函中。若有人從四方來， <a class="t" id="t0669c05"></a>欲令活、不求死，欲求樂、不求苦，不愚不 <a class="t" id="t0669c06"></a>闇，心意不亂，無所繫屬。</p>
<p><a class="t-linehead" id="t-linehead0669c06"></a>「是時，若王、若王大 <a class="t" id="t0669c07"></a>臣喚此人而告之曰：『今有四大毒蛇極為 <a class="t" id="t0669c08"></a>兇暴，汝今當隨時將養沐浴令淨，隨時飲 <a class="t" id="t0669c09"></a>食無令使乏，今正是時，可往施行。』是時， <a class="t" id="t0669c10"></a>彼人心懷恐懼，不敢直前，便捨，馳走莫 <a class="t" id="t0669c11"></a>知所湊深。復重告彼人作是語：『今使 <a class="t" id="t0669c12"></a>五人皆持刀劍而隨汝後，其有獲汝者，當 <a class="t" id="t0669c13"></a>斷其命，不足稽遲。』</p>
<p><a class="t-linehead" id="t-linehead0669c13"></a>「是時，彼人畏四大毒蛇， <a class="t" id="t0669c14"></a>復畏五人捉持刀劍者，馳走東西，不知如 <a class="t" id="t0669c15"></a>何？復告彼人曰：『今復使六怨家使隨汝 <a class="t" id="t0669c16"></a>後，其有得者當斷其命；欲所為者可時 <span class="corr" title="[辨&gt;辦]">辦</span> <a class="t" id="t0669c17"></a>之。』是時，彼人畏四大毒蛇，復畏五人持刀 <a class="t" id="t0669c18"></a>杖者，復畏六怨家，便馳走東西，彼人若 <a class="t" id="t0669c19"></a>見空墟之中，欲入中藏。若值空舍，若破牆 <a class="t" id="t0669c20"></a>間無堅牢處，若見空器，盡無所有，若復有 <a class="t" id="t0669c21"></a>人與此人親友，欲令免濟，便告之曰：『此 <a class="t" id="t0669c22"></a>間空閑之處多諸賊寇，欲所為者今可隨 <a class="t" id="t0669c23"></a>意。』</p>
<p><a class="t-linehead" id="t-linehead0669c23"></a>「是時，彼人復畏四大毒蛇，復畏五人持 <a class="t" id="t0669c24"></a>刀杖者，復畏六怨家，復畏空墟村中，便馳 <a class="t" id="t0669c25"></a>走東西。彼人前行，若見大水極深且廣，亦無 <a class="t" id="t0669c26"></a>人民及橋梁可度得至彼岸，然復彼人所 <a class="t" id="t0669c27"></a>立之處多諸惡賊。是時，彼人作是思惟：『此 <a class="t" id="t0669c28"></a>水極為深廣，饒諸賊寇，當云何得度彼 <a class="t" id="t0669c29"></a>岸？我今可集聚材木草蘘作栰，依此栰 <a class="t" id="t0670a01"></a>從此岸得至彼岸。』是時，彼人便集薪草作 <a class="t" id="t0670a02"></a>栰已，即得至彼岸，志不移動。</p>
<p><a class="t-linehead" id="t-linehead0670a02"></a>「諸比丘當知， <a class="t" id="t0670a03"></a>我今作喻，當念解之。說此義時，為有何 <a class="t" id="t0670a04"></a>義？言四毒蛇者，即四大是也。云何為四大？ <a class="t" id="t0670a05"></a>所謂地種、水種、火種、風種，是謂四大。五人持 <a class="t" id="t0670a06"></a>刀劍者，此是五盛陰也。云何為五？所謂色 <a class="t" id="t0670a07"></a>陰、痛陰、想陰、行陰、識陰是也。六怨家者，欲愛 <a class="t" id="t0670a08"></a>是也。空村者，內六入是也。云何為六？所謂六 <a class="t" id="t0670a09"></a>入者，眼入、耳入、鼻入、口入、身入、意入。</p>
<p><a class="t-linehead" id="t-linehead0670a09"></a>「若有智 <a class="t" id="t0670a10"></a>慧者而觀眼時，盡空無所有，亦不牢固； <a class="t" id="t0670a11"></a>若復觀耳、鼻、口、身、意時，盡空無所有，皆虛、 <a class="t" id="t0670a12"></a>皆寂，亦不牢固。云水者，四流是也。云何為 <a class="t" id="t0670a13"></a>四？所謂欲流、有流、無明流、見流。大栰者，賢 <a class="t" id="t0670a14"></a>聖八品道是也。云何為八？正見、正治、正語、正 <a class="t" id="t0670a15"></a>方便、正業、正命、正念、正定，是謂賢聖八品道 <a class="t" id="t0670a16"></a>也。水中求度者，善權方便精進之力也。此岸 <a class="t" id="t0670a17"></a>者，身邪也；彼岸者，滅身邪也。此岸者，阿闍世 <a class="t" id="t0670a18"></a>國界也：彼岸者，毘沙王國界也。此岸者，波旬 <a class="t" id="t0670a19"></a>國界也；彼岸者，如來之境界也。」</p>
<p><a class="t-linehead" id="t-linehead0670a19"></a>是時，諸比丘 <a class="t" id="t0670a20"></a>聞佛所說，歡喜奉行。</p>
<a class="t" id="t0670a21"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
