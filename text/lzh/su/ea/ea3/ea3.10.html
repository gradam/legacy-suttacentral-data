<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea3.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">3.10</span> <span class="mirror-right">（一〇）念死</span>
</h1>
</div>
<p><a class="t-linehead" id="t-linehead0556c13"></a>聞如是：</p>
<p>一時，佛在舍衛國祇樹給孤獨 <a class="t" id="t0556c14"></a>園。</p>
<p><a class="t-linehead" id="t-linehead0556c14"></a>爾時，世尊告諸比丘：「當修行一法，當廣 <a class="t" id="t0556c15"></a>布一法；修行一法已，便有名譽，成大果報， <a class="t" id="t0556c16"></a>諸善普至，得甘露味，至無為處，便成神 <a class="t" id="t0556c17"></a>通，除諸亂想，逮沙門果，自致涅槃。云何為 <a class="t" id="t0556c18"></a>一法？所謂念死。」</p>
<p><a class="t-linehead" id="t-linehead0556c18"></a>佛告諸比丘：「云何修行念 <a class="t" id="t0556c19"></a>死，便有名譽，成大果報，諸善普至，得甘 <a class="t" id="t0556c20"></a>露味，至無為處，便成神通，除諸亂想，獲沙 <a class="t" id="t0556c21"></a>門果，自致涅槃？」</p>
<p><a class="t-linehead" id="t-linehead0556c21"></a>爾時，諸比丘白世尊曰：「諸 <a class="t" id="t0556c22"></a>法之本，如來所宣。唯願世尊為諸比丘說 <a class="t" id="t0556c23"></a>此妙法，諸比丘從如來聞法已，便當受持。」</p>
<a class="t" id="t0556c24"></a>
<p><a class="t-linehead" id="t-linehead0556c24"></a>爾時，世尊告諸比丘：「諦聽！諦聽！善思念之，吾 <a class="t" id="t0556c25"></a>當為汝廣分別說。」</p>
<p><a class="t-linehead" id="t-linehead0556c25"></a>諸比丘對曰：「如是。世尊！」 <a class="t" id="t0556c26"></a>諸比丘前受教已。</p>
<p><a class="t-linehead" id="t-linehead0556c26"></a>世尊告曰：「若有比丘正 <a class="t" id="t0556c27"></a>身正意，結跏趺坐，繫念在前，無有他想，專 <a class="t" id="t0556c28"></a>精念死。所謂死者，此沒生彼，往來諸趣，命逝 <a class="t" id="t0556c29"></a>不停，諸根散壞，如腐敗木，命根斷絕，宗族分 <a class="t" id="t0557a01"></a>離，無形無響，亦無相貌。如是，諸比丘！名 <a class="t" id="t0557a02"></a>曰念死，便得具足，成大果報，諸善普至， <a class="t" id="t0557a03"></a>得甘露味，至無為處，便成神通，除諸亂想， <a class="t" id="t0557a04"></a>獲沙門果，自致涅槃。是故，諸比丘！常當思 <a class="t" id="t0557a05"></a>惟，不離死念，便當獲此諸善功德。如是，諸 <a class="t" id="t0557a06"></a>比丘！當作是學。」</p>
<p><a class="t-linehead" id="t-linehead0557a06"></a>爾時，諸比丘聞佛所說，歡 <a class="t" id="t0557a07"></a>喜奉行。</p>
<a class="t" id="t0557a08"></a>
<blockquote class="gatha">
<p>佛、法及聖眾，　　乃至竟死念， <a class="t" id="t0557a09"></a><br>
雖與上同名，　　其義各別異。</p>
</blockquote>
<a class="t" id="t0557a10"></a>
<p class="endsection"><span class="t-juanname">增壹阿含經卷第二</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
