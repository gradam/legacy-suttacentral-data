<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea33.2">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">33.2</span> <span class="mirror-right">（二）月光</span>
</h1>
</div>
<p><a class="t-linehead" id="t-linehead0683a06"></a>聞如是：</p>
<p>一時，佛在舍衛國祇樹給孤獨 <a class="t" id="t0683a07"></a>園。</p>
<p><a class="t-linehead" id="t-linehead0683a07"></a>爾時，舍衛城中有月光長者，饒財多寶，象 <a class="t" id="t0683a08"></a>馬七珍皆悉備具，金、銀、珍寶不可稱計。然月 <a class="t" id="t0683a09"></a>光長者無有兒息。爾時，長者以無兒故，求 <a class="t" id="t0683a10"></a>禱天神，請求日、月、天神、地神、鬼子母、四天王、 <a class="t" id="t0683a11"></a>二十八大神鬼王、釋及梵天、山神、樹神、五道 <a class="t" id="t0683a12"></a>之神、樹木、藥草，靡處不周，皆悉歸命，見賜 <a class="t" id="t0683a13"></a>一男兒。</p>
<p><a class="t-linehead" id="t-linehead0683a13"></a>爾時，月光長者婦經數日中便自懷 <a class="t" id="t0683a14"></a>妊，即語長者：「我自 <a class="t" id="t0683a15"></a>覺有娠。」長者聞已，歡喜 <span class="corr" title="[躍踊&gt;踊躍]">踊躍</span> ，不能自勝， <a class="t" id="t0683a16"></a>即與夫人敷好床座，食好甘食，著好衣裳。</p>
<a class="t" id="t0683a17"></a>
<p><a class="t-linehead" id="t-linehead0683a17"></a>是時，夫人經八、九月，便生男兒，顏色端正，世 <a class="t" id="t0683a18"></a>之希有，如桃華色。是時，此兒兩手執無價摩 <a class="t" id="t0683a19"></a>尼珠，即時，便說此偈：</p>
<a class="t" id="t0683a20"></a>
<blockquote class="gatha">
<p>「此家頗有財，　　寶物及穀食， <a class="t" id="t0683a21"></a><br>
我今欲惠施，　　使貧無有乏。 <a class="t" id="t0683a22"></a><br>
若此無物者，　　財寶及穀食， <a class="t" id="t0683a23"></a><br>
今有無價珠，　　常用惠施人。」</p>
</blockquote>
<a class="t" id="t0683a24"></a>
<p><a class="t-linehead" id="t-linehead0683a24"></a>是時，父母及家中人聞此語已，各各馳走：「云 <a class="t" id="t0683a25"></a>何乃生此鬼魅種？」唯有父母哀愍兒故，不 <a class="t" id="t0683a26"></a>東西馳走。即時，母向兒說此偈：</p>
<a class="t" id="t0683a27"></a>
<blockquote class="gatha">
<p>「為天乾沓和，　　鬼魅及羅剎， <a class="t" id="t0683a28"></a><br>
是誰姓字何，　　我今欲知之。」</p>
</blockquote>
<a class="t" id="t0683a29"></a>
<p><a class="t-linehead" id="t-linehead0683a29"></a>是時，小兒復以偈報母曰：</p>
<a class="t" id="t0683b01"></a>
<blockquote class="gatha">
<p>「非天乾沓和，　　非鬼魅羅剎， <a class="t" id="t0683b02"></a><br>
我今父母生，　　是人不足疑。」</p>
</blockquote>
<a class="t" id="t0683b03"></a>
<p><a class="t-linehead" id="t-linehead0683b03"></a>是時，夫人聞此語已，歡喜踊躍，不能自勝， <a class="t" id="t0683b04"></a>以此因緣，盡向月光長者說是語。</p>
<p><a class="t-linehead" id="t-linehead0683b04"></a>時，長者 <a class="t" id="t0683b05"></a>便作是念：「此將是何緣？我今當以此事向 <a class="t" id="t0683b06"></a>尼犍子說。」即抱此兒詣尼犍子所，頭面 <a class="t" id="t0683b07"></a>禮足，在一面坐。是時，月光長者以此因緣 <a class="t" id="t0683b08"></a>具向尼犍子說。時，尼犍子聞此語已，告 <a class="t" id="t0683b09"></a>長者：「此兒薄福之人，無益於身；當取殺 <a class="t" id="t0683b10"></a>之。若不殺者，門戶衰耗，皆當死盡。」</p>
<p><a class="t-linehead" id="t-linehead0683b10"></a>是時，月光 <a class="t" id="t0683b11"></a>長者作是思惟：「我前後來無有兒息，由此 <a class="t" id="t0683b12"></a>因緣，請求天地，無處不遍，乃經歷爾許年 <a class="t" id="t0683b13"></a>歲，方生此兒，我今不堪取此兒殺。當更 <a class="t" id="t0683b14"></a>問餘沙門、婆羅門，令斷我疑。」</p>
<p><a class="t-linehead" id="t-linehead0683b14"></a>爾時，如來成 <a class="t" id="t0683b15"></a>佛未久，眾人稱號名大沙門，是時，月光長者 <a class="t" id="t0683b16"></a>便作是念：「我可以因緣，具向大沙門說 <a class="t" id="t0683b17"></a>之。」是時，長者即從座起，抱此兒往詣世尊 <a class="t" id="t0683b18"></a>所。中道復作是念：「今有長老梵志，年過耆 <a class="t" id="t0683b19"></a>艾，聰明黠慧，眾人所敬待，彼尚不知、不見， <a class="t" id="t0683b20"></a>況此沙門瞿曇！年少學道未久，豈能知此事 <a class="t" id="t0683b21"></a>乎？將恐不解吾疑。我今宜可中道還家。」</p>
<p><a class="t-linehead" id="t-linehead0683b21"></a>是 <a class="t" id="t0683b22"></a>時，有天神昔與長者知舊，知長者心中所 <a class="t" id="t0683b23"></a>念，在虛空中而告之曰：「長者當知，小可前 <a class="t" id="t0683b24"></a>進，必當獲利，得大果報，亦當至甘露之處。 <a class="t" id="t0683b25"></a>如來出世甚為難遇，如來降甘露雨。時時 <a class="t" id="t0683b26"></a>乃有。又復，長者！有四事最小不可輕。云 <a class="t" id="t0683b27"></a>何為四？國王雖小最不可輕；火雖小亦不 <a class="t" id="t0683b28"></a>可輕；龍雖小復不可輕；學道之人雖復年 <a class="t" id="t0683b29"></a>幼亦不可輕。是謂，長者！有此四事最不 <a class="t" id="t0683c01"></a>可輕。」</p>
<p><a class="t-linehead" id="t-linehead0683c01"></a>是時，天神便說此偈：</p>
<a class="t" id="t0683c02"></a>
<blockquote class="gatha">
<p>「國王雖復小，　　斬害由其法， <a class="t" id="t0683c03"></a><br>
小火雖未熾，　　焚燒山草木。 <a class="t" id="t0683c04"></a><br>
神龍雖現小，　　降雨隨時宜， <a class="t" id="t0683c05"></a><br>
學者年幼稚，　　度人無有量。」</p>
</blockquote>
<a class="t" id="t0683c06"></a>
<p><a class="t-linehead" id="t-linehead0683c06"></a>爾時，月光長者心開意解，歡喜踊躍，不能自 <a class="t" id="t0683c07"></a>勝，即前進至世尊所，頭面禮足，在一面坐。 <a class="t" id="t0683c08"></a>以此因緣，具白世尊。</p>
<p><a class="t-linehead" id="t-linehead0683c08"></a>爾時，世尊告長者曰： <a class="t" id="t0683c09"></a>「今此小兒極有大福，此小兒若當大者，當 <a class="t" id="t0683c10"></a>將五百徒眾來至我所，而出家學道得阿 <a class="t" id="t0683c11"></a>羅漢，我聲聞中福德第一，無能及者。」</p>
<p><a class="t-linehead" id="t-linehead0683c11"></a>是時，長 <a class="t" id="t0683c12"></a>者聞此語已，歡喜踊躍，不能自勝，白世尊 <a class="t" id="t0683c13"></a>言：「如世尊教，非如尼揵子語。」是時，月光 <a class="t" id="t0683c14"></a>長者重白世尊：「唯願受請及比丘僧并愍 <a class="t" id="t0683c15"></a>此小兒。」爾時，世尊默然受請。</p>
<p><a class="t-linehead" id="t-linehead0683c15"></a>時，長者以見 <a class="t" id="t0683c16"></a>默然受請，即從座起，頭面禮足，便退而去。 <a class="t" id="t0683c17"></a>還至家中，供辦種種甘饌飲食，敷好坐具， <a class="t" id="t0683c18"></a>清旦自白：「時到，唯願降神。」</p>
<p><a class="t-linehead" id="t-linehead0683c18"></a>是時，世尊以知 <a class="t" id="t0683c19"></a>時到，將諸比丘前後圍遶，入舍衛城，至長 <a class="t" id="t0683c20"></a>者家，即就于座。是時，長者見佛、比丘僧坐 <a class="t" id="t0683c21"></a>已定，即辦種種飲食，自手斟酌，歡喜不亂， <a class="t" id="t0683c22"></a>以見食竟，除去鉢器，行清淨水，更取小 <a class="t" id="t0683c23"></a>座，如來前坐，欲得聞佛所說妙法。是時， <a class="t" id="t0683c24"></a>月光長者白世尊言：「我今持居家田業盡 <a class="t" id="t0683c25"></a>與此兒，唯願世尊當與立名。」</p>
<p><a class="t-linehead" id="t-linehead0683c25"></a>世尊告曰：「此 <a class="t" id="t0683c26"></a>兒生時，人皆馳走東西，云是尸婆羅鬼，今即 <a class="t" id="t0683c27"></a>立字尸婆羅。」</p>
<p><a class="t-linehead" id="t-linehead0683c27"></a>爾時，世尊漸與長者及長者 <a class="t" id="t0683c28"></a>婦而說妙論，所謂論者：施論、戒論、生天之 <a class="t" id="t0683c29"></a>論，欲不淨想，漏為大患，出要為妙。爾時，世 <a class="t" id="t0684a01"></a>尊以見長者及長者婦，心開意解，無復狐疑， <a class="t" id="t0684a02"></a>諸佛世尊常所說法：苦、習、盡、道，是時世尊盡 <a class="t" id="t0684a03"></a>與長者說之，令發歡喜之心。長者夫婦即 <a class="t" id="t0684a04"></a>於座上，諸塵垢盡，得法眼淨，猶如新白 <span class="gaiji">［（畾／且）＊毛］ <!--gaiji,,1[(畾/且)*毛],2,3--></span> <a class="t" id="t0684a05"></a>易染為色。是時，長者夫婦亦復如是，即於 <a class="t" id="t0684a06"></a>座上得法眼淨，彼以見法，分別諸法， <a class="t" id="t0684a07"></a>以度猶豫，無復狐疑，得無所畏，解如來 <a class="t" id="t0684a08"></a>深奧之法，即受五戒。</p>
<p><a class="t-linehead" id="t-linehead0684a08"></a>爾時，世尊便說此偈：</p>
<a class="t" id="t0684a09"></a>
<blockquote class="gatha">
<p>「 <span class="corr" title="[祀祠&gt;祠祀] cf.【麗】">祠祀</span> 火為上，　　諸論頌為首， <a class="t" id="t0684a10"></a><br>
王為人中尊，　　海為眾流源， <a class="t" id="t0684a11"></a><br>
月為星中明，　　日為眾明最。 <a class="t" id="t0684a12"></a><br>
八方及上下，　　所生萬品物， <a class="t" id="t0684a13"></a><br>
欲求其福者，　　三佛最為尊。」</p>
</blockquote>
<a class="t" id="t0684a14"></a>
<p><a class="t-linehead" id="t-linehead0684a14"></a>爾時，世尊說此偈已，即從座起而去。</p>
<p><a class="t-linehead" id="t-linehead0684a14"></a>是時， <a class="t" id="t0684a15"></a>長者求五百童子，使侍衛尸婆羅。是時，尸 <a class="t" id="t0684a16"></a>婆羅年向二十，往至父母所，白父母言：「唯 <a class="t" id="t0684a17"></a>願二尊許使出家學道。」</p>
<p><a class="t-linehead" id="t-linehead0684a17"></a>爾時，二親即便聽許。 <a class="t" id="t0684a18"></a>所以然者，世尊先以記之，當將五百童 <a class="t" id="t0684a19"></a>子至世尊所，求作沙門。是時，尸婆羅及五 <a class="t" id="t0684a20"></a>百人禮父母足，便退而去。至世尊所，頭面 <a class="t" id="t0684a21"></a>禮足，在一面立。爾時，尸婆羅白世尊言：「唯 <a class="t" id="t0684a22"></a>願聽許，得在道次。」</p>
<p><a class="t-linehead" id="t-linehead0684a22"></a>是時，世尊即便聽許使 <a class="t" id="t0684a23"></a>作沙門。未經幾日，便成阿羅漢，六通清徹， <a class="t" id="t0684a24"></a>具八解脫。是時，五百童子前白佛言：「唯願 <a class="t" id="t0684a25"></a>世尊聽作沙門。」世尊默然可之，出家未 <a class="t" id="t0684a26"></a>經幾日，便成羅漢。</p>
<p><a class="t-linehead" id="t-linehead0684a26"></a>爾時，尊者尸婆羅還在 <a class="t" id="t0684a27"></a>舍衛國本邦之處，眾人敬仰，得四事供養： <a class="t" id="t0684a28"></a>衣被、飲食、床褥臥具、病瘦醫藥。是時，尊者尸 <a class="t" id="t0684a29"></a>婆羅便作是念：「我今在此本邦之中，極為 <a class="t" id="t0684b01"></a>煩閙，今可在人間遊化。」是時，尊者尸婆羅 <a class="t" id="t0684b02"></a>到時，著衣持鉢，入舍衛城乞食；乞食已，還 <a class="t" id="t0684b03"></a>詣所止，收攝坐具，著衣持鉢，出祇桓精 <a class="t" id="t0684b04"></a>舍，將五百比丘，前後圍遶，在人間遊化；所 <a class="t" id="t0684b05"></a>至到處，無不供養者，皆供給衣被、飲食、床 <a class="t" id="t0684b06"></a>褥臥具、病瘦醫藥。復有諸天告諸村落：「今 <a class="t" id="t0684b07"></a>有尊者尸婆羅，得阿羅漢福德第一，將五 <a class="t" id="t0684b08"></a>百比丘，在人間遊化。諸賢可往供養，今不 <a class="t" id="t0684b09"></a>為者，後悔無益。」</p>
<p><a class="t-linehead" id="t-linehead0684b09"></a>是時，尊者尸婆羅便作是 <a class="t" id="t0684b10"></a>念：「今甚厭患此供養，當何處避之，令人不 <a class="t" id="t0684b11"></a>知吾處？」是時，即入深山之中。諸天復在村 <a class="t" id="t0684b12"></a>落間，各各告曰：「今尊者尸婆羅在此山中， <a class="t" id="t0684b13"></a>可往供養；今不為者，後悔無益。」是時，人民 <a class="t" id="t0684b14"></a>聞天語已，即負飲食，往詣尊者尸婆羅 <a class="t" id="t0684b15"></a>所：「唯願尊住，為我等故。」</p>
<p><a class="t-linehead" id="t-linehead0684b15"></a>是時，尸婆羅漸漸人 <a class="t" id="t0684b16"></a>中遊化，來至羅閱城迦蘭陀竹園所，與大 <a class="t" id="t0684b17"></a>比丘五百人俱，亦得供養衣被、飲食、床褥 <a class="t" id="t0684b18"></a>臥具、病瘦醫藥。時，尸婆羅復作是念：「我今向 <a class="t" id="t0684b19"></a>在何處夏坐，令人不知吾處？」復重作念： <a class="t" id="t0684b20"></a>「當在耆闍山東，廣普山西，於中夏坐。」即 <a class="t" id="t0684b21"></a>將五百比丘，在彼山中而受夏坐。</p>
<p><a class="t-linehead" id="t-linehead0684b21"></a>是時，釋 <a class="t" id="t0684b22"></a>提桓因知尸婆羅心中所念，即於山中化 <a class="t" id="t0684b23"></a>作浮圖，園果樹木皆悉備具，周匝有浴池， <a class="t" id="t0684b24"></a>化作五百高臺，復化作五百床座，復化作 <a class="t" id="t0684b25"></a>五百小床座，復化作五百繩床，以天甘露 <a class="t" id="t0684b26"></a>而食之。是時，尊者尸婆羅便作是念：「我今 <a class="t" id="t0684b27"></a>已夏坐訖，不見如來甚久，今可往親覲 <a class="t" id="t0684b28"></a>世尊。」即將五百比丘，往舍衛城，爾時盛熱， <a class="t" id="t0684b29"></a>比丘眾皆悉汗出，污染身體。</p>
<p><a class="t-linehead" id="t-linehead0684b29"></a>是時，尊者尸婆 <a class="t" id="t0684c01"></a>羅作是念：「今日比丘眾身體極熱，得少許雲 <a class="t" id="t0684c02"></a>在上及細雨者，甚是佳事，值小浴池及得 <a class="t" id="t0684c03"></a>少漿。」以生此念，即空中有大雲，及作細雨， <a class="t" id="t0684c04"></a>亦有浴池。有四非人負好甘漿：「毘沙門王 <a class="t" id="t0684c05"></a>所遣，唯願尊者受此甘漿，及施比丘僧。」爾 <a class="t" id="t0684c06"></a>時，受此漿已，與比丘僧使飲之。</p>
<p><a class="t-linehead" id="t-linehead0684c06"></a>爾時，尸婆 <a class="t" id="t0684c07"></a>羅復作是念：「我今可在此間止宿。」是時，釋 <a class="t" id="t0684c08"></a>提桓因知尸婆羅心中所念，即於道側，化 <a class="t" id="t0684c09"></a>作五百房舍，床臥備具。是時，諸天奉上飲 <a class="t" id="t0684c10"></a>食，尸婆羅食訖，即從坐起而去。</p>
<p><a class="t-linehead" id="t-linehead0684c10"></a>爾時，尊者 <a class="t" id="t0684c11"></a>尸婆羅叔父在舍衛城內住，饒財多寶，無 <a class="t" id="t0684c12"></a>所短乏。然復慳貪，不肯布施，不信佛、法、 <a class="t" id="t0684c13"></a>眾，不造功德。是時，諸親族語此人曰：「長者！ <a class="t" id="t0684c14"></a>用此財貨為？然復不作後世遺糧。」</p>
<p><a class="t-linehead" id="t-linehead0684c14"></a>爾時，彼 <a class="t" id="t0684c15"></a>長者聞此語已，一日之中以百千兩金布施 <a class="t" id="t0684c16"></a>與外道梵志，不向三尊。</p>
<p><a class="t-linehead" id="t-linehead0684c16"></a>是時，尊者尸婆羅 <a class="t" id="t0684c17"></a>聞叔父以百千兩金施與外道異學，不布 <a class="t" id="t0684c18"></a>施與三尊。是時，尊者尸婆羅往詣祇洹精 <a class="t" id="t0684c19"></a>舍，至世尊所，頭面禮足，在一面坐。爾時，世 <a class="t" id="t0684c20"></a>尊與尸婆羅說微妙之法。是時，尊者尸婆羅 <a class="t" id="t0684c21"></a>從如來聞法已，即從坐起，禮世尊足，右 <a class="t" id="t0684c22"></a>繞三匝，便退而去。</p>
<p><a class="t-linehead" id="t-linehead0684c22"></a>是時，尊者尸婆羅即其日， <a class="t" id="t0684c23"></a>著衣持鉢，入舍衛城乞食，漸漸往詣叔父 <a class="t" id="t0684c24"></a>家。到已，在門外默然立。是時，長者見尊者 <a class="t" id="t0684c25"></a>尸婆羅在門外乞食，即語之曰：「汝昨日何 <a class="t" id="t0684c26"></a>故不來？我昨日以百千兩金惠施，我可以 <a class="t" id="t0684c27"></a>一張 <span class="gaiji">［疊＊毛］ <!--gaiji,,1[疊*毛],2&#x3CB2;,3--></span>，持用施卿。」</p>
<p><a class="t-linehead" id="t-linehead0684c27"></a>尸婆羅對曰：「我今不用 <span class="gaiji">［疊＊毛］ <!--gaiji,,1[疊*毛],2&#x3CB2;,3--></span> <a class="t" id="t0684c28"></a>為，今日來者，故乞食耳。」</p>
<p><a class="t-linehead" id="t-linehead0684c28"></a>長者對曰：「我昨日 <a class="t" id="t0684c29"></a>以用百千兩金惠施，更不能復惠施。」</p>
<p><a class="t-linehead" id="t-linehead0684c29"></a>是時， <a class="t" id="t0685a01"></a>尊者尸婆羅欲得度長者故，便飛在空中， <a class="t" id="t0685a02"></a>身出水火，坐臥經行，隨意所造。是時，長者 <a class="t" id="t0685a03"></a>見此變化已，便作是說：「可還來下就坐，今 <a class="t" id="t0685a04"></a>當相施。」</p>
<p><a class="t-linehead" id="t-linehead0685a04"></a>是時，尊者尸婆羅即捨神足，尋來就 <a class="t" id="t0685a05"></a>坐。是時，彼長者以弊惡飲食極為麁醜， <a class="t" id="t0685a06"></a>與尊者尸婆羅使食之。是時，尊者尸婆羅 <a class="t" id="t0685a07"></a>生長豪家，飲食自恣，但以彼長者故，而受 <a class="t" id="t0685a08"></a>此食，便取食之。是時，尊者尸婆羅食訖，還詣 <a class="t" id="t0685a09"></a>所在。</p>
<p><a class="t-linehead" id="t-linehead0685a09"></a>即其夜，虛空神天來語長者曰：</p>
<a class="t" id="t0685a10"></a>
<blockquote class="gatha">
<p>「善施極大施，　　乃與尸婆羅， <a class="t" id="t0685a11"></a><br>
無欲以解脫，　　愛斷以無疑。」</p>
</blockquote>
<a class="t" id="t0685a12"></a>
<p><a class="t-linehead" id="t-linehead0685a12"></a>夜半、清旦二時說此偈：</p>
<a class="t" id="t0685a13"></a>
<blockquote class="gatha">
<p>「善施極大施，　　乃與尸婆羅， <a class="t" id="t0685a14"></a><br>
無欲以解脫，　　愛斷以無疑。」</p>
</blockquote>
<a class="t" id="t0685a15"></a>
<p><a class="t-linehead" id="t-linehead0685a15"></a>是時，長者聞天人語，便作是念：「我昨日以百 <a class="t" id="t0685a16"></a>千兩金施與外道，乃無此應；我今日以弊 <a class="t" id="t0685a17"></a>惡食施與尸婆羅，乃致此應。何時當曉？自 <a class="t" id="t0685a18"></a>當以百千兩金施尸婆羅。」是時，長者即其 <a class="t" id="t0685a19"></a>日檢校家中，有直百千兩金者，即持詣尸 <a class="t" id="t0685a20"></a>婆羅所。到已，頭面禮足，在一面住。爾時，長者 <a class="t" id="t0685a21"></a>以百千兩金，奉上尸婆羅，並作是語：「唯 <a class="t" id="t0685a22"></a>願受此百千兩金。」</p>
<p><a class="t-linehead" id="t-linehead0685a22"></a>是時，尊者尸婆羅報曰：「當 <a class="t" id="t0685a23"></a>使長者受福無窮，長壽自然；然復如來不 <a class="t" id="t0685a24"></a>許比丘受百千兩金。」</p>
<p><a class="t-linehead" id="t-linehead0685a24"></a>是時，長者便往至世 <a class="t" id="t0685a25"></a>尊所。到已，頭面禮足，在一面坐。爾時，彼長者 <a class="t" id="t0685a26"></a>白世尊言：「唯願世尊使尸婆羅比丘受 <a class="t" id="t0685a27"></a>此百千兩金，使我蒙其福。」</p>
<p><a class="t-linehead" id="t-linehead0685a27"></a>爾時，世尊告一 <a class="t" id="t0685a28"></a>比丘：「汝往至尸婆羅比丘所，云吾喚卿。」</p>
<p><a class="t-linehead" id="t-linehead0685a28"></a>比丘 <a class="t" id="t0685a29"></a>對曰：「如是。世尊！」是時，彼比丘從佛受教，即 <a class="t" id="t0685b01"></a>往至彼尸婆羅所，以如來語而告之。</p>
<p><a class="t-linehead" id="t-linehead0685b01"></a>是時， <a class="t" id="t0685b02"></a>尊者尸婆羅承彼比丘語，即往至世尊所， <a class="t" id="t0685b03"></a>頭面禮足，在一面坐。爾時，世尊告尸婆羅曰： <a class="t" id="t0685b04"></a>「汝今可受此長者百千兩金，使蒙其福， <a class="t" id="t0685b05"></a>此是宿緣之業，可受其報。」</p>
<p><a class="t-linehead" id="t-linehead0685b05"></a>尸婆羅對曰：「如 <a class="t" id="t0685b06"></a>是。世尊！」</p>
<p><a class="t-linehead" id="t-linehead0685b06"></a>是時，尊者尸婆羅即時而說達嚫：</p>
<a class="t" id="t0685b07"></a>
<blockquote class="gatha">
<p>「施衣及餘物，　　欲求其福德， <a class="t" id="t0685b08"></a><br>
往至天世人，　　五樂自娛樂。 <a class="t" id="t0685b09"></a><br>
從天至人中，　　度有無疑難， <a class="t" id="t0685b10"></a><br>
涅槃無為處，　　諸佛之所樂。 <a class="t" id="t0685b11"></a><br>
施惠無難者，　　蒙此獲福祐， <a class="t" id="t0685b12"></a><br>
當起慈惠心，　　作福無有懈。」</p>
</blockquote>
<a class="t" id="t0685b13"></a>
<p><a class="t-linehead" id="t-linehead0685b13"></a>是時，尊者尸婆羅語長者言：「可持此百千 <a class="t" id="t0685b14"></a>兩金，著我房中。」爾時，長者承受其教，持此 <a class="t" id="t0685b15"></a>百千兩金，著尊者尸婆羅房中，便退而去。</p>
<p><a class="t-linehead" id="t-linehead0685b15"></a>是 <a class="t" id="t0685b16"></a>時，尸婆羅告諸比丘：「諸有所乏者，來至此 <a class="t" id="t0685b17"></a>而取之。若復須衣被、飲食、床敷臥具、病瘦 <a class="t" id="t0685b18"></a>醫藥，皆來取之，勿在餘處而求之也。展 <a class="t" id="t0685b19"></a>轉相告令知之。」</p>
<p><a class="t-linehead" id="t-linehead0685b19"></a>是時，眾多比丘白世尊言： <a class="t" id="t0685b20"></a>「此尸婆羅昔作何福，生長者家，端正無雙， <a class="t" id="t0685b21"></a>如桃華色？復作何福，兩手捉珠出母胎中？ <a class="t" id="t0685b22"></a>復作何福，將五百人，詣如來所，出家學道， <a class="t" id="t0685b23"></a>值如來世？復作何福，所至到處，衣食自然 <a class="t" id="t0685b24"></a>無所短乏，餘比丘無能及者？」</p>
<p><a class="t-linehead" id="t-linehead0685b24"></a>爾時，世尊告 <a class="t" id="t0685b25"></a>諸比丘：「過去久遠九十一劫，有佛號毘婆尸 <a class="t" id="t0685b26"></a>如來、至真、等正覺、明行成為、善逝、世間解、無上 <a class="t" id="t0685b27"></a>士、道法御、天人師，號佛、世尊！」出現於世，遊在 <a class="t" id="t0685b28"></a>槃頭國界，與六十萬八千眾俱。四事供養： <a class="t" id="t0685b29"></a>衣被、飲食、床敷臥具、病瘦醫藥。</p>
<p><a class="t-linehead" id="t-linehead0685b29"></a>「爾時，有梵 <a class="t" id="t0685c01"></a>志名曰耶若達，住彼土界，饒財多寶，金銀、 <a class="t" id="t0685c02"></a>珍寶、車 <span class="gaiji">璩 <!--gaiji,璩,1[(王*巨)/木],2&#x249B2;,3--></span>、馬瑙、真珠、琥珀，不可稱計。是時， <a class="t" id="t0685c03"></a>耶若達出彼國界，往至毘婆尸如來所。到 <a class="t" id="t0685c04"></a>已，共相問訊，在一面坐。是時，毘婆尸如來 <a class="t" id="t0685c05"></a>漸與說法，便發歡喜之心，是時，耶若達白 <a class="t" id="t0685c06"></a>毘婆尸如來：『唯願當受我請，欲飯佛及比 <a class="t" id="t0685c07"></a>丘僧！』是時，如來默然受請。耶若達梵志以 <a class="t" id="t0685c08"></a>見世尊默然受請，即從座起，遶佛三匝而 <a class="t" id="t0685c09"></a>去，至家中辦種種甘饌飲食。</p>
<p><a class="t-linehead" id="t-linehead0685c09"></a>「是時，耶若 <a class="t" id="t0685c10"></a>達夜半便作是念：『我今已辦種種飲食，唯 <a class="t" id="t0685c11"></a>乏無酪，明日清旦當往城門中，其有賣 <a class="t" id="t0685c12"></a>酪者，盡當買之。』是時，耶若達清旦敷好 <a class="t" id="t0685c13"></a>坐具，尋復詣城門中求酪。</p>
<p><a class="t-linehead" id="t-linehead0685c13"></a>「當於爾時，有放 <a class="t" id="t0685c14"></a>牛人持酪，名尸婆羅，欲往祠祀。是時，耶若 <a class="t" id="t0685c15"></a>達梵志語放牛人曰：『卿酪賣者，吾當與價。』 <a class="t" id="t0685c16"></a>尸婆羅報曰：『我今欲祠祀。』婆羅門報曰：『汝今 <a class="t" id="t0685c17"></a>祀天為何所求？但賣與我，當重顧價。』放 <a class="t" id="t0685c18"></a>牛人報曰：『梵志！今用酪為？』梵志報曰：『我今 <a class="t" id="t0685c19"></a>請毘婆尸如來及比丘僧；然飲食盡辦，唯無 <a class="t" id="t0685c20"></a>有酪。』是時，尸婆羅問梵志曰：『毘婆尸如來 <a class="t" id="t0685c21"></a>者，為何等相貌？』梵志報曰：『如來者，無與等， <a class="t" id="t0685c22"></a>戒具清淨，慧、定三昧不可及，天上、人中無 <a class="t" id="t0685c23"></a>能及者。』</p>
<p><a class="t-linehead" id="t-linehead0685c23"></a>「是時，耶若達梵志歎說如來之德，尸 <a class="t" id="t0685c24"></a>婆羅聞已心開意解。是時，尸婆羅語梵志曰： <a class="t" id="t0685c25"></a>『我今躬持此酪往施如來，復用祀天為？』是 <a class="t" id="t0685c26"></a>時，耶若達梵志將此放牛人往至家中，即 <a class="t" id="t0685c27"></a>白：『時到。今正是時，唯尊屈顧！』</p>
<p><a class="t-linehead" id="t-linehead0685c27"></a>「時，如來以知 <a class="t" id="t0685c28"></a>時到，著衣持鉢，將諸比丘，前後圍遶，至耶 <a class="t" id="t0685c29"></a>若達梵志家，各次第坐。是時，放牛人見如來 <a class="t" id="t0686a01"></a>容貌世之希有，諸根惔怕，有三十二相、八十 <a class="t" id="t0686a02"></a>種好，莊嚴其身；亦如日月，猶如須彌山 <a class="t" id="t0686a03"></a>出眾山上，光明遠照，靡不蒙潤。見已歡喜， <a class="t" id="t0686a04"></a>便前進世尊所，而作是說：『設當如來功德 <a class="t" id="t0686a05"></a>如梵志所論者，使此一瓶酪盡充眾僧！』爾 <a class="t" id="t0686a06"></a>時，尸婆羅白世尊言：『願受此酪！』是時，如來 <a class="t" id="t0686a07"></a>即舒鉢受酪，亦復與比丘僧，猶故有酪。</p>
<p><a class="t-linehead" id="t-linehead0686a07"></a>「爾 <a class="t" id="t0686a08"></a>時，放牛人白世尊言：『今故有餘酪。』時，如來 <a class="t" id="t0686a09"></a>告曰：『汝今更持此酪施佛及比丘眾。』時，放 <a class="t" id="t0686a10"></a>牛人對曰：『如是。世尊！』是時，放牛人更重行酪， <a class="t" id="t0686a11"></a>猶故遺餘酪在。放牛人復白佛言：『今故有遺 <a class="t" id="t0686a12"></a>餘酪在。』是時，如來告此人曰：『今可持此 <a class="t" id="t0686a13"></a>酪與比丘尼眾、優婆塞、優婆夷眾，使得充 <a class="t" id="t0686a14"></a>飽。』故有遺餘酪在。爾時，佛語放牛人：『汝今 <a class="t" id="t0686a15"></a>持此酪與檀越主人。』對曰：『如是。』尋復與檀 <a class="t" id="t0686a16"></a>越主人，故有遺餘酪在。復施與乞人貧匱 <a class="t" id="t0686a17"></a>者，亦有遺餘酪在。來白佛言：『故有遺餘酪 <a class="t" id="t0686a18"></a>在。』時佛告曰：『今持此酪，瀉著淨地，若著 <a class="t" id="t0686a19"></a>水中。所以然者，我不見有人、天及世能 <a class="t" id="t0686a20"></a>消此酪者，唯除如來。』放牛人即受佛教， <a class="t" id="t0686a21"></a>持此酪而著水中。尋時，水中大火炎出，高 <a class="t" id="t0686a22"></a>數十仞。</p>
<p><a class="t-linehead" id="t-linehead0686a22"></a>「是時，放牛人見此變怪已，歎未曾 <a class="t" id="t0686a23"></a>有，還至世尊所，頭面禮足，叉手而住，復作 <a class="t" id="t0686a24"></a>此誓願：『今持此酪施與四部之眾，設當 <a class="t" id="t0686a25"></a>有福德者，緣此福祐，莫墮八難之處，莫 <a class="t" id="t0686a26"></a>生貧匱之家，所生之處，六情完具，面目端 <a class="t" id="t0686a27"></a>正，亦莫在家，使將來之世亦值如此聖尊。』</p>
<a class="t" id="t0686a28"></a>
<p><a class="t-linehead" id="t-linehead0686a28"></a>「比丘當知，三十一劫復有佛名式詰如來， <a class="t" id="t0686a29"></a>出現於世。是時，式詰如來遊化於野馬世界， <a class="t" id="t0686b01"></a>與大比丘十萬人俱。是時，式詰如來到時，著 <a class="t" id="t0686b02"></a>衣持鉢，入城乞食。時，彼城中有大商客，名 <a class="t" id="t0686b03"></a>曰善財，遙見式詰如來諸根寂靜，容貌端 <a class="t" id="t0686b04"></a>正，有三十二相、八十種好，莊嚴其身，面如 <a class="t" id="t0686b05"></a>日月。見已，便發歡喜之心，前至世尊所，頭 <a class="t" id="t0686b06"></a>面禮足，在一面坐。爾時，賈人以好寶珠， <a class="t" id="t0686b07"></a>散如來上，現其微心，普作誓願：『持此功 <a class="t" id="t0686b08"></a>德，所生之處，饒財多寶，無所乏短，無令手 <a class="t" id="t0686b09"></a>中有空缺時，乃至母胞胎中亦使不空。』</p>
<p><a class="t-linehead" id="t-linehead0686b09"></a>「於 <a class="t" id="t0686b10"></a>此劫中復有毘舍羅婆如來、至真、等正覺、明 <a class="t" id="t0686b11"></a>行成為、善逝、世間解、無上士、道法御、天人師， <a class="t" id="t0686b12"></a>號佛、世尊。爾時，有長者名善覺，饒財多寶， <a class="t" id="t0686b13"></a>復請毘舍羅婆如來、至真、等正覺，及比丘僧。 <a class="t" id="t0686b14"></a>時，彼長者少於使人，是時長者躬自辦種種 <a class="t" id="t0686b15"></a>甘饌飲食，飯彼如來，作是誓願：『我持功 <a class="t" id="t0686b16"></a>德，所生之處，常值三尊，無所短乏，恒多使 <a class="t" id="t0686b17"></a>人，令將來之世值如來，如今日也。』</p>
<p><a class="t-linehead" id="t-linehead0686b17"></a>「今此 <a class="t" id="t0686b18"></a>賢劫中有佛名拘屢孫如來、至真、等正覺， <a class="t" id="t0686b19"></a>出現於世。爾時，有長者名多財，復請拘 <a class="t" id="t0686b20"></a>屢孫如來，七日之中飯佛及比丘僧，供養 <a class="t" id="t0686b21"></a>衣被、飲食、床敷臥具、病瘦醫藥：『所生之處 <a class="t" id="t0686b22"></a>常饒財多寶，莫生貧賤之家，使我所生之處 <a class="t" id="t0686b23"></a>恒得四事供養，為四部之眾、國王、人民所見 <a class="t" id="t0686b24"></a>宗敬，天、龍、鬼神、人若非人，所見接遇。』</p>
<p><a class="t-linehead" id="t-linehead0686b24"></a>「諸比丘 <a class="t" id="t0686b25"></a>當知，爾時耶若達梵志，豈異人乎？莫作是 <a class="t" id="t0686b26"></a>觀。所以然者，今月光長者今身是也。爾時 <a class="t" id="t0686b27"></a>放牛人，名尸婆羅，以酪供養佛者，今比丘 <a class="t" id="t0686b28"></a>尸婆羅是也。爾時善財賈人，豈異人乎？莫作 <a class="t" id="t0686b29"></a>是觀，今尸婆羅比丘是也。爾時善覺長者， <a class="t" id="t0686c01"></a>豈異人乎？莫作是觀，今尸婆羅比丘是。爾 <a class="t" id="t0686c02"></a>時多財長者，豈異人乎？莫作是觀，今日尸婆 <a class="t" id="t0686c03"></a>羅比丘是也。</p>
<p><a class="t-linehead" id="t-linehead0686c03"></a>「諸比丘當知，尸婆羅比丘作此 <a class="t" id="t0686c04"></a>誓願：『使我所生之處，恒端正無雙，常在富貴 <a class="t" id="t0686c05"></a>家生，使將來之世值遇世尊，設為我說者， <a class="t" id="t0686c06"></a>即得解脫，得出家作沙門。』緣此功德，今尸 <a class="t" id="t0686c07"></a>婆羅比丘得生富貴家，端正無雙，今遭值 <a class="t" id="t0686c08"></a>我，即得阿羅漢。然比丘當知，復以寶珠散 <a class="t" id="t0686c09"></a>如來上，持是功德，今處母胎，手執雙珠出 <a class="t" id="t0686c10"></a>母胎中，價直閻浮提，當生之日便作是說。 <a class="t" id="t0686c11"></a>復請拘屢孫如來求多使人，今將五百 <a class="t" id="t0686c12"></a>徒眾至我所，出家學道，得阿羅漢。復於 <a class="t" id="t0686c13"></a>七日之中供養拘屢孫如來，求得四事供 <a class="t" id="t0686c14"></a>養，今日不乏衣被、飲食、床敷臥具、病瘦醫 <a class="t" id="t0686c15"></a>藥。緣此功德，餘比丘所不及，釋提桓因身 <a class="t" id="t0686c16"></a>來供養給其所須，又且諸天轉告村落，使 <a class="t" id="t0686c17"></a>四部之眾知有尸婆羅，此其義也。我弟子中 <a class="t" id="t0686c18"></a>第一福德者，尸婆羅比丘是也。」</p>
<p><a class="t-linehead" id="t-linehead0686c18"></a>爾時，諸比丘 <a class="t" id="t0686c19"></a>聞佛所說，歡喜奉行。</p>
<a class="t" id="t0686c20"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
