<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea32.5">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">32.5</span> <span class="mirror-right">（五）歲</span>
</h1>
</div>
<p><a class="t-linehead" id="t-linehead0676b28"></a>聞如是：</p>
<p>一時，佛在舍衛國東苑鹿母園 <a class="t" id="t0676b29"></a>中，與大比丘眾五百人俱。</p>
<p><a class="t-linehead" id="t-linehead0676b29"></a>是時，世尊七月 <a class="t" id="t0676c01"></a>十五日於露野地敷座，比丘僧前後圍 <a class="t" id="t0676c02"></a>遶，佛告阿難曰：「汝今於露地速擊揵椎。 <a class="t" id="t0676c03"></a>所以然者，今七月十五日是受歲之日。」</p>
<p><a class="t-linehead" id="t-linehead0676c03"></a>是時， <a class="t" id="t0676c04"></a>尊者阿難右膝著地，長跪叉手，便說此偈：</p>
<a class="t" id="t0676c05"></a>
<blockquote class="gatha">
<p>「淨眼無與等，　　無事而不練， <a class="t" id="t0676c06"></a><br>
智慧無染著，　　何等名受歲？」</p>
</blockquote>
<a class="t" id="t0676c07"></a>
<p><a class="t-linehead" id="t-linehead0676c07"></a>爾時，世尊復以偈報阿難曰：</p>
<a class="t" id="t0676c08"></a>
<blockquote class="gatha">
<p>「受歲三業淨，　　身口意所作， <a class="t" id="t0676c09"></a><br>
兩兩比丘對，　　自陳所作短。 <a class="t" id="t0676c10"></a><br>
還自稱名字，　　今日眾受歲， <a class="t" id="t0676c11"></a><br>
我亦淨意受，　　唯願原其過。」</p>
</blockquote>
<a class="t" id="t0676c12"></a>
<p><a class="t-linehead" id="t-linehead0676c12"></a>爾時，阿難復以偈問其義曰：</p>
<a class="t" id="t0676c13"></a>
<blockquote class="gatha">
<p>「過去恒沙佛，　　辟支及聲聞， <a class="t" id="t0676c14"></a><br>
盡是諸佛法？　　獨是釋迦文？」</p>
</blockquote>
<a class="t" id="t0676c15"></a>
<p><a class="t-linehead" id="t-linehead0676c15"></a>爾時，佛復以偈報阿難曰：</p>
<a class="t" id="t0676c16"></a>
<blockquote class="gatha">
<p>「恒沙過去佛，　　弟子清淨心， <a class="t" id="t0676c17"></a><br>
皆是諸佛法，　　非今釋迦文。 <a class="t" id="t0676c18"></a><br>
辟支無此法，　　無歲無弟子， <a class="t" id="t0676c19"></a><br>
獨逝無伴侶，　　不與他說法。 <a class="t" id="t0676c20"></a><br>
當來佛世尊，　　恒沙不可計， <a class="t" id="t0676c21"></a><br>
彼亦受此歲，　　如今瞿曇法。」</p>
</blockquote>
<a class="t" id="t0676c22"></a>
<p><a class="t-linehead" id="t-linehead0676c22"></a>是時，尊者阿難聞此語已，歡喜踊躍，不能 <a class="t" id="t0676c23"></a>自勝，即昇講堂，手執揵椎，並作是說：「我今 <a class="t" id="t0676c24"></a>擊此如來信鼓，諸有如來弟子眾者，盡當普 <a class="t" id="t0676c25"></a>集。」</p>
<p><a class="t-linehead" id="t-linehead0676c25"></a>爾時，復說此偈：</p>
<a class="t" id="t0676c26"></a>
<blockquote class="gatha">
<p>「降伏魔力怨，　　除結無有餘， <a class="t" id="t0676c27"></a><br>
露地擊揵椎，　　比丘聞當集。 <a class="t" id="t0676c28"></a><br>
諸欲聞法人，　　度流生死海， <a class="t" id="t0676c29"></a><br>
聞此妙響音，　　盡當運集此。」</p>
</blockquote>
<a class="t" id="t0677a01"></a>
<p><a class="t-linehead" id="t-linehead0677a01"></a>爾時，尊者阿難已擊揵椎，至世尊所，頭面 <a class="t" id="t0677a02"></a>禮足，在一面住，白世尊言：「今正是時，唯願 <a class="t" id="t0677a03"></a>世尊何所勅使。」</p>
<p><a class="t-linehead" id="t-linehead0677a03"></a>是時，世尊告阿難曰：「汝隨 <a class="t" id="t0677a04"></a>次坐，如來自當知時。」是時，世尊坐于草座 <a class="t" id="t0677a05"></a>告諸比丘：「汝等盡當坐于草座。」</p>
<p><a class="t-linehead" id="t-linehead0677a05"></a>諸比丘對 <a class="t" id="t0677a06"></a>曰：「如是。世尊！」時，諸比丘各坐草座。</p>
<p><a class="t-linehead" id="t-linehead0677a06"></a>是時，世 <a class="t" id="t0677a07"></a>尊默然觀諸比丘已，便勅諸比丘：「我今欲 <a class="t" id="t0677a08"></a>受歲。我無過咎於眾人乎？又不犯身、口、 <a class="t" id="t0677a09"></a>意？」如來說此語已，諸比丘默然不對。是時， <a class="t" id="t0677a10"></a>復再三告諸比丘：「我今欲受歲。然我無過 <a class="t" id="t0677a11"></a>於眾人乎？」</p>
<p><a class="t-linehead" id="t-linehead0677a11"></a>是時，尊者舍利弗即從坐起，長 <a class="t" id="t0677a12"></a>跪叉手，白世尊言：「諸比丘眾觀察如來，無 <a class="t" id="t0677a13"></a>身、口、意過。所以然者，世尊今日不度者度， <a class="t" id="t0677a14"></a>不脫者脫，不般涅槃者令般涅槃，無救者 <a class="t" id="t0677a15"></a>為作救護，盲者作眼目，為病者作大醫王， <a class="t" id="t0677a16"></a>三界獨尊無能及者，最尊、最上，未起道意 <a class="t" id="t0677a17"></a>者使發道意，眾人未寤尊令寤之，未聞 <a class="t" id="t0677a18"></a>法者使令聞之，為迷者作徑路，恒以正 <a class="t" id="t0677a19"></a>法；以此事緣，如來無咎於眾人，亦無身、口、 <a class="t" id="t0677a20"></a>意過。」</p>
<p><a class="t-linehead" id="t-linehead0677a20"></a>是時，舍利弗白世尊言：「我今向如 <a class="t" id="t0677a21"></a>來自陳，然無咎於如來及比丘僧乎？」</p>
<p><a class="t-linehead" id="t-linehead0677a21"></a>世尊 <a class="t" id="t0677a22"></a>告曰：「汝今，舍利弗！都無身、口、意所作非行。 <a class="t" id="t0677a23"></a>所以然者，汝今智慧無能及者，種種智慧、 <a class="t" id="t0677a24"></a>無量智慧、無邊之智、無與等智、疾智、捷智、甚 <a class="t" id="t0677a25"></a>深之智、平等之智，少欲知足，樂靜之處，多諸 <a class="t" id="t0677a26"></a>方便，念不錯亂，總持三昧，根原具足：戒成就、 <a class="t" id="t0677a27"></a>三昧成就、智慧成就、解脫成就、解脫見慧成 <a class="t" id="t0677a28"></a>就，勇悍能忍，所說無惡，不為非法，心性 <a class="t" id="t0677a29"></a>庠序，不行卒暴。猶如轉輪聖王最大太子，當 <a class="t" id="t0677b01"></a>紹王位，轉於法輪。舍利弗亦如是，轉於無 <a class="t" id="t0677b02"></a>上法輪，諸天、世人及龍、鬼、魔、若魔天，本所不 <a class="t" id="t0677b03"></a>轉，汝今所說，常如法義，未曾違理。」</p>
<p><a class="t-linehead" id="t-linehead0677b03"></a>是時，舍 <a class="t" id="t0677b04"></a>利弗白佛言：「此五百比丘盡當受歲。此五 <a class="t" id="t0677b05"></a>百人盡無咎於如來乎？」</p>
<p><a class="t-linehead" id="t-linehead0677b05"></a>世尊告曰：「亦不責 <a class="t" id="t0677b06"></a>此五百比丘身、口、意行。所以然者，此舍利 <a class="t" id="t0677b07"></a>弗大眾之中極為清淨，無有瑕穢，今此眾 <a class="t" id="t0677b08"></a>中最小下坐，得須陀洹道，必當上及不退 <a class="t" id="t0677b09"></a>轉法；以是之故，我不怨責此眾。」</p>
<p><a class="t-linehead" id="t-linehead0677b09"></a>爾時，多耆 <a class="t" id="t0677b10"></a>奢在此眾中即從坐起，前至世尊所，頭 <a class="t" id="t0677b11"></a>面禮足，白世尊言：「我今堪任欲有所論。」</p>
<p><a class="t-linehead" id="t-linehead0677b11"></a>世 <a class="t" id="t0677b12"></a>尊告曰：「欲有所說，今正是時。」</p>
<p><a class="t-linehead" id="t-linehead0677b12"></a>多耆奢即於 <a class="t" id="t0677b13"></a>佛前歎佛及比丘僧，而說此偈：</p>
<a class="t" id="t0677b14"></a>
<blockquote class="gatha">
<p>「十五清淨日，　　五百比丘集， <a class="t" id="t0677b15"></a><br>
諸結縛悉解，　　無愛更不生。 <a class="t" id="t0677b16"></a><br>
轉輪大聖王，　　群臣所圍遶， <a class="t" id="t0677b17"></a><br>
普遍諸世界，　　天上及世間。 <a class="t" id="t0677b18"></a><br>
大將人中尊，　　為人作導師， <a class="t" id="t0677b19"></a><br>
弟子樂徒從，　　三達六通徹。 <a class="t" id="t0677b20"></a><br>
皆是真佛子，　　無有塵垢者， <a class="t" id="t0677b21"></a><br>
能斷欲愛刺，　　今日自歸命。」</p>
</blockquote>
<a class="t" id="t0677b22"></a>
<p><a class="t-linehead" id="t-linehead0677b22"></a>爾時，世尊可多耆奢所說。是時，多耆奢作是 <a class="t" id="t0677b23"></a>念：「如來今日可我所說。」歡喜踊躍，不能自 <a class="t" id="t0677b24"></a>勝，即從坐起，禮佛却退，還就本位。</p>
<p><a class="t-linehead" id="t-linehead0677b24"></a>爾時，世 <a class="t" id="t0677b25"></a>尊告諸比丘：「我聲聞中第一造偈弟子，所謂 <a class="t" id="t0677b26"></a>多耆奢比丘是。所說無疑難，亦是多耆奢比 <a class="t" id="t0677b27"></a>丘是也。」</p>
<p><a class="t-linehead" id="t-linehead0677b27"></a>爾時，諸比丘聞佛所說，歡喜奉行。</p>
<a class="t" id="t0677b28"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
