<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea49.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">49.6</span> <span class="mirror-right">（六）</span>
</h1>
</div>
<p><a class="t-linehead" id="t-linehead0798a25"></a>聞如是：</p>
<p>一時，佛在羅閱城迦蘭陀竹園 <a class="t" id="t0798a26"></a>所，與大比丘眾五百人俱。</p>
<p><a class="t-linehead" id="t-linehead0798a26"></a>爾時，羅閱城中 <a class="t" id="t0798a27"></a>有梵志，名曰施羅，備知諸術，外道異學經 <a class="t" id="t0798a28"></a>籍所記，天文、地理靡不貫練，又復教授 <a class="t" id="t0798a29"></a>五百梵志童子。又彼城中有異學之士，名曰 <a class="t" id="t0798b01"></a>翅甯，多有所知，為頻毘娑羅王所見愛 <a class="t" id="t0798b02"></a>敬，隨時供養給與梵志所須之施。</p>
<p><a class="t-linehead" id="t-linehead0798b02"></a>爾時，如來 <a class="t" id="t0798b03"></a>名稱遠布，如來、至真、等正覺、明行成為、善逝、 <a class="t" id="t0798b04"></a>世間解、無上士、道法御、天人師，號佛、眾祐，度人 <a class="t" id="t0798b05"></a>無量，出現世間。是時，翅甯梵志興此念：「如 <a class="t" id="t0798b06"></a>來名號甚為難聞，今我欲往問訊，親近禮 <a class="t" id="t0798b07"></a>敬。」是時，翅甯梵志便往佛所，頭面禮足，在一 <a class="t" id="t0798b08"></a>面坐。爾時，梵志白世尊言：「沙門瞿曇！為姓 <a class="t" id="t0798b09"></a>何等？」</p>
<p><a class="t-linehead" id="t-linehead0798b09"></a>佛告梵志：「吾姓剎利。」</p>
<p><a class="t-linehead" id="t-linehead0798b09"></a>梵志問曰：「諸婆 <a class="t" id="t0798b10"></a>羅門各有此論：『吾姓最豪，無有出者。』或言： <a class="t" id="t0798b11"></a>『姓白。』或言：『姓黑。』婆羅門自稱言：『梵天所生。』今， <a class="t" id="t0798b12"></a>沙門瞿曇！欲何等論說？」</p>
<p><a class="t-linehead" id="t-linehead0798b12"></a>佛告之曰：「梵志 <a class="t" id="t0798b13"></a>當知，其有婚姻嫁娶，便當求豪貴之姓。然 <a class="t" id="t0798b14"></a>我正法之中，無有高下、是非之名姓也。」</p>
<p><a class="t-linehead" id="t-linehead0798b14"></a>梵 <a class="t" id="t0798b15"></a>志復白言：「云何，瞿曇！生處清淨，然後法得清 <a class="t" id="t0798b16"></a>淨？」</p>
<p><a class="t-linehead" id="t-linehead0798b16"></a>佛告梵志：「汝用法清淨，生處清淨為乎？」</p>
<a class="t" id="t0798b17"></a>
<p><a class="t-linehead" id="t-linehead0798b17"></a>梵志又曰：「諸婆羅門各興此論：『吾姓最豪，無 <a class="t" id="t0798b18"></a>有出者。』或言：『姓白。』或言：『姓黑。』婆羅門自稱 <a class="t" id="t0798b19"></a>言：『梵天所生。』」</p>
<p><a class="t-linehead" id="t-linehead0798b19"></a>佛告梵志：「若當剎利女適 <a class="t" id="t0798b20"></a>婆羅門家，設生男兒者，當從何姓？」</p>
<p><a class="t-linehead" id="t-linehead0798b20"></a>梵志報 <a class="t" id="t0798b21"></a>曰：「彼當言婆羅門種。所以然者，由父形 <a class="t" id="t0798b22"></a>故，得有此兒。」</p>
<p><a class="t-linehead" id="t-linehead0798b22"></a>佛告梵志：「若復婆羅門女出 <a class="t" id="t0798b23"></a>適剎利家，生男兒者，彼當從何姓？」</p>
<p><a class="t-linehead" id="t-linehead0798b23"></a>梵志 <a class="t" id="t0798b24"></a>報曰：「彼人當是剎利種。所以然者，由父 <a class="t" id="t0798b25"></a>遺形故，得有此兒。」</p>
<p><a class="t-linehead" id="t-linehead0798b25"></a>佛告梵志：「熟自思惟，然 <a class="t" id="t0798b26"></a>後報吾。汝今所說前與後皆不相應。云何， <a class="t" id="t0798b27"></a>梵志！設驢從馬後生駒者，當言是馬？為是 <a class="t" id="t0798b28"></a>驢也？」</p>
<p><a class="t-linehead" id="t-linehead0798b28"></a>梵志報曰：「如此之類當言驢馬。所以 <a class="t" id="t0798b29"></a>然者，由驢遺形故，得此駒也。」</p>
<p><a class="t-linehead" id="t-linehead0798b29"></a>佛告梵志： <a class="t" id="t0798c01"></a>「汝熟思惟，然後報吾。汝今所說前後不相 <a class="t" id="t0798c02"></a>應。汝前所說剎利女出適婆羅門家，若生 <a class="t" id="t0798c03"></a>兒者，便言婆羅門種；今驢逐馬生駒者，便 <a class="t" id="t0798c04"></a>言驢馬。將不違前語乎？設復，梵志！若馬逐 <a class="t" id="t0798c05"></a>驢生駒者，名之云何？」</p>
<p><a class="t-linehead" id="t-linehead0798c05"></a>梵志報曰：「當名為馬 <a class="t" id="t0798c06"></a>驢。」</p>
<p><a class="t-linehead" id="t-linehead0798c06"></a>佛告之曰：「云何，梵志！馬驢、驢馬豈復有 <a class="t" id="t0798c07"></a>異乎？若復有人言寶一斛，復有人言一斛 <a class="t" id="t0798c08"></a>寶，此二義豈有異乎？」</p>
<p><a class="t-linehead" id="t-linehead0798c08"></a>梵志報曰：「此是一義。 <a class="t" id="t0798c09"></a>所以然者，寶一、一寶此義不異也。」</p>
<p><a class="t-linehead" id="t-linehead0798c09"></a>佛告梵 <a class="t" id="t0798c10"></a>志：「云何馬驢、驢馬此非一義乎？」</p>
<p><a class="t-linehead" id="t-linehead0798c10"></a>梵志報言： <a class="t" id="t0798c11"></a>「今，沙門瞿曇！雖有斯言，然婆羅門自稱言： <a class="t" id="t0798c12"></a>『吾姓最豪，無有出者。』」</p>
<p><a class="t-linehead" id="t-linehead0798c12"></a>佛告梵志：「汝先稱譽 <a class="t" id="t0798c13"></a>其母，後復歎說其父。若復父亦是婆羅門種， <a class="t" id="t0798c14"></a>母亦是婆羅門種，後生二兒，彼時其中一兒， <a class="t" id="t0798c15"></a>多諸技術，無事不覽，第二子者了無所 <a class="t" id="t0798c16"></a>知。是時，父母為敬待何者？為當敬待有智 <a class="t" id="t0798c17"></a>者？為當敬待無所知者？」</p>
<p><a class="t-linehead" id="t-linehead0798c17"></a>梵志報曰：「其父母 <a class="t" id="t0798c18"></a>應當敬待高德聰明者，不應敬待無有智 <a class="t" id="t0798c19"></a>者。所以然者，今此一子無事不了，無事不 <a class="t" id="t0798c20"></a>閑，正應敬待此子，不應敬待無智之子。」</p>
<a class="t" id="t0798c21"></a>
<p><a class="t-linehead" id="t-linehead0798c21"></a>佛告梵志：「若彼二子，一聰明者，便復興意 <a class="t" id="t0798c22"></a>作殺、盜、淫泆十惡之法；彼一子不聰明 <a class="t" id="t0798c23"></a>者，守護身、口、意行，十善之法一無所犯。 <a class="t" id="t0798c24"></a>彼父母應當敬待何者？」</p>
<p><a class="t-linehead" id="t-linehead0798c24"></a>梵志報曰：「彼父母 <a class="t" id="t0798c25"></a>應當敬待行十善之子，彼行不善之人復 <a class="t" id="t0798c26"></a>敬待為？」</p>
<p><a class="t-linehead" id="t-linehead0798c26"></a>佛告梵志：「汝先歎其多聞，後歎其 <a class="t" id="t0798c27"></a>戒。云何，梵志！若復有二子，一子父專正，母不 <a class="t" id="t0798c28"></a>專正；一子父不專正，母專正。彼子若母正、 <a class="t" id="t0798c29"></a>父不正者，無事不閑，博知經術。第二子父 <a class="t" id="t0799a01"></a>正、母不正者，既不博學，但持十善。然其父 <a class="t" id="t0799a02"></a>母應敬待何者？為當敬待母淨父不淨者？ <a class="t" id="t0799a03"></a>為當敬待父淨母不淨者？」</p>
<p><a class="t-linehead" id="t-linehead0799a03"></a>梵志報曰：「應當 <a class="t" id="t0799a04"></a>敬待母淨之子。所以然者，由知經書，博 <a class="t" id="t0799a05"></a>諸伎術故。所謂第二子父淨母不淨，雖復 <a class="t" id="t0799a06"></a>持戒而無智慧，竟何所至？有聞則有戒。」</p>
<p><a class="t-linehead" id="t-linehead0799a06"></a>佛 <a class="t" id="t0799a07"></a>告梵志：「汝前歎說父淨，不歎說母淨；今復 <a class="t" id="t0799a08"></a>歎說母淨，不歎說父淨。先歎聞德，後歎 <a class="t" id="t0799a09"></a>禁戒；復歎說戒，後方說聞。云何，梵志！若彼二 <a class="t" id="t0799a10"></a>梵志子，其中一子多聞博學，兼持十善；其第 <a class="t" id="t0799a11"></a>二子既有智慧，兼行十惡。彼父母應當敬 <a class="t" id="t0799a12"></a>待何者？」</p>
<p><a class="t-linehead" id="t-linehead0799a12"></a>梵志報曰：「應當敬父淨、母不淨之 <a class="t" id="t0799a13"></a>子。所以然者，由其博覽諸經，曉諸技術， <a class="t" id="t0799a14"></a>由父淨生得此子，兼行十善，無所觸犯， <a class="t" id="t0799a15"></a>一切具足諸德本故。」</p>
<p><a class="t-linehead" id="t-linehead0799a15"></a>佛告之曰：「汝本說其 <a class="t" id="t0799a16"></a>姓，後說其聞，不說其姓；後復說戒，不說 <a class="t" id="t0799a17"></a>聞，後復說其聞，不說其戒。汝今歎說父母 <a class="t" id="t0799a18"></a>聞、戒，豈不違前言乎？」</p>
<p><a class="t-linehead" id="t-linehead0799a18"></a>梵志白佛言：「沙門瞿 <a class="t" id="t0799a19"></a>曇！雖有斯言，然婆羅門自稱言：『我姓最豪 <a class="t" id="t0799a20"></a>貴，無有出者。』」</p>
<p><a class="t-linehead" id="t-linehead0799a20"></a>世尊告曰：「諸有嫁娶之處則論 <a class="t" id="t0799a21"></a>姓，然我法中無有此義。汝頗聞邊國遠 <a class="t" id="t0799a22"></a>邦及餘邊地人乎？」</p>
<p><a class="t-linehead" id="t-linehead0799a22"></a>梵志報曰：「唯然，聞之，有 <a class="t" id="t0799a23"></a>此諸人。」</p>
<p><a class="t-linehead" id="t-linehead0799a23"></a>世尊告曰：「彼土人民有二種之姓。 <a class="t" id="t0799a24"></a>云何為二？一者人，二者奴，此二姓亦復不 <a class="t" id="t0799a25"></a>定。」</p>
<p><a class="t-linehead" id="t-linehead0799a25"></a>又問：「云何不定？」</p>
<p><a class="t-linehead" id="t-linehead0799a25"></a>世尊告曰：「或作人， <a class="t" id="t0799a26"></a>後作奴；或作奴，後作人。然眾生之類，盡 <a class="t" id="t0799a27"></a>同一類而無若干。若復，梵志！天地敗毀，世 <a class="t" id="t0799a28"></a>間皆空。是時，山河石壁草木之徒，皆悉燒盡， <a class="t" id="t0799a29"></a>人亦命終。若天地還欲成時，未有日月年歲 <a class="t" id="t0799b01"></a>之限。爾時，光音天來至此間。是時，光音天福 <a class="t" id="t0799b02"></a>德稍盡，無復精光，展轉相視，興起欲想。欲意 <a class="t" id="t0799b03"></a>偏多者便成女人，欲意少者成男子。展轉 <a class="t" id="t0799b04"></a>交接，便成胞胎。由此因緣，故最初有人，轉 <a class="t" id="t0799b05"></a>生四姓，流布天下。當以此方便知，人民盡 <a class="t" id="t0799b06"></a>出於剎利種。」</p>
<p><a class="t-linehead" id="t-linehead0799b06"></a>爾時，梵志白世尊言：「止，瞿曇！ <a class="t" id="t0799b07"></a>如僂者得申，盲者得眼目，冥者得見明。 <a class="t" id="t0799b08"></a>沙門瞿曇亦復如是，無數方便與我說法。 <a class="t" id="t0799b09"></a>我今自歸沙門瞿曇，唯願與我說法，聽為優 <a class="t" id="t0799b10"></a>婆塞。」</p>
<p><a class="t-linehead" id="t-linehead0799b10"></a>爾時，梵志復白世尊：「唯願如來當受 <a class="t" id="t0799b11"></a>我請，將諸比丘眾當至我家。」</p>
<p><a class="t-linehead" id="t-linehead0799b11"></a>爾時，世尊默 <a class="t" id="t0799b12"></a>然受請。是時，梵志見佛默然受請，即從坐 <a class="t" id="t0799b13"></a>起，頭面禮足，便退而去。還至家中，辦具飲食， <a class="t" id="t0799b14"></a>敷諸坐具，香汁灑地，普自吐言：「如來當 <a class="t" id="t0799b15"></a>於此坐。」</p>
<p><a class="t-linehead" id="t-linehead0799b15"></a>爾時，施羅梵志將五百弟子，至翅 <a class="t" id="t0799b16"></a>甯梵志家，遙見彼家敷好坐具，見已，問翅 <a class="t" id="t0799b17"></a>甯梵志：「汝今欲與男女嫁娶？為欲請摩竭 <a class="t" id="t0799b18"></a>國頻毘娑羅王乎？」</p>
<p><a class="t-linehead" id="t-linehead0799b18"></a>翅甯梵志報曰：「我亦不 <a class="t" id="t0799b19"></a>請頻毘娑羅王，亦無嫁娶之事。我今欲施 <a class="t" id="t0799b20"></a>設大福業。」</p>
<p><a class="t-linehead" id="t-linehead0799b20"></a>施羅梵志問曰：「願聞其意，欲施何 <a class="t" id="t0799b21"></a>福業？」</p>
<p><a class="t-linehead" id="t-linehead0799b21"></a>爾時，梵志偏露右肩，長跪叉手，白世 <a class="t" id="t0799b22"></a>尊自陳姓名。「施羅當知，有釋種子出家學 <a class="t" id="t0799b23"></a>道，成無上至真、等正覺。我今請佛及比丘僧， <a class="t" id="t0799b24"></a>是故辦具種種坐具耳。」</p>
<p><a class="t-linehead" id="t-linehead0799b24"></a>是時，施羅梵志語 <a class="t" id="t0799b25"></a>翅甯梵志：「汝今言佛乎？」</p>
<p><a class="t-linehead" id="t-linehead0799b25"></a>報曰：「吾今言佛。」</p>
<p><a class="t-linehead" id="t-linehead0799b25"></a>又 <a class="t" id="t0799b26"></a>問：「甚奇！甚特！今乃聞佛音響，如來竟為所 <a class="t" id="t0799b27"></a>在？吾欲見之。」</p>
<p><a class="t-linehead" id="t-linehead0799b27"></a>翅甯報曰：「今在羅閱城外竹 <a class="t" id="t0799b28"></a>園中住，將五百弟子自相娛樂，欲往見 <a class="t" id="t0799b29"></a>者，宜知是時。」</p>
<p><a class="t-linehead" id="t-linehead0799b29"></a>此梵志即將五百弟子，往至 <a class="t" id="t0799c01"></a>佛所。到已，共相問訊，在一面坐。爾時，施羅梵 <a class="t" id="t0799c02"></a>志便生此念：「沙門瞿曇為端正，身作黃 <a class="t" id="t0799c03"></a>金色。我等經籍亦有斯言：『如來出世之時， <a class="t" id="t0799c04"></a>實不可遇，猶如優曇鉢花時時乃現。若成 <a class="t" id="t0799c05"></a>就三十二相、八十種好，當趣二處：若在家者 <a class="t" id="t0799c06"></a>當作轉輪聖王，七寶具足；若出家學道者， <a class="t" id="t0799c07"></a>必成無上道，為三界世祐。』我今欲觀佛三 <a class="t" id="t0799c08"></a>十二相。」爾時，梵志唯見三十相，而不覩二 <a class="t" id="t0799c09"></a>相，起狐疑猶豫，不見廣長舌、陰馬藏。</p>
<p><a class="t-linehead" id="t-linehead0799c09"></a>爾時， <a class="t" id="t0799c10"></a>施羅梵志即以偈問曰：</p>
<a class="t" id="t0799c11"></a>
<blockquote class="gatha">
<p>「吾聞三十二，　　大人之相好， <a class="t" id="t0799c12"></a><br>
今不見二相，　　竟為在何所？ <a class="t" id="t0799c13"></a><br>
貞潔陰馬藏，　　其相甚難喻， <a class="t" id="t0799c14"></a><br>
頗有廣長舌，　　舐耳覆面不？ <a class="t" id="t0799c15"></a><br>
願出廣長舌，　　使我無狐疑， <a class="t" id="t0799c16"></a><br>
又使我見之，　　永無疑結網。」</p>
</blockquote>
<a class="t" id="t0799c17"></a>
<p class="endsection"><span class="t-juanname">增壹阿含經卷第四十六</span></p>
<a class="t" id="t0799c18"></a> <a class="t" id="t0799c19"></a> <a class="t" id="t0799c20"></a>
<p class="suttainfo"><span class="t-juanname">增壹阿含經卷第四十七</span> <a class="t" id="t0799c21"></a> <a class="t" id="t0799c22"></a></p>
<p><span class="t-byline">東晉罽賓三藏瞿曇僧伽提婆譯</span><br>
<a class="t" id="t0799c23"></a>放牛品第四十九今分品</p>
<a class="t" id="t0799c24"></a>
<p><a class="t-linehead" id="t-linehead0799c24"></a>爾時，世尊即吐舌，左右舐耳，還復縮之。爾時， <a class="t" id="t0799c25"></a>世尊即入三昧，使彼梵志見陰馬藏。</p>
<p><a class="t-linehead" id="t-linehead0799c25"></a>時，梵 <a class="t" id="t0799c26"></a>志見佛三十二相、八十種好，歡喜踊躍，不能 <a class="t" id="t0799c27"></a>自勝。爾時，施羅梵志白佛言：「我今婆羅門，沙 <a class="t" id="t0799c28"></a>門剎利種；然沙門、婆羅門皆同一道，求一解 <a class="t" id="t0799c29"></a>脫。唯沙門聽，我等有得同一道乎？」</p>
<p><a class="t-linehead" id="t-linehead0799c29"></a>佛告 <a class="t" id="t0800a01"></a>梵志：「汝有此見。」</p>
<p><a class="t-linehead" id="t-linehead0800a01"></a>梵志報曰：「我有斯見。」</p>
<p><a class="t-linehead" id="t-linehead0800a01"></a>佛告 <a class="t" id="t0800a02"></a>梵志：「汝當興意向一解脫，所謂正見是也。」</p>
<a class="t" id="t0800a03"></a>
<p><a class="t-linehead" id="t-linehead0800a03"></a>梵志白佛言：「正見即是一解脫，復更有解 <a class="t" id="t0800a04"></a>脫乎？」</p>
<p><a class="t-linehead" id="t-linehead0800a04"></a>世尊告曰：「梵志！更有解脫得涅槃界， <a class="t" id="t0800a05"></a>其事有八，所謂正見、正治、正語、正業、正命、正 <a class="t" id="t0800a06"></a>方便、正念、正定。是謂，梵志！八種之道，得至涅 <a class="t" id="t0800a07"></a>槃。」</p>
<p><a class="t-linehead" id="t-linehead0800a07"></a>爾時，梵志白佛言：「頗有此眾生知此八 <a class="t" id="t0800a08"></a>種道乎？」</p>
<p><a class="t-linehead" id="t-linehead0800a08"></a>世尊告曰：「非一百千。梵志當知，無 <a class="t" id="t0800a09"></a>數百千眾生知此八種之道。」</p>
<p><a class="t-linehead" id="t-linehead0800a09"></a>梵志白佛言：「頗 <a class="t" id="t0800a10"></a>復有此眾生不解此八種之道乎？」</p>
<p><a class="t-linehead" id="t-linehead0800a10"></a>世尊告 <a class="t" id="t0800a11"></a>曰：「有此眾生其不解者，非一人也。」</p>
<p><a class="t-linehead" id="t-linehead0800a11"></a>梵志白 <a class="t" id="t0800a12"></a>佛言：「頗復有眾生不得此法乎？」</p>
<p><a class="t-linehead" id="t-linehead0800a12"></a>佛告之曰： <a class="t" id="t0800a13"></a>「有此眾生不得道，如此之人十一種。云何 <a class="t" id="t0800a14"></a>為十一？所謂姦偽、惡語、難諫、無反復、好 <a class="t" id="t0800a15"></a>憎性、害父母、殺阿羅漢、斷善根善事、反 <a class="t" id="t0800a16"></a>為惡、計有我、起惡念向如來，是謂，梵 <a class="t" id="t0800a17"></a>志！十一之人不能得此八種之道。」</p>
<p><a class="t-linehead" id="t-linehead0800a17"></a>當說此 <a class="t" id="t0800a18"></a>八種道時，時彼梵志諸塵垢盡，得法眼淨。</p>
<a class="t" id="t0800a19"></a>
<p><a class="t-linehead" id="t-linehead0800a19"></a>爾時，施羅梵志告五百弟子曰：「汝等各所好 <a class="t" id="t0800a20"></a>者，各自誦習，吾欲於如來所，善修梵行。」</p>
<p><a class="t-linehead" id="t-linehead0800a20"></a>諸 <a class="t" id="t0800a21"></a>弟子白曰：「我等亦復欲出家學道。」</p>
<p><a class="t-linehead" id="t-linehead0800a21"></a>爾時，梵志 <a class="t" id="t0800a22"></a>及五百弟子各各長跪，白世尊言：「唯願世 <a class="t" id="t0800a23"></a>尊聽出家學道。」</p>
<p><a class="t-linehead" id="t-linehead0800a23"></a>佛告諸梵志：「善來，比丘！於 <a class="t" id="t0800a24"></a>如來所善修梵行，漸盡苦原。」</p>
<p><a class="t-linehead" id="t-linehead0800a24"></a>如來說此 <a class="t" id="t0800a25"></a>語時，五百梵志即成沙門。爾時，世尊漸與 <a class="t" id="t0800a26"></a>五百說微妙之論，所謂論者：施論、戒論、生 <a class="t" id="t0800a27"></a>天之論，欲不淨想，出要為樂，如諸佛世尊常 <a class="t" id="t0800a28"></a>所說法：苦、習、盡、道，爾時，世尊廣與諸人 <a class="t" id="t0800a29"></a>說之。時五百人諸漏永盡，得上人法。</p>
<p><a class="t-linehead" id="t-linehead0800a29"></a>爾時， <a class="t" id="t0800b01"></a>翅甯梵志又白：「時到，唯願屈神。」</p>
<p><a class="t-linehead" id="t-linehead0800b01"></a>爾時，世尊告 <a class="t" id="t0800b02"></a>施羅等五百比丘：「汝等各著衣持鉢。」</p>
<p><a class="t-linehead" id="t-linehead0800b02"></a>千比丘 <a class="t" id="t0800b03"></a>圍繞，至城中梵志所，就座而坐。爾時，翅甯 <a class="t" id="t0800b04"></a>梵志見五百婆羅門皆作沙門，即語之曰： <a class="t" id="t0800b05"></a>「善哉！諸人，趣道之要，莫復是過。」</p>
<p><a class="t-linehead" id="t-linehead0800b05"></a>爾時，施羅 <a class="t" id="t0800b06"></a>比丘為翅甯說此偈曰：</p>
<a class="t" id="t0800b07"></a>
<blockquote class="gatha">
<p>「此外更無法，　　能勝此要者， <a class="t" id="t0800b08"></a><br>
如此之比像，　　善者無過是。」</p>
</blockquote>
<a class="t" id="t0800b09"></a>
<p><a class="t-linehead" id="t-linehead0800b09"></a>爾時，翅甯梵志白世尊言：「唯願世尊小留 <a class="t" id="t0800b10"></a>神待時！正爾，更辦飲食。」</p>
<p><a class="t-linehead" id="t-linehead0800b10"></a>世尊告曰：「所辦飲 <a class="t" id="t0800b11"></a>食，但時貢之，勿懼不足。」</p>
<p><a class="t-linehead" id="t-linehead0800b11"></a>是時，翅甯梵志歡 <a class="t" id="t0800b12"></a>喜無量，躬自行食，供養佛及比丘僧。爾時，世 <a class="t" id="t0800b13"></a>尊飯食已訖，除去食器，以若干種華，散 <a class="t" id="t0800b14"></a>佛、比丘僧上，前白佛言：「唯願世尊，男女大 <a class="t" id="t0800b15"></a>小盡求作優婆塞。」</p>
<p><a class="t-linehead" id="t-linehead0800b15"></a>爾時，梵志婦懷妊，婦人 <a class="t" id="t0800b16"></a>白佛言：「我有娠，亦不知是男，是女耶？亦 <a class="t" id="t0800b17"></a>復自歸如來，聽為優婆夷。」</p>
<p><a class="t-linehead" id="t-linehead0800b17"></a>爾時，如來與諸 <a class="t" id="t0800b18"></a>大眾說微妙之法，即於座上而說此偈：</p>
<a class="t" id="t0800b19"></a>
<blockquote class="gatha">
<p>「快哉斯福報，　　所願必得果， <a class="t" id="t0800b20"></a><br>
漸至安隱處，　　永無憂厄患。 <a class="t" id="t0800b21"></a><br>
死得生天上，　　設使諸魔天， <a class="t" id="t0800b22"></a><br>
亦復不能使，　　為福者墮罪。 <a class="t" id="t0800b23"></a><br>
彼亦求方便，　　賢聖之智慧， <a class="t" id="t0800b24"></a><br>
當盡於苦本，　　長離去八難。」</p>
</blockquote>
<a class="t" id="t0800b25"></a>
<p><a class="t-linehead" id="t-linehead0800b25"></a>爾時，世尊說此偈已，便從坐起而去。</p>
<p><a class="t-linehead" id="t-linehead0800b25"></a>爾時， <a class="t" id="t0800b26"></a>翅甯梵志聞佛所說，歡喜奉行！</p>
<a class="t" id="t0800b27"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
