<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea38.4">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">38.4</span> <span class="mirror-right">（四）</span>
</h1>
</div>
<p><a class="t-linehead" id="t-linehead0718a13"></a>聞如是：</p>
<p>一時，佛在舍衛國祇樹給孤獨 <a class="t" id="t0718a14"></a>園。</p>
<p><a class="t-linehead" id="t-linehead0718a14"></a>爾時，世尊告諸比丘：「我本為菩薩時，未 <a class="t" id="t0718a15"></a>成佛道中有此念：『此世間極為勤苦；有生、 <a class="t" id="t0718a16"></a>有老、有病、有死，然此五盛陰不得盡本 <a class="t" id="t0718a17"></a>原。』是時，我復作是念：『由何因緣有生、老、病、 <a class="t" id="t0718a18"></a>死？復由何因緣致此災患？』當思惟此時，復 <a class="t" id="t0718a19"></a>生此念：『有生則有老、病、死。』爾時，當思惟是 <a class="t" id="t0718a20"></a>時，復更生念：『由何因緣有生？』此由有而 <a class="t" id="t0718a21"></a>生。復生此念：『有者，何由而有？』當思惟是時， <a class="t" id="t0718a22"></a>便生此念：『此有由受而有。』復念：『此受何由 <a class="t" id="t0718a23"></a>而有？』爾時，以智觀之，由愛而有受。復更 <a class="t" id="t0718a24"></a>思惟：『此愛何由而生？』重觀察之，由痛而有 <a class="t" id="t0718a25"></a>愛。復更思惟：『此痛何由而生？』當作是觀察 <a class="t" id="t0718a26"></a>時，由更樂而有此痛。復重思惟：『此更樂何 <a class="t" id="t0718a27"></a>由而有？』我生此念時，緣六入而有此更樂。 <a class="t" id="t0718a28"></a>時我重思惟：『此六入何由而有？』觀察是時， <a class="t" id="t0718a29"></a>由名色而有六入。時我復作是念：『名色何 <a class="t" id="t0718b01"></a>由而有？』觀察是時，復由識而有名色。『此 <a class="t" id="t0718b02"></a>識何由而有？』觀察是時，由行生識。時我復 <a class="t" id="t0718b03"></a>作是念：『行何由而生？』觀察是時，行由癡而 <a class="t" id="t0718b04"></a>生。無明緣行，行緣識，識緣名色，名色緣六 <a class="t" id="t0718b05"></a>入，六入緣更樂，更樂緣痛，痛緣愛，愛緣 <a class="t" id="t0718b06"></a>受，受緣有，有緣生，生緣死，死緣愁、憂、苦、 <a class="t" id="t0718b07"></a>惱，不可稱計。如是名為苦盛陰所習。</p>
<p><a class="t-linehead" id="t-linehead0718b07"></a>「我爾 <a class="t" id="t0718b08"></a>時復作是念：『由何因緣滅生、老、病、死？』我觀 <a class="t" id="t0718b09"></a>察是時，生滅，老、病、死滅。時復生此念：『由何而 <a class="t" id="t0718b10"></a>無生？』觀此生原，有滅，生則滅。復念：『由何而 <a class="t" id="t0718b11"></a>無有？』時生此念：『無受則無有。』時我生此 <a class="t" id="t0718b12"></a>念：『由何滅受？』觀察是時，愛滅，受則滅。復 <a class="t" id="t0718b13"></a>生此念：『由何而滅愛？』重更觀察，痛滅，愛則 <a class="t" id="t0718b14"></a>滅。復思惟：『由何而滅痛？』觀察是時，更樂滅，則 <a class="t" id="t0718b15"></a>痛滅。復思惟：『更樂何由而滅？』觀察是時，六入 <a class="t" id="t0718b16"></a>滅，則更樂滅。復觀此六入何由而滅？當觀察 <a class="t" id="t0718b17"></a>時，名色滅，則六入滅。復觀名色何由而滅？識 <a class="t" id="t0718b18"></a>滅，則名色滅。復觀察此識何由而滅？行滅，則 <a class="t" id="t0718b19"></a>識滅。復觀此行何由而滅？癡滅，則行滅。行滅， <a class="t" id="t0718b20"></a>則識滅；識滅，則名色滅；名色滅，則六入滅；六 <a class="t" id="t0718b21"></a>入滅，則更樂滅；更樂滅，則痛滅；痛滅，則愛滅； <a class="t" id="t0718b22"></a>愛滅，則受滅；受滅，則有滅；有滅，則生滅；生滅， <a class="t" id="t0718b23"></a>則老、病滅，老、病滅，則死滅，是謂名為五盛陰 <a class="t" id="t0718b24"></a>滅。</p>
<p><a class="t-linehead" id="t-linehead0718b24"></a>「時我復生此念：『此識最為原首，令人致 <a class="t" id="t0718b25"></a>此生、老、病、死；然不能知此生、老、病、死生之 <a class="t" id="t0718b26"></a>原本。』猶如有人在山林中行，逐小徑道。小 <a class="t" id="t0718b27"></a>復前行，見舊大道，古昔諸人在中行處。是時， <a class="t" id="t0718b28"></a>彼人便復此道，小復前進，見舊城郭、園觀、 <a class="t" id="t0718b29"></a>浴池，皆悉茂盛，但彼城中無有居民。此人見 <a class="t" id="t0718c01"></a>已，還歸本國，前白王言：『昨遊山林見好城 <a class="t" id="t0718c02"></a>郭，樹木繁茂，但彼城中無有人民。大王！可 <a class="t" id="t0718c03"></a>使人民在彼城止住。』是時，國王聞此人 <a class="t" id="t0718c04"></a>語，即居止人民；然此城郭還復如故，人民 <a class="t" id="t0718c05"></a>熾盛，快樂無比。</p>
<p><a class="t-linehead" id="t-linehead0718c05"></a>「諸比丘當知，我昔未成菩 <a class="t" id="t0718c06"></a>薩時，在山中學道，見古昔諸佛所遊行處， <a class="t" id="t0718c07"></a>便從彼道，即知生、老、病、死所起原本，有生 <a class="t" id="t0718c08"></a>有滅，皆悉分別，知生苦、生習、生盡、生道，皆 <a class="t" id="t0718c09"></a>悉了知，有、受、愛、痛、更樂、六入、名色、識、行、癡， <a class="t" id="t0718c10"></a>亦復如是。無明起則行起，行所造者復由 <a class="t" id="t0718c11"></a>於識，我今以明於識，今與四部之眾而說 <a class="t" id="t0718c12"></a>此本；皆當知此原本所起，知苦、知習、知 <a class="t" id="t0718c13"></a>盡、知道，念使分明，以知六入，則知生、老、病、 <a class="t" id="t0718c14"></a>死，六入滅則生、老、病、死滅。是故，比丘！當求 <a class="t" id="t0718c15"></a>方便，滅於六入。如是，諸比丘！當作是學。」</p>
<p><a class="t-linehead" id="t-linehead0718c15"></a>爾 <a class="t" id="t0718c16"></a>時，諸比丘聞佛所說，歡喜奉行。</p>
<a class="t" id="t0718c17"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
