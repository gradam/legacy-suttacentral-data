<!doctype html><html><head><meta charset="utf8"><title></title></head><body><div id="text" lang="zh"><section class="sutta" id="ea31.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 31</span> <span class="mirror-right">增上品第三十一</span></p>
<h1 class="mirror-row">
<span class="mirror-left">31.1</span> <span class="mirror-right">（一）增上</span>
</h1>
</div>
<a class="t" id="t0665b12"></a> <a class="t" id="t0665b13"></a>
<p class="suttainfo"><span class="t-juanname">增壹阿含經卷第二十三</span><br>
<a class="t" id="t0665b14"></a> <a class="t" id="t0665b15"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0665b16"></a> <a class="t" id="t0665b17"></a>
<p><a class="t-linehead" id="t-linehead0665b17"></a>聞如是：</p>
<p>一時，佛在舍衛國祇樹給孤獨 <a class="t" id="t0665b18"></a>園。</p>
<p><a class="t-linehead" id="t-linehead0665b18"></a>爾時，生漏婆羅門往至世尊所，共相問 <a class="t" id="t0665b19"></a>訊，在一面坐。爾時，婆羅門白世尊曰：「在閑 <a class="t" id="t0665b20"></a>居穴處，甚為苦哉！獨處隻步，用心甚難。」</p>
<p><a class="t-linehead" id="t-linehead0665b20"></a>世尊 <a class="t" id="t0665b21"></a>告曰：「如是。梵志！如汝所言：『閑居穴處，甚為 <a class="t" id="t0665b22"></a>苦哉！獨處隻步，用心甚難！』所以然者，我曩 <a class="t" id="t0665b23"></a>昔未成佛道時，為菩薩行，恒作是念：『在 <a class="t" id="t0665b24"></a>閑靜穴處，甚為苦哉，獨處隻步，用心甚難。』」</p>
<a class="t" id="t0665b25"></a>
<p><a class="t-linehead" id="t-linehead0665b25"></a>婆羅門白佛言：「若有族姓子，以信堅固，出 <a class="t" id="t0665b26"></a>家學道，今沙門瞿曇最為上首，多所饒益， <a class="t" id="t0665b27"></a>為彼萠類而作獎導。」</p>
<p><a class="t-linehead" id="t-linehead0665b27"></a>世尊告曰：「如是。婆羅 <a class="t" id="t0665b28"></a>門！如汝所言：『諸有族姓子，以信堅固，出家 <a class="t" id="t0665b29"></a>學道，我最為上首，多所饒益，與彼萠類而 <a class="t" id="t0665c01"></a>作獎導。』設彼見我皆起慚愧，詣山澤之中 <a class="t" id="t0665c02"></a>閑靜穴處，我爾時便作是念：『諸有沙門、婆 <a class="t" id="t0665c03"></a>羅門身行不淨，親近閑居無人之處；身行不 <a class="t" id="t0665c04"></a>淨，唐勞其功，不是真行，畏惡不善法；然我 <a class="t" id="t0665c05"></a>今日身行非為不淨，親近閑居之處；諸有 <a class="t" id="t0665c06"></a>身行不淨，親近閑靜之處者，此非我之所 <a class="t" id="t0665c07"></a>有。所以然者，我今身行清淨，諸阿羅漢身 <a class="t" id="t0665c08"></a>行清淨者，樂閑居穴處，我最為上首。』如是， <a class="t" id="t0665c09"></a>婆羅門！我自觀身所行清淨，樂閑居之處， <a class="t" id="t0665c10"></a>倍復喜悅。</p>
<p><a class="t-linehead" id="t-linehead0665c10"></a>「我爾時便作是念：『諸有沙門、婆羅 <a class="t" id="t0665c11"></a>門，意行不清淨，命不清淨，親近閑居無人 <a class="t" id="t0665c12"></a>之處，彼雖有此行，猶不真正，惡不善法彼 <a class="t" id="t0665c13"></a>皆悉備具，此非我有。所以然者，我今所行 <a class="t" id="t0665c14"></a>身、口、意、命清淨。有沙門、婆羅門，身、口、意、命清 <a class="t" id="t0665c15"></a>淨，樂在閑居清淨之處，彼則我所有。所以 <a class="t" id="t0665c16"></a>然者，我今所行身、口、意、命清淨，諸有阿羅漢 <a class="t" id="t0665c17"></a>身、口、意、命清淨者，樂在閑靜之處，我最為 <a class="t" id="t0665c18"></a>上首。』如是，婆羅門！當我身、口、意、命清淨，在 <a class="t" id="t0665c19"></a>閑靜之處時，倍增喜悅。</p>
<p><a class="t-linehead" id="t-linehead0665c19"></a>「爾時，我便作是念：『是 <a class="t" id="t0665c20"></a>謂沙門、婆羅門多所畏懼，處在閑靜之處， <a class="t" id="t0665c21"></a>爾時便畏懼惡不善法；然我今日永無所 <a class="t" id="t0665c22"></a>畏，在無人閑靜之處，謂諸沙門、婆羅門有 <a class="t" id="t0665c23"></a>畏懼之心，在閑靜處，謂彼非我有。所以 <a class="t" id="t0665c24"></a>然者，我今永無畏懼，在閑靜之處而自遊 <a class="t" id="t0665c25"></a>戲；諸有畏懼之心在閑居者，此非我也。 <a class="t" id="t0665c26"></a>所以然者，我今以離苦患，不與此同也。』 <a class="t" id="t0665c27"></a>如是，婆羅門！我觀此義已，無有恐怖，增於 <a class="t" id="t0665c28"></a>喜悅。</p>
<p><a class="t-linehead" id="t-linehead0665c28"></a>「『諸有沙門、婆羅門毀彼自譽，雖在閑居 <a class="t" id="t0665c29"></a>之處，猶有不淨之想。然我，梵志！亦非毀他， <a class="t" id="t0666a01"></a>復非自譽；諸有自歎復毀他者，此非我有。 <a class="t" id="t0666a02"></a>所以然者，我今無有慢故，諸賢聖無有慢 <a class="t" id="t0666a03"></a>者，我最為上首。』我觀此義已，倍復喜悅。</p>
<p><a class="t-linehead" id="t-linehead0666a03"></a>「『諸 <a class="t" id="t0666a04"></a>有沙門求於利養，不能自休，然我今日無 <a class="t" id="t0666a05"></a>有利養之求。所以然者，我今無求於人，亦 <a class="t" id="t0666a06"></a>同知足；然我知足之中，我最為上首。』我觀 <a class="t" id="t0666a07"></a>此義已，倍復歡喜。</p>
<p><a class="t-linehead" id="t-linehead0666a07"></a>「『諸有沙門、婆羅門心懷懈 <a class="t" id="t0666a08"></a>怠，不勤精進親近閑靜之處，彼非我有。所 <a class="t" id="t0666a09"></a>以然者，我今有勇猛之心，故中不懈惓， <a class="t" id="t0666a10"></a>諸有賢聖勇猛之心者，我最為上首也。』我 <a class="t" id="t0666a11"></a>自觀此義已，倍增歡喜。</p>
<p><a class="t-linehead" id="t-linehead0666a11"></a>「我爾時復作是念： <a class="t" id="t0666a12"></a>『諸有沙門、婆羅門多諸忘失，居在閑處，雖 <a class="t" id="t0666a13"></a>有此行，猶有惡不善法；然我今日無有諸 <a class="t" id="t0666a14"></a>忘失。設復，梵志！有忘失之人者，彼非我有， <a class="t" id="t0666a15"></a>諸有賢聖之人不忘失者，我最為上首。』我 <a class="t" id="t0666a16"></a>今觀此義已，在閑居處，倍增歡喜。</p>
<p><a class="t-linehead" id="t-linehead0666a16"></a>「爾時，我 <a class="t" id="t0666a17"></a>復作是念：『諸有沙門、婆羅門意亂不定，彼便 <a class="t" id="t0666a18"></a>有惡不善法，與惡行共并。然我今日意終 <a class="t" id="t0666a19"></a>不亂，恒若一心；諸有亂意心不定者，彼非我 <a class="t" id="t0666a20"></a>有。所以然者，我恒一心，設有賢聖心一定 <a class="t" id="t0666a21"></a>者，我最為上首。』我今觀此已，雖居閑靜之 <a class="t" id="t0666a22"></a>處，倍增歡喜。</p>
<p><a class="t-linehead" id="t-linehead0666a22"></a>「我爾時復作是念：『諸有沙門、 <a class="t" id="t0666a23"></a>婆羅門，愚癡闇冥亦如群羊，彼人便有惡 <a class="t" id="t0666a24"></a>不善法，彼非我有；然我今日恒有智慧，無 <a class="t" id="t0666a25"></a>有愚癡，處在閑居。設有如此行者，彼是 <a class="t" id="t0666a26"></a>我有，我今智慧成就，諸有賢聖智慧成就者， <a class="t" id="t0666a27"></a>我最為上首。』我今觀此義已，雖在閑居，倍 <a class="t" id="t0666a28"></a>增歡喜。</p>
<p><a class="t-linehead" id="t-linehead0666a28"></a>「我當在閑居之中時，設使樹木摧 <a class="t" id="t0666a29"></a>折、鳥獸馳走，爾時我作是念：『此是大畏之 <a class="t" id="t0666b01"></a>林。』爾時復作是念：『設使畏怖來者，當求 <a class="t" id="t0666b02"></a>方便，不復使來。』若我經行有畏怖來者，爾 <a class="t" id="t0666b03"></a>時我亦不坐臥，要除畏怖，然後乃坐。設 <a class="t" id="t0666b04"></a>我住時有畏怖來者，爾時我亦非經行，亦 <a class="t" id="t0666b05"></a>復不坐，要使除其畏怖，然後乃坐。設我坐 <a class="t" id="t0666b06"></a>時有畏怖來者，我不經行，要除畏怖，然 <a class="t" id="t0666b07"></a>後乃坐。若我臥時有畏怖來者，爾時我亦 <a class="t" id="t0666b08"></a>非經行，亦復不坐，要使除其畏怖，然 <a class="t" id="t0666b09"></a>後乃臥。</p>
<p><a class="t-linehead" id="t-linehead0666b09"></a>「梵志當知，諸有沙門、婆羅門，日夜 <a class="t" id="t0666b10"></a>之中不解道法，我今說彼人極為愚惑。然 <a class="t" id="t0666b11"></a>我，梵志！日夜之中解於道法，加有勇猛之心， <a class="t" id="t0666b12"></a>亦不虛妄，意不錯亂，恒若一心，無貪欲 <a class="t" id="t0666b13"></a>想，有覺、有觀，念持喜、樂，遊於初禪。是謂， <a class="t" id="t0666b14"></a>梵志！是我初心於現法中而自娛樂。若除有 <a class="t" id="t0666b15"></a>覺、有觀，內有歡喜，兼有一心，無覺、無觀， <a class="t" id="t0666b16"></a>定念喜，遊於二禪；是謂，梵志！第二之心於 <a class="t" id="t0666b17"></a>現法中而得歡樂。我自觀知內無念欲，覺 <a class="t" id="t0666b18"></a>身快樂，諸賢聖所希望，護念歡樂，遊於 <a class="t" id="t0666b19"></a>三禪；是謂，梵志！第三之心。若復苦樂已除， <a class="t" id="t0666b20"></a>無復憂喜，無苦無樂，護念清淨，遊於四禪； <a class="t" id="t0666b21"></a>是謂，梵志！第四增上之心，而自覺知遊於心 <a class="t" id="t0666b22"></a>意。</p>
<p><a class="t-linehead" id="t-linehead0666b22"></a>「當我在閑居之時，有此四增上之心，我 <a class="t" id="t0666b23"></a>以此三昧之心，清淨無瑕穢，亦無結使，得 <a class="t" id="t0666b24"></a>無所畏，自識宿命無數劫事。爾時，我憶宿命 <a class="t" id="t0666b25"></a>之事，一生、二生、三生、四生、五生、十生、二十、三 <a class="t" id="t0666b26"></a>十、四十、五十、百生、千生，成敗之劫，皆悉分別： <a class="t" id="t0666b27"></a>我曾生彼，字某、名某，食如是之食，受如是 <a class="t" id="t0666b28"></a>苦樂，從彼終而此間生，死此生彼。因緣本 <a class="t" id="t0666b29"></a>末，皆悉明了。</p>
<p><a class="t-linehead" id="t-linehead0666b29"></a>「梵志當知，我初夜時而得初 <a class="t" id="t0666c01"></a>明，除其無明，無復闇冥，心樂閑居而自覺 <a class="t" id="t0666c02"></a>知。復以三昧心無瑕穢，亦無結使，心意在 <a class="t" id="t0666c03"></a>定，得無所畏。復知眾生生者、死者，我復以 <a class="t" id="t0666c04"></a>天眼觀眾生類，生者、死者，善色、惡色，善趣、惡 <a class="t" id="t0666c05"></a>趣，若好、若醜，隨行善惡，皆悉分別。諸有眾 <a class="t" id="t0666c06"></a>生身行惡，口行惡，意行惡，誹謗賢聖，恒 <a class="t" id="t0666c07"></a>懷邪見，與邪見相應，身壞命終，生地獄中。 <a class="t" id="t0666c08"></a>諸有眾生身行善行，口修善行，意修善行， <a class="t" id="t0666c09"></a>不誹謗賢聖，恒修正見，與正見相應，身 <a class="t" id="t0666c10"></a>壞命終，生善處天上。復以天眼清淨無瑕 <a class="t" id="t0666c11"></a>穢，觀眾生類，生者、死者，善色、惡色，善趣、惡趣， <a class="t" id="t0666c12"></a>若好、若醜，隨其行本，皆悉知之。</p>
<p><a class="t-linehead" id="t-linehead0666c12"></a>「梵志當知， <a class="t" id="t0666c13"></a>若中夜時得第二明，無復闇冥，而自覺知 <a class="t" id="t0666c14"></a>樂於閑居。我復以三昧心清淨無瑕穢，亦 <a class="t" id="t0666c15"></a>無結使，心意得定，得無所畏，得盡漏心， <a class="t" id="t0666c16"></a>亦知此苦如實不虛，當我爾時得此心 <a class="t" id="t0666c17"></a>時，欲漏、有漏、無明漏心得解脫，以得解脫， <a class="t" id="t0666c18"></a>便得解脫智：生死已盡，梵行已立，所作已辦， <a class="t" id="t0666c19"></a>更不復受胎，如實知之。</p>
<p><a class="t-linehead" id="t-linehead0666c19"></a>「是謂，梵志！我後 <a class="t" id="t0666c20"></a>夜時得第三明，無復闇冥。云何，梵志！頗有 <a class="t" id="t0666c21"></a>此心：如來有欲心、瞋恚心、愚心，未盡在閑 <a class="t" id="t0666c22"></a>居之處？梵志！莫作是觀。所以然者，如來今 <a class="t" id="t0666c23"></a>日諸漏永除，恒樂閑居，不在人間，然我今 <a class="t" id="t0666c24"></a>日觀此義已，樂閑居之處。云何為二？又 <a class="t" id="t0666c25"></a>自遊閑居之處，兼度眾生，不可稱計。」</p>
<p><a class="t-linehead" id="t-linehead0666c25"></a>爾時， <a class="t" id="t0666c26"></a>生漏梵志白佛言：「以為眾生愍度一切。」 <a class="t" id="t0666c27"></a>梵志復白佛言：「止！止！世尊！所說過多，猶如 <a class="t" id="t0666c28"></a>僂者得申，迷者得道，盲者得眼目，在闇 <a class="t" id="t0666c29"></a>見明。如是，沙門瞿曇無數方便而為說法， <a class="t" id="t0667a01"></a>我今歸佛、法、眾，自今以後受持五戒，不復 <a class="t" id="t0667a02"></a>殺生，為優婆塞。」</p>
<p><a class="t-linehead" id="t-linehead0667a02"></a>爾時，生漏梵志聞佛所說， <a class="t" id="t0667a03"></a>歡喜奉行。</p>
<a class="t" id="t0667a04"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
