<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea42.1">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<p class="mirror-row"><span class="mirror-left">Chapter 42</span> <span class="mirror-right">八難品第四十二之一</span></p>
<h1 class="mirror-row">
<span class="mirror-left">42.1</span> <span class="mirror-right">（一）非時</span>
</h1>
</div>
<a class="t" id="t0747a01"></a> <a class="t" id="t0747a02"></a> <a class="t" id="t0747a03"></a>
<p class="suttainfo"><span class="t-juanname">增壹阿含經卷第三十六</span><br>
<a class="t" id="t0747a04"></a> <a class="t" id="t0747a05"></a> <span class="t-byline">東晉罽賓三藏瞿曇僧伽提婆譯</span></p>
<a class="t" id="t0747a06"></a> <a class="t" id="t0747a07"></a>
<p><a class="t-linehead" id="t-linehead0747a07"></a>聞如是：</p>
<p>一時，佛在舍衛國祇樹給孤獨 <a class="t" id="t0747a08"></a>園。</p>
<p><a class="t-linehead" id="t-linehead0747a08"></a>爾時，世尊告諸比丘：「凡夫之人不聞不 <a class="t" id="t0747a09"></a>知說法時節。比丘當知，有八不聞時節， <a class="t" id="t0747a10"></a>人不得修行。云何為八？若如來出現世時， <a class="t" id="t0747a11"></a>廣演法教，得至涅槃、如來之所行，然此眾 <a class="t" id="t0747a12"></a>生在地獄中，不聞不覩，是謂初一難也。</p>
<a class="t" id="t0747a13"></a>
<p><a class="t-linehead" id="t-linehead0747a13"></a>「若復如來出現世時，廣演法教，然此眾生在 <a class="t" id="t0747a14"></a>畜生中，不聞不覩，是謂第二之難。</p>
<p><a class="t-linehead" id="t-linehead0747a14"></a>「復次，如 <a class="t" id="t0747a15"></a>來出現世時，廣說法教，然此眾生在餓鬼 <a class="t" id="t0747a16"></a>中，不聞不覩，是謂此第三之難也。</p>
<p><a class="t-linehead" id="t-linehead0747a16"></a>「復次， <a class="t" id="t0747a17"></a>如來出現世時，廣演法教，然此眾生在長 <a class="t" id="t0747a18"></a>壽天上，不聞不覩，是謂第四之難也。</p>
<p><a class="t-linehead" id="t-linehead0747a18"></a>「復 <a class="t" id="t0747a19"></a>次，如來出現世時，廣演法教，然此眾生在 <a class="t" id="t0747a20"></a>邊地生，誹謗賢聖，造諸邪業，是謂第五之 <a class="t" id="t0747a21"></a>難。</p>
<p><a class="t-linehead" id="t-linehead0747a21"></a>「復次，如來出現世時，廣演法教，得至涅 <a class="t" id="t0747a22"></a>槃，然此眾生生於中國，又且六情不完具， <a class="t" id="t0747a23"></a>亦復不別善惡之法，是謂第六之難也。</p>
<p><a class="t-linehead" id="t-linehead0747a23"></a>「若 <a class="t" id="t0747a24"></a>復如來出現世時，廣演法教，得至涅槃，然 <a class="t" id="t0747a25"></a>此眾生在於中國，雖復六情完具，無所缺 <a class="t" id="t0747a26"></a>漏，然彼眾生心識邪見：無人、無施、亦無受 <a class="t" id="t0747a27"></a>者，亦無善惡之報，無今世、後世，亦無父母， <a class="t" id="t0747a28"></a>世無沙門、婆羅門等成就得阿羅漢者，自 <a class="t" id="t0747a29"></a>身作證而自遊樂，是謂第七之難也。</p>
<p><a class="t-linehead" id="t-linehead0747a29"></a>「復次， <a class="t" id="t0747b01"></a>如來不出現世，亦復不說法使至涅槃 <a class="t" id="t0747b02"></a>者，又此眾生生在中國，六情完具，堪任受 <a class="t" id="t0747b03"></a>法，聰明高才，聞法則解，修行正見：便有物、 <a class="t" id="t0747b04"></a>有施、有受者，有善惡之報，有今世、後世，世 <a class="t" id="t0747b05"></a>有沙門、婆羅門等修正見，取證得阿羅漢 <a class="t" id="t0747b06"></a>者，是謂第八之難。非梵行所修行，是謂， <a class="t" id="t0747b07"></a>比丘！有此八難，非梵行所修行。</p>
<p><a class="t-linehead" id="t-linehead0747b07"></a>「於是，比丘！ <a class="t" id="t0747b08"></a>有一時節法，梵行人所修行。云何為一？於 <a class="t" id="t0747b09"></a>是，如來出現世時，廣演法教，得至涅槃，然 <a class="t" id="t0747b10"></a>此人生在中國，世智辯聰，觸物皆明，修行 <a class="t" id="t0747b11"></a>正見，亦能分別善惡之法，有今世、後世，世 <a class="t" id="t0747b12"></a>有沙門、婆羅門等修正見，取證得阿羅漢 <a class="t" id="t0747b13"></a>者。是謂梵行人修行一法，得至涅槃。」</p>
<p><a class="t-linehead" id="t-linehead0747b13"></a>爾時， <a class="t" id="t0747b14"></a>世尊便說此偈：</p>
<a class="t" id="t0747b15"></a>
<blockquote class="gatha">
<p>「八難非一類，　　令人不得道， <a class="t" id="t0747b16"></a><br>
如今現在前，　　世間不可遇。 <a class="t" id="t0747b17"></a><br>
亦當學正法，　　亦莫失是處， <a class="t" id="t0747b18"></a><br>
追憶過去等，　　便生地獄中。 <a class="t" id="t0747b19"></a><br>
於是斷無欲，　　思惟於正法， <a class="t" id="t0747b20"></a><br>
久存於世間，　　而無斷滅時。 <a class="t" id="t0747b21"></a><br>
於是斷無欲，　　思惟於正法， <a class="t" id="t0747b22"></a><br>
永斷生死原，　　久存於世間。 <a class="t" id="t0747b23"></a><br>
以得於人身，　　分別正真法， <a class="t" id="t0747b24"></a><br>
諸不得果者，　　必遊八難處。 <a class="t" id="t0747b25"></a><br>
今說有八難，　　佛法之要行， <a class="t" id="t0747b26"></a><br>
一難猶尚劇，　　如板浮大海。 <a class="t" id="t0747b27"></a><br>
雖當離一難，　　然可有此理， <a class="t" id="t0747b28"></a><br>
設離一四諦，　　永離於正道。 <a class="t" id="t0747b29"></a><br>
是故當專心，　　思惟於妙理， <a class="t" id="t0747c01"></a><br>
至誠聽正法，　　便得無為處。</p>
</blockquote>
<a class="t" id="t0747c02"></a>
<p><a class="t-linehead" id="t-linehead0747c02"></a>「是故，比丘！當求方便，遠離八難之處，莫願 <a class="t" id="t0747c03"></a>其中。如是，諸比丘！當作是學。」</p>
<p><a class="t-linehead" id="t-linehead0747c03"></a>爾時，諸比丘 <a class="t" id="t0747c04"></a>聞佛所說，歡喜奉行。</p>
<a class="t" id="t0747c05"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
