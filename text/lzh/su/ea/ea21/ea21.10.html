<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea21.10">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">21.10</span> <span class="mirror-right">（一〇）不牢要</span>
</h1>
</div>
<p><a class="t-linehead" id="t-linehead0606c01"></a>聞如是：</p>
<p>一時，佛在舍衛國祇樹給孤獨 <a class="t" id="t0606c02"></a>園。</p>
<p><a class="t-linehead" id="t-linehead0606c02"></a>爾時，世尊告諸比丘：「有三不牢要。云何 <a class="t" id="t0606c03"></a>為三？身不牢要、命不牢要、財不牢要。是謂， <a class="t" id="t0606c04"></a>比丘！有此三不牢要。於此，比丘！三不牢要 <a class="t" id="t0606c05"></a>中，當求方便，成三牢要。云何為三？不牢要 <a class="t" id="t0606c06"></a>身，求於牢要；不牢要命，求於牢要；不牢要 <a class="t" id="t0606c07"></a>財，求於牢要。</p>
<p><a class="t-linehead" id="t-linehead0606c07"></a>「云何不牢要身，求於牢要？所謂 <a class="t" id="t0606c08"></a>謙敬禮拜，隨時問訊。是謂不牢要身，求於牢 <a class="t" id="t0606c09"></a>要。</p>
<p><a class="t-linehead" id="t-linehead0606c09"></a>「云何不牢要命，求於牢要？於是，若有善 <a class="t" id="t0606c10"></a>男子、善女人，盡形壽不殺生，不加刀杖，常 <a class="t" id="t0606c11"></a>知慚愧，有慈悲心，普念一切眾生；盡形壽 <a class="t" id="t0606c12"></a>不盜，恒念惠施，心無悋相；盡形壽不 <a class="t" id="t0606c13"></a>淫，亦不他淫；盡形壽不妄語，常念至誠， <a class="t" id="t0606c14"></a>不欺世人；盡形壽不飲酒，意不錯亂，持 <a class="t" id="t0606c15"></a>佛禁戒。是謂命不牢要，求於牢要。</p>
<p><a class="t-linehead" id="t-linehead0606c15"></a>「云何財不 <a class="t" id="t0606c16"></a>牢要，求於牢要？若有善男子、善女人，常念 <a class="t" id="t0606c17"></a>惠施與沙門、婆羅門、諸貧匱者，須食者與 <a class="t" id="t0606c18"></a>食，須漿與漿，衣被、飲食、床敷臥具、病瘦醫 <a class="t" id="t0606c19"></a>藥、舍宅、城郭，所須之具悉皆與之。如是，財 <a class="t" id="t0606c20"></a>不牢要，求於牢要。</p>
<p><a class="t-linehead" id="t-linehead0606c20"></a>「是謂，比丘！以此三不牢 <a class="t" id="t0606c21"></a>要，求此三牢要。」</p>
<p><a class="t-linehead" id="t-linehead0606c21"></a>爾時，世尊便說此偈：</p>
<a class="t" id="t0606c22"></a>
<blockquote class="gatha">
<p>「知身不牢要，　　命亦不牢固， <a class="t" id="t0606c23"></a><br>
財貨衰耗法，　　當求牢要者。 <a class="t" id="t0606c24"></a><br>
人身甚難得，　　命亦不久停， <a class="t" id="t0606c25"></a><br>
財貨磨滅法，　　歡喜念惠施。」</p>
</blockquote>
<a class="t" id="t0606c26"></a>
<p><a class="t-linehead" id="t-linehead0606c26"></a>爾時，諸比丘聞佛所說，歡喜奉行。</p>
<a class="t" id="t0606c27"></a>
<blockquote class="gatha">
<p>第一德、福業　　三因、三安、瞿 <a class="t" id="t0606c28"></a><br>
三夜、病、惡行　　苦除、不牢要</p>
</blockquote>
<a class="t" id="t0606c29"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
