<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea44.7">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">44.7</span> <span class="mirror-right">（七）病</span>
</h1>
</div>
<p><a class="t-linehead" id="t-linehead0766b22"></a>聞如是：</p>
<p>一時，佛在羅閱城迦蘭陀竹園 <a class="t" id="t0766b23"></a>所，與大比丘眾五百人俱。</p>
<p><a class="t-linehead" id="t-linehead0766b23"></a>爾時，羅閱城中 <a class="t" id="t0766b24"></a>有一比丘，身遇疾病，至為困悴，臥大小便， <a class="t" id="t0766b25"></a>不能自起止，亦無比丘往瞻視者，晝夜稱 <a class="t" id="t0766b26"></a>佛名號：「云何世尊獨不見愍？」</p>
<p><a class="t-linehead" id="t-linehead0766b26"></a>是時，如來以 <a class="t" id="t0766b27"></a>天耳聞彼比丘稱怨，喚呼投歸如來。爾時， <a class="t" id="t0766b28"></a>世尊告諸比丘：「吾與汝等，悉案行諸房，觀 <a class="t" id="t0766b29"></a>諸住處。」</p>
<p><a class="t-linehead" id="t-linehead0766b29"></a>諸比丘對曰：「如是。世尊！」</p>
<p><a class="t-linehead" id="t-linehead0766b29"></a>是時，世尊 <a class="t" id="t0766c01"></a>與比丘僧前後圍繞，諸房間案行。爾時，病 <a class="t" id="t0766c02"></a>比丘遙見世尊來，即欲從座起而不能自 <a class="t" id="t0766c03"></a>轉搖。是時，如來到彼比丘所，而告之曰：「止！ <a class="t" id="t0766c04"></a>止！比丘！勿自動轉，吾自有坐具，足得坐耳。」</p>
<a class="t" id="t0766c05"></a>
<p><a class="t-linehead" id="t-linehead0766c05"></a>是時，毘沙門天王知如來所念，從野馬世 <a class="t" id="t0766c06"></a>界沒，來至佛所，頭面禮足，在一面立。是時， <a class="t" id="t0766c07"></a>釋提桓因知如來心中所念，即來至佛所。梵 <a class="t" id="t0766c08"></a>天王亦復知如來心中所念，從梵天沒，來 <a class="t" id="t0766c09"></a>至佛所，頭面禮足，在一面坐。時，四天王知如 <a class="t" id="t0766c10"></a>來心中所念，來至佛所，頭面禮足，在一面 <a class="t" id="t0766c11"></a>立。</p>
<p><a class="t-linehead" id="t-linehead0766c11"></a>是時，佛告病比丘曰：「汝今患苦有損不 <a class="t" id="t0766c12"></a>至增乎？」</p>
<p><a class="t-linehead" id="t-linehead0766c12"></a>比丘對曰：「弟子患苦遂增不損，極 <a class="t" id="t0766c13"></a>為少賴。」</p>
<p><a class="t-linehead" id="t-linehead0766c13"></a>佛告比丘：「瞻病人今為所在？何人 <a class="t" id="t0766c14"></a>來相瞻視？」</p>
<p><a class="t-linehead" id="t-linehead0766c14"></a>比丘白佛言：「今遇此病，無人 <a class="t" id="t0766c15"></a>相瞻視也。」</p>
<p><a class="t-linehead" id="t-linehead0766c15"></a>佛告比丘：「汝昔日未病之時，頗 <a class="t" id="t0766c16"></a>往問訊病人乎？」</p>
<p><a class="t-linehead" id="t-linehead0766c16"></a>比丘白佛言：「不往問訊 <a class="t" id="t0766c17"></a>諸病人。」</p>
<p><a class="t-linehead" id="t-linehead0766c17"></a>佛告比丘：「汝今無有善利於正法 <a class="t" id="t0766c18"></a>中。所以然者，皆由不往瞻視病故也。汝 <a class="t" id="t0766c19"></a>今，比丘！勿懷恐懼，當躬供養，令不有乏。 <a class="t" id="t0766c20"></a>如我今日天上、人中獨步無侶，亦能瞻視 <a class="t" id="t0766c21"></a>一切病人，無救護者與作救護，盲者與作 <a class="t" id="t0766c22"></a>眼目，救諸疾人。」是時，世尊自除不淨，更與 <a class="t" id="t0766c23"></a>敷坐具。</p>
<p><a class="t-linehead" id="t-linehead0766c23"></a>是時，毘沙門天王及釋提桓因白佛 <a class="t" id="t0766c24"></a>言：「我等自當瞻此病比丘，如來勿復執勞。」</p>
<a class="t" id="t0766c25"></a>
<p><a class="t-linehead" id="t-linehead0766c25"></a>佛告諸天曰：「汝等且止！如來自當知時。如 <a class="t" id="t0766c26"></a>我自憶昔日未成佛道，修菩薩行，由一鴿 <a class="t" id="t0766c27"></a>故，自投命根，何況今日以成佛道，當捨 <a class="t" id="t0766c28"></a>此比丘乎？終無此處。又釋提桓因先不瞻 <a class="t" id="t0766c29"></a>此病比丘，毘沙門天王、護世之主亦不相瞻 <a class="t" id="t0767a01"></a>視。」是時，釋提桓因及毘沙門天王皆默然不 <a class="t" id="t0767a02"></a>對。</p>
<p><a class="t-linehead" id="t-linehead0767a02"></a>爾時，如來手執掃篲除去污泥，更施 <a class="t" id="t0767a03"></a>設坐具，復與浣衣裳，三法視之，扶病比丘 <a class="t" id="t0767a04"></a>令坐，淨水沐浴。有諸天在上，以香水灌 <a class="t" id="t0767a05"></a>之。是時，世尊以沐浴比丘已，還坐床上， <a class="t" id="t0767a06"></a>手自授食。</p>
<p><a class="t-linehead" id="t-linehead0767a06"></a>爾時，世尊見比丘食訖，除去 <a class="t" id="t0767a07"></a>鉢器，告彼比丘曰：「汝今當捨三世之病。 <a class="t" id="t0767a08"></a>所以然者，比丘當知，生有處胎之厄，因生 <a class="t" id="t0767a09"></a>有老。夫為老者，形羸氣竭。因老有病。夫為 <a class="t" id="t0767a10"></a>病者，坐臥呻吟，四百四病一時俱臻。因病有 <a class="t" id="t0767a11"></a>死。夫為死者，形神分離，往趣善惡。設罪多 <a class="t" id="t0767a12"></a>者，當入地獄，刀山、劍樹，火車、爐炭、吞飲融 <a class="t" id="t0767a13"></a>銅；或為畜生，為人所使，食以芻草，受苦 <a class="t" id="t0767a14"></a>無量；復於不可稱計無數劫中，作餓鬼形， <a class="t" id="t0767a15"></a>身長數十由旬，咽細如針，復以融銅而灌 <a class="t" id="t0767a16"></a>其口，經歷無數劫中得作人身，榜笞拷 <a class="t" id="t0767a17"></a>掠，不可稱計。復於無數劫中得生天上， <a class="t" id="t0767a18"></a>亦經恩愛合會，又遇恩愛別離，欲無厭 <a class="t" id="t0767a19"></a>足；得賢聖道，爾乃離苦。</p>
<p><a class="t-linehead" id="t-linehead0767a19"></a>「今有九種之人， <a class="t" id="t0767a20"></a>離於苦患。云何為九？所謂向阿羅漢、得阿 <a class="t" id="t0767a21"></a>羅漢、向阿那含、得阿那含、向斯陀含、得斯 <a class="t" id="t0767a22"></a>陀含、向須陀洹、得須陀洹、種性人為九。是 <a class="t" id="t0767a23"></a>謂，比丘！如來出現世間，甚為難值，人身難 <a class="t" id="t0767a24"></a>得，生正國中，亦復難遭，與善知識相遇，亦 <a class="t" id="t0767a25"></a>復如是，聞說法言，亦不可遇，法法相生， <a class="t" id="t0767a26"></a>時時乃有。比丘當知，如來今日現在世間， <a class="t" id="t0767a27"></a>得聞正法，諸根不缺，堪任聞其正法，今不 <a class="t" id="t0767a28"></a>慇勤，後悔無及。此是我之教誡。」</p>
<p><a class="t-linehead" id="t-linehead0767a28"></a>爾時，彼比 <a class="t" id="t0767a29"></a>丘聞如來教已，熟視尊顏，即於座上得 <a class="t" id="t0767b01"></a>三明，漏盡意解。</p>
<p><a class="t-linehead" id="t-linehead0767b01"></a>佛告比丘：「汝以解病之原 <a class="t" id="t0767b02"></a>本乎？」</p>
<p><a class="t-linehead" id="t-linehead0767b02"></a>比丘白佛：「我以解病之原本，去離 <a class="t" id="t0767b03"></a>此生、老、病、死。皆是如來神力所加，以四等之 <a class="t" id="t0767b04"></a>心，覆護一切，無量無限不可稱計，身、口、意 <a class="t" id="t0767b05"></a>淨。」</p>
<p><a class="t-linehead" id="t-linehead0767b05"></a>是時，世尊具足說法已，即從座起而去。</p>
<a class="t" id="t0767b06"></a>
<p><a class="t-linehead" id="t-linehead0767b06"></a>爾時，世尊告阿難曰：「汝今速打揵椎，諸有 <a class="t" id="t0767b07"></a>比丘在羅閱城者，盡集普會講堂。」</p>
<p><a class="t-linehead" id="t-linehead0767b07"></a>是時，阿 <a class="t" id="t0767b08"></a>難從佛受教，即集諸比丘在普會講堂，前 <a class="t" id="t0767b09"></a>白佛言：「比丘已集，唯願世尊宜知是時。」</p>
<a class="t" id="t0767b10"></a>
<p><a class="t-linehead" id="t-linehead0767b10"></a>爾時，世尊往至講堂所，就座而坐。爾時，世 <a class="t" id="t0767b11"></a>尊告諸比丘：「汝等學道為畏國王、盜賊而 <a class="t" id="t0767b12"></a>出家乎？比丘！信堅固修無上梵行，欲得捨 <a class="t" id="t0767b13"></a>生、老、病、死、憂、悲、苦、惱，亦欲離十二牽連。」</p>
<p><a class="t-linehead" id="t-linehead0767b13"></a>諸比 <a class="t" id="t0767b14"></a>丘對曰：「如是。世尊！」</p>
<p><a class="t-linehead" id="t-linehead0767b14"></a>佛告諸比丘：「汝等所以 <a class="t" id="t0767b15"></a>出家者，共一師、同一水乳，然各不相瞻視。 <a class="t" id="t0767b16"></a>自今已往，當展轉相瞻視。設病比丘無弟 <a class="t" id="t0767b17"></a>子者，當於眾中差次使看病人。所以然 <a class="t" id="t0767b18"></a>者，離此已，更不見所為之處，福勝視病 <a class="t" id="t0767b19"></a>之人者；其瞻病者瞻我無異。」</p>
<p><a class="t-linehead" id="t-linehead0767b19"></a>爾時，世尊便 <a class="t" id="t0767b20"></a>說斯偈：</p>
<a class="t" id="t0767b21"></a>
<blockquote class="gatha">
<p>「設有供養我，　　及過去諸佛， <a class="t" id="t0767b22"></a><br>
施我之福德，　　瞻病而無異。」</p>
</blockquote>
<a class="t" id="t0767b23"></a>
<p><a class="t-linehead" id="t-linehead0767b23"></a>爾時，世尊說此教已，告阿難曰：「自今已後 <a class="t" id="t0767b24"></a>諸比丘各各相瞻視：若復比丘知而不為者， <a class="t" id="t0767b25"></a>當案法律。此是我之教誡。」</p>
<p><a class="t-linehead" id="t-linehead0767b25"></a>爾時，諸比丘 <a class="t" id="t0767b26"></a>聞佛所說，歡喜奉行。</p>
<a class="t" id="t0767b27"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
</aside>
</section>
</div></body></html>
