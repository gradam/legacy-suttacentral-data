<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea40.6">
<article>
<div class="mirror hgroup">
<p class="division"><span class="mirror-left">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left">40.6</span> <span class="mirror-right">（六）</span>
</h1>
</div>
<p><a class="t-linehead" id="t-linehead0740a25"></a>聞如是：</p>
<p>一時，佛在舍衛國祇樹給孤獨 <a class="t" id="t0740a26"></a>園。</p>
<p><a class="t-linehead" id="t-linehead0740a26"></a>爾時，世尊告諸比丘：「我當說極妙之法， <a class="t" id="t0740a27"></a>初、中、竟善，義理深邃，具足得修梵行，此經 <a class="t" id="t0740a28"></a>名為淨諸漏法，汝等善思念之。」</p>
<p><a class="t-linehead" id="t-linehead0740a28"></a>比丘對曰： <a class="t" id="t0740a29"></a>「如是。世尊！」是時，諸比丘從佛受教。</p>
<p><a class="t-linehead" id="t-linehead0740a29"></a>世尊告 <a class="t" id="t0740b01"></a>曰：「彼云何名為淨諸漏法？或有有漏，緣見 <a class="t" id="t0740b02"></a>得斷；或有有漏，親近得斷；或有有漏，遠 <a class="t" id="t0740b03"></a>離得斷；或有有漏，娛樂得斷；或有有漏，威 <a class="t" id="t0740b04"></a>儀得斷；或有有漏，思惟得斷。</p>
<p><a class="t-linehead" id="t-linehead0740b04"></a>「彼云何有漏 <a class="t" id="t0740b05"></a>由見得斷？於是，凡夫之人不覩聖人，不 <a class="t" id="t0740b06"></a>順從如來之法，不能擁護賢聖之法，不 <a class="t" id="t0740b07"></a>親近善知識，不與善知識從事。其聞法所 <a class="t" id="t0740b08"></a>應思惟法者亦不分別，不應思惟者而 <a class="t" id="t0740b09"></a>思惟之。未生欲漏而生，已生欲漏便增多；未 <a class="t" id="t0740b10"></a>生有漏而生，已生有漏便增多；未生無明漏 <a class="t" id="t0740b11"></a>而生，已生無明漏便增多。此法不應思惟 <a class="t" id="t0740b12"></a>而思惟之。</p>
<p><a class="t-linehead" id="t-linehead0740b12"></a>「彼云何法應思惟，然不思惟此 <a class="t" id="t0740b13"></a>法？所言思惟法者，未生欲漏使不生，已生 <a class="t" id="t0740b14"></a>欲漏而滅之；未生有漏令不生，已生有漏而 <a class="t" id="t0740b15"></a>滅之；未生無明漏令不生，已生無明漏而 <a class="t" id="t0740b16"></a>滅之。是謂此法應可思惟而不思惟，所不 <a class="t" id="t0740b17"></a>應思惟者便思惟之。應思惟者復不思 <a class="t" id="t0740b18"></a>惟之，未生欲漏而生，已生欲漏而增多；未生 <a class="t" id="t0740b19"></a>有漏而生，已生有漏而增多；未生無明漏而 <a class="t" id="t0740b20"></a>生，已生無明漏而增多。彼人作如是思惟： <a class="t" id="t0740b21"></a>『云何有過去久遠？我今當有過去久遠？』或 <a class="t" id="t0740b22"></a>復思惟：『無過去久遠？云何當有過去久遠？ <a class="t" id="t0740b23"></a>為誰有過去久遠？云何復有當來久遠？我 <a class="t" id="t0740b24"></a>今當有將來久遠？』或復言：『無將來久遠。云 <a class="t" id="t0740b25"></a>何當有將來久遠？為誰有將來久遠？云何 <a class="t" id="t0740b26"></a>有此眾生久遠？此眾生久遠為從何來？從 <a class="t" id="t0740b27"></a>此命終當生何處？』彼人起此不祥之念，便 <a class="t" id="t0740b28"></a>興六見展轉生耶想，有我見審有此見； <a class="t" id="t0740b29"></a>無有我見審興此見；有我見無我見於 <a class="t" id="t0740c01"></a>中起審見；又復自觀身復興此見；於己 <a class="t" id="t0740c02"></a>而不見己；復興此見，於無我而不見無我， <a class="t" id="t0740c03"></a>於中起此見。爾時，彼人復生此邪見：我者 <a class="t" id="t0740c04"></a>即是今世，亦是後世，常存於世而不朽敗， <a class="t" id="t0740c05"></a>亦不變易，復不移動。是謂名為邪見之聚。 <a class="t" id="t0740c06"></a>邪見、災患、憂、悲、苦、惱，皆由此生而不可療 <a class="t" id="t0740c07"></a>治，亦復不能捨，遂增苦本，由是不為沙門 <a class="t" id="t0740c08"></a>之行、涅槃之道。</p>
<p><a class="t-linehead" id="t-linehead0740c08"></a>「又復，比丘！賢聖弟子修其 <a class="t" id="t0740c09"></a>法，不失次敘，善能擁護，與善知識共從事， <a class="t" id="t0740c10"></a>彼能分別；不可思惟法亦能知；所可思 <a class="t" id="t0740c11"></a>惟法亦能知之；彼所不應思惟法亦不思 <a class="t" id="t0740c12"></a>惟之；所應思惟法而思惟之。</p>
<p><a class="t-linehead" id="t-linehead0740c12"></a>「彼云何不應 <a class="t" id="t0740c13"></a>思惟法而不思惟之？於是，諸法未生欲漏 <a class="t" id="t0740c14"></a>而生，已生欲漏而增多；未生有漏而生，已生 <a class="t" id="t0740c15"></a>有漏而增多；未生無明漏而生，已生無明漏 <a class="t" id="t0740c16"></a>而增多。是謂此法不應思惟之。</p>
<p><a class="t-linehead" id="t-linehead0740c16"></a>「彼何等 <a class="t" id="t0740c17"></a>法應思惟者而思惟之？於是，諸法未生欲 <a class="t" id="t0740c18"></a>漏而不生，已生欲漏而滅之；未生有漏而不 <a class="t" id="t0740c19"></a>生，已生有漏而滅之；未生無明漏而不生， <a class="t" id="t0740c20"></a>已生無明漏而滅之。是謂此法應可思惟 <a class="t" id="t0740c21"></a>之。</p>
<p><a class="t-linehead" id="t-linehead0740c21"></a>「彼不應思惟者亦不思惟之，可思惟 <a class="t" id="t0740c22"></a>者便思惟之，彼作如是思惟，便滅三法。云 <a class="t" id="t0740c23"></a>何為三？身耶、戒盜、疑。設不知、見，則增有 <a class="t" id="t0740c24"></a>漏之行；設見、聞、念、知者，則不增有漏之行；已 <a class="t" id="t0740c25"></a>知、已見，有漏便不生。是謂此漏見所斷也。</p>
<a class="t" id="t0740c26"></a>
<p><a class="t-linehead" id="t-linehead0740c26"></a>「彼云何漏恭敬所斷？於是，比丘！堪忍飢寒， <a class="t" id="t0740c27"></a>勤苦風雨、蚊虻、惡言、罵辱，身生痛腦，極為 <a class="t" id="t0740c28"></a>煩疼，命垂欲斷，便能忍之。若不爾者，便起 <a class="t" id="t0740c29"></a>苦惱。設復能堪忍者，如是不生，是謂此漏 <a class="t" id="t0741a01"></a>恭敬所斷。</p>
<p><a class="t-linehead" id="t-linehead0741a01"></a>「彼云何漏親近所斷？於是，比丘！持 <a class="t" id="t0741a02"></a>心受衣，不興榮飾，但欲支其形體，欲除 <a class="t" id="t0741a03"></a>寒熱，欲令風雨不加其身，又覆形體不 <a class="t" id="t0741a04"></a>令外露。又持心隨時乞食，不起染著之 <a class="t" id="t0741a05"></a>心，但欲趣支形體，使故痛得差，新者不 <a class="t" id="t0741a06"></a>生；守護眾行，無所觸犯，長夜安隱而修梵 <a class="t" id="t0741a07"></a>行，久存於世。復持心意親近床座，亦不 <a class="t" id="t0741a08"></a>著榮華服飾，但欲除飢寒、風雨、蚊虻之類， <a class="t" id="t0741a09"></a>趣支其形，得行道法。又復持心親近醫 <a class="t" id="t0741a10"></a>藥，不生染著之心；於彼醫藥，但欲使疾病 <a class="t" id="t0741a11"></a>除愈故，身體得安隱。設不親近者，則生有 <a class="t" id="t0741a12"></a>漏之患。若親近，則無有漏之患，是謂此漏親 <a class="t" id="t0741a13"></a>近所斷。</p>
<p><a class="t-linehead" id="t-linehead0741a13"></a>「彼云何有漏遠離所斷？於是，比丘！ <a class="t" id="t0741a14"></a>除去亂想，猶如惡象、駱駝、牛、馬、虎、狼、狗、蛇蚖、 <a class="t" id="t0741a15"></a>深坑、危岸、柘棘、峻崖、濕泥，皆當遠離之。 <a class="t" id="t0741a16"></a>莫與惡知識從事，亦復不與惡人相近， <a class="t" id="t0741a17"></a>能熟思惟不去心首，設不將護者，則生有 <a class="t" id="t0741a18"></a>漏；設擁護者，則不生有漏，是謂有漏遠離 <a class="t" id="t0741a19"></a>所斷。</p>
<p><a class="t-linehead" id="t-linehead0741a19"></a>「彼云何有漏娛樂所斷？於是，比丘！生 <a class="t" id="t0741a20"></a>欲想而不捨離，設起瞋恚想，亦不捨離，設 <a class="t" id="t0741a21"></a>復起疾想，亦不捨離，設不捨離者，則生有 <a class="t" id="t0741a22"></a>漏；能捨離者，便能不起有漏。是謂此漏 <a class="t" id="t0741a23"></a>娛樂所斷。</p>
<p><a class="t-linehead" id="t-linehead0741a23"></a>「云何有漏威儀所斷？於此，比丘！ <a class="t" id="t0741a24"></a>若眼見色不起色想，亦不起染污之心， <a class="t" id="t0741a25"></a>具足眼根，亦無缺漏而護眼根。若耳聞 <a class="t" id="t0741a26"></a>聲、鼻嗅香、舌知味、身知細滑、意知法，都 <a class="t" id="t0741a27"></a>不起染污之心，亦不起想著而護意根。若 <a class="t" id="t0741a28"></a>不攝其威儀，則生有漏；若攝其威儀者，則 <a class="t" id="t0741a29"></a>無有漏之患。是謂此漏威儀所斷。</p>
<p><a class="t-linehead" id="t-linehead0741a29"></a>「彼何等有 <a class="t" id="t0741b01"></a>漏思惟所斷？於是，比丘！修念覺意，依無欲、 <a class="t" id="t0741b02"></a>依無污、依滅盡而求出要，修法覺意、精進 <a class="t" id="t0741b03"></a>覺意、喜覺意、猗覺意、定覺意、護覺意，依無欲、 <a class="t" id="t0741b04"></a>依無污、依滅盡而求出要。若不修此者，則 <a class="t" id="t0741b05"></a>生有漏之患；設能修者，則不生有漏之患。 <a class="t" id="t0741b06"></a>是謂此漏思惟所斷。</p>
<p><a class="t-linehead" id="t-linehead0741b06"></a>「若復，比丘！於比丘中 <a class="t" id="t0741b07"></a>諸所有漏，見斷者便見斷之，恭敬斷者便 <a class="t" id="t0741b08"></a>恭敬斷之，親近斷者親近斷之，遠離斷者 <a class="t" id="t0741b09"></a>遠離斷之，威儀斷者威儀斷之，思惟斷者 <a class="t" id="t0741b10"></a>思惟斷之。是謂，比丘！具足一切威儀，能斷 <a class="t" id="t0741b11"></a>結、去愛，度於四流，漸漸越苦。是謂，比 <a class="t" id="t0741b12"></a>丘！除有漏之法。諸佛世尊常所施行慈念 <a class="t" id="t0741b13"></a>一切有形之類，今已施行。汝等常樂閑居樹 <a class="t" id="t0741b14"></a>下，勤加精進，勿有懈怠。今不勤加者，後悔 <a class="t" id="t0741b15"></a>無益。此是我之訓教。」</p>
<p><a class="t-linehead" id="t-linehead0741b15"></a>爾時，比丘聞佛所 <a class="t" id="t0741b16"></a>說，歡喜奉行。</p>
<a class="t" id="t0741b17"></a>
<p class="endsection"><span class="t-juanname">增壹阿含經卷第三十四</span></p>
</article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
