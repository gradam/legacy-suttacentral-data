<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea39.6">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">39.6</span> <span class="mirror-right">（六）均頭</span>
</h1>
</div>
<p><a class="t-linehead" id="t-linehead0731a05"></a>聞如是：</p>
<p>一時，佛在舍衛國祇樹給孤獨 <a class="t" id="t0731a06"></a>園。</p>
<p><a class="t-linehead" id="t-linehead0731a06"></a>當於爾時，尊者均頭身抱重患，臥在床 <a class="t" id="t0731a07"></a>褥，不能自起居。是時，均頭便念：「如來世尊 <a class="t" id="t0731a08"></a>今日不見垂愍，又遭重患，命在不久，醫藥 <a class="t" id="t0731a09"></a>不接。又聞世尊言：『一人不度，吾終不捨。』然 <a class="t" id="t0731a10"></a>今獨見遺棄，將何苦哉！」</p>
<p><a class="t-linehead" id="t-linehead0731a10"></a>爾時，世尊以天耳 <a class="t" id="t0731a11"></a>聞均頭比丘作是稱怨。是時，世尊告諸比 <a class="t" id="t0731a12"></a>丘：「汝等皆集至均頭比丘所，問其所疾。」</p>
<p><a class="t-linehead" id="t-linehead0731a12"></a>諸 <a class="t" id="t0731a13"></a>比丘對曰：「如是。世尊！」</p>
<p><a class="t-linehead" id="t-linehead0731a13"></a>世尊將眾多比丘漸 <a class="t" id="t0731a14"></a>漸至均頭比丘房。是時，均頭遙見如來來，即 <a class="t" id="t0731a15"></a>自投地。爾時，世尊告均頭曰：「汝今抱患極 <a class="t" id="t0731a16"></a>為篤重，不須下床，吾自有坐。」</p>
<p><a class="t-linehead" id="t-linehead0731a16"></a>爾時，世尊 <a class="t" id="t0731a17"></a>告均頭曰：「汝所患為增為損，不增損 <a class="t" id="t0731a18"></a>乎？有能堪任受吾教也？」</p>
<p><a class="t-linehead" id="t-linehead0731a18"></a>是時，均頭比丘 <a class="t" id="t0731a19"></a>白佛言：「弟子今日所患極篤，但有增無損 <a class="t" id="t0731a20"></a>也。所服藥草，靡不周遍。」</p>
<p><a class="t-linehead" id="t-linehead0731a20"></a>世尊問曰：「視瞻 <a class="t" id="t0731a21"></a>病者竟為是誰？」</p>
<p><a class="t-linehead" id="t-linehead0731a21"></a>均頭白言：「諸梵行來見瞻 <a class="t" id="t0731a22"></a>視。」</p>
<p><a class="t-linehead" id="t-linehead0731a22"></a>爾時，世尊告均頭曰：「汝今堪與吾說七 <a class="t" id="t0731a23"></a>覺意乎？」</p>
<p><a class="t-linehead" id="t-linehead0731a23"></a>均頭是時，三自稱說七覺意名：「我 <a class="t" id="t0731a24"></a>今堪任於如來前說七覺意法。」</p>
<p><a class="t-linehead" id="t-linehead0731a24"></a>世尊告曰：「若 <a class="t" id="t0731a25"></a>能堪任向如來說，今便說之。」</p>
<a class="t" id="t0731a26"></a>
<p><a class="t-linehead" id="t-linehead0731a26"></a>是時，均頭白佛言：「七覺意者，何等為七？所 <a class="t" id="t0731a27"></a>謂念覺意，如來之所說，法覺意、精進覺意、喜 <a class="t" id="t0731a28"></a>覺意、猗覺意、定覺意、護覺意。是謂，世尊！有 <a class="t" id="t0731a29"></a>此七覺意者，正謂此耳。」</p>
<p><a class="t-linehead" id="t-linehead0731a29"></a>爾時，尊者均頭說此 <a class="t" id="t0731b01"></a>語已，所有疾患，皆悉除愈，無有眾惱。是時， <a class="t" id="t0731b02"></a>均頭白世尊言：「藥中之盛，所謂此七覺意 <a class="t" id="t0731b03"></a>之法是也。欲言藥中之盛者，不過此七覺 <a class="t" id="t0731b04"></a>意，今思惟此七覺意，所有眾病皆悉除愈。」</p>
<a class="t" id="t0731b05"></a>
<p><a class="t-linehead" id="t-linehead0731b05"></a>爾時，世尊告諸比丘：「汝等受持此七覺意法， <a class="t" id="t0731b06"></a>善念諷誦，勿有狐疑於佛、法、眾者，彼眾 <a class="t" id="t0731b07"></a>生類所有疾患皆悉除愈。所以然者，此七 <a class="t" id="t0731b08"></a>覺意甚難曉了，一切諸法皆悉了知，照明一 <a class="t" id="t0731b09"></a>切諸法，亦如良藥療治一切眾病，猶如甘 <a class="t" id="t0731b10"></a>露食無厭足。若不得此七覺意者，眾生 <a class="t" id="t0731b11"></a>之類流轉生死。諸比丘！當求方便，修七 <a class="t" id="t0731b12"></a>覺意。如是，諸比丘！當作是學。」</p>
<p><a class="t-linehead" id="t-linehead0731b12"></a>爾時，諸比丘 <a class="t" id="t0731b13"></a>聞佛所說，歡喜奉行。</p>
<a class="t" id="t0731b14"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
