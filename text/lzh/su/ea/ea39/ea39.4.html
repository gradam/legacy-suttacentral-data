<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea39.4">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">39.4</span> <span class="mirror-right">（四）城郭喻</span>
</h1>
</div>
<p><a class="t-linehead" id="t-linehead0730b02"></a>聞如是：</p>
<p>一時，佛在舍衛國祇樹給孤獨 <a class="t" id="t0730b03"></a>園。</p>
<p><a class="t-linehead" id="t-linehead0730b03"></a>爾時，世尊告諸比丘：「聖王在遠國治化， <a class="t" id="t0730b04"></a>七法成就，不為怨家盜賊所擒獲。云何為 <a class="t" id="t0730b05"></a>七？然彼城郭極為高峻，修治齊整，是謂彼 <a class="t" id="t0730b06"></a>王先成就第一之法。復次，彼城門戶牢固，是 <a class="t" id="t0730b07"></a>謂彼城成就第二法。復次，彼城外塹極深 <a class="t" id="t0730b08"></a>且廣，是謂此城成就第三之法。復次，彼城 <a class="t" id="t0730b09"></a>內多諸穀米，倉庫盈滿，是謂彼城成就第 <a class="t" id="t0730b10"></a>四之法。復次，彼城饒諸薪草，是謂彼城成 <a class="t" id="t0730b11"></a>就第五之法。復次，彼城多諸器杖，備諸戰 <a class="t" id="t0730b12"></a>具，是謂彼城成就六法。復次，彼城主極聰 <a class="t" id="t0730b13"></a>明高才，豫知人情，可鞭則鞭，可治則治，是 <a class="t" id="t0730b14"></a>謂彼城成就七法，外境不能來侵。是謂，比 <a class="t" id="t0730b15"></a>丘！彼城國主成就此七法，外人不得嬈 <a class="t" id="t0730b16"></a>近。</p>
<p><a class="t-linehead" id="t-linehead0730b16"></a>「此比丘亦復如是，若成就七法，弊魔波 <a class="t" id="t0730b17"></a>旬不得其便。云何為七？於是，比丘！戒律成 <a class="t" id="t0730b18"></a>就，威儀具足，犯小律尚畏，何況大者！是謂 <a class="t" id="t0730b19"></a>比丘成就此第一之法，弊魔不得其便，猶 <a class="t" id="t0730b20"></a>如彼城，高廣極峻，不可沮壞。</p>
<p><a class="t-linehead" id="t-linehead0730b20"></a>「復次，比丘！若 <a class="t" id="t0730b21"></a>眼見色，不起想著，亦不興念，具足眼根， <a class="t" id="t0730b22"></a>無所缺漏，而護眼根；耳聲、鼻香、舌味、身觸、 <a class="t" id="t0730b23"></a>意法，亦復如是，亦不起想，具足意根而無 <a class="t" id="t0730b24"></a>亂想，具足擁護意根，是謂比丘成就此第 <a class="t" id="t0730b25"></a>二法，弊魔波旬不得其便，如彼城郭，門 <a class="t" id="t0730b26"></a>戶牢固。</p>
<p><a class="t-linehead" id="t-linehead0730b26"></a>「復次，比丘！多聞不忘，恒念思惟正法 <a class="t" id="t0730b27"></a>道教，昔所經歷皆悉備知，是謂比丘成就 <a class="t" id="t0730b28"></a>此第三法，弊魔波旬不得其便，如彼城 <a class="t" id="t0730b29"></a>郭，外塹極深且廣。</p>
<p><a class="t-linehead" id="t-linehead0730b29"></a>「復次，比丘！多諸方便，所 <a class="t" id="t0730c01"></a>有諸法，初善、中善、竟善，具足清淨，得修梵行， <a class="t" id="t0730c02"></a>是謂比丘成就此第四法，如彼城郭，多 <a class="t" id="t0730c03"></a>諸穀米，外寇不敢來侵。</p>
<p><a class="t-linehead" id="t-linehead0730c03"></a>「復次，比丘！思惟四增 <a class="t" id="t0730c04"></a>上心之法，亦不脫漏，是謂比丘成就此第 <a class="t" id="t0730c05"></a>五之法，弊魔波旬不得其便，如彼城郭，多 <a class="t" id="t0730c06"></a>諸薪草，外人不能來觸嬈。</p>
<p><a class="t-linehead" id="t-linehead0730c06"></a>「復次，比丘！得四 <a class="t" id="t0730c07"></a>神足，所為無難，是謂比丘成就此第六之 <a class="t" id="t0730c08"></a>法，弊魔波旬不得其便，如彼城內，器杖備 <a class="t" id="t0730c09"></a>具。</p>
<p><a class="t-linehead" id="t-linehead0730c09"></a>「復次，比丘！具能分別陰、入、界，亦復分別 <a class="t" id="t0730c10"></a>十二因緣所起之法，是謂比丘成就此七 <a class="t" id="t0730c11"></a>法，弊魔波旬不得其便，如彼城郭之主，聰 <a class="t" id="t0730c12"></a>明高才，可收則收，可捨則捨。</p>
<p><a class="t-linehead" id="t-linehead0730c12"></a>「今此比丘 <a class="t" id="t0730c13"></a>亦復如是，具知分別陰、持、入諸病。若有比 <a class="t" id="t0730c14"></a>丘成就此七法者，弊魔波旬終不得其便。 <a class="t" id="t0730c15"></a>是故，諸比丘！當求方宜，分別陰、持、入及十 <a class="t" id="t0730c16"></a>二因緣，不失次第，便度魔界，不處其中。 <a class="t" id="t0730c17"></a>如是，比丘！當作是學。」</p>
<p><a class="t-linehead" id="t-linehead0730c17"></a>爾時，諸比丘聞佛所 <a class="t" id="t0730c18"></a>說，歡喜奉行。</p>
<a class="t" id="t0730c19"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
