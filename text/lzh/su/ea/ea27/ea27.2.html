<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="ea27.2">
<article>
<div class="mirror hgroup">
<p class="division"><span class="mirror-left latin">Ekottarāgama</span> <span class="mirror-right">增壹阿含經</span></p>
<h1 class="mirror-row">
<span class="mirror-left latin">27.2</span> <span class="mirror-right">（二）</span>
</h1>
</div>
<p><a class="t-linehead" id="t-linehead0643c02"></a>聞如是：</p>
<p>一時，佛在舍衛國祇樹給孤獨 <a class="t" id="t0643c03"></a>園。</p>
<p><a class="t-linehead" id="t-linehead0643c03"></a>爾時，眾多比丘入舍衛城。時，眾多比丘便 <a class="t" id="t0643c04"></a>作是念：「然我等乞食日猶故早，我等可往 <a class="t" id="t0643c05"></a>至外道異學村與共論義。」</p>
<p><a class="t-linehead" id="t-linehead0643c05"></a>是時，眾多比丘便 <a class="t" id="t0643c06"></a>往至外道村中。到已，共相問訊，在一面坐 <a class="t" id="t0643c07"></a>已，在一面坐。爾時，異學問道人曰：「沙門瞿 <a class="t" id="t0643c08"></a>曇與諸弟子而說此法：『汝等比丘，盡當學 <a class="t" id="t0643c09"></a>此法，悉當了知，以了知已，當共奉行。』我等 <a class="t" id="t0643c10"></a>亦與諸弟子而說此法：『汝等盡當而學此 <a class="t" id="t0643c11"></a>法，悉當了知，以了知已，當共奉行。』沙門瞿 <a class="t" id="t0643c12"></a>曇與我等有何等異？有何增減？所謂彼說 <a class="t" id="t0643c13"></a>法，我亦說法，彼教誨，我亦教誨。」</p>
<p><a class="t-linehead" id="t-linehead0643c13"></a>爾時，眾多比 <a class="t" id="t0643c14"></a>丘聞此語已，亦不言是，復不言非，即從 <a class="t" id="t0643c15"></a>坐起而去。爾時，眾多比丘自相謂曰：「我等當 <a class="t" id="t0643c16"></a>以此義，往白世尊！」</p>
<p><a class="t-linehead" id="t-linehead0643c16"></a>爾時，眾多比丘入舍衛 <a class="t" id="t0643c17"></a>城乞食，食已，收攝衣鉢，以尼師檀著左 <a class="t" id="t0643c18"></a>肩上，往詣世尊所，頭面禮足，在一面坐。爾 <a class="t" id="t0643c19"></a>時，眾多比丘以此因緣，具白世尊。</p>
<p><a class="t-linehead" id="t-linehead0643c19"></a>爾時，世 <a class="t" id="t0643c20"></a>尊告諸比丘：「若彼外道作此問者，汝等當 <a class="t" id="t0643c21"></a>以此語報彼曰：『為一究竟？為眾多究竟 <a class="t" id="t0643c22"></a>乎？』或能彼梵志平等說者，應作是說：『是一 <a class="t" id="t0643c23"></a>究竟，非眾多究竟。』彼究竟者，為是有欲究 <a class="t" id="t0643c24"></a>竟？為無欲究竟？所謂彼究竟者，謂無欲究 <a class="t" id="t0643c25"></a>竟。云何彼究竟者，有恚究竟？為無恚究竟？ <a class="t" id="t0643c26"></a>所謂彼究竟者，無恚究竟，非有恚究竟。云何 <a class="t" id="t0643c27"></a>有癡究竟？無癡究竟？所謂彼究竟者，無癡究 <a class="t" id="t0643c28"></a>竟。云何彼究竟者，為是有愛究竟？為無愛 <a class="t" id="t0643c29"></a>究竟？所謂彼究竟者，無愛究竟。云何彼究竟 <a class="t" id="t0644a01"></a>者，有受究竟？為無受究竟？所謂彼究竟 <a class="t" id="t0644a02"></a>者，無受究竟。云何彼究竟者，為是智者？為 <a class="t" id="t0644a03"></a>非智者？所謂智者所究竟。此究竟者，為是 <a class="t" id="t0644a04"></a>怒者所究竟？為非怒者所究竟？所謂此究 <a class="t" id="t0644a05"></a>竟，彼當作是說，非怒者所究竟。</p>
<p><a class="t-linehead" id="t-linehead0644a05"></a>「比丘！有此 <a class="t" id="t0644a06"></a>二見，云何為二見？所謂有見、無見。諸有沙門、 <a class="t" id="t0644a07"></a>婆羅門不知此二見之本末，彼便有欲心、 <a class="t" id="t0644a08"></a>有瞋恚心、有愚癡心、有愛心、有受心，彼 <a class="t" id="t0644a09"></a>是無知。彼有怒心，不與行相應，彼人不 <a class="t" id="t0644a10"></a>脫生、老、病、死、愁、憂、苦、惱，辛酸萬端不脫於 <a class="t" id="t0644a11"></a>苦。諸有沙門、婆羅門如實而知之，彼便無 <a class="t" id="t0644a12"></a>愚癡、瞋恚之心，恒與行相應，便得脫生、老、 <a class="t" id="t0644a13"></a>病、死。今說苦之元本。如是，比丘！有此妙 <a class="t" id="t0644a14"></a>法，斯名平等之法。諸不行平等法者，則墮 <a class="t" id="t0644a15"></a>五見。</p>
<p><a class="t-linehead" id="t-linehead0644a15"></a>「今當說四受，云何為四受？所謂欲受、 <a class="t" id="t0644a16"></a>見受、戒受、我受，是謂四受。若有沙門、婆羅 <a class="t" id="t0644a17"></a>門盡知欲受之名，彼雖知欲受之名，復不 <a class="t" id="t0644a18"></a>相應者，彼盡分別諸受之名，先分別欲受 <a class="t" id="t0644a19"></a>之名，而不分別見受、戒受、我受之名。所以 <a class="t" id="t0644a20"></a>然者，以彼沙門、婆羅門不能分別此三受 <a class="t" id="t0644a21"></a>之名。是故，或有沙門、婆羅門盡分別此諸 <a class="t" id="t0644a22"></a>受，彼便分別欲受、見受，不分別戒受、我受。 <a class="t" id="t0644a23"></a>所以然者，以彼沙門、婆羅門不能分別二 <a class="t" id="t0644a24"></a>受。若使沙門、婆羅門盡能分別諸受，或復 <a class="t" id="t0644a25"></a>有不具者，彼便能分別欲受、見受、戒受，不 <a class="t" id="t0644a26"></a>分別我受。所以然者，以彼沙門、婆羅門不 <a class="t" id="t0644a27"></a>能分別我受故。是故，復有沙門、婆羅門盡 <a class="t" id="t0644a28"></a>分別諸受，然復有不具者。</p>
<p><a class="t-linehead" id="t-linehead0644a28"></a>「此名四受，有何 <a class="t" id="t0644a29"></a>等義？云何分別？所謂四受者，由愛而生。如 <a class="t" id="t0644b01"></a>是，比丘！有是妙法所應分別。若有不行 <a class="t" id="t0644b02"></a>此諸受，此不名為平等。所以然者，諸法之 <a class="t" id="t0644b03"></a>義難了難解。如此非法之義者，非三耶三 <a class="t" id="t0644b04"></a>佛之所說也。比丘當知，如來盡能分別一 <a class="t" id="t0644b05"></a>切諸受，以能分別一切諸受，則與相應，則 <a class="t" id="t0644b06"></a>能分別欲受、見受、我受、戒受。是故，如來盡分 <a class="t" id="t0644b07"></a>別諸受，則與法共相應，無有相違。</p>
<p><a class="t-linehead" id="t-linehead0644b07"></a>「此四受 <a class="t" id="t0644b08"></a>由何而生？然此四受由愛而生，由愛而長。 <a class="t" id="t0644b09"></a>成就此受，彼便不能起於諸受；以不起 <a class="t" id="t0644b10"></a>諸受，則不恐懼，以不恐懼，便般涅槃：生死 <a class="t" id="t0644b11"></a>已盡，梵行已立，所造已辦，更不復受有，如 <a class="t" id="t0644b12"></a>實知之。如是，比丘！有此妙法，如實而知 <a class="t" id="t0644b13"></a>之，具足諸法、法行之本。所以然者，以其此 <a class="t" id="t0644b14"></a>法極微妙故，諸佛之所說，則於諸行無有 <a class="t" id="t0644b15"></a>缺漏。於是，比丘！有初沙門、第二沙門、第三沙 <a class="t" id="t0644b16"></a>門、第四沙門，更無復有沙門出此上者、能 <a class="t" id="t0644b17"></a>勝此者，作如是師子之吼。」</p>
<p><a class="t-linehead" id="t-linehead0644b17"></a>諸比丘聞佛所 <a class="t" id="t0644b18"></a>說，歡喜奉行。</p>
<a class="t" id="t0644b19"></a></article>
<aside id="metaarea">
<p>This Ekottarāgama (增壹阿含經) was translated by <span class="author">Dharmanandi</span> (曇摩難提) of the Fu Qin state (苻秦), and edited by <span class="author">Gautama Saṃghadeva</span> in 397–398 CE. The school affiliation is uncertain.</p>
<p>The text is from <a href="http://tripitaka.cbeta.org/T02n0125" target="_blank">CBETA</a> , which is based on the Taishō edition of the Chinese canon, Volume 2, sūtra number 125.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div></body></html>
