<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t3">
<article>
<div class="hgroup mirror"><h1 class="mirror-row"><span class="mirror-left">T3</span>
<span class="mirror-right">毘婆尸佛經</span></h1></div>　<a class="t" id="t0154b02"></a><a class="t" id="t0154b03"></a><a class="t" id="t0154b04"></a><a class="t" id="t0154b05"></a><p class="suttainfo"><span class="t-juanname">毘婆尸佛經卷上</span><br><a class="t" id="t0154b06"></a><a class="t" id="t0154b07"></a>
<span class="t-byline">西天譯經三藏朝散大夫試鴻臚卿<a class="t" id="t0154b08"></a>傳教大師臣法天奉　詔譯</span></p>
<a class="t" id="t0154b09"></a>
<p><a class="t-linehead" id="t-linehead0154b09"></a>爾時，佛告諸苾芻：「於過去劫有大國王，名滿<a class="t" id="t0154b10"></a>度摩，有一太子名毘婆尸，久處深宮思欲出<a class="t" id="t0154b11"></a>遊，告御車人瑜誐言：『與我如法安置車馬，<a class="t" id="t0154b12"></a>今欲出外遊觀園林。』瑜誐聞已即往廐中，安<a class="t" id="t0154b13"></a>置車馬控太子前。乘之出外，見一病人。太<a class="t" id="t0154b14"></a>子曰：『云何此人顏貌羸瘦，氣力劣弱？』瑜誐答<a class="t" id="t0154b15"></a>言：『此是病人。』太子曰：『云何名病？』瑜誐答言：<a class="t" id="t0154b16"></a>『四大假合虛幻不實，稍乖保調即生苦惱，此<a class="t" id="t0154b17"></a>名為病。』太子曰：『我能免不？』瑜誐答言：『俱同<a class="t" id="t0154b18"></a>幻體四大無別，如失保調亦不能免。』太子<a class="t" id="t0154b19"></a>聞之情思不悅，即迴車馬却至王宮，端坐思<a class="t" id="t0154b20"></a>惟病苦之法，真實不虛，心無安隱。」</p><a class="t" id="t0154b21"></a>
<p><a class="t-linehead" id="t-linehead0154b21"></a>爾時，世尊而說頌曰：</p><a class="t" id="t0154b22"></a><blockquote class="gatha">
<p>「毘婆尸太子，　　遊觀於園林，<a class="t" id="t0154b23"></a><br>
<span class="corr" title="[怱&gt;忽] cf.【麗】">忽</span>見病患者，　　形色而憔悴，<a class="t" id="t0154b24"></a><br>
即問御車人，　　太子亦難免，<a class="t" id="t0154b25"></a><br>
端坐自思惟，　　病苦而無謬。」</p>
</blockquote><a class="t" id="t0154b26"></a>
<p><a class="t-linehead" id="t-linehead0154b26"></a>爾時，世尊說此偈已，告苾芻言：「時，滿度摩王<a class="t" id="t0154b27"></a>即問瑜誐：『云何太子出迴不悅？』瑜誐答言：<a class="t" id="t0154b28"></a>『太子出外遊觀園林，見一病人形色瘦惡，心<a class="t" id="t0154b29"></a>神不安。太子不識，問言：「何人？」瑜誐答言：「此<a class="t" id="t0154c01"></a>是病人。」又復問言：「我能免不？」瑜誐答言：「俱<a class="t" id="t0154c02"></a>同幻體四大無別，如失保調亦不能免。」太子<a class="t" id="t0154c03"></a>聞已即迴車歸宮，思惟病法，是故不樂。』時，<a class="t" id="t0154c04"></a>滿度摩王聞是事已，憶念往日相師之言：『若<a class="t" id="t0154c05"></a>得在家即紹灌頂輪王之位，若或出家信樂<a class="t" id="t0154c06"></a>修行而成佛果。』如是念已，即於宮內施設種<a class="t" id="t0154c07"></a>種上妙五欲，娛樂太子，令彼愛著斷出家<a class="t" id="t0154c08"></a>意。」</p><a class="t" id="t0154c09"></a>
<p><a class="t-linehead" id="t-linehead0154c09"></a>爾時，世尊而說頌曰：</p><a class="t" id="t0154c10"></a><blockquote class="gatha">
<p>「滿度摩父王，　　知子遊觀迴，<a class="t" id="t0154c11"></a><br>
身心而不樂，　　恐彼求出家，<a class="t" id="t0154c12"></a><br>
即以上妙樂，　　色聲香味觸，<a class="t" id="t0154c13"></a><br>
悅於太子情，　　令後紹王位。」</p>
</blockquote><a class="t" id="t0154c14"></a>
<p><a class="t-linehead" id="t-linehead0154c14"></a>爾時，世尊說此偈已，告苾芻言：「時，毘婆尸太<a class="t" id="t0154c15"></a>子告瑜誐言：『與我如法安置車馬，今出城外<a class="t" id="t0154c16"></a>遊觀園林。』瑜誐聞已即往廐中，安置車馬控<a class="t" id="t0154c17"></a>太子前。乘之出城，見一老人，鬚髮皓白，身<a class="t" id="t0154c18"></a>心昧劣，執杖前行，呻吟無力。太子曰：『此是<a class="t" id="t0154c19"></a>何人？』瑜誐答言：『此是老人。』太子曰：『云何名<a class="t" id="t0154c20"></a>老？』瑜誐答言：『五蘊幻身四相遷變，始自嬰<a class="t" id="t0154c21"></a>兒童子，不覺長盛老年，眼暗耳聾身心衰朽，<a class="t" id="t0154c22"></a>名之為老。』太子曰：『吾免此不？』瑜誐答言：『貴<a class="t" id="t0154c23"></a>賤雖異幻體無別，日往月來亦須衰老。』太子<a class="t" id="t0154c24"></a>聞之不樂而歸，入定思惟老苦之法，無能免<a class="t" id="t0154c25"></a>者。」</p><a class="t" id="t0154c26"></a>
<p><a class="t-linehead" id="t-linehead0154c26"></a>爾時，世尊而說頌曰：</p><a class="t" id="t0154c27"></a><blockquote class="gatha">
<p>「毘婆尸太子，　　忽見一老人，<a class="t" id="t0154c28"></a><br>
鬚髮皆皓然，　　執杖乏氣力，<a class="t" id="t0154c29"></a><br>
入定審思惟，　　一切有為法，<a class="t" id="t0155a01"></a><br>
剎那而不住，　　無有免斯者。」</p>
</blockquote><a class="t" id="t0155a02"></a>
<p><a class="t-linehead" id="t-linehead0155a02"></a>爾時，世尊說此偈已，告苾芻言：「滿度摩王見<a class="t" id="t0155a03"></a>太子不樂，問瑜誐言：『我子云何情不樂耶？』<a class="t" id="t0155a04"></a>瑜誐答言：『太子出外見一老人，太子曰：「此是<a class="t" id="t0155a05"></a>何人？」瑜誐答言：「此是老人。」太子又問：「云何<a class="t" id="t0155a06"></a>名老？」瑜誐答言：「五蘊幻身四相遷變，始自嬰<a class="t" id="t0155a07"></a>兒童子，不覺長盛老年，眼暗耳聾身心衰朽，<a class="t" id="t0155a08"></a>名之為老。」太子曰：「我還免不？」瑜誐答言：「貴<a class="t" id="t0155a09"></a>賤雖異幻體無別，日往月來亦須衰老。」太子<a class="t" id="t0155a10"></a>聞已不樂而歸，入定思惟實無免者，所以不<a class="t" id="t0155a11"></a>悅。』王聞是事，憶念往昔相師之言：『若得在<a class="t" id="t0155a12"></a>家必作輪王。若也出家必成佛果。』爾時，滿度<a class="t" id="t0155a13"></a>摩王如是念已，復以五欲妙樂娛悅太子，令<a class="t" id="t0155a14"></a>彼愛著斷出家意。」</p>
<p><a class="t-linehead" id="t-linehead0155a14"></a>爾時，世尊而說頌曰：</p><a class="t" id="t0155a15"></a><blockquote class="gatha">
<p>「滿度摩父王，　　見子心不悅，<a class="t" id="t0155a16"></a><br>
憶昔相師言，　　恐彼求出家，<a class="t" id="t0155a17"></a><br>
即以妙五欲，　　種種悅其心，<a class="t" id="t0155a18"></a><br>
如彼天帝釋，　　受樂歡喜園。」</p>
</blockquote><a class="t" id="t0155a19"></a>
<p><a class="t-linehead" id="t-linehead0155a19"></a>爾時，世尊說此偈已，告苾芻言：「時，毘婆尸太<a class="t" id="t0155a20"></a>子告瑜誐言：『與我如法安置車馬，今欲出外<a class="t" id="t0155a21"></a>遊觀園林。』瑜誐聞已即往廐中，安置車馬控<a class="t" id="t0155a22"></a>太子前。乘之出外，見有多人圍繞車輿舉聲<a class="t" id="t0155a23"></a>大哭。太子曰：『此是何人？』瑜誐答言：『此是死<a class="t" id="t0155a24"></a>相。』太子曰：『云何名死？』瑜誐答言：『人生浮世<a class="t" id="t0155a25"></a>壽有短長，一旦乖離氣絕神逝，永別恩愛長<a class="t" id="t0155a26"></a>處荒郊，眷屬悲啼，此名為死。』太子曰：『我能<a class="t" id="t0155a27"></a>免不？』瑜誐答言：『三界無安未逃生死，太子<a class="t" id="t0155a28"></a>之身亦不可免。』太子聞已，身心不悅迴車歸<a class="t" id="t0155a29"></a>宮，入定思惟無常之法不可愛樂，我今云何<a class="t" id="t0155b01"></a>得免斯苦？」</p>
<p><a class="t-linehead" id="t-linehead0155b01"></a>爾時，世尊而說頌曰：</p><a class="t" id="t0155b02"></a><blockquote class="gatha">
<p>「毘婆尸太子，　　見彼命終人，<a class="t" id="t0155b03"></a><br>
即問御車者，　　無能免斯苦，<a class="t" id="t0155b04"></a><br>
獨坐自思惟，　　真實而不謬，<a class="t" id="t0155b05"></a><br>
我身復云何，　　得免無常患？」</p>
</blockquote><a class="t" id="t0155b06"></a>
<p><a class="t-linehead" id="t-linehead0155b06"></a>爾時，世尊說此偈已，告苾芻言：「滿度摩王問<a class="t" id="t0155b07"></a>瑜誐言：『太子云何而不樂耶？』瑜誐答言：『太<a class="t" id="t0155b08"></a>子出城見一死人。問言：「此是何人？」瑜誐答言：<a class="t" id="t0155b09"></a>「此是死相。」太子曰：「云何名死？」瑜誐答言：「人<a class="t" id="t0155b10"></a>生浮世壽有短長，一旦乖離氣絕神逝，永別<a class="t" id="t0155b11"></a>恩愛長處荒郊，眷屬悲啼，名之為死。」太子<a class="t" id="t0155b12"></a>曰：「我能免不？」瑜誐答言：「三界無安未逃生<a class="t" id="t0155b13"></a>死，不可免也。」太子聞已迴車歸宮，入定思<a class="t" id="t0155b14"></a>惟實無免者，是以不樂。』王聞是事，憶念昔日<a class="t" id="t0155b15"></a>相師之言：『若得在家必作輪王，若是出家必<a class="t" id="t0155b16"></a>成佛果。』復以五欲之樂娛悅太子，令彼樂著<a class="t" id="t0155b17"></a>捨出家意。」</p>
<p><a class="t-linehead" id="t-linehead0155b17"></a>爾時，世尊而說偈言：</p><a class="t" id="t0155b18"></a><blockquote class="gatha">
<p>「滿度摩國王，　　毘婆尸太子，<a class="t" id="t0155b19"></a><br>
見彼命終人，　　嗞嗟而不悅，<a class="t" id="t0155b20"></a><br>
王以上妙樂，　　色聲香等境，<a class="t" id="t0155b21"></a><br>
娛悅令愛著，　　捨離出家意。」</p>
</blockquote><a class="t" id="t0155b22"></a>
<p><a class="t-linehead" id="t-linehead0155b22"></a>爾時，世尊說此偈已，告苾芻言：「時，毘婆尸太<a class="t" id="t0155b23"></a>子告瑜誐言：『與我如法安置車馬，今欲出外<a class="t" id="t0155b24"></a>遊觀園林。』瑜誐聞已即往廐中，安置車馬<a class="t" id="t0155b25"></a>控太子前。乘之出外，見一苾芻剃除鬚髮，<a class="t" id="t0155b26"></a>身被袈裟。太子曰：『此是何人？』瑜誐答言：『此<a class="t" id="t0155b27"></a>是出家人。』太子曰：『云何名出家人？』瑜誐答<a class="t" id="t0155b28"></a>言：『悟老病死，入解脫門，行忍辱慈悲，求涅槃<a class="t" id="t0155b29"></a>安樂，永別親愛，願作沙門，名出家人。』太子<a class="t" id="t0155c01"></a>聞已歡喜至前：『善哉善哉！行慈悲忍辱平等<a class="t" id="t0155c02"></a>善法，能背塵勞趣求安樂，我亦願為。』言已<a class="t" id="t0155c03"></a>歸宮，即發信心，行出家法，作沙門相。」</p>
<p><a class="t-linehead" id="t-linehead0155c03"></a>爾時，世<a class="t" id="t0155c04"></a>尊而說頌曰：</p><a class="t" id="t0155c05"></a><blockquote class="gatha">
<p>「太子出王城，　　遊觀諸園苑，<a class="t" id="t0155c06"></a><br>
忽見老病人，　　及彼無常者，<a class="t" id="t0155c07"></a><br>
念念不久停，　　恒受種種苦；<a class="t" id="t0155c08"></a><br>
復覩出家人，　　剃除於鬚髮，<a class="t" id="t0155c09"></a><br>
服壞色袈裟，　　進止身儀雅，<a class="t" id="t0155c10"></a><br>
常行平等慈，　　忍辱諸善法。<a class="t" id="t0155c11"></a><br>
是故求出家，　　棄捨五欲樂，<a class="t" id="t0155c12"></a><br>
父母并眷屬，　　國城諸珍寶，<a class="t" id="t0155c13"></a><br>
即作沙門相，　　忍辱自調伏，<a class="t" id="t0155c14"></a><br>
息除貪愛心，　　勤求解脫樂。」</p>
</blockquote><a class="t" id="t0155c15"></a>
<p><a class="t-linehead" id="t-linehead0155c15"></a>爾時，世尊說此偈已，告苾芻言：「滿度摩城八<a class="t" id="t0155c16"></a>萬人眾，見毘婆尸捨父王位，出家剃髮為沙<a class="t" id="t0155c17"></a>門相，而各思惟：『太子上族棄捨五欲而修梵<a class="t" id="t0155c18"></a>行，我等今者宜亦出家。』彼八萬人如是思已，<a class="t" id="t0155c19"></a>即時出家為沙門身。」</p>
<p><a class="t-linehead" id="t-linehead0155c19"></a>爾時，世尊而說頌曰：</p><a class="t" id="t0155c20"></a><blockquote class="gatha">
<p>「大智最上人，　　其數有八萬，<a class="t" id="t0155c21"></a><br>
隨順毘婆尸，　　出家修梵行。」</p>
</blockquote><a class="t" id="t0155c22"></a>
<p><a class="t-linehead" id="t-linehead0155c22"></a>爾時，世尊說此偈已，告苾芻言：「時，毘婆尸菩<a class="t" id="t0155c23"></a>薩既出家已，與彼八萬人，離自國城遊行諸<a class="t" id="t0155c24"></a>處，至一聚落結夏安居。過是夏已而自思惟：<a class="t" id="t0155c25"></a>『我今云何如迷醉人遊行諸處？』作是念已，心<a class="t" id="t0155c26"></a>得清淨至本住舍，於夜分中復自思惟：『我今<a class="t" id="t0155c27"></a>何用世間富貴？眾生愛著輪迴生死，苦蘊相<a class="t" id="t0155c28"></a>續無有窮盡。』又復思惟：『此老死苦因，何緣<a class="t" id="t0155c29"></a>所生而得老死？』入三摩地諦觀此法，從生支<a class="t" id="t0156a01"></a>有。又復思惟：『此生苦因何緣所生？』入三摩<a class="t" id="t0156a02"></a>地諦觀此法，從有支有。又復思惟：『此有苦<a class="t" id="t0156a03"></a>因何緣所生？』入三摩地諦觀此法，從取支有。<a class="t" id="t0156a04"></a>又復思惟：『此取苦因何緣所生？』入三摩地諦<a class="t" id="t0156a05"></a>觀此法，從愛支有。又復思惟：『此愛苦因何<a class="t" id="t0156a06"></a>緣所生？』入三摩地諦觀此法，從受支有。又<a class="t" id="t0156a07"></a>復思惟：『此受苦因何緣所生？』入三摩地諦觀<a class="t" id="t0156a08"></a>此法，從觸支有。又復思惟：『此觸苦因何緣<a class="t" id="t0156a09"></a>所生？』入三摩地諦觀此法，從六入支有。又<a class="t" id="t0156a10"></a>復思惟：『此六入苦因何緣所生？』入三摩地諦<a class="t" id="t0156a11"></a>觀此法，從名色支有。又復思惟：『此名色苦因<a class="t" id="t0156a12"></a>何緣所生？』入三摩地諦觀此法，從識支有。<a class="t" id="t0156a13"></a>又復思惟：『此識苦因何緣所生？』入三摩地諦<a class="t" id="t0156a14"></a>觀此法，從行支有。又復思惟：『此行苦因何<a class="t" id="t0156a15"></a>緣所生？』入三摩地諦觀此法，從無明支有。<a class="t" id="t0156a16"></a>如是無明緣行，行緣識，識緣名色，名色緣<a class="t" id="t0156a17"></a>六入，六入緣觸，觸緣受，受緣愛，愛緣取，取<a class="t" id="t0156a18"></a>緣有，有緣生，生緣老死憂悲苦惱，如是集<a class="t" id="t0156a19"></a>成一大苦蘊。</p>
<p><a class="t-linehead" id="t-linehead0156a19"></a>「爾時毘婆尸菩薩又復思惟：『此<a class="t" id="t0156a20"></a>老死苦因云何得滅？』入三摩地諦觀此法，生<a class="t" id="t0156a21"></a>滅則老死滅。又復思惟：『此生苦因云何得滅？』<a class="t" id="t0156a22"></a>入三摩地諦觀此法，有滅則生滅。又復思惟：<a class="t" id="t0156a23"></a>『此有苦因云何得滅？』入三摩地諦觀此法，取<a class="t" id="t0156a24"></a>滅則有滅。又復思惟：『此取苦因云何得滅？』入<a class="t" id="t0156a25"></a>三摩地諦觀此法，愛滅則取滅。又復思惟：『此<a class="t" id="t0156a26"></a>愛苦因云何得滅？』入三摩地諦觀此法，受滅<a class="t" id="t0156a27"></a>則愛滅。又復思惟：『此受苦因云何得滅？』入<a class="t" id="t0156a28"></a>三摩地諦觀此法，觸滅則受滅。又復思惟：<a class="t" id="t0156a29"></a>『此觸苦因云何得滅？』入三摩地諦觀此法，六<a class="t" id="t0156b01"></a>入滅則觸滅。又復思惟：『六入苦因云何得滅？』<a class="t" id="t0156b02"></a>入三摩地諦觀此法，名色滅則六入滅。又復<a class="t" id="t0156b03"></a>思惟：『名色苦因云何得滅？』入三摩地諦觀此<a class="t" id="t0156b04"></a>法，識滅則名色滅。又復思惟：『此識苦因云<a class="t" id="t0156b05"></a>何得滅？』入三摩地諦觀此法，行滅則識滅。又<a class="t" id="t0156b06"></a>復思惟：『此行苦因云何得滅？』入三摩地諦觀<a class="t" id="t0156b07"></a>此法，無明滅則行滅。如是無明滅則行滅，行<a class="t" id="t0156b08"></a>滅則識滅，識滅則名色滅，名色滅則六入滅，<a class="t" id="t0156b09"></a>六入滅則觸滅，觸滅則受滅，受滅則愛滅，愛<a class="t" id="t0156b10"></a>滅則取滅，取滅則有滅，有滅則生滅，生滅<a class="t" id="t0156b11"></a>則老死憂悲苦惱滅，如是一大苦蘊而自不<a class="t" id="t0156b12"></a>生。」</p>
<p><a class="t-linehead" id="t-linehead0156b12"></a>爾時，世尊而說頌曰：</p><a class="t" id="t0156b13"></a><blockquote class="gatha">
<p>「毘婆尸菩薩，　　思惟老死苦，<a class="t" id="t0156b14"></a><br>
以智推彼因，　　何緣何法生？<a class="t" id="t0156b15"></a><br>
入定審諦觀，　　知從生支起，<a class="t" id="t0156b16"></a><br>
乃至行苦因，　　知從無明有。<a class="t" id="t0156b17"></a><br>
復觀從何滅？　　無明滅行滅，<a class="t" id="t0156b18"></a><br>
乃至老死盡，　　苦蘊悉皆無。」</p>
</blockquote><a class="t" id="t0156b19"></a>
<p><a class="t-linehead" id="t-linehead0156b19"></a>爾時，世尊說此偈已，告苾芻言：「時，毘婆尸菩<a class="t" id="t0156b20"></a>薩復觀色受想行識，生滅不住，如幻如化無<a class="t" id="t0156b21"></a>有真實，智觀現前，業習煩惱一切不生，得大<a class="t" id="t0156b22"></a>解脫，成正等覺。」</p>
<p><a class="t-linehead" id="t-linehead0156b22"></a>爾時，世尊而說頌曰：</p><a class="t" id="t0156b23"></a><blockquote class="gatha">
<p>「毘婆尸菩薩，　　復觀蘊等法，<a class="t" id="t0156b24"></a><br>
入彼三摩地，　　智觀現前時，<a class="t" id="t0156b25"></a><br>
惑苦業習氣，　　一切皆不生，<a class="t" id="t0156b26"></a><br>
如飄兜羅綿，　　剎那不可住。<a class="t" id="t0156b27"></a><br>
成就佛菩提，　　涅槃吉祥果，<a class="t" id="t0156b28"></a><br>
如月大圓明，　　光徧十方界。」</p>
</blockquote><a class="t" id="t0156b29"></a>
<p><a class="t-linehead" id="t-linehead0156b29"></a>爾時，世尊說此偈已，告苾芻言：「時，毘婆尸先<a class="t" id="t0156c01"></a>在因位，一疑自身猶如迷醉，二疑貪等煩惱<a class="t" id="t0156c02"></a>展轉增多，如是思惟緣生之法，得大解脫。」</p><a class="t" id="t0156c03"></a>
<p><a class="t-linehead" id="t-linehead0156c03"></a>爾時，世尊而說頌曰：</p><a class="t" id="t0156c04"></a><blockquote class="gatha">
<p>「彼佛如來身，　　難成能得成，<a class="t" id="t0156c05"></a><br>
觀察緣生法，　　復斷貪瞋癡，<a class="t" id="t0156c06"></a><br>
究竟於彼岸，　　成就大解脫，<a class="t" id="t0156c07"></a><br>
如日在山頂，　　徧照於一切。」</p>
</blockquote><a class="t" id="t0156c08"></a>
<p class="endsutta"><span class="t-juanname">毘婆尸佛經卷上</span></p>　<a class="t" id="t0156c09"></a><a class="t" id="t0156c10"></a>
<p class="suttainfo"><span class="t-juanname">毘婆尸佛經卷下</span><br><a class="t" id="t0156c11"></a><a class="t" id="t0156c12"></a>
<span class="t-byline">西天譯經三藏朝散大夫試鴻臚卿<a class="t" id="t0156c13"></a>傳教大師臣法天奉　詔譯</span></p>
<a class="t" id="t0156c14"></a>
<p><a class="t-linehead" id="t-linehead0156c14"></a>爾時，世尊說此偈已，告苾芻言：「時，毘婆尸佛<a class="t" id="t0156c15"></a>既成道已，即作是念：『我於何處先應說法利<a class="t" id="t0156c16"></a>益有情？』諦觀思惟，滿度摩王所都大城，人<a class="t" id="t0156c17"></a>民熾盛機緣純熟。作是念已，即從座起整衣<a class="t" id="t0156c18"></a>服手執應器次第行乞，往滿度摩城，詣安樂<a class="t" id="t0156c19"></a>鹿野園中，暫住止息自在無畏。」</p>
<p><a class="t-linehead" id="t-linehead0156c19"></a>爾時，世尊而<a class="t" id="t0156c20"></a>說頌曰：</p><a class="t" id="t0156c21"></a><blockquote class="gatha">
<p>「二足正徧知，　　自在行持鉢，<a class="t" id="t0156c22"></a><br>
安住鹿野園，　　無畏如師子。」</p>
</blockquote><a class="t" id="t0156c23"></a>
<p><a class="t-linehead" id="t-linehead0156c23"></a>爾時，世尊說此偈已，告苾芻言：「時，毘婆尸佛<a class="t" id="t0156c24"></a>告守門人曰：『與我往欠拏太子及近臣帝穌<a class="t" id="t0156c25"></a>嚕處，吾今現在安樂鹿野園中，我欲相見。』時<a class="t" id="t0156c26"></a>守門者聞是語已，即詣欠拏太子及近臣帝<a class="t" id="t0156c27"></a>穌嚕處，具陳上事：『毘婆尸佛成正覺道，往<a class="t" id="t0156c28"></a>滿度摩城安樂鹿野園中，我欲相見。』欠拏太<a class="t" id="t0156c29"></a>子聞是語已，與帝穌嚕即乘車騎，出滿度摩<a class="t" id="t0157a01"></a>城，往安樂鹿野園中，詣毘婆尸佛前，頭面<a class="t" id="t0157a02"></a>禮足，瞻仰尊顏目不暫捨。</p>
<p><a class="t-linehead" id="t-linehead0157a02"></a>「爾時毘婆尸佛欲<a class="t" id="t0157a03"></a>令欠拏歡喜信受開示妙法。佛言：『如過去諸<a class="t" id="t0157a04"></a>佛所說，若布施持戒，精進修行，能離欲色<a class="t" id="t0157a05"></a>煩惱過失得生淨天。』時，欠拏太子帝穌嚕聞<a class="t" id="t0157a06"></a>是語已，心得清淨，如毘婆尸正等覺心，生<a class="t" id="t0157a07"></a>正解心、不疑心、善心、軟心、廣心、無礙心、無邊心、<a class="t" id="t0157a08"></a>清淨心，復為宣說苦集滅道，四諦法行種種<a class="t" id="t0157a09"></a>開示。時欠拏太子、帝穌嚕通達四諦，見法知<a class="t" id="t0157a10"></a>法，得法堅牢法、依法、住法、不動法、不捨法、不<a class="t" id="t0157a11"></a>空法，譬如白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>無諸塵垢，悟法之心亦復如<a class="t" id="t0157a12"></a>是。</p>
<p><a class="t-linehead" id="t-linehead0157a12"></a>「爾時，欠拏太子、帝穌嚕白毘婆尸佛言：<a class="t" id="t0157a13"></a>『如來、應、正等覺，我願出家受善逝戒。』佛言：<a class="t" id="t0157a14"></a>『善哉！今正是時。』即與剃髮受具足戒。如是<a class="t" id="t0157a15"></a>彼佛為彼二人現三種神通，令發精進趣向<a class="t" id="t0157a16"></a>佛慧：一現變化神通，二現說法神通。三現<a class="t" id="t0157a17"></a>調伏神通。如是現已，欠拏太子、帝穌嚕勇猛<a class="t" id="t0157a18"></a>精進，經須臾間真智相應，斷盡諸漏成阿羅<a class="t" id="t0157a19"></a>漢。」</p>
<p><a class="t-linehead" id="t-linehead0157a19"></a>爾時，世尊而說頌曰：</p><a class="t" id="t0157a20"></a><blockquote class="gatha">
<p>「毘婆尸世尊，　　說法鹿野園，<a class="t" id="t0157a21"></a><br>
欠拏、帝穌嚕，　　俱來至佛所，<a class="t" id="t0157a22"></a><br>
即以頭面禮，　　瞻仰而一心。<a class="t" id="t0157a23"></a><br>
開示施戒門，　　苦集滅道法，<a class="t" id="t0157a24"></a><br>
聞已深信受，　　了達無生滅，<a class="t" id="t0157a25"></a><br>
俱求於出家，　　即受善逝戒。<a class="t" id="t0157a26"></a><br>
復覩神通力，　　速發精進心，<a class="t" id="t0157a27"></a><br>
須臾諸漏盡，　　成就阿羅漢。」</p>
</blockquote><a class="t" id="t0157a28"></a>
<p><a class="t-linehead" id="t-linehead0157a28"></a>爾時，世尊說此偈已，告苾芻言：「汝今諦聽！<a class="t" id="t0157a29"></a>滿度摩城人民熾盛，宿植善本有八萬人，聞<a class="t" id="t0157b01"></a>欠拏太子、帝穌嚕正信出家，佛為說法現通<a class="t" id="t0157b02"></a>而成聖果，如是思惟：『有如是出家，如是梵<a class="t" id="t0157b03"></a>行，如是說法，如是調伏，世所希有，得未曾<a class="t" id="t0157b04"></a>聞，我等今者亦願出家。』作是念已，時八萬<a class="t" id="t0157b05"></a>人俱捨家緣，出滿度摩城，往安樂鹿野園毘<a class="t" id="t0157b06"></a>婆尸佛所，頭面禮足却住一面，合掌瞻仰目<a class="t" id="t0157b07"></a>不暫捨。佛為說法令生信心，佛言：『如過去<a class="t" id="t0157b08"></a>諸佛所說妙法，若人布施持戒，精進修行，能<a class="t" id="t0157b09"></a>離欲色煩惱種種過失，得生淨天。』時八萬人<a class="t" id="t0157b10"></a>聞是語已，心得清淨，如毘婆尸佛正等覺<a class="t" id="t0157b11"></a>心，生正解心、無疑心、軟心、善心、廣心、無礙心、無<a class="t" id="t0157b12"></a>邊心、清淨心，復為宣說苦集滅道，四諦法行<a class="t" id="t0157b13"></a>種種開示。彼八萬人通達四諦，見法知法，<a class="t" id="t0157b14"></a>得法堅牢法、依法、不壞法、住法、不動法、不捨法、<a class="t" id="t0157b15"></a>不空法，譬如白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>離諸塵垢，彼等之心亦復<a class="t" id="t0157b16"></a>如是。時八萬人俱發聲言：『如來、應、正等覺攝<a class="t" id="t0157b17"></a>受我等，令得出家受善逝戒。』佛即攝受剃髮<a class="t" id="t0157b18"></a>受戒，復為彼眾現三神通令發精進：一變化<a class="t" id="t0157b19"></a>神通，二說法神通，三調伏神通。如是現已，<a class="t" id="t0157b20"></a>時八萬人，勇猛精進。不久之間，漏盡意解成<a class="t" id="t0157b21"></a>阿羅漢。」</p>
<p><a class="t-linehead" id="t-linehead0157b21"></a>爾時，世尊而說頌曰：</p><a class="t" id="t0157b22"></a><blockquote class="gatha">
<p>「滿度摩城內，　　眾有八萬人，<a class="t" id="t0157b23"></a><br>
聞於欠拏等，　　出家成聖道，<a class="t" id="t0157b24"></a><br>
俱發清淨心，　　而來詣佛所。<a class="t" id="t0157b25"></a><br>
聞法心歡喜，　　速起勇猛心，<a class="t" id="t0157b26"></a><br>
合掌白世尊，　　願聽我出家，<a class="t" id="t0157b27"></a><br>
受持於戒律。　　應時為攝受，<a class="t" id="t0157b28"></a><br>
剃髮而受戒，　　復為現神通，<a class="t" id="t0157b29"></a><br>
斷盡諸結縛，　　如滅尸利林，<a class="t" id="t0157c01"></a><br>
熾<span class="gaiji">焰<!--gaiji,焰,1[火＊（采－木＋（〡＊日））],2&#x3DD4;,3--></span>永不生，　　成就大解脫，<a class="t" id="t0157c02"></a><br>
如是眾苦依，　　當得滅無有。」</p>
</blockquote><a class="t" id="t0157c03"></a>
<p><a class="t-linehead" id="t-linehead0157c03"></a>爾時，世尊說此偈已，告苾芻言：「毘婆尸佛度<a class="t" id="t0157c04"></a>彼眾已，出安樂鹿野園往滿度摩城，八萬苾<a class="t" id="t0157c05"></a>芻亦往滿度摩城，詣世尊前，頭面禮足於一<a class="t" id="t0157c06"></a>面坐。佛即具說得道因緣，令其堅固。」</p>
<p><a class="t-linehead" id="t-linehead0157c06"></a>爾時，<a class="t" id="t0157c07"></a>世尊而說頌曰：</p><a class="t" id="t0157c08"></a><blockquote class="gatha">
<p>「難作極難作，　　輪迴盡輪迴，<a class="t" id="t0157c09"></a><br>
如是八萬人，　　永斷眾結縛，<a class="t" id="t0157c10"></a><br>
亦如帝穌嚕，　　欠拏太子仙，<a class="t" id="t0157c11"></a><br>
精進求出家，　　俱獲解脫果。」</p>
</blockquote><a class="t" id="t0157c12"></a>
<p><a class="t-linehead" id="t-linehead0157c12"></a>爾時，世尊說此偈已，告苾芻言：「時，毘婆尸佛，<a class="t" id="t0157c13"></a>而作是念：『此大苾芻眾住滿度摩城，宜應減<a class="t" id="t0157c14"></a>少，令六萬二千苾芻往詣諸方，遊行聚落隨<a class="t" id="t0157c15"></a>意修習，經六年後歸滿度摩城，受持波羅提<a class="t" id="t0157c16"></a>目叉。』作是念時，於虛空中有一天子，知佛<a class="t" id="t0157c17"></a>心念，告毘婆尸佛言：『善哉！若令六萬二千苾<a class="t" id="t0157c18"></a>芻遊諸聚落隨意修行，經六年後復還本國，<a class="t" id="t0157c19"></a>受持波羅提目叉，今正是時。』佛即告言：『汝<a class="t" id="t0157c20"></a>苾芻眾中，令六萬二千人遊諸聚落隨意修<a class="t" id="t0157c21"></a>行，經六年後復還本國，受持波羅提目叉。』<a class="t" id="t0157c22"></a>時六萬二千人聞是語已，出滿度摩城隨方<a class="t" id="t0157c23"></a>遊止。」</p>
<p><a class="t-linehead" id="t-linehead0157c23"></a>爾時，世尊而說頌曰：</p><a class="t" id="t0157c24"></a><blockquote class="gatha">
<p>「無漏無等等，　　調御大丈夫，<a class="t" id="t0157c25"></a><br>
導引於群生，　　令至寂靜道。<a class="t" id="t0157c26"></a><br>
今遣苾芻眾，　　最上佛聲聞，<a class="t" id="t0157c27"></a><br>
六萬二千眾，　　出彼滿度城，<a class="t" id="t0157c28"></a><br>
遊行諸聚落，　　如龍大威勢，<a class="t" id="t0157c29"></a><br>
隨意自修行，　　六年復本國。」</p>
</blockquote><a class="t" id="t0158a01"></a>
<p><a class="t-linehead" id="t-linehead0158a01"></a>爾時，世尊說此偈已，告苾芻言：「彼六萬二千<a class="t" id="t0158a02"></a>人即時出城，往諸聚落隨意修行。如是過一<a class="t" id="t0158a03"></a>年二年，至第六年，彼諸苾芻互相告言：『六<a class="t" id="t0158a04"></a>年已滿，宜歸本國。』作是語時，空中天人復告<a class="t" id="t0158a05"></a>言曰：『今正是時，歸滿度摩城，受持波羅提<a class="t" id="t0158a06"></a>目叉。』於是六萬二千苾芻，以自神力及天威<a class="t" id="t0158a07"></a>德，經須臾間至滿度摩城。」</p>
<p><a class="t-linehead" id="t-linehead0158a07"></a>爾時，世尊而說頌<a class="t" id="t0158a08"></a>曰：</p><a class="t" id="t0158a09"></a><blockquote class="gatha">
<p>「彼佛大苾芻，　　六萬二千眾，<a class="t" id="t0158a10"></a><br>
遊諸聚落中，　　隨意六年滿。<a class="t" id="t0158a11"></a><br>
自思欲往還，　　天人普告示，<a class="t" id="t0158a12"></a><br>
令歸滿度城，　　受持清涼戒。<a class="t" id="t0158a13"></a><br>
聞之大忻慶，　　身毛皆喜豎，<a class="t" id="t0158a14"></a><br>
即運神通力，　　如乘大龍象，<a class="t" id="t0158a15"></a><br>
須臾還本城，　　自在無所礙。<a class="t" id="t0158a16"></a><br>
無上二足尊，　　出生於世間，<a class="t" id="t0158a17"></a><br>
善說眾律儀，　　度脫諸群品，<a class="t" id="t0158a18"></a><br>
今當為敷演，　　波羅提目叉。」</p>
</blockquote><a class="t" id="t0158a19"></a>
<p><a class="t-linehead" id="t-linehead0158a19"></a>爾時，世尊說此偈已，告苾芻言：「彼六萬二千<a class="t" id="t0158a20"></a>人至滿度摩城，詣毘婆尸佛前，頭面禮足，<a class="t" id="t0158a21"></a>却坐一面。佛言：『諦聽！我今演說波羅提目叉<a class="t" id="t0158a22"></a>曰：</p><a class="t" id="t0158a23"></a><blockquote class="gatha">
<p>「『忍辱最為上，　　能忍得涅槃。<a class="t" id="t0158a24"></a><br>
　過去佛所說，　　出家作沙門，<a class="t" id="t0158a25"></a><br>
　遠離於殺害，　　身口七支過，<a class="t" id="t0158a26"></a><br>
　持此戒具足，　　發生大智慧，<a class="t" id="t0158a27"></a><br>
　得佛清淨身，　　世間無有上，<a class="t" id="t0158a28"></a><br>
　出生無漏智，　　盡苦苦生死。』</p>
</blockquote><a class="t" id="t0158a29"></a>
<p><a class="t-linehead" id="t-linehead0158a29"></a>「爾時，世尊說此戒時，復有諸天天子，以天<a class="t" id="t0158b01"></a>威力，來下天宮，詣毘婆尸佛前，作禮合掌，<a class="t" id="t0158b02"></a>聽受波羅提目叉。」</p>
<p><a class="t-linehead" id="t-linehead0158b02"></a>爾時，世尊而說頌曰：</p><a class="t" id="t0158b03"></a><blockquote class="gatha">
<p>「無漏不思議，　　破闇到彼岸，<a class="t" id="t0158b04"></a><br>
釋梵一切天，　　俱聽大僊戒。」</p>
</blockquote><a class="t" id="t0158b05"></a>
<p><a class="t-linehead" id="t-linehead0158b05"></a>爾時，世尊說此偈已，告苾芻言：「我於一時在<a class="t" id="t0158b06"></a>王舍城七葉巖邊，住止淨室，而忽思惟：『過<a class="t" id="t0158b07"></a>去毘婆尸佛說毘奈耶藏時，恐有諸天不來<a class="t" id="t0158b08"></a>聽受大僊戒者，今往諸天問諸梵眾。』作是念<a class="t" id="t0158b09"></a>已，我於彼時入三摩地，如大力士展臂之間<a class="t" id="t0158b10"></a>至善現天，彼之天子，頭面禮足而作是言：<a class="t" id="t0158b11"></a>『善哉！世尊！久不來此。我是毘婆尸佛正等正<a class="t" id="t0158b12"></a>覺聲聞弟子，彼佛姓剎帝利，信心出家，憍陳<a class="t" id="t0158b13"></a>族，壽八萬歲，父名滿度摩王，母名滿度摩<a class="t" id="t0158b14"></a>帝。欠拏太子、帝穌嚕，出家受戒成阿羅漢。<a class="t" id="t0158b15"></a>大賢第一侍者，名阿輸迦，三會說法廣度聲<a class="t" id="t0158b16"></a>聞，第一大會六萬二千人得阿羅漢，第二大<a class="t" id="t0158b17"></a>會十萬人得阿羅漢，第三大會八萬人得阿<a class="t" id="t0158b18"></a>羅漢。毘婆尸佛，有如是最上，如是出家，如<a class="t" id="t0158b19"></a>是證菩提，如是說法，如是調伏，令諸弟子，<a class="t" id="t0158b20"></a>著衣持鉢，修諸梵行，遠離五欲，斷煩惱得<a class="t" id="t0158b21"></a>解脫，證無生法，成阿那含。復次尸棄佛、毘<a class="t" id="t0158b22"></a>舍浮佛、拘留孫佛、拘那含牟尼佛、迦葉佛，<a class="t" id="t0158b23"></a>說法調伏，著衣持鉢，修諸梵行，遠離五欲，<a class="t" id="t0158b24"></a>斷煩惱證無生法，成阿那含，亦復如是。』</p>
<p><a class="t-linehead" id="t-linehead0158b24"></a>「爾<a class="t" id="t0158b25"></a>時，世尊有無數百千天子，恭敬圍繞往善見<a class="t" id="t0158b26"></a>天，彼天見佛頭面禮足，與無數百千天子，<a class="t" id="t0158b27"></a>恭敬圍繞往色究竟天。時彼天王遙見世尊，<a class="t" id="t0158b28"></a>五體投地禮世尊足，而作是言：『善哉！世尊！<a class="t" id="t0158b29"></a>久不來此。我是毘婆尸佛正等正覺聲聞弟<a class="t" id="t0158c01"></a>子，彼佛姓剎帝利憍陳族，壽八萬歲，父名<a class="t" id="t0158c02"></a>滿度摩王，母名滿度摩帝，城亦名滿度摩，<a class="t" id="t0158c03"></a>欠拏太子、帝穌嚕，出家受戒成阿羅漢。大<a class="t" id="t0158c04"></a>賢第一侍者，名阿輸迦，三會說法廣度聲聞，<a class="t" id="t0158c05"></a>第一大會度六萬二千人得阿羅漢，第二大<a class="t" id="t0158c06"></a>會度十萬人得阿羅漢，第三大會度八萬人<a class="t" id="t0158c07"></a>得阿羅漢。毘婆尸佛，有如是最上，如是出家，<a class="t" id="t0158c08"></a>如是梵行，如是證菩提，如是說法，如是調<a class="t" id="t0158c09"></a>伏，令諸弟子，著衣持鉢，修諸梵行，遠離五<a class="t" id="t0158c10"></a>欲，斷煩惱證無生法，成阿那含。復次尸棄<a class="t" id="t0158c11"></a>佛、毘舍浮佛、拘留孫佛、拘那含牟尼佛、<a class="t" id="t0158c12"></a>迦葉佛，如是著衣持鉢，說法調伏，修諸梵<a class="t" id="t0158c13"></a>行，遠離五欲，證無生法，成阿那含。今大牟<a class="t" id="t0158c14"></a>尼，說法梵行，調伏眾生，亦復如是。』</p>
<p><a class="t-linehead" id="t-linehead0158c14"></a>「爾時，天<a class="t" id="t0158c15"></a>子而說頌曰：</p><a class="t" id="t0158c16"></a><blockquote class="gatha">
<p>「『無上二足尊，　　而入三摩地，<a class="t" id="t0158c17"></a><br>
　速運大神通，　　離彼閻浮界，<a class="t" id="t0158c18"></a><br>
　來至善現天，　　譬如大力士，<a class="t" id="t0158c19"></a><br>
　速展於手臂，　　剎那到此間。<a class="t" id="t0158c20"></a><br>
　世尊甚希有，　　無漏無障礙，<a class="t" id="t0158c21"></a><br>
　清淨解脫身，　　如蓮不著水，<a class="t" id="t0158c22"></a><br>
　百千世界中，　　無與佛齊等，<a class="t" id="t0158c23"></a><br>
　降伏大魔王，　　如河漂細草。<a class="t" id="t0158c24"></a><br>
　善現等諸天，　　俱來頭面禮，<a class="t" id="t0158c25"></a><br>
　歸命最上尊，　　正<span class="corr" title="[等&gt;覺] cf.【麗】">覺</span>大慈悲，<a class="t" id="t0158c26"></a><br>
　調伏諸眾生，　　六根皆清淨，<a class="t" id="t0158c27"></a><br>
　出生無上慧，　　依法精進行。<a class="t" id="t0158c28"></a><br>
　過去毘婆尸，　　正等正覺尊，<a class="t" id="t0158c29"></a><br>
　所宣微妙法，　　三會度聲聞，<a class="t" id="t0159a01"></a><br>
　律儀及梵行，　　守護無缺犯，<a class="t" id="t0159a02"></a><br>
　清淨而圓滿，　　如夜十五月。<a class="t" id="t0159a03"></a><br>
　尸棄佛世尊、　　毘舍浮如來、<a class="t" id="t0159a04"></a><br>
　賢劫拘留孫、　　拘那含牟尼、<a class="t" id="t0159a05"></a><br>
　及彼迦葉佛，　　如是諸如來，<a class="t" id="t0159a06"></a><br>
　所度聲聞眾，　　皆已得漏盡，<a class="t" id="t0159a07"></a><br>
　無復諸煩惱。　　恒修七覺支，<a class="t" id="t0159a08"></a><br>
　及行八正等，　　能離五欲過，<a class="t" id="t0159a09"></a><br>
　通達大智慧，　　眾所皆知識。<a class="t" id="t0159a10"></a><br>
　如彼毘沙門，　　常服甘露味，<a class="t" id="t0159a11"></a><br>
　如王得灌頂，　　永破諸闇冥，<a class="t" id="t0159a12"></a><br>
　如日放光明，　　一一佛世尊，<a class="t" id="t0159a13"></a><br>
　威儀及法行，　　利益諸群生，<a class="t" id="t0159a14"></a><br>
　種種開方便，　　引導無有異。』」</p>
</blockquote><a class="t" id="t0159a15"></a>
<p><a class="t-linehead" id="t-linehead0159a15"></a>爾時，世尊說此偈已，告苾芻言：「我往彼天，<a class="t" id="t0159a16"></a>聞是事已，知諸天人，諸佛法會，皆來隨喜。<a class="t" id="t0159a17"></a>若復有人，愛樂受持，行住坐臥，思惟讀誦，<a class="t" id="t0159a18"></a>無諸迷惑，永斷輪迴，解脫安樂。」</p>
<p><a class="t-linehead" id="t-linehead0159a18"></a>佛說此經<a class="t" id="t0159a19"></a>已，皆大歡喜，信受奉行。</p><a class="t" id="t0159a20"></a>
<p class="endsutta"><span class="t-juanname">毘婆尸佛經卷下</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
