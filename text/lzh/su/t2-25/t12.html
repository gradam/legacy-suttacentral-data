<!doctype html><html><head><meta charset="utf8"><title></title></head><body><div id="text" lang="zh">
<section class="sutta" id="t12">
<article>
<div class="hgroup mirror"><h1 class="mirror-row"><span class="mirror-left">T12</span>
<span class="mirror-right">佛說大集法門經</span></h1></div>　<a class="t" id="t0226c01"></a><a class="t" id="t0226c02"></a><a class="t" id="t0226c03"></a><p class="suttainfo"><span class="t-juanname">佛說大集法門經卷上</span><br><a class="t" id="t0226c04"></a><a class="t" id="t0226c05"></a>
<span class="t-byline">西天譯經三藏朝奉大夫試光祿卿<a class="t" id="t0226c06"></a>傳法大師賜紫臣施護奉　詔譯</span></p>
<a class="t" id="t0226c07"></a>
<p><a class="t-linehead" id="t-linehead0226c07"></a>如是我聞：</p>
<p>一時，世尊遊行至彼末利城中，<a class="t" id="t0226c08"></a>與苾芻眾，而共集會。時，彼城中，有一淨信<a class="t" id="t0226c09"></a>優婆塞，亦名末利，於其城內，新造一舍，種<a class="t" id="t0226c10"></a>種嚴飾，清淨寬廣，是舍先未曾有，沙門婆<a class="t" id="t0226c11"></a>羅門等，安止其中。時，末利優婆塞，聞佛世<a class="t" id="t0226c12"></a>尊與苾芻眾遊行至此，心生歡喜，即詣佛<a class="t" id="t0226c13"></a>所。到已頭面禮世尊足，禮已合掌，退住一面，<a class="t" id="t0226c14"></a>白佛言：「世尊！我是優婆塞，名曰末利，我<a class="t" id="t0226c15"></a>於世尊，心生淨信。我此城中，新造一舍，清<a class="t" id="t0226c16"></a>淨寬廣，是舍先未曾有，沙門婆羅門等，安<a class="t" id="t0226c17"></a>止其中。我今請佛及苾芻眾於我舍住，願<a class="t" id="t0226c18"></a>佛世尊，悲愍我故，受我所請。」</p><a class="t" id="t0226c19"></a>
<p><a class="t-linehead" id="t-linehead0226c19"></a>爾時，世尊默然而受。時，末利優婆塞，知佛<a class="t" id="t0226c20"></a>默然受所請已，即時頭面禮世尊足，右繞三<a class="t" id="t0226c21"></a>匝，出離佛會。還彼舍中，重復嚴飾，徧諸舍<a class="t" id="t0226c22"></a>宇，悉以香水，散灑其地，內外一切，普令清<a class="t" id="t0226c23"></a>淨。時，末利優婆塞，如是嚴淨所造舍已，還<a class="t" id="t0226c24"></a>詣佛所，到已重復禮世尊足，前白佛言：「世<a class="t" id="t0226c25"></a>尊！先所造舍，悉以香水，散灑其地，內外清<a class="t" id="t0226c26"></a>淨。願佛世尊及苾芻眾，往彼舍住，今正是<a class="t" id="t0226c27"></a>時。」</p><a class="t" id="t0226c28"></a>
<p><a class="t-linehead" id="t-linehead0226c28"></a>爾時，世尊與大苾芻眾等，恭敬圍繞，往彼末<a class="t" id="t0226c29"></a>利優婆塞所造新舍。到彼舍已，佛先洗足，<a class="t" id="t0227a01"></a>乃入其舍，入已周匝，普遍觀察，佛即於舍<a class="t" id="t0227a02"></a>中間，安詳而坐。諸苾芻眾，亦各洗足，次<a class="t" id="t0227a03"></a>第而入，禮佛足已，於佛後面，次第而坐。末<a class="t" id="t0227a04"></a>利優婆塞，後入其舍，禮世尊足，合掌恭敬，<a class="t" id="t0227a05"></a>普遍頂禮諸苾芻<span class="corr" title="[&gt;眾] cf.【麗】">眾</span>乃於佛前，一面而坐。爾時，<a class="t" id="t0227a06"></a>世尊，種種慰諭彼末利優婆塞已，即為如<a class="t" id="t0227a07"></a>應宣說法要，示教利喜。時，末利優婆塞，聞<a class="t" id="t0227a08"></a>法歡喜，心生淨信。如是，世尊為彼優婆塞，<a class="t" id="t0227a09"></a>如應說法，示教利喜，而過多夜，佛即告言：<a class="t" id="t0227a10"></a>「末利！過是夜已，當自知時。」</p><a class="t" id="t0227a11"></a>
<p><a class="t-linehead" id="t-linehead0227a11"></a>是時，末利優婆塞，聞佛言已，即從<span class="corr" title="[坐&gt;座] cf.【麗】">座</span>起，禮<a class="t" id="t0227a12"></a>世尊足，合掌恭敬，普遍頂禮諸苾芻眾，繞<a class="t" id="t0227a13"></a>佛三匝，出離佛會。</p><a class="t" id="t0227a14"></a>
<p><a class="t-linehead" id="t-linehead0227a14"></a>爾時，世尊見彼末利優婆塞離會未久，即<a class="t" id="t0227a15"></a>告尊者舍利子言：「我此聲聞苾芻，已離睡眠，<a class="t" id="t0227a16"></a>皆是離塵清淨大眾。若諸苾芻樂說法者，即<a class="t" id="t0227a17"></a>當隨應而自宣說，隨所利益，不應止息。」時<a class="t" id="t0227a18"></a>尊者舍利子，受教而住。</p><a class="t" id="t0227a19"></a>
<p><a class="t-linehead" id="t-linehead0227a19"></a>爾時，世尊即以僧伽梨衣等為四褺，處師子<a class="t" id="t0227a20"></a>床，右脇著地吉祥安隱，累足而臥。佛臥未久，<a class="t" id="t0227a21"></a>爾時異處，有外道尼乾陀惹提子等，於聲<a class="t" id="t0227a22"></a>聞苾芻，而生輕謗，欲作破壞，欲興鬪諍，出<a class="t" id="t0227a23"></a>非法語，種種毀呰，作如是言：「我所知法，彼<a class="t" id="t0227a24"></a>聲聞人，不能了知，彼所有法，我如實知，邪<a class="t" id="t0227a25"></a>行是汝，正行是我，有利益是我，無利益是<a class="t" id="t0227a26"></a>汝，汝所說法，前言縱是，後言即非，後言或<a class="t" id="t0227a27"></a>是，前言還非，而不能作大師子吼說法利益。」<a class="t" id="t0227a28"></a>時，尼乾陀惹提子等，欲興廣大鬪諍因緣，發<a class="t" id="t0227a29"></a>如是等毀呰語時，各各相視，面目慘惡。復<a class="t" id="t0227b01"></a>作是言：「諸聲聞苾芻色相威儀，而不寂靜，不<a class="t" id="t0227b02"></a>能離貪，未得解脫，不能見法，不能善知彼出<a class="t" id="t0227b03"></a>離道，不能證彼所向聖果，彼所習法，非正等<a class="t" id="t0227b04"></a>正覺所說。」發如是等毀呰語言興鬪諍事。</p><a class="t" id="t0227b05"></a>
<p><a class="t-linehead" id="t-linehead0227b05"></a>爾時，尊者舍利子，知是事已，即自思念：「如<a class="t" id="t0227b06"></a>來大師，宴臥未久，不應以是因緣而白世尊。」<a class="t" id="t0227b07"></a>作是念已，告諸苾芻言：「汝等當知，異處有<a class="t" id="t0227b08"></a>諸外道尼乾陀惹提子等，於聲聞苾芻，而<a class="t" id="t0227b09"></a>生輕謗，欲作破壞，欲興鬪諍，出非法語，種<a class="t" id="t0227b10"></a>種毀呰，彼作是言：『我所知法，諸聲聞人，不<a class="t" id="t0227b11"></a>能了知，彼所有法，我如實知，邪行是汝，正<a class="t" id="t0227b12"></a>行是我，有利益是我，無利益是汝，汝所說<a class="t" id="t0227b13"></a>法，前言縱是，後言即非，後言或是，前言還<a class="t" id="t0227b14"></a>非，而不能作大師子吼說法利益。』諸苾芻！彼<a class="t" id="t0227b15"></a>尼乾陀惹提子等，欲興廣大鬪諍因緣，發如<a class="t" id="t0227b16"></a>是等毀呰語時，各各相視，面目慘惡，復作是<a class="t" id="t0227b17"></a>言：『諸聲聞苾芻，色相威儀，而不寂靜，不能離<a class="t" id="t0227b18"></a>貪，未得解脫，不能見法，不能善知彼出離道，<a class="t" id="t0227b19"></a>不能證彼所向聖果，彼所習法，非正等正<a class="t" id="t0227b20"></a>覺所說。』發如是等毀呰語言，興鬪諍事。諸苾<a class="t" id="t0227b21"></a><span class="corr" title="[淫&gt;芻] cf.【麗】">芻</span>！汝今當知，我等諸聲聞大眾，皆是離塵清<a class="t" id="t0227b22"></a>淨心者，現證諸法，善能了知諸出離道，各各<a class="t" id="t0227b23"></a>已得所證聖果。我等聲聞，所修習法，一一<a class="t" id="t0227b24"></a>皆是如來大師、應供、正等正覺，親所宣說，一<a class="t" id="t0227b25"></a>一真實而無虛妄。諸苾芻！當知佛所宣說，<a class="t" id="t0227b26"></a>謂契經、祇夜、記別、伽陀、本事、本生、緣起、方廣、希<a class="t" id="t0227b27"></a>法，如是等法，佛悲愍心，廣為眾生，如理宣<a class="t" id="t0227b28"></a>說而令眾生，如說修習，行諸梵行，利益安<a class="t" id="t0227b29"></a>樂天人世間。</p><a class="t" id="t0227c01"></a>
<p><a class="t-linehead" id="t-linehead0227c01"></a>「復次，諸苾芻！當知一法，是佛所說。謂一切眾<a class="t" id="t0227c02"></a>生，皆依食住，此為一法。如是等法，佛悲愍<a class="t" id="t0227c03"></a>心，廣為眾生，如理宣說，而令眾生，如說修<a class="t" id="t0227c04"></a>習，行諸梵行，利益安樂天人世間。</p><a class="t" id="t0227c05"></a>
<p><a class="t-linehead" id="t-linehead0227c05"></a>「復次，二法是佛所說。謂一名二色。如是等法，<a class="t" id="t0227c06"></a>佛悲愍心，廣為眾生如理宣說，而令眾生如<a class="t" id="t0227c07"></a>說修習，行諸梵行，利益安樂天人世間。</p><a class="t" id="t0227c08"></a>
<p><a class="t-linehead" id="t-linehead0227c08"></a>「復次，三業是佛所說。謂一者身業，二者語業，<a class="t" id="t0227c09"></a>三者意業。即此三業，復有二種，一善，二不<a class="t" id="t0227c10"></a>善。何等為善？謂身業善行、語業善行、意業<a class="t" id="t0227c11"></a>善行。何名不善？謂身業不善行、語業不善<a class="t" id="t0227c12"></a>行、意業不善行。</p><a class="t" id="t0227c13"></a>
<p><a class="t-linehead" id="t-linehead0227c13"></a>「復次，三不善思惟，是佛所說。謂欲思惟、瞋<a class="t" id="t0227c14"></a>思惟、害思惟。</p><a class="t" id="t0227c15"></a>
<p><a class="t-linehead" id="t-linehead0227c15"></a>「復次，三善思惟，是佛所說。謂離欲思惟、無瞋<a class="t" id="t0227c16"></a>思惟、不害思惟。</p><a class="t" id="t0227c17"></a>
<p><a class="t-linehead" id="t-linehead0227c17"></a>「復次，三不善根，是佛所說。謂貪不善根、瞋<a class="t" id="t0227c18"></a>不善根、癡不善根。</p><a class="t" id="t0227c19"></a>
<p><a class="t-linehead" id="t-linehead0227c19"></a>「復次，三善根，是佛所說。謂無貪善根、無瞋善<a class="t" id="t0227c20"></a>根、無癡善根。</p><a class="t" id="t0227c21"></a>
<p><a class="t-linehead" id="t-linehead0227c21"></a>「復次，三漏，是佛所說。謂欲漏、有漏、無明漏。</p><a class="t" id="t0227c22"></a>
<p><a class="t-linehead" id="t-linehead0227c22"></a>「復次，三求，是佛所說。謂欲求、有求、梵行求。</p><a class="t" id="t0227c23"></a>
<p><a class="t-linehead" id="t-linehead0227c23"></a>「復次，三愛，是佛所說。謂欲愛、色愛、無色<a class="t" id="t0227c24"></a>愛。</p><a class="t" id="t0227c25"></a>
<p><a class="t-linehead" id="t-linehead0227c25"></a>「復次，三界，是佛所說。謂欲界、色界、無色界。</p><a class="t" id="t0227c26"></a>
<p><a class="t-linehead" id="t-linehead0227c26"></a>「復次，三不善界，是佛所說。謂染欲界、瞋恚<a class="t" id="t0227c27"></a>界、損害界。</p><a class="t" id="t0227c28"></a>
<p><a class="t-linehead" id="t-linehead0227c28"></a>「復次，三善界，是佛所說。謂無欲界、無瞋界、<a class="t" id="t0227c29"></a>不害界。</p><a class="t" id="t0228a01"></a>
<p><a class="t-linehead" id="t-linehead0228a01"></a>「復次，三有，是佛所說。謂欲有、色有、無色有。</p><a class="t" id="t0228a02"></a>
<p><a class="t-linehead" id="t-linehead0228a02"></a>「復次，三聚，是佛所說。謂邪定聚、正定聚、不定<a class="t" id="t0228a03"></a>聚。</p><a class="t" id="t0228a04"></a>
<p><a class="t-linehead" id="t-linehead0228a04"></a>「復次，三受，是佛所說。謂樂受、苦受、非苦樂<a class="t" id="t0228a05"></a>受。</p><a class="t" id="t0228a06"></a>
<p><a class="t-linehead" id="t-linehead0228a06"></a>「復次，三苦，是佛所說。謂輪迴苦、苦苦、壞苦。</p><a class="t" id="t0228a07"></a>
<p><a class="t-linehead" id="t-linehead0228a07"></a>「復次，三種欲生，是佛所說。謂現處欲欲生、<a class="t" id="t0228a08"></a>化樂欲欲生、他化自在欲欲生。</p><a class="t" id="t0228a09"></a>
<p><a class="t-linehead" id="t-linehead0228a09"></a>「復次，三種樂生，是佛所說。謂有眾生生，生<a class="t" id="t0228a10"></a>已受樂，如人中一類，是名第一樂生；復有<a class="t" id="t0228a11"></a>眾生，長受喜樂，此樂廣大，適悅慶快，如光<a class="t" id="t0228a12"></a>音天，是名第二樂生；復有眾生，乃至盡壽<a class="t" id="t0228a13"></a>受快樂足，如遍淨天，是名第三樂生。</p><a class="t" id="t0228a14"></a>
<p><a class="t-linehead" id="t-linehead0228a14"></a>「復次，三種福事成就慧行，是佛所說。謂布施<a class="t" id="t0228a15"></a>莊嚴成就慧行，持戒莊嚴成就慧行，禪定莊<a class="t" id="t0228a16"></a>嚴成就慧行。</p><a class="t" id="t0228a17"></a>
<p><a class="t-linehead" id="t-linehead0228a17"></a>「復次，三三摩地，是佛所說。謂有尋有伺三摩<a class="t" id="t0228a18"></a>地、無尋唯伺三摩地、無尋無伺三摩地。<a class="t" id="t0228a19"></a>復有三三摩地，是佛所說。謂空解脫三摩地、<a class="t" id="t0228a20"></a>無願解脫三摩地，無相解脫三摩地。</p><a class="t" id="t0228a21"></a>
<p><a class="t-linehead" id="t-linehead0228a21"></a>「復次，三住，是佛所說。謂天住、梵住、聖住。</p><a class="t" id="t0228a22"></a>
<p><a class="t-linehead" id="t-linehead0228a22"></a>「復次，三根，是佛所說。謂未知當知根、已知<a class="t" id="t0228a23"></a>根、具知根。</p><a class="t" id="t0228a24"></a>
<p><a class="t-linehead" id="t-linehead0228a24"></a>「復次，三增上，是佛所說。謂世增上、法增上、<a class="t" id="t0228a25"></a>我增上。</p><a class="t" id="t0228a26"></a>
<p><a class="t-linehead" id="t-linehead0228a26"></a>「復次，三佛，是佛所說。謂過去諸佛、未來諸<a class="t" id="t0228a27"></a>佛、現在諸佛。</p><a class="t" id="t0228a28"></a>
<p><a class="t-linehead" id="t-linehead0228a28"></a>「復次，三言說事，是佛所說。謂過去言說事、未<a class="t" id="t0228a29"></a>來言說事、現在言說事。</p><a class="t" id="t0228b01"></a>
<p><a class="t-linehead" id="t-linehead0228b01"></a>「復次，三眼，是佛所說。謂肉眼、天眼、慧眼。</p><a class="t" id="t0228b02"></a>
<p><a class="t-linehead" id="t-linehead0228b02"></a>「復次，三明，是佛所說。謂宿命智明、眾生生<a class="t" id="t0228b03"></a>滅智明、漏盡智明。</p><a class="t" id="t0228b04"></a>
<p><a class="t-linehead" id="t-linehead0228b04"></a>「復次，三通，是佛所說。謂神境通、說法通、教<a class="t" id="t0228b05"></a>誡通。</p><a class="t" id="t0228b06"></a>
<p><a class="t-linehead" id="t-linehead0228b06"></a>「復次，三不淨，是佛所說。謂身不淨，語不淨，<a class="t" id="t0228b07"></a>心不淨。</p><a class="t" id="t0228b08"></a>
<p><a class="t-linehead" id="t-linehead0228b08"></a>「復次，三淨，是佛所說。謂身淨、語淨、心淨。</p><a class="t" id="t0228b09"></a>
<p><a class="t-linehead" id="t-linehead0228b09"></a>「復次，三學，是佛所說。謂戒學、定學、慧學。</p><a class="t" id="t0228b10"></a>
<p><a class="t-linehead" id="t-linehead0228b10"></a>「復次，三品，是佛所說。謂戒品、定品、慧品。</p><a class="t" id="t0228b11"></a>
<p><a class="t-linehead" id="t-linehead0228b11"></a>「復次，三火，是佛所說。謂貪火、瞋火、癡火。</p><a class="t" id="t0228b12"></a>
<p><a class="t-linehead" id="t-linehead0228b12"></a>「復次，三分位，是佛所說。謂生分位、成分位、<a class="t" id="t0228b13"></a>法分位。如是等法，佛悲愍心，廣為眾生，如<a class="t" id="t0228b14"></a>理宣說，而令眾生如說修習，行諸梵行，利<a class="t" id="t0228b15"></a>益安樂天人世間。</p><a class="t" id="t0228b16"></a>
<p><a class="t-linehead" id="t-linehead0228b16"></a>「復次，四念處觀，是佛所說。謂觀身不淨，無<a class="t" id="t0228b17"></a>生起想，調伏無明，離煩惱受；觀受是苦、觀<a class="t" id="t0228b18"></a>心生滅、善觀諸法，亦復如是。</p><a class="t" id="t0228b19"></a>
<p><a class="t-linehead" id="t-linehead0228b19"></a>「復次，四正斷，是佛所說。謂已生諸不善法，發<a class="t" id="t0228b20"></a>勤精進，攝心志念，皆悉斷除；未生諸不善<a class="t" id="t0228b21"></a>法，發勤精進，攝心志念，防令不起；未生諸<a class="t" id="t0228b22"></a>善法，發勤精進，攝心志念，而令生起；已生<a class="t" id="t0228b23"></a>諸善法，發勤精進，攝心志念，而令一切增<a class="t" id="t0228b24"></a>長圓滿。此名四正斷。</p><a class="t" id="t0228b25"></a>
<p><a class="t-linehead" id="t-linehead0228b25"></a>「復次，四神足，是佛所說。謂欲三摩地斷行<a class="t" id="t0228b26"></a>具足神足；精進三摩地斷行具足神足；心<a class="t" id="t0228b27"></a>三摩地斷行具足神足；慧三摩地斷行具足<a class="t" id="t0228b28"></a>神足。</p><a class="t" id="t0228b29"></a>
<p><a class="t-linehead" id="t-linehead0228b29"></a>「復次，四禪定，是佛所說。謂若苾芻，已能離<a class="t" id="t0228c01"></a>諸欲不善法，有尋有伺，此名第一離生喜樂<a class="t" id="t0228c02"></a>定；若復苾芻，止息尋伺，內心清淨，安住一<a class="t" id="t0228c03"></a>想，無尋無伺，此名第二定生喜樂定；若復<a class="t" id="t0228c04"></a>苾芻，不貪於喜，住於捨行，身得輕安妙樂，<a class="t" id="t0228c05"></a>此名第三離喜妙樂定；若復苾芻，斷除樂想，<a class="t" id="t0228c06"></a>亦無苦想，無悅意，無惱意，無苦無樂，此名<a class="t" id="t0228c07"></a>第四捨念清淨定。如是等名為四禪定。</p><a class="t" id="t0228c08"></a>
<p><a class="t-linehead" id="t-linehead0228c08"></a>「復次，四無量，是佛所說。謂若苾芻，發起慈<a class="t" id="t0228c09"></a>心，先於東方行慈，南、西北方，四維上下，亦<a class="t" id="t0228c10"></a>然行慈。而彼慈心，於一切處、一切世界、<a class="t" id="t0228c11"></a>一切種類廣大無量而無邊際，亦無分限。<a class="t" id="t0228c12"></a>此名慈無量。悲、喜、捨三，亦復如是。此等名<a class="t" id="t0228c13"></a>為四無量。</p><a class="t" id="t0228c14"></a>
<p><a class="t-linehead" id="t-linehead0228c14"></a>「復次，四無色定，是佛所說。謂若苾芻，離一<a class="t" id="t0228c15"></a>切色，無對無礙，而無作意，觀無邊空，此觀<a class="t" id="t0228c16"></a>行相，名空無邊處定；復離空處，而非所觀，<a class="t" id="t0228c17"></a>但觀無邊識，此觀行相，名識無邊處定；復<a class="t" id="t0228c18"></a>離識處，而非所觀，但觀一切，皆無所有，此<a class="t" id="t0228c19"></a>觀行相，名無所有處定；復離無所有處行相，<a class="t" id="t0228c20"></a>名為非想非非想處定。如是名為四無色定。</p><a class="t" id="t0228c21"></a>
<p><a class="t-linehead" id="t-linehead0228c21"></a>「復次，四智，是佛所說。謂法智、無生智、等智、<a class="t" id="t0228c22"></a>他心智。</p><a class="t" id="t0228c23"></a>
<p><a class="t-linehead" id="t-linehead0228c23"></a>「復次，四安住，是佛所說。謂一切行安住、捨<a class="t" id="t0228c24"></a>行安住、寂靜行安住、慧行安住。</p><a class="t" id="t0228c25"></a>
<p><a class="t-linehead" id="t-linehead0228c25"></a>「復次，四聖諦，是佛所說。謂苦聖諦、苦集聖<a class="t" id="t0228c26"></a>諦、苦滅聖諦、苦滅往向聖諦。</p><a class="t" id="t0228c27"></a>
<p><a class="t-linehead" id="t-linehead0228c27"></a>「復次，四種布施清淨，是佛所說。謂有布施，<a class="t" id="t0228c28"></a>施者清淨，非受者；或有布施，受者清淨，非<a class="t" id="t0228c29"></a>施者；或有布施，亦非施者、亦非受者，謂所<a class="t" id="t0229a01"></a>施清淨；或有布施，施者受者二俱清淨。</p><a class="t" id="t0229a02"></a>
<p><a class="t-linehead" id="t-linehead0229a02"></a>「復次，四生，是佛所說。謂胎生、卵生、濕生、化生。</p><a class="t" id="t0229a03"></a>
<p><a class="t-linehead" id="t-linehead0229a03"></a>「復次，四種母胎事，是佛所說。謂有能了知入<a class="t" id="t0229a04"></a>母胎事、住母胎事、出母胎事，此名第一母<a class="t" id="t0229a05"></a>胎事；有能了知入母胎事、住母胎事，不能了<a class="t" id="t0229a06"></a>知出母胎事，此名第二母胎事；有能了知入<a class="t" id="t0229a07"></a>母胎事，不能了知住母胎事、出母胎事，此<a class="t" id="t0229a08"></a>名第三母胎事；有不能了知入母胎事、住母<a class="t" id="t0229a09"></a>胎事、出母胎事，此名第四母胎事。如是等名<a class="t" id="t0229a10"></a>為四種母胎事。</p><a class="t" id="t0229a11"></a>
<p><a class="t-linehead" id="t-linehead0229a11"></a>「復次，四識住，是佛所說。謂色生、色緣、色住，喜<a class="t" id="t0229a12"></a>行廣大增長，是識所住；受生、受緣、受住，喜行<a class="t" id="t0229a13"></a>廣大增長，是識所住；想生、想緣、想住，喜行廣<a class="t" id="t0229a14"></a>大增長，是識所住；行生、行緣、行住，喜行廣大<a class="t" id="t0229a15"></a>增長，是識所住。如是等名為四識住。</p><a class="t" id="t0229a16"></a>
<p><a class="t-linehead" id="t-linehead0229a16"></a>「復次，四法句，是佛所說。謂神通法句、離恚<a class="t" id="t0229a17"></a>法句、平等法句、平等三摩地法句。</p><a class="t" id="t0229a18"></a>
<p><a class="t-linehead" id="t-linehead0229a18"></a>「復次，四娑摩那曩法，是佛所說。謂若現在樂，<a class="t" id="t0229a19"></a>此為苦報；若現在苦，此為苦報；若現在苦，<a class="t" id="t0229a20"></a>此為樂報；若現在樂，此為樂報。此名四娑<a class="t" id="t0229a21"></a>摩那曩法。</p><a class="t" id="t0229a22"></a>
<p><a class="t-linehead" id="t-linehead0229a22"></a>「復次，四向，是佛所說。謂無忍、忍、調伏、寂靜。</p><a class="t" id="t0229a23"></a>
<p><a class="t-linehead" id="t-linehead0229a23"></a>「復次，四神通道，是佛所說。謂苦遲緩神通、<a class="t" id="t0229a24"></a>苦速疾神通、樂遲緩神通、樂速疾神通。</p><a class="t" id="t0229a25"></a>
<p><a class="t-linehead" id="t-linehead0229a25"></a>「復次，四預流身，是佛所說。謂有一類預流，<a class="t" id="t0229a26"></a>於佛如來信心不壞，不毀沙門婆羅門天<a class="t" id="t0229a27"></a>人魔梵，了知世法；有一類預流，心得清淨，<a class="t" id="t0229a28"></a>證得佛法，正見正行，各各了知自所修法；<a class="t" id="t0229a29"></a>有一類預流，心生喜樂，見在家者及彼出家<a class="t" id="t0229b01"></a>持淨戒者，心生尊敬；有一類預流，自修淨<a class="t" id="t0229b02"></a>戒，具足不壞，智慧明利，善相寂靜。如是等<a class="t" id="t0229b03"></a>名為四預流身。</p><a class="t" id="t0229b04"></a>
<p><a class="t-linehead" id="t-linehead0229b04"></a>「復次，四沙門果，是佛所說。謂須陀洹果、斯<a class="t" id="t0229b05"></a>陀含果、阿那含果、阿羅漢果。</p><a class="t" id="t0229b06"></a>
<p><a class="t-linehead" id="t-linehead0229b06"></a>「復次，四取，是佛所說。謂欲取、見取、戒禁取、<a class="t" id="t0229b07"></a>我語取。</p><a class="t" id="t0229b08"></a>
<p><a class="t-linehead" id="t-linehead0229b08"></a>「復次，四三摩地想，是佛所說。謂有見法得樂<a class="t" id="t0229b09"></a>行轉，此為三摩地想；有知見轉，此為三摩<a class="t" id="t0229b10"></a>地想；有慧分別轉，此為三摩地想；有身得漏<a class="t" id="t0229b11"></a>盡轉，此為三摩地想。</p><a class="t" id="t0229b12"></a>
<p><a class="t-linehead" id="t-linehead0229b12"></a>「復次，四力，是佛所說。謂慧力、精進力、無礙<a class="t" id="t0229b13"></a>力、攝力。</p><a class="t" id="t0229b14"></a>
<p><a class="t-linehead" id="t-linehead0229b14"></a>「復次，四補特伽羅，是佛所說。有補特伽羅，<a class="t" id="t0229b15"></a>謂我能修行、我持戒、我如法相應，非他能修<a class="t" id="t0229b16"></a>行、非他持戒、非他如法相應；有補特伽羅，<a class="t" id="t0229b17"></a>謂他能修行、他持戒、他如法相應，非我能修<a class="t" id="t0229b18"></a>行、非我持戒、非我如法相應；有補特伽羅，<a class="t" id="t0229b19"></a>謂我能修行、他亦能修行，我持戒、他亦持戒，<a class="t" id="t0229b20"></a>我如法相應、他亦如法相應；有補特伽羅，<a class="t" id="t0229b21"></a>謂我不能修行、他亦不能修行，我不持戒、<a class="t" id="t0229b22"></a>他亦不持戒，我不如法相應、他亦不如法相<a class="t" id="t0229b23"></a>應。如是等名為四補特伽羅。</p><a class="t" id="t0229b24"></a>
<p><a class="t-linehead" id="t-linehead0229b24"></a>「復次，四隨眾事，是佛所說。謂與眾同一住處、<a class="t" id="t0229b25"></a>與眾同一飲食、與眾同一懺悔、與眾同一受用。</p><a class="t" id="t0229b26"></a>
<p><a class="t-linehead" id="t-linehead0229b26"></a>「復次，四大輪，是佛所說。謂善說妙法、依止<a class="t" id="t0229b27"></a>正士、願心平等、修先慧行。</p><a class="t" id="t0229b28"></a>
<p><a class="t-linehead" id="t-linehead0229b28"></a>「復次，四攝法，是佛所說。謂布施、愛語、利行、<a class="t" id="t0229b29"></a>同事。</p><a class="t" id="t0229c01"></a>
<p><a class="t-linehead" id="t-linehead0229c01"></a>「復次，四無礙解，是佛所說。謂義無礙解、法<a class="t" id="t0229c02"></a>無礙解、樂說無礙解、辯才無礙解。</p><a class="t" id="t0229c03"></a>
<p><a class="t-linehead" id="t-linehead0229c03"></a>「復次，四煩惱，是佛所說。謂欲煩惱、有煩惱、<a class="t" id="t0229c04"></a>見煩惱、無明煩惱。</p><a class="t" id="t0229c05"></a>
<p><a class="t-linehead" id="t-linehead0229c05"></a>「復次，四行，是佛所說。謂欲行、有行、見行、<a class="t" id="t0229c06"></a>無明行。</p><a class="t" id="t0229c07"></a>
<p><a class="t-linehead" id="t-linehead0229c07"></a>「復次，四身聚，是佛所說。謂無明身聚、瞋身<a class="t" id="t0229c08"></a>聚、戒禁取身聚、一切著身聚。</p><a class="t" id="t0229c09"></a>
<p><a class="t-linehead" id="t-linehead0229c09"></a>「復次，四愛生，是佛所說。謂有苾芻，因彼衣<a class="t" id="t0229c10"></a>服而生愛心，愛心起故，即生取著。有苾芻，<a class="t" id="t0229c11"></a>因彼飲食，而生愛心，愛心起故，即生取著。<a class="t" id="t0229c12"></a>有苾芻，因坐臥具，而生愛心，愛心起故，即<a class="t" id="t0229c13"></a>生取著。有苾芻，因諸受用，而生愛心，愛心<a class="t" id="t0229c14"></a>起故，即生取著。此名四愛生。</p><a class="t" id="t0229c15"></a>
<p><a class="t-linehead" id="t-linehead0229c15"></a>「復次，四食，是佛所說。謂段食、觸食、思食、識<a class="t" id="t0229c16"></a>食。</p><a class="t" id="t0229c17"></a>
<p><a class="t-linehead" id="t-linehead0229c17"></a>「復次，四不護，是佛所說。謂如來不護身業，<a class="t" id="t0229c18"></a>身離諸過。如來不護語業，語離諸過。如來不<a class="t" id="t0229c19"></a>護意業，意離諸過。如來不護壽命，命無損減。</p><a class="t" id="t0229c20"></a>
<p><a class="t-linehead" id="t-linehead0229c20"></a>「復次，四顛倒，是佛所說。謂無常謂常，是故<a class="t" id="t0229c21"></a>生起想顛倒、心顛倒、見顛倒。以苦謂樂，是故<a class="t" id="t0229c22"></a>生起想、心、見倒。無我謂我，是故生起想、心、見<a class="t" id="t0229c23"></a>倒。不淨謂淨，是故生起想、心、見倒。如是等<a class="t" id="t0229c24"></a>名為四顛倒。</p><a class="t" id="t0229c25"></a>
<p><a class="t-linehead" id="t-linehead0229c25"></a>「復次，四惡語言，是佛所說。謂妄言、綺語、兩<a class="t" id="t0229c26"></a>舌、惡口。</p><a class="t" id="t0229c27"></a>
<p><a class="t-linehead" id="t-linehead0229c27"></a>「復次，四善語言，是佛所說。謂如實語、質直<a class="t" id="t0229c28"></a>語、不兩舌語、依法語。</p><a class="t" id="t0229c29"></a>
<p><a class="t-linehead" id="t-linehead0229c29"></a>「復次，四非阿曳囉行，是佛所說。謂不見言見、<a class="t" id="t0230a01"></a>不聞言聞、失念言記念、不知言知。</p><a class="t" id="t0230a02"></a>
<p><a class="t-linehead" id="t-linehead0230a02"></a>「復次，四阿曳囉行，是佛所說。謂實見言見、實<a class="t" id="t0230a03"></a>聞言聞、不失念言記念、實知言知。</p><a class="t" id="t0230a04"></a>
<p><a class="t-linehead" id="t-linehead0230a04"></a>「復次，四記，是佛所說。謂一向記、分別記、返<a class="t" id="t0230a05"></a>問記、默然記。如是等法，佛悲愍心，廣為眾<a class="t" id="t0230a06"></a>生，如理宣說，而令眾生如說修習，行諸梵<a class="t" id="t0230a07"></a>行，利益安樂天人世間。</p><a class="t" id="t0230a08"></a>
<p class="endsutta"><span class="t-juanname">佛說大集法門經卷上</span></p>　<a class="t" id="t0230a09"></a><a class="t" id="t0230a10"></a>
<p class="suttainfo"><span class="t-juanname">佛說大集法門經卷下</span><br><a class="t" id="t0230a11"></a><a class="t" id="t0230a12"></a>
<span class="t-byline">西天譯經三藏朝奉大夫試光祿<a class="t" id="t0230a13"></a>卿傳法大師賜紫臣施護奉　詔譯</span></p>
<a class="t" id="t0230a14"></a>
<p><a class="t-linehead" id="t-linehead0230a14"></a>「復次，諸苾芻！當知五取蘊，是佛所說。謂色<a class="t" id="t0230a15"></a>取蘊、受取蘊、想取蘊、行取蘊、識取蘊。</p><a class="t" id="t0230a16"></a>
<p><a class="t-linehead" id="t-linehead0230a16"></a>「復次，五欲，是佛所說。謂眼見於色，心喜樂<a class="t" id="t0230a17"></a>欲，以樂欲心取著色塵。耳聞於聲、鼻齅於<a class="t" id="t0230a18"></a>香、舌了於味、身覺於觸，亦復如是。</p><a class="t" id="t0230a19"></a>
<p><a class="t-linehead" id="t-linehead0230a19"></a>「復次，五障，是佛所說。謂樂欲障、瞋恚障、睡<a class="t" id="t0230a20"></a>眠障、惡作障、疑惑障。</p><a class="t" id="t0230a21"></a>
<p><a class="t-linehead" id="t-linehead0230a21"></a>「復次，五種煩惱分結，是佛所說。謂樂欲煩惱<a class="t" id="t0230a22"></a>分結、瞋恚煩惱分結、有身見煩惱分結、戒<a class="t" id="t0230a23"></a>禁取煩惱分結、疑惑煩惱分結。</p><a class="t" id="t0230a24"></a>
<p><a class="t-linehead" id="t-linehead0230a24"></a>「復次，五慳，是佛所說。謂飲食慳、善事慳、利<a class="t" id="t0230a25"></a>養慳、色相慳、法慳。</p><a class="t" id="t0230a26"></a>
<p><a class="t-linehead" id="t-linehead0230a26"></a>「復次，五受根，是佛所說。謂樂受根、苦受根、<a class="t" id="t0230a27"></a>喜受根、憂受根、捨受根。</p><a class="t" id="t0230a28"></a>
<p><a class="t-linehead" id="t-linehead0230a28"></a>「復次，五勝根，是佛所說。謂信根、精進根、念<a class="t" id="t0230a29"></a>根、定根、慧根。</p><a class="t" id="t0230b01"></a>
<p><a class="t-linehead" id="t-linehead0230b01"></a>「復次，五力，是佛所說。謂信力、精進力、念力、<a class="t" id="t0230b02"></a>定力、慧力。</p><a class="t" id="t0230b03"></a>
<p><a class="t-linehead" id="t-linehead0230b03"></a>「復次，五學力，是佛所說。謂信學力、精進學<a class="t" id="t0230b04"></a>力、念學力、定學力、慧學力。</p><a class="t" id="t0230b05"></a>
<p><a class="t-linehead" id="t-linehead0230b05"></a>「復次，五出離界，是佛所說。謂有苾芻具多聞<a class="t" id="t0230b06"></a>者，不能見苦，其心容受，未能離欲，隨諸欲<a class="t" id="t0230b07"></a>境，起所欲心，不退不沒，未能解脫；即以此<a class="t" id="t0230b08"></a>緣，後復能觀所有欲境，起離欲心，欲心退<a class="t" id="t0230b09"></a>沒，愛樂解脫，善作正行，得心解脫；解脫心<a class="t" id="t0230b10"></a>起，乃能遠離不相應法，住無欲心。以是義<a class="t" id="t0230b11"></a>故，由欲為緣，引生無漏。有苾芻具多聞者，<a class="t" id="t0230b12"></a>不能見苦，其心容受，未能離瞋，於違礙境，<a class="t" id="t0230b13"></a>起瞋恚心，不退不沒，未能解脫；即以此緣，<a class="t" id="t0230b14"></a>後復能觀諸違礙境，起離瞋心，瞋心退沒，<a class="t" id="t0230b15"></a>愛樂解脫，善作正行，得心解脫；解脫心起，<a class="t" id="t0230b16"></a>乃能遠離不相應法，住無瞋心。以是義故，<a class="t" id="t0230b17"></a>由瞋為緣，引生無漏。有苾芻具多聞者，不<a class="t" id="t0230b18"></a>能見苦，其心容受，未能離害，於不可意境，<a class="t" id="t0230b19"></a>而起害心，不退不沒，未能解脫；即以此緣，<a class="t" id="t0230b20"></a>後復能觀諸不可意境，起不害心，害心退沒，<a class="t" id="t0230b21"></a>愛樂解脫，善作正行，得心解脫；解脫心起，<a class="t" id="t0230b22"></a>乃能遠離不相應法，住不害心。以是義故，<a class="t" id="t0230b23"></a>由害為緣，引生無漏。有苾芻具多聞者，不<a class="t" id="t0230b24"></a>能見苦，其心容受，未離色相，於諸色境，<a class="t" id="t0230b25"></a>起著色心，不退不沒，未能解脫；即以此緣，<a class="t" id="t0230b26"></a>後復能觀彼色境界，起離色心，色心退沒，<a class="t" id="t0230b27"></a>愛樂解脫，善作正行，得心解脫；解脫心起，<a class="t" id="t0230b28"></a>乃能遠離不相應法，住離色心。以是義故，<a class="t" id="t0230b29"></a>由色為緣，引生無漏。有苾芻具多聞者，不<a class="t" id="t0230c01"></a>能見苦，執著有身，未離身相，而於有身，起<a class="t" id="t0230c02"></a>實有想不退不沒，未能解脫；即以此緣，後復<a class="t" id="t0230c03"></a>能觀有身當滅，起身滅想，執心退沒，愛樂<a class="t" id="t0230c04"></a>解脫，善作正行，得心解脫；解脫心起，乃能<a class="t" id="t0230c05"></a>遠離不相應法，住身滅想。以是義故，有身為<a class="t" id="t0230c06"></a>緣，引生無漏。如是等名為五出離界。</p><a class="t" id="t0230c07"></a>
<p><a class="t-linehead" id="t-linehead0230c07"></a>「復次，五解脫處，是佛所說。謂有苾芻於說<a class="t" id="t0230c08"></a>法師所親近承事，尊重恭敬，修習梵行，暫<a class="t" id="t0230c09"></a>無止息，隨其親近承事即得利益；若時聞師<a class="t" id="t0230c10"></a>宣說正法，心生喜樂，起重法想，隨生彼心，<a class="t" id="t0230c11"></a>未能廣大聽受記念，但於其中，能知一法，<a class="t" id="t0230c12"></a>隨知一法，即解一義，若不解其義，即不能<a class="t" id="t0230c13"></a>於法而生喜心；是故解了其義，心生歡喜，<a class="t" id="t0230c14"></a>以心喜故，身得輕安，由身輕安，即樂受相<a class="t" id="t0230c15"></a>應，由樂受故，心住三摩呬多；住彼心故，<a class="t" id="t0230c16"></a>能如實知，復如實觀，如實觀故，即離塵離<a class="t" id="t0230c17"></a>貪，得解脫智；解脫智起，即得我生已盡，梵<a class="t" id="t0230c18"></a>行已立，所作已辦，不受後有。有苾芻，於說<a class="t" id="t0230c19"></a>法師所，親近承事，尊重恭敬，修習梵行，暫<a class="t" id="t0230c20"></a>無止息，隨其親近承事，即得聞法；隨其所<a class="t" id="t0230c21"></a>聞，心生喜樂，起重法想；隨生彼心，能於<a class="t" id="t0230c22"></a>其中，廣大聽受、廣大記念，隨知諸法，即解<a class="t" id="t0230c23"></a>諸義，若不解諸義，即不能於法而生喜心；<a class="t" id="t0230c24"></a>是故解了諸義，心生歡喜，以喜心故，身得<a class="t" id="t0230c25"></a>輕安，由身輕安，即樂受相應，由樂受故，心<a class="t" id="t0230c26"></a>住三摩呬多；住彼心故，能如實知，復如實<a class="t" id="t0230c27"></a>觀，如實觀故，即離塵離貪，得解脫智；解脫<a class="t" id="t0230c28"></a>智起，即得我生已盡，梵行已立，所作已辦，<a class="t" id="t0230c29"></a>不受後有。有苾芻，於說法師所，親近承<a class="t" id="t0231a01"></a>事，尊重恭敬修習梵行，暫無止息，隨其親<a class="t" id="t0231a02"></a>近承事，即得聞法；隨其所聞，心生喜樂，起<a class="t" id="t0231a03"></a>重法想，隨生彼心，而能廣大聽受記念，復<a class="t" id="t0231a04"></a>能一一如實解了諸義，廣為他人分別演說，<a class="t" id="t0231a05"></a>若不解諸義，即不能於法而生喜心；是故<a class="t" id="t0231a06"></a>解了諸義，心生歡喜，以心喜故，身得輕安，<a class="t" id="t0231a07"></a>由身輕安，即樂受相應，以樂受故，心住三<a class="t" id="t0231a08"></a>摩呬多；住彼心故，能如實知，復如實觀，如實<a class="t" id="t0231a09"></a>觀故，即離塵離貪，得解脫智；解脫智起，即得<a class="t" id="t0231a10"></a>我生已盡，梵行已立，所作已辦，不受後有。有<a class="t" id="t0231a11"></a>苾芻於說法師所，親近承事，尊重恭敬，修<a class="t" id="t0231a12"></a>習梵行，暫無止息，隨其親近承事，即得聞法；<a class="t" id="t0231a13"></a>隨其所聞，心生喜樂，起重法想，隨生彼心，<a class="t" id="t0231a14"></a>而能廣大聽受記念，復能心住一境，不退不<a class="t" id="t0231a15"></a>沒，於所聞法，隨尋隨伺，發生正慧；隨起<a class="t" id="t0231a16"></a>尋伺，即於諸法，一一了知，隨知諸法，即<a class="t" id="t0231a17"></a>解諸義，廣為他人分別演說，若不解諸義，<a class="t" id="t0231a18"></a>即不能於法而生喜心；是故解了諸義，心生<a class="t" id="t0231a19"></a>歡喜，以心喜故，身得輕安，由身輕安，即樂<a class="t" id="t0231a20"></a>受相應，以樂受故，心住三摩呬多；住彼心<a class="t" id="t0231a21"></a>故，能如實知，復如實觀，如實觀故，即離塵<a class="t" id="t0231a22"></a>離貪，得解脫智；解脫智起，即得我生已盡，<a class="t" id="t0231a23"></a>梵行已立，所作已辦，不受後有。有苾芻，於<a class="t" id="t0231a24"></a>說法師所，親近承事，尊重恭敬，修習梵行，<a class="t" id="t0231a25"></a>暫無止息，隨其親近承事，即得聞法；隨其<a class="t" id="t0231a26"></a>所聞，心生喜樂，起重法想，隨生彼心，而能<a class="t" id="t0231a27"></a>廣大聽受記念，心住一境，不退不沒，於所<a class="t" id="t0231a28"></a>聞法，隨尋隨伺，發生正慧，已復能於彼別<a class="t" id="t0231a29"></a>三摩地門，善住攝心，隨所住心，轉復增勝，<a class="t" id="t0231b01"></a>即於諸法，一一了知，隨知諸法，即解諸義，<a class="t" id="t0231b02"></a>廣為他人分別演說，若不解諸義，即不能<a class="t" id="t0231b03"></a>於法而生喜心；是故解了諸義，心生歡喜，<a class="t" id="t0231b04"></a>以心喜故，身得輕安，由身輕安，即樂受相<a class="t" id="t0231b05"></a>應，以樂受故，心住三摩呬多；住彼心故，能<a class="t" id="t0231b06"></a>如實知，復如實觀，如實觀故，即離塵離貪，<a class="t" id="t0231b07"></a>得解脫智；解脫智起，即得我生已盡，梵行<a class="t" id="t0231b08"></a>已立，所作已辦，不受後有。如是等名為五<a class="t" id="t0231b09"></a>解脫處。</p><a class="t" id="t0231b10"></a>
<p><a class="t-linehead" id="t-linehead0231b10"></a>「復次，五趣，是佛所說。謂地獄、餓鬼、畜生、人、<a class="t" id="t0231b11"></a>天。</p><a class="t" id="t0231b12"></a>
<p><a class="t-linehead" id="t-linehead0231b12"></a>「復次，五淨居，是佛所說。謂無煩、無熱、善見、<a class="t" id="t0231b13"></a>善現、色究竟。</p><a class="t" id="t0231b14"></a>
<p><a class="t-linehead" id="t-linehead0231b14"></a>「復次，五士夫入法，是佛所說。謂中入、生入、<a class="t" id="t0231b15"></a>有行入、無行入、上流入，此名五士夫入法。<a class="t" id="t0231b16"></a>如是等法，佛悲愍心，廣為眾生，如理宣說，<a class="t" id="t0231b17"></a>而令眾生如說修習，行諸梵行，利益安樂天<a class="t" id="t0231b18"></a>人世間。</p><a class="t" id="t0231b19"></a>
<p><a class="t-linehead" id="t-linehead0231b19"></a>「復次，內六處，是佛所說。謂眼處、耳處、鼻處、<a class="t" id="t0231b20"></a>舌處、身處、意處。</p><a class="t" id="t0231b21"></a>
<p><a class="t-linehead" id="t-linehead0231b21"></a>「復次，外六處，是佛所說。謂色處、聲處、香處、<a class="t" id="t0231b22"></a>味處、觸處、法處。</p><a class="t" id="t0231b23"></a>
<p><a class="t-linehead" id="t-linehead0231b23"></a>「復次，六識，是佛所說。謂眼識、耳識、鼻識、<a class="t" id="t0231b24"></a>舌識、身識、意識。</p><a class="t" id="t0231b25"></a>
<p><a class="t-linehead" id="t-linehead0231b25"></a>「復次，六觸，是佛所說。謂眼觸、耳觸、鼻觸、<a class="t" id="t0231b26"></a>舌觸、身觸、意觸。</p><a class="t" id="t0231b27"></a>
<p><a class="t-linehead" id="t-linehead0231b27"></a>「復次，六受，是佛所說。謂眼觸為緣所生諸受、<a class="t" id="t0231b28"></a>耳觸為緣所生諸受、鼻觸為緣所生諸受、舌<a class="t" id="t0231b29"></a>觸為緣所生諸受、身觸為緣所生諸受、意觸<a class="t" id="t0231c01"></a>為緣所生諸受。</p><a class="t" id="t0231c02"></a>
<p><a class="t-linehead" id="t-linehead0231c02"></a>「復次，六想，是佛所說。謂色想、聲想、香想、<a class="t" id="t0231c03"></a>味想、觸想、法想。</p><a class="t" id="t0231c04"></a>
<p><a class="t-linehead" id="t-linehead0231c04"></a>「復次，六愛，是佛所說。謂色愛、聲愛、香愛、<a class="t" id="t0231c05"></a>味愛、觸愛、法愛。</p><a class="t" id="t0231c06"></a>
<p><a class="t-linehead" id="t-linehead0231c06"></a>「復次，六悅意處，是佛所說。謂見可愛色，是<a class="t" id="t0231c07"></a>悅意處；聞可愛聲，是悅意處；齅可愛香，是<a class="t" id="t0231c08"></a>悅意處；了可愛味，是悅意處；覺可愛觸，是<a class="t" id="t0231c09"></a>悅意處；分別善法，是悅意處。</p><a class="t" id="t0231c10"></a>
<p><a class="t-linehead" id="t-linehead0231c10"></a>「復次，六不悅意處，是佛所說。謂見不可愛色，<a class="t" id="t0231c11"></a>是不悅意處；聞不可愛聲，是不悅意處；齅<a class="t" id="t0231c12"></a>不可愛香，是不悅意處；了不可愛味，是不<a class="t" id="t0231c13"></a>悅意處；覺不可愛觸，是不悅意處；分別不<a class="t" id="t0231c14"></a>善法，是不悅意處。</p><a class="t" id="t0231c15"></a>
<p><a class="t-linehead" id="t-linehead0231c15"></a>「復次，六捨行，是佛所說。謂見色行是色捨處、<a class="t" id="t0231c16"></a>聞聲行是聲捨處、齅香行是香捨處、了味行<a class="t" id="t0231c17"></a>是味捨處、覺觸行是觸捨處、知法行是法捨<a class="t" id="t0231c18"></a>處。</p><a class="t" id="t0231c19"></a>
<p><a class="t-linehead" id="t-linehead0231c19"></a>「復次，六念，是佛所說。謂念佛，念法、念僧、<a class="t" id="t0231c20"></a>念戒、念施、念天。</p><a class="t" id="t0231c21"></a>
<p><a class="t-linehead" id="t-linehead0231c21"></a>「復次，六行，是佛所說。謂見行、聞行、利益行、<a class="t" id="t0231c22"></a>學行、分別行、念行。</p><a class="t" id="t0231c23"></a>
<p><a class="t-linehead" id="t-linehead0231c23"></a>「復次，六離塵法，是佛所說。謂若苾芻，現住<a class="t" id="t0231c24"></a>身業行慈，從初修習所有梵行，堅固不壞；<a class="t" id="t0231c25"></a>有苾芻，現住語業行慈，從初修習所有梵行，<a class="t" id="t0231c26"></a>堅固不壞；有苾芻，現住意業行慈，從初修<a class="t" id="t0231c27"></a>習所有梵行，堅固不壞；有苾芻，如法受利，<a class="t" id="t0231c28"></a>如法乞食，隨有所得如法而食，任持自行，<a class="t" id="t0231c29"></a>遠離非法，從初修習所有梵行，堅固不壞；<a class="t" id="t0232a01"></a>有苾芻，修淨戒行，不毀不缺，離諸過失，增<a class="t" id="t0232a02"></a>益善力，隨諸所行，戒行具足，從初修習所<a class="t" id="t0232a03"></a>有梵行，堅固不壞；有苾芻，不著身見，作出<a class="t" id="t0232a04"></a>離想，求斷苦盡，隨諸所行，不住諸見，從初<a class="t" id="t0232a05"></a>修習所有梵行，堅固不壞。如是等名為六離<a class="t" id="t0232a06"></a>塵法。</p><a class="t" id="t0232a07"></a>
<p><a class="t-linehead" id="t-linehead0232a07"></a>「復次，六種鬪諍根本，是佛所說。謂有一類補<a class="t" id="t0232a08"></a>特伽羅，自樂作罪，又樂親近彼作罪人，常<a class="t" id="t0232a09"></a>欲他人愛敬於己；有一類補特伽羅，自樂<a class="t" id="t0232a10"></a>作罪，又樂親近彼作罪人，常欲他人愛敬<a class="t" id="t0232a11"></a>於己，又復不尊敬佛、不尊敬法、不能觀法；<a class="t" id="t0232a12"></a>有一類補特伽羅，自樂作罪，又樂親近彼作<a class="t" id="t0232a13"></a>罪人，常欲他人愛敬於己，又復樂欲與僧鬪<a class="t" id="t0232a14"></a>諍；有一類補特伽羅，具有諂、誑、慳、嫉、覆等諸<a class="t" id="t0232a15"></a>隨煩惱，及身見、邪見、邊見，見取不能遠離；有<a class="t" id="t0232a16"></a>一類補特伽羅，具身見等起顛倒心，又復<a class="t" id="t0232a17"></a>不尊敬佛、不尊敬法、不能觀法；有一類補特<a class="t" id="t0232a18"></a>伽羅，具身見等，起顛倒心，又復常樂與僧<a class="t" id="t0232a19"></a>鬪諍。如是等名為六種鬪諍根本。</p><a class="t" id="t0232a20"></a>
<p><a class="t-linehead" id="t-linehead0232a20"></a>「復次，六種對治出離界，是佛所說。謂有苾芻，<a class="t" id="t0232a21"></a>作如是言：『我修慈心解脫觀，隨所作事，皆<a class="t" id="t0232a22"></a>如實知，發起精進慈心對治，我於瞋心，而<a class="t" id="t0232a23"></a>悉能盡。為由如是慈心解脫觀故，所有瞋心<a class="t" id="t0232a24"></a>無處容受。』而但觀彼慈心現前，是故瞋心不<a class="t" id="t0232a25"></a>於是處有所生起。何以故？由彼慈心出離<a class="t" id="t0232a26"></a>因故。有苾芻，作如是言：『我修悲心解脫觀，<a class="t" id="t0232a27"></a>隨所作事，皆如實知，發起精進悲心對治，<a class="t" id="t0232a28"></a>我於害心，而悉能盡。為由如是悲心解脫<a class="t" id="t0232a29"></a>觀故，所有害心，無處容受。』而但觀彼悲心<a class="t" id="t0232b01"></a>現前，是故害心不於是處有所生起。何以<a class="t" id="t0232b02"></a>故？由彼悲心出離因故。有苾芻，作如是言：<a class="t" id="t0232b03"></a>『我修喜心解脫觀，隨所作事，皆如實知，發起<a class="t" id="t0232b04"></a>精進喜心對治，我於不喜心，而悉能盡。為<a class="t" id="t0232b05"></a>由如是喜心解脫觀故，所有不喜心，無處容<a class="t" id="t0232b06"></a>受。』而但觀彼喜心現前，是故不喜心不於<a class="t" id="t0232b07"></a>是處有所生起。何以故？由彼喜心出離因故。<a class="t" id="t0232b08"></a>有苾芻，作如是言：『我修捨心解脫觀，隨所<a class="t" id="t0232b09"></a>作事，皆如實知，發起精進捨心對治，我於<a class="t" id="t0232b10"></a>欲貪之心，而悉能盡。為由如是捨心解脫觀<a class="t" id="t0232b11"></a>故，所有欲貪之心，無處容受。』而但觀彼捨<a class="t" id="t0232b12"></a>心現前，是故欲貪之心，不於是處有所生<a class="t" id="t0232b13"></a>起。何以故？由彼捨心出離因故。有苾芻，作<a class="t" id="t0232b14"></a>如是言：『我修無相心解脫觀，隨所作事，皆如<a class="t" id="t0232b15"></a>實知，發起精進無相心對治，我於取相之<a class="t" id="t0232b16"></a>心，而悉能盡。為由如是無相心解脫觀故，所<a class="t" id="t0232b17"></a>有取相之心，無處容受。』而但觀彼無相心現<a class="t" id="t0232b18"></a>前，是故取相之心，不於是處有所生起。何<a class="t" id="t0232b19"></a>以故？由彼無相心出離因故。有苾芻，作如<a class="t" id="t0232b20"></a>是言：『我修決定行，以決定法對治，我於疑<a class="t" id="t0232b21"></a>惑之心，而悉能盡。為由如是決定行故，所<a class="t" id="t0232b22"></a>有疑惑之心，無處容受。』而但觀彼決定心現<a class="t" id="t0232b23"></a>前，是故疑惑之心，不於是處有所生起。何<a class="t" id="t0232b24"></a>以故？由彼決定心出離因故。如是等名為六<a class="t" id="t0232b25"></a>種對治出離界。如是等法，佛悲愍心，廣為<a class="t" id="t0232b26"></a>眾生，如理宣說。而令眾生如說修習，行諸<a class="t" id="t0232b27"></a>梵行，利益安樂天人世間。</p><a class="t" id="t0232b28"></a>
<p><a class="t-linehead" id="t-linehead0232b28"></a>「復次，七覺支，是佛所說。謂念覺支、擇法覺<a class="t" id="t0232b29"></a>支、精進覺支、喜覺支、輕安覺支、定覺支、<a class="t" id="t0232c01"></a>捨覺支。</p><a class="t" id="t0232c02"></a>
<p><a class="t-linehead" id="t-linehead0232c02"></a>「復次，七三摩地緣，是佛所說。謂正觀察、正籌<a class="t" id="t0232c03"></a>量、正言說、正施作、正活命、正勇猛、正念住。</p><a class="t" id="t0232c04"></a>
<p><a class="t-linehead" id="t-linehead0232c04"></a>「復次，七解脫行想，是佛所說。謂不淨想、死<a class="t" id="t0232c05"></a>想、飲食不貪想、一切世間不可樂想、無常<a class="t" id="t0232c06"></a>想、無常苦想、苦無邊想。</p><a class="t" id="t0232c07"></a>
<p><a class="t-linehead" id="t-linehead0232c07"></a>「復次，七力，是佛所說。謂信力，念力，無畏力，<a class="t" id="t0232c08"></a>精進力，忍力，定力，慧力。</p><a class="t" id="t0232c09"></a>
<p><a class="t-linehead" id="t-linehead0232c09"></a>「復次，七種補特伽羅，是佛所說。謂心解脫、<a class="t" id="t0232c10"></a>俱解脫、慧解脫、身證、信解脫、法行、信<a class="t" id="t0232c11"></a>行。</p><a class="t" id="t0232c12"></a>
<p><a class="t-linehead" id="t-linehead0232c12"></a>「復次，七識住，是佛所說。謂種種身、種種想，即<a class="t" id="t0232c13"></a>欲界人天，是識所住；種種身一想，謂初禪<a class="t" id="t0232c14"></a>天，是識所住；一身種種想，謂二禪天，是識<a class="t" id="t0232c15"></a>所住；一身一想，謂三禪天，是識所住；空無<a class="t" id="t0232c16"></a>邊處天，是識所住；識無邊處天，是識所住；<a class="t" id="t0232c17"></a>無所有處天，是識所住。此名七識住。如是<a class="t" id="t0232c18"></a>等法，佛悲愍心，廣為眾生，如理宣說，而令<a class="t" id="t0232c19"></a>眾生如說修習，行諸梵行，利益安樂天人世<a class="t" id="t0232c20"></a>間。</p><a class="t" id="t0232c21"></a>
<p><a class="t-linehead" id="t-linehead0232c21"></a>「復次，八解脫，是佛所說。謂內有色想觀外色<a class="t" id="t0232c22"></a>解脫、內無色想觀外色解脫、淨解脫具足住、<a class="t" id="t0232c23"></a>空無邊處解脫、識無邊處解脫、無所有處解<a class="t" id="t0232c24"></a>脫、非想非非想處解脫，想受滅解脫。</p><a class="t" id="t0232c25"></a>
<p><a class="t-linehead" id="t-linehead0232c25"></a>「復次，八勝處，是佛所說。謂內有色想觀外色<a class="t" id="t0232c26"></a>少，作是觀時，起勝知見，是為勝處；內有色想<a class="t" id="t0232c27"></a>觀外色多，作是觀時，起勝知見，是為勝處；<a class="t" id="t0232c28"></a>內無色想觀外色少，作是觀時，起勝知見，<a class="t" id="t0232c29"></a>是為勝處；內無色想觀外色多，作是觀時，<a class="t" id="t0233a01"></a>起勝知見，是為勝處；內無色想觀外色青，<a class="t" id="t0233a02"></a>所謂觀如烏摩華，及青色衣，於二分青中，<a class="t" id="t0233a03"></a>皆是青顯青現青光，廣多清淨，作是觀時，<a class="t" id="t0233a04"></a>起勝知見，是為勝處；內無色想觀外色黃，<a class="t" id="t0233a05"></a>所謂觀如訖哩瑟拏阿迦羅華，及黃色衣，於<a class="t" id="t0233a06"></a>二分黃中，皆是黃顯黃現黃光，廣多清淨，作<a class="t" id="t0233a07"></a>是觀時，起勝知見，是為勝處；內無色想觀外<a class="t" id="t0233a08"></a>色赤，所謂觀如滿度<span class="gaiji">［口＊爾］<!--gaiji,,1[口＊爾],2&#x21060;,3--></span>嚩迦華，及赤色衣，<a class="t" id="t0233a09"></a>於二分赤中，皆是赤顯赤現赤光，廣多清<a class="t" id="t0233a10"></a>淨，作是觀時，起勝知見，是為勝處；內無色<a class="t" id="t0233a11"></a>想觀外色白，所謂觀如白色華，及白色衣，<a class="t" id="t0233a12"></a>於二分白中，皆是白顯白現白光，廣多清<a class="t" id="t0233a13"></a>淨，作是觀時，起勝知見，是為勝處。如是等<a class="t" id="t0233a14"></a>名為八勝處。</p><a class="t" id="t0233a15"></a>
<p><a class="t-linehead" id="t-linehead0233a15"></a>「復次，八種世法，是佛所說。謂利、衰、毀、譽、稱、譏、<a class="t" id="t0233a16"></a>苦、樂。</p><a class="t" id="t0233a17"></a>
<p><a class="t-linehead" id="t-linehead0233a17"></a>「復次，八正道，是佛所說。謂正見、正思惟、正<a class="t" id="t0233a18"></a>語、正業、正命、正精進、正念、正定。此名八<a class="t" id="t0233a19"></a>正道。如是等法，佛悲愍心，廣為眾生，如理<a class="t" id="t0233a20"></a>宣說，而令眾生如說修習，行諸梵行，利益安<a class="t" id="t0233a21"></a>樂天人世間。</p><a class="t" id="t0233a22"></a>
<p><a class="t-linehead" id="t-linehead0233a22"></a>「復次，九眾生居，是佛所說。謂種種身、種種想，<a class="t" id="t0233a23"></a>即欲界人天，是眾生居；種種身一想，謂初<a class="t" id="t0233a24"></a>禪天，是眾生居；一身種種想，謂二禪天，是<a class="t" id="t0233a25"></a>眾生居；一身一想，謂三禪天，是眾生居；<a class="t" id="t0233a26"></a>空無邊處天，是眾生居；識無邊處天，是眾<a class="t" id="t0233a27"></a>生居；無所有處天，是眾生居；非想非非想<a class="t" id="t0233a28"></a>處天，是眾生居；及無想天，是眾生居。此名<a class="t" id="t0233a29"></a>九眾生居。如是等法，佛悲愍心，廣為眾生，<a class="t" id="t0233b01"></a>如理宣說，而令眾生如說修習，行諸梵行，<a class="t" id="t0233b02"></a>利益安樂天人世間。</p><a class="t" id="t0233b03"></a>
<p><a class="t-linehead" id="t-linehead0233b03"></a>「復次，十具足行，是佛所說。謂不壞正見、不壞<a class="t" id="t0233b04"></a>正思惟、不壞正語、不壞正業、不壞正命、不<a class="t" id="t0233b05"></a>壞正精進、不壞正忍、不壞正定、不壞正解<a class="t" id="t0233b06"></a>脫、不壞正智。此名十具足行，如是等法，<a class="t" id="t0233b07"></a>佛悲愍心，廣為眾生，如理宣說，而令眾生如<a class="t" id="t0233b08"></a>說修習，行諸梵行，利益安樂天人世間。」</p><a class="t" id="t0233b09"></a>
<p><a class="t-linehead" id="t-linehead0233b09"></a>爾時，世尊知尊者舍利子為諸苾芻如應說法<a class="t" id="t0233b10"></a>已，佛即從其宴臥安詳而起，告尊者舍利子<a class="t" id="t0233b11"></a>言：「善哉！善哉！舍利子！如汝所說，是佛所說；<a class="t" id="t0233b12"></a>此法名為『大集法門』，後末世中，能與眾生，<a class="t" id="t0233b13"></a>作大利益。於後末世，我諸苾芻修梵行者，<a class="t" id="t0233b14"></a>應當於此大集法門，受持讀誦，宣通流布。<a class="t" id="t0233b15"></a>又舍利子！後末世中，若人得此大集法門<a class="t" id="t0233b16"></a>受持者，是人於未來諸佛法中，為淨信善<a class="t" id="t0233b17"></a>男子，於佛教法，深生愛樂，廣大開曉，心<a class="t" id="t0233b18"></a>大歡喜。」</p>
<p><a class="t-linehead" id="t-linehead0233b18"></a>爾時，諸苾芻聞佛稱讚此大集法門<a class="t" id="t0233b19"></a>已，歡喜信受，禮佛而退。</p><a class="t" id="t0233b20"></a>
<p class="endsutta"><span class="t-juanname">佛說大集法門經卷下</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
