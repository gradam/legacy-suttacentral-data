<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t18">
<article>
<div class="hgroup mirror"><h1 class="mirror-row"><span class="mirror-left latin">T18</span>
<span class="mirror-right">佛說信佛功德經</span></h1></div>　<a class="t" id="t0255a09"></a><a class="t" id="t0255a10"></a><a class="t" id="t0255a11"></a><p class="suttainfo"><span class="t-juanname">佛說信佛功德經</span><br><a class="t" id="t0255a12"></a><a class="t" id="t0255a13"></a>
<span class="t-byline">西天譯經三藏朝奉大夫試光祿卿<a class="t" id="t0255a14"></a>明教大師臣法賢奉　詔譯</span></p>
<a class="t" id="t0255a15"></a>
<p><a class="t-linehead" id="t-linehead0255a15"></a>如是我聞：</p>
<p>一時，佛在阿拏迦城菴羅園中，<a class="t" id="t0255a16"></a>與大眾俱。爾時，尊者舍利弗，食時著衣持鉢，<a class="t" id="t0255a17"></a>入阿拏迦城，於其城中，次第乞已，復還<a class="t" id="t0255a18"></a>本處，收衣洗足，敷座而食。飯食訖已，往<a class="t" id="t0255a19"></a>詣佛所，頭面禮足，於一面立，合掌向佛，而<a class="t" id="t0255a20"></a>作是言：「世尊！我今於佛深起信心。何以故？<a class="t" id="t0255a21"></a>謂佛神通最勝無比，所有過現未來沙門婆<a class="t" id="t0255a22"></a>羅門等，尚無有能知佛神通，況復過者！豈<a class="t" id="t0255a23"></a>能證於無上菩提？」</p><a class="t" id="t0255a24"></a>
<p><a class="t-linehead" id="t-linehead0255a24"></a>佛言：「善哉！善哉！舍利弗！汝能善說，甚深廣<a class="t" id="t0255a25"></a>義，汝當受持於大眾中作師子吼，廣為宣<a class="t" id="t0255a26"></a>說。」</p>
<p><a class="t-linehead" id="t-linehead0255a26"></a>舍利弗復白佛言：「世尊！我今於佛所起<a class="t" id="t0255a27"></a>信心，乃為過去未來現在無有能者。亦無沙<a class="t" id="t0255a28"></a>門婆羅門等，知於佛通、過於佛者，豈能證於<a class="t" id="t0255a29"></a>無上菩提？」</p><a class="t" id="t0255b01"></a>
<p><a class="t-linehead" id="t-linehead0255b01"></a>佛告舍利弗：「於意云何？所有三世諸佛、如來、<a class="t" id="t0255b02"></a>應供、正等正覺，具清淨戒、智慧解脫、神通妙<a class="t" id="t0255b03"></a>行，我以通力皆悉了知；彼諸如來、應供、正等<a class="t" id="t0255b04"></a>正覺亦復如是，知我所有具清淨戒、智慧解<a class="t" id="t0255b05"></a>脫、神通妙行。舍利弗！汝勿謂今釋迦牟尼佛<a class="t" id="t0255b06"></a>獨具此通。」</p>
<p><a class="t-linehead" id="t-linehead0255b06"></a>舍利弗言：「不也，世尊！我不作是<a class="t" id="t0255b07"></a>言：『唯佛具此神通。』我知三世如來、應供、正等<a class="t" id="t0255b08"></a>正覺，清淨戒法、智慧解脫、神通妙行皆悉同<a class="t" id="t0255b09"></a>等。」</p>
<p><a class="t-linehead" id="t-linehead0255b09"></a>佛言：「舍利弗！如是，如是！所有三世諸佛、如<a class="t" id="t0255b10"></a>來、正等正覺，皆悉具此神通等法。汝但為彼<a class="t" id="t0255b11"></a>眾生，宣布如是甚深之法，一心受持，於大<a class="t" id="t0255b12"></a>眾中，作師子吼，而為廣說。」</p>
<p><a class="t-linehead" id="t-linehead0255b12"></a>舍利弗白佛言：<a class="t" id="t0255b13"></a>「世尊！我佛宣說廣大甚深最勝妙法，乃至善<a class="t" id="t0255b14"></a>不善業及諸緣生法，我皆如實一一了知。<a class="t" id="t0255b15"></a>了一法已復修一法，修一法已復滅一法，滅<a class="t" id="t0255b16"></a>一法已復證一法。是故我今於佛起信，是真<a class="t" id="t0255b17"></a>正等正覺。」</p><a class="t" id="t0255b18"></a>
<p><a class="t-linehead" id="t-linehead0255b18"></a>佛告舍利弗：「汝今往問餘人：『過去世中，可有<a class="t" id="t0255b19"></a>沙門婆羅門而能了知真實通力等過佛者，<a class="t" id="t0255b20"></a>乃至成佛菩提？』汝當往問，彼作何答？</p><a class="t" id="t0255b21"></a>
<p><a class="t-linehead" id="t-linehead0255b21"></a>「復次，舍利弗！汝復往彼問於餘人：『未來世中<a class="t" id="t0255b22"></a>可有沙門婆羅門與佛等者，乃至成佛菩提？』<a class="t" id="t0255b23"></a>汝當往問，彼作何答？</p><a class="t" id="t0255b24"></a>
<p><a class="t-linehead" id="t-linehead0255b24"></a>「復次，舍利弗！汝可往彼復問<span class="corr" title="[於&gt;] cf.【麗】"></span>餘人：『現在世<a class="t" id="t0255b25"></a>中可有沙門婆羅門與佛等者，乃至成佛菩<a class="t" id="t0255b26"></a>提？』</p><a class="t" id="t0255b27"></a>
<p><a class="t-linehead" id="t-linehead0255b27"></a>「復次，舍利弗！又復往彼問於餘人：『所有過去<a class="t" id="t0255b28"></a>未來現在世中，沙門婆羅門等歸依何人？』汝<a class="t" id="t0255b29"></a>當往問，彼作何答？」</p><a class="t" id="t0255c01"></a>
<p><a class="t-linehead" id="t-linehead0255c01"></a>爾時，舍利弗白佛言：「世尊！是義不然。我從<a class="t" id="t0255c02"></a>佛聞，記念受持，無有二佛並出於世。唯佛<a class="t" id="t0255c03"></a>世尊是真正等正覺，是正徧知者，具足最<a class="t" id="t0255c04"></a>上神通之力。世尊！我不見有沙門婆羅門而<a class="t" id="t0255c05"></a>能知此通力，況復過於佛者，乃至成佛菩<a class="t" id="t0255c06"></a>提。」</p><a class="t" id="t0255c07"></a>
<p><a class="t-linehead" id="t-linehead0255c07"></a>爾時舍利弗復白佛言：「我見世尊有種種最<a class="t" id="t0255c08"></a>勝之法，最勝法者，謂佛世尊當說法時，所<a class="t" id="t0255c09"></a>得善利，佛悉能知。若有沙門婆羅門等，住<a class="t" id="t0255c10"></a>於山野樹下塚間及在空舍，入三摩地，斷<a class="t" id="t0255c11"></a>諸煩惱、修習圓滿、增益善法、正心記念，又<a class="t" id="t0255c12"></a>彼沙門婆羅門等，斷諸惡法，而修善法，乃<a class="t" id="t0255c13"></a>至證得果位，如是等法，佛悉能知，是即名<a class="t" id="t0255c14"></a>為佛最勝法。無有沙門婆羅門知此通力過<a class="t" id="t0255c15"></a>於佛者，乃至成佛菩提。</p><a class="t" id="t0255c16"></a>
<p><a class="t-linehead" id="t-linehead0255c16"></a>「復次，我佛世尊具最勝法，謂佛世尊善能分<a class="t" id="t0255c17"></a>別十二處法，及能為他廣大宣說，無有沙門<a class="t" id="t0255c18"></a>婆羅門能了知此十二處法，及能分別。十二<a class="t" id="t0255c19"></a>處者，所謂眼處色處、耳處聲處、鼻處香處、舌<a class="t" id="t0255c20"></a>處味處、身處觸處、意處法處。如是等法，唯佛<a class="t" id="t0255c21"></a>世尊，悉能了知，是即名為佛最勝法，無有<a class="t" id="t0255c22"></a>沙門婆羅門等過於佛者，乃至成佛菩提。</p><a class="t" id="t0255c23"></a>
<p><a class="t-linehead" id="t-linehead0255c23"></a>「復次，我佛世尊有最勝法，謂佛世尊善能了<a class="t" id="t0255c24"></a>知補特伽羅法理，及為他說，無有沙門婆<a class="t" id="t0255c25"></a>羅門等知如是法，及為他說。補特伽羅法者，<a class="t" id="t0255c26"></a>而<span class="corr" title="[身&gt;有] cf.【麗】">有</span>七種，所謂隨信行、隨法行、信解、見至、<a class="t" id="t0255c27"></a>身證、慧解脫、俱解脫。如是七種補特伽羅<a class="t" id="t0255c28"></a>最上之法，唯佛世尊悉能了知，是即名為<a class="t" id="t0255c29"></a>佛最勝法。</p><a class="t" id="t0256a01"></a>
<p><a class="t-linehead" id="t-linehead0256a01"></a>「復次，我佛世尊有最勝法，謂佛世尊出真實<a class="t" id="t0256a02"></a>語無有虛妄，亦無綺語而不兩舌。所出言<a class="t" id="t0256a03"></a>辭是真大利，是最勝法，有因有緣，能於大<a class="t" id="t0256a04"></a>眾中，出微妙音說甚深義，如是最上真實之<a class="t" id="t0256a05"></a>法，唯佛世尊悉能了知，是即名為佛最勝<a class="t" id="t0256a06"></a>法。</p><a class="t" id="t0256a07"></a>
<p><a class="t-linehead" id="t-linehead0256a07"></a>「復次，我佛世尊有最勝法，謂佛世尊以三摩<a class="t" id="t0256a08"></a>鉢底，觀有漏身不淨可惡，所謂身分上下<a class="t" id="t0256a09"></a>髮、毛、爪、齒、皮、肉、筋、骨，如是等種種不淨之物，<a class="t" id="t0256a10"></a>充滿其身。佛悉能知，是不究竟，是可厭離，<a class="t" id="t0256a11"></a>此名第一三摩鉢底。</p><a class="t" id="t0256a12"></a>
<p><a class="t-linehead" id="t-linehead0256a12"></a>「復次，世尊！若有沙門婆羅門等，於身上下所<a class="t" id="t0256a13"></a>有皮、肉、骨、髓諸臭穢等有漏不淨，能以智慧<a class="t" id="t0256a14"></a>如實觀者，是為第二三摩鉢底。</p><a class="t" id="t0256a15"></a>
<p><a class="t-linehead" id="t-linehead0256a15"></a>「復次，世尊！若有沙門，以智慧觀有漏身，盡<a class="t" id="t0256a16"></a>此一世而不究竟。若能如是觀者，是為第三<a class="t" id="t0256a17"></a>三摩鉢底。</p><a class="t" id="t0256a18"></a>
<p><a class="t-linehead" id="t-linehead0256a18"></a>「復次，世尊！若有沙門，能以智慧觀有漏身，今<a class="t" id="t0256a19"></a>世不究竟，乃至後世亦不究竟。若能如是觀<a class="t" id="t0256a20"></a>者，是為第四三摩鉢底。</p><a class="t" id="t0256a21"></a>
<p><a class="t-linehead" id="t-linehead0256a21"></a>「復次，世尊！若有沙門，能以智慧，如前觀察有<a class="t" id="t0256a22"></a>漏之身，今世後世，皆不究竟，乃至後後世<a class="t" id="t0256a23"></a>亦不究竟，不淨可惡。若能如是觀者，是為<a class="t" id="t0256a24"></a>第五三摩鉢底。</p><a class="t" id="t0256a25"></a>
<p><a class="t-linehead" id="t-linehead0256a25"></a>「復次，世尊！如是有漏不淨，不究竟法，唯佛<a class="t" id="t0256a26"></a>世尊，以清淨天眼過於肉眼，悉見眾生生、滅、<a class="t" id="t0256a27"></a>好、醜、善趣、惡趣，乃至生於天界，皆如實知，是<a class="t" id="t0256a28"></a>即名為佛最勝法。</p><a class="t" id="t0256a29"></a>
<p><a class="t-linehead" id="t-linehead0256a29"></a>「復次，我佛世尊有最上勝法，謂世尊說法時，<a class="t" id="t0256b01"></a>若有沙門婆羅門歸向聽受，求寂靜者，彼皆<a class="t" id="t0256b02"></a>依止七覺分。七覺分者，謂擇法覺分、精進<a class="t" id="t0256b03"></a>覺分、喜覺分、輕安覺分、捨覺分、念覺分、<a class="t" id="t0256b04"></a>定覺分。如是七法，唯佛世尊悉能了知，是即<a class="t" id="t0256b05"></a>名為佛最勝法。</p><a class="t" id="t0256b06"></a>
<p><a class="t-linehead" id="t-linehead0256b06"></a>「復次，我佛世尊有最勝法，謂善分別四正勤<a class="t" id="t0256b07"></a>法。四正勤者，謂已作惡令斷、未作惡令止、<a class="t" id="t0256b08"></a>已作善令增長、未作善令發生。如是等法，於<a class="t" id="t0256b09"></a>天上人間，廣大宣說，而作利益，是即名為<a class="t" id="t0256b10"></a>佛最勝法。</p><a class="t" id="t0256b11"></a>
<p><a class="t-linehead" id="t-linehead0256b11"></a>「復次，我佛世尊有最勝法，謂佛世尊能以正<a class="t" id="t0256b12"></a>智現大神通。其神通者，謂從一現多、攝多為<a class="t" id="t0256b13"></a>一，或現空無所有、或現城隍山石隨身而去、<a class="t" id="t0256b14"></a>或現從地以手捫摸虛空乃至梵界、或現履<a class="t" id="t0256b15"></a>水如地、或現空中跏趺而坐、或現行相，譬<a class="t" id="t0256b16"></a>如日月行於虛空，如是神通，若有沙門婆羅<a class="t" id="t0256b17"></a>門等，見此通力，生不信者，我說彼等皆是<a class="t" id="t0256b18"></a>愚迷凡夫，彼非聖者，彼不具通，不求正覺，<a class="t" id="t0256b19"></a>亦不樂求寂靜涅槃。而此通力，是即名為佛<a class="t" id="t0256b20"></a>最勝法。</p><a class="t" id="t0256b21"></a>
<p><a class="t-linehead" id="t-linehead0256b21"></a>「復次，世尊！世間所欲，喜色、善色等，有所求<a class="t" id="t0256b22"></a>者，如來為彼眾生，隨根而行，是即名為如<a class="t" id="t0256b23"></a>來神通。</p><a class="t" id="t0256b24"></a>
<p><a class="t-linehead" id="t-linehead0256b24"></a>「復次，世尊！世間所有喜不喜色、善不善色，<a class="t" id="t0256b25"></a>彼二俱離捨而不住，善知宿命，是即名為如<a class="t" id="t0256b26"></a>來神通。</p><a class="t" id="t0256b27"></a>
<p><a class="t-linehead" id="t-linehead0256b27"></a>「復次，世尊！色中見色，是即名為如來神通。</p><a class="t" id="t0256b28"></a>
<p><a class="t-linehead" id="t-linehead0256b28"></a>「復次，世尊！內無色想，見諸外色，是即名為如<a class="t" id="t0256b29"></a>來神通。</p><a class="t" id="t0256c01"></a>
<p><a class="t-linehead" id="t-linehead0256c01"></a>「復次，世尊！身善解脫，證得行住，是即名為<a class="t" id="t0256c02"></a>如來神通。</p><a class="t" id="t0256c03"></a>
<p><a class="t-linehead" id="t-linehead0256c03"></a>「復次，世尊！空無邊處，決定證得，是即名為如<a class="t" id="t0256c04"></a>來神通。</p><a class="t" id="t0256c05"></a>
<p><a class="t-linehead" id="t-linehead0256c05"></a>「復次，世尊！識無邊處，決定證得，是即名為如<a class="t" id="t0256c06"></a>來神通。</p><a class="t" id="t0256c07"></a>
<p><a class="t-linehead" id="t-linehead0256c07"></a>「復次，世尊！無所有處，決定證得，是即名為如<a class="t" id="t0256c08"></a>來神通。</p><a class="t" id="t0256c09"></a>
<p><a class="t-linehead" id="t-linehead0256c09"></a>「復次，世尊！非想非非想處，決定證得，是即名<a class="t" id="t0256c10"></a>為如來神通。</p><a class="t" id="t0256c11"></a>
<p><a class="t-linehead" id="t-linehead0256c11"></a>「復次，世尊！了知受想，受想滅已，是即名為如<a class="t" id="t0256c12"></a>來神通。如是等最勝神通境界，唯佛世尊悉<a class="t" id="t0256c13"></a>能了知，是即名為佛神通力。</p><a class="t" id="t0256c14"></a>
<p><a class="t-linehead" id="t-linehead0256c14"></a>「復次，我佛世尊有最勝法，謂沙門婆羅門等，<a class="t" id="t0256c15"></a>所有過去一生多生所作因緣果報思念等<a class="t" id="t0256c16"></a>事，乃至壽量，我於俱胝歲數而不能知。唯<a class="t" id="t0256c17"></a>佛世尊！知彼沙門婆羅門於過去時中處處<a class="t" id="t0256c18"></a>所止，或色界中、或無色界中、或有想處、或<a class="t" id="t0256c19"></a>無想處、或非有想非無想處，彼種種所作<a class="t" id="t0256c20"></a>因緣果報等事，悉能了知，是即名為佛最勝<a class="t" id="t0256c21"></a>法。</p><a class="t" id="t0256c22"></a>
<p><a class="t-linehead" id="t-linehead0256c22"></a>「復次，我佛世尊有最勝法，謂世尊說法時，<a class="t" id="t0256c23"></a>皆如實說。或有沙門、婆羅門等，以愚癡故，<a class="t" id="t0256c24"></a>生彼此意，起疑惑心，謂佛說法，皆以事相<a class="t" id="t0256c25"></a>言說，所說之法，三世同說，若近若遠，及<a class="t" id="t0256c26"></a>心意法，亦如是說，彼所說法，皆不如實。<a class="t" id="t0256c27"></a>作是疑者，佛悉能知，是則名為佛最勝<a class="t" id="t0256c28"></a>法。</p><a class="t" id="t0256c29"></a>
<p><a class="t-linehead" id="t-linehead0256c29"></a>「復次，我佛世尊說法時，若有沙門、婆羅門自<a class="t" id="t0257a01"></a>不生疑，後聞人言：『佛所說法皆不如實。』聞<a class="t" id="t0257a02"></a>是言已，便復起疑，亦謂世尊以事相言說，<a class="t" id="t0257a03"></a>起是謗者，佛亦能知，是即名為佛最勝法。</p><a class="t" id="t0257a04"></a>
<p><a class="t-linehead" id="t-linehead0257a04"></a>「復次，我佛世尊說法時，若沙門婆羅門等，<a class="t" id="t0257a05"></a>本不生疑，不謂世尊事相言說，後聞人言，<a class="t" id="t0257a06"></a>隨彼生疑，而復告語他人，令他亦生疑惑，<a class="t" id="t0257a07"></a>由疑惑故，生彼此意，作如是言，此事如前，<a class="t" id="t0257a08"></a>皆非真實，此是眾生種種異心。佛於如是，<a class="t" id="t0257a09"></a>皆悉了知，是即名為佛最勝法。</p><a class="t" id="t0257a10"></a>
<p><a class="t-linehead" id="t-linehead0257a10"></a>「復次，我佛世尊，見有沙門在三摩地無疑無<a class="t" id="t0257a11"></a>說，佛悉能知彼之行願。又復或見沙門從定<a class="t" id="t0257a12"></a>而出，佛亦能知，彼所有事及有疑惑故彼<a class="t" id="t0257a13"></a>出定，如是疑惑佛皆決了，是即名為佛最<a class="t" id="t0257a14"></a>勝法。</p><a class="t" id="t0257a15"></a>
<p><a class="t-linehead" id="t-linehead0257a15"></a>「復次，我佛世尊有最勝法，謂佛世尊善能了<a class="t" id="t0257a16"></a>知諸不究竟法。若有沙門婆羅門，在於山<a class="t" id="t0257a17"></a>中，住等引心，以自通力，知二十增減劫事，<a class="t" id="t0257a18"></a>彼作是念：『我於過去世中，所有增減劫事，<a class="t" id="t0257a19"></a>我悉能知。』世尊！彼沙門婆羅門，而於未來及<a class="t" id="t0257a20"></a>今現在增減等事，而不能知。唯佛世尊具知<a class="t" id="t0257a21"></a>三世增減等事，是名了知第一不究竟法。</p><a class="t" id="t0257a22"></a>
<p><a class="t-linehead" id="t-linehead0257a22"></a>「復次，世尊！若有沙門婆羅門等，止於深山，<a class="t" id="t0257a23"></a>住等引心，以自通力，知四十增減劫事。彼<a class="t" id="t0257a24"></a>作是念：『未來世中，所有增減，我已悉知。』世<a class="t" id="t0257a25"></a>尊！彼沙門婆羅門，而不知彼過去現在增減<a class="t" id="t0257a26"></a>劫事。唯佛世尊，具知三世，是名了知第<a class="t" id="t0257a27"></a>二不究竟法。</p><a class="t" id="t0257a28"></a>
<p><a class="t-linehead" id="t-linehead0257a28"></a>「復次，世尊！若有沙門婆羅門等，在於深山，<a class="t" id="t0257a29"></a>住等引心，以自通力，知八十增減劫事。彼<a class="t" id="t0257b01"></a>作是念：『所有過去未來增減等事，我悉能<a class="t" id="t0257b02"></a>知。』世尊！彼沙門婆羅門，唯今現世所有邊<a class="t" id="t0257b03"></a>際，而不能知。唯佛世尊一一了知三世邊<a class="t" id="t0257b04"></a>際，是即名為了知第三不究竟法。如是世尊<a class="t" id="t0257b05"></a>以清淨天眼過於肉眼，悉見眾生生滅之法，<a class="t" id="t0257b06"></a>乃至生於天界，是即名為佛最勝法。</p><a class="t" id="t0257b07"></a>
<p><a class="t-linehead" id="t-linehead0257b07"></a>「復次，我佛世尊有最勝法，謂佛世尊以調伏<a class="t" id="t0257b08"></a>法，了知諸補特伽羅心所樂法，<span class="corr" title="[從&gt;隨] cf.【麗】">隨</span>應為說。<a class="t" id="t0257b09"></a>是補特伽羅，既了知已，如理修行，斷三煩惱，<a class="t" id="t0257b10"></a>不久證於須陀洹果，逆生死流，七往天上，七<a class="t" id="t0257b11"></a>來人間，盡苦邊際，如是世尊皆悉了知。又<a class="t" id="t0257b12"></a>復世尊！知彼補特伽羅意樂之法，如理修行，<a class="t" id="t0257b13"></a>斷三煩惱，及斷貪瞋癡，不久證於斯陀含果，<a class="t" id="t0257b14"></a>一來人間，盡苦邊際，如是世尊悉皆了知。又<a class="t" id="t0257b15"></a>復世尊！善知補特伽羅意樂之法，如理修行，<a class="t" id="t0257b16"></a>斷五煩惱及隨煩惱，不久證於阿那含果，<a class="t" id="t0257b17"></a>如是世尊悉皆了知。又復世尊！善知補特伽<a class="t" id="t0257b18"></a>羅，如理修行，非久漏盡，證解脫法，我生<a class="t" id="t0257b19"></a>已盡梵行已立，所作已辦，不受後有。如是<a class="t" id="t0257b20"></a>等法，世尊一一皆悉了知，是即名為佛最勝<a class="t" id="t0257b21"></a>法。」</p><a class="t" id="t0257b22"></a>
<p><a class="t-linehead" id="t-linehead0257b22"></a>「復次，我佛世尊有最勝法，謂佛世尊善能了<a class="t" id="t0257b23"></a>知四種胎藏，一者不知入胎，亦復不知住出；<a class="t" id="t0257b24"></a>二者有知入胎，不知住出；三者有知入住，<a class="t" id="t0257b25"></a>不知出胎；四者有入住出皆悉了知。如是<a class="t" id="t0257b26"></a>四種，知有差別，唯佛世尊，一一了知，是<a class="t" id="t0257b27"></a>即名為佛最勝法。</p><a class="t" id="t0257b28"></a>
<p><a class="t-linehead" id="t-linehead0257b28"></a>「復次，我佛世尊有最勝法，謂佛世尊，善能了<a class="t" id="t0257b29"></a>知諸補特伽羅，隨所斷障而證聖果。如是等<a class="t" id="t0257c01"></a>法，佛悉了知，是即名為佛最勝法。</p><a class="t" id="t0257c02"></a>
<p><a class="t-linehead" id="t-linehead0257c02"></a>「復次，我佛世尊有最勝法，謂佛世尊，了知有<a class="t" id="t0257c03"></a>人已具信根、戒行清淨、智慧具足、真實無<a class="t" id="t0257c04"></a>妄、無我無懈、無諸幻惑，亦無散亂、亦不貪<a class="t" id="t0257c05"></a>欲，不以邪道引示眾生，常行正念。如是等<a class="t" id="t0257c06"></a>法，唯佛世尊，悉能了知，是即名為佛最勝<a class="t" id="t0257c07"></a>法。」</p><a class="t" id="t0257c08"></a>
<p><a class="t-linehead" id="t-linehead0257c08"></a>爾時，舍利弗復白佛言：「世尊！世間所有愚<a class="t" id="t0257c09"></a>癡凡夫，貪諸欲樂，勞苦己身，求無義利。諸<a class="t" id="t0257c10"></a>佛如來，於此不然，唯樂利他，非求自樂，善<a class="t" id="t0257c11"></a>了心法，見法寂靜，住安樂句，無欲無苦，得<a class="t" id="t0257c12"></a>四禪定。是故世尊，若有上根善男子等，<a class="t" id="t0257c13"></a>當如是見，當如是聞，當如是覺，當如是知，<a class="t" id="t0257c14"></a>是即名為真上根者。」</p><a class="t" id="t0257c15"></a>
<p><a class="t-linehead" id="t-linehead0257c15"></a>爾時，會中有一尊者，名曰龍護，手執寶拂，<a class="t" id="t0257c16"></a>侍立佛側。時，尊者龍護白佛言：「世尊！我見<a class="t" id="t0257c17"></a>諸邪外道尼乾子等，於佛世尊，先不起信，<a class="t" id="t0257c18"></a>唯於邪道，競說勝能。是故我今建立表剎<a class="t" id="t0257c19"></a>宣示於世，咸使聞知佛勝功德，<span class="corr" title="[於&gt;我] cf.【麗】">我</span>佛世尊，是<a class="t" id="t0257c20"></a>大丈夫，最尊最上，無有等者。」</p><a class="t" id="t0257c21"></a>
<p><a class="t-linehead" id="t-linehead0257c21"></a>爾時，世尊告尊者龍護言：「汝莫作是說，莫宣<a class="t" id="t0257c22"></a>示他人佛勝功德，我今不欲如是稱揚。」於是<a class="t" id="t0257c23"></a>尊者龍護讚世尊言：「善哉！善哉！是真正等正<a class="t" id="t0257c24"></a>覺。」</p><a class="t" id="t0257c25"></a>
<p><a class="t-linehead" id="t-linehead0257c25"></a>爾時，佛告尊者舍利弗：「汝當善以如是正法，<a class="t" id="t0257c26"></a>廣為苾芻、苾芻尼，優婆塞、優婆夷，及諸沙門<a class="t" id="t0257c27"></a>婆羅門，流布宣說，乃至諸魔外道尼乾子等，<a class="t" id="t0257c28"></a>所有邪見不信佛者，聞此正法，令起深信，<a class="t" id="t0257c29"></a>歸向於佛，而生正見，了知正法。」又復告言：<a class="t" id="t0258a01"></a>「汝舍利弗！應當如是流布宣說。」</p><a class="t" id="t0258a02"></a>
<p><a class="t-linehead" id="t-linehead0258a02"></a>爾時，世尊謂尊者舍利弗：「言已。」默然而住。於<a class="t" id="t0258a03"></a>是尊者舍利弗，承佛威力，說是法已，禮佛<a class="t" id="t0258a04"></a>而退。</p>
<p><a class="t-linehead" id="t-linehead0258a04"></a>時，諸會眾，得聞正法，歡喜作禮，信受<a class="t" id="t0258a05"></a>奉行。</p><a class="t" id="t0258a06"></a>
<p class="endsutta"><span class="t-juanname">佛說信佛功德經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
