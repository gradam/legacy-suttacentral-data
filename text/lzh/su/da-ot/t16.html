<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t16">
<article>
<div class="hgroup mirror"><h1 class="mirror-row"><span class="mirror-left latin">T16</span>
<span class="mirror-right">佛說尸迦羅越六方禮經</span></h1></div>　<a class="t" id="t0250c08"></a><a class="t" id="t0250c09"></a><a class="t" id="t0250c10"></a><a class="t" id="t0250c11"></a><p class="suttainfo"><span class="t-juanname">佛說尸迦羅越六方禮經</span><br><a class="t" id="t0250c12"></a><a class="t" id="t0250c13"></a>
<span class="t-byline">後漢安息國三藏安世高譯</span></p><a class="t" id="t0250c14"></a>
<p><a class="t-linehead" id="t-linehead0250c14"></a>佛在王舍國鷄山中。時，有長者子，名尸迦羅<a class="t" id="t0250c15"></a>越，早起嚴頭，洗浴著文衣，東向四拜、南向<a class="t" id="t0250c16"></a>四拜、西向四拜、北向四拜、向天四拜、向地<a class="t" id="t0250c17"></a>四拜。佛入國分衛遙見之，往到其家問之：<a class="t" id="t0250c18"></a>「何為六向拜？此應何法？」</p>
<p><a class="t-linehead" id="t-linehead0250c18"></a>尸迦羅越言：「父在<a class="t" id="t0250c19"></a>時教我六向拜，不知何應？今父喪亡，不敢<a class="t" id="t0250c20"></a>於後違之。」</p>
<p><a class="t-linehead" id="t-linehead0250c20"></a>佛言：「父教汝使六向拜，不以身<a class="t" id="t0250c21"></a>拜。」</p>
<p><a class="t-linehead" id="t-linehead0250c21"></a>尸迦羅越便長跪言：「願佛為我解此六向<a class="t" id="t0250c22"></a>拜意。」</p>
<p><a class="t-linehead" id="t-linehead0250c22"></a>佛言：「聽之，內著心中。其有長者<span class="gaiji">黠<!--gaiji,黠,1[烈-列＋（里＊吉）],2,3--></span>人<a class="t" id="t0250c23"></a>能持四戒不犯者，今世為人所敬，後世生天<a class="t" id="t0250c24"></a>上。一者不殺諸群生、二者不盜、三者不愛<a class="t" id="t0250c25"></a>他人婦女、四者不妄言兩舌。心欲貪、婬、恚、怒、<a class="t" id="t0250c26"></a>愚癡，自制勿聽。不能制此四意者，惡名日<a class="t" id="t0250c27"></a>聞，如月盡時光明稍冥。能自制惡意者，如<a class="t" id="t0250c28"></a>月初生其光稍明，至十五日盛滿時也。」</p><a class="t" id="t0250c29"></a>
<p><a class="t-linehead" id="t-linehead0250c29"></a>佛言：「復有六事，錢財日耗減。一者喜飲酒；<a class="t" id="t0251a01"></a>二者喜博掩；三者喜早臥晚起；四者喜請客，<a class="t" id="t0251a02"></a>亦欲令人請之；五者喜與惡知識相隨；六<a class="t" id="t0251a03"></a>者憍慢輕人。犯上頭四惡，復行是六事，妨其<a class="t" id="t0251a04"></a>善行，亦不得憂治生，錢財日耗減，六向拜當<a class="t" id="t0251a05"></a>何益乎？」</p><a class="t" id="t0251a06"></a>
<p><a class="t-linehead" id="t-linehead0251a06"></a>佛言：「惡知識有四輩：一者內有怨心，外強<a class="t" id="t0251a07"></a>為知識；二者於人前好言語，背後說言惡；<a class="t" id="t0251a08"></a>三者有急時，於人前愁苦，背後歡喜；四者外<a class="t" id="t0251a09"></a>如親厚，內興怨謀。善知識亦有四輩：一者<a class="t" id="t0251a10"></a>外如怨家，內有厚意；二者於人前直諫，於<a class="t" id="t0251a11"></a>外說人善；三者病瘦縣官，為其征彸憂解<a class="t" id="t0251a12"></a>之；四者見人貧賤不棄捐，當念求方便欲<a class="t" id="t0251a13"></a>富之。惡知識復有四輩：一者難諫曉，教之作善，<a class="t" id="t0251a14"></a>故與惡者相隨；二者教之莫與喜酒人為伴，<a class="t" id="t0251a15"></a>故與嗜酒人相隨；三者教之自守，益更多事；<a class="t" id="t0251a16"></a>四者教之與賢者為友，故與博掩子為厚。善<a class="t" id="t0251a17"></a>知識亦有四輩：一者見人貧窮卒乏令治<a class="t" id="t0251a18"></a>生；二者不與人諍計挍；三者日往消息之；<a class="t" id="t0251a19"></a>四者坐起當相念。善知識復有四輩：一者<a class="t" id="t0251a20"></a>為吏所捕，將歸藏匿之，於後解決之；二者<a class="t" id="t0251a21"></a>有病瘦，將歸養視之；三者知識死亡，棺斂<a class="t" id="t0251a22"></a>視之；四者知識已死，復念其家。善知識復<a class="t" id="t0251a23"></a>有四輩：一者欲鬪，止之；二者欲隨惡知識，諫<a class="t" id="t0251a24"></a>止之；三者不欲治生，勸令治生；四者不喜經<a class="t" id="t0251a25"></a>道，教令信喜之。惡知識復有四輩：一者小<a class="t" id="t0251a26"></a>侵之便大怒；二者有急倩使之，不肯行；三者<a class="t" id="t0251a27"></a>見人有急時，避人走；四者見人死亡，棄不視。」<a class="t" id="t0251a28"></a>佛言：「擇其善者從之，惡者遠離之。我與善<a class="t" id="t0251a29"></a>知識相隨，自致成佛。」</p><a class="t" id="t0251b01"></a>
<p><a class="t-linehead" id="t-linehead0251b01"></a>佛言：「東向拜者，謂子事父母，當有五事：一<a class="t" id="t0251b02"></a>者當念治生；二者早起勅令奴婢，時作飯<a class="t" id="t0251b03"></a>食；三者不益父母憂；四者當念父母恩；五者<a class="t" id="t0251b04"></a>父母疾病，當恐懼，求醫師治之。父母視子亦<a class="t" id="t0251b05"></a>有五事：一者當念令去惡就善；二者當教計<a class="t" id="t0251b06"></a>書疏；三者當教持經戒；四者當早與娶婦；<a class="t" id="t0251b07"></a>五者家中所有當給與之。</p><a class="t" id="t0251b08"></a>
<p><a class="t-linehead" id="t-linehead0251b08"></a>「南向拜者，謂弟子事師，當有五事：一者當<a class="t" id="t0251b09"></a>敬難之；二者當念其恩；三者所教隨之；四<a class="t" id="t0251b10"></a>者思念不厭；五者當從後稱譽之。師教弟子<a class="t" id="t0251b11"></a>亦有五事：一者當令疾知；二者當令勝他人<a class="t" id="t0251b12"></a>弟子；三者欲令知不忘；四者諸疑難悉為解<a class="t" id="t0251b13"></a>說之；五者欲令弟子智慧勝師。</p><a class="t" id="t0251b14"></a>
<p><a class="t-linehead" id="t-linehead0251b14"></a>「西向拜者，謂婦事夫，有五事：一者夫從外來，<a class="t" id="t0251b15"></a>當起迎之；二者夫出不在，當炊蒸掃除待<a class="t" id="t0251b16"></a>之；三者不得有婬心於外夫，罵言不得還罵<a class="t" id="t0251b17"></a>作色；四者當用夫教誡，所有什物不得藏<a class="t" id="t0251b18"></a>匿；五者夫休息盖藏乃得臥。夫視婦亦有<a class="t" id="t0251b19"></a>五事：一者出入當敬於婦；二者飯食之，以<a class="t" id="t0251b20"></a>時節與衣被；三者當給與金銀珠璣；四者家<a class="t" id="t0251b21"></a>中所有多少，悉用付之；五者不得於外邪畜<a class="t" id="t0251b22"></a>傳御。</p><a class="t" id="t0251b23"></a>
<p><a class="t-linehead" id="t-linehead0251b23"></a>「北向拜者，謂人視親屬朋友，當有五事：<a class="t" id="t0251b24"></a>一者見之作罪惡，私往於屏處，諫曉呵止之；<a class="t" id="t0251b25"></a>二者小有急，當奔趣救護之；三者有私語，<a class="t" id="t0251b26"></a>不得為他人說；四者當相敬難；五者所有<a class="t" id="t0251b27"></a>好物，當多少分與之。</p><a class="t" id="t0251b28"></a>
<p><a class="t-linehead" id="t-linehead0251b28"></a>「向地拜者，謂大夫視奴客婢使，亦有五事：一<a class="t" id="t0251b29"></a>者當以時飯食與衣被；二者病瘦當為呼醫<a class="t" id="t0251c01"></a>治之；三者不得妄撾捶之；四者有私財物，不<a class="t" id="t0251c02"></a>得奪之；五者分付之物當使平等。奴客婢<a class="t" id="t0251c03"></a>使事大夫亦有五事：一者當早起，勿令大夫<a class="t" id="t0251c04"></a>呼；二者所當作，自用心為之；三者當愛惜<a class="t" id="t0251c05"></a>大夫物，不得棄捐乞匃人；四者大夫出入當<a class="t" id="t0251c06"></a>送迎之；五者當稱譽大夫善，不得說其惡。</p><a class="t" id="t0251c07"></a>
<p><a class="t-linehead" id="t-linehead0251c07"></a>「向天拜者，謂人事沙門道士，當用五事：一者<a class="t" id="t0251c08"></a>以善心向之；二者擇好言與語；三者以身敬<a class="t" id="t0251c09"></a>之；四者當戀慕之；五者沙門道士人中之雄，<a class="t" id="t0251c10"></a>當恭敬承事，問度世之事。沙門道士當以六<a class="t" id="t0251c11"></a>意視凡民：一者教之布施，不得自慳貪；二<a class="t" id="t0251c12"></a>者教之持戒，不得自犯色；三者教之忍辱，<a class="t" id="t0251c13"></a>不得自恚怒；四者教之精進，不得自懈慢；<a class="t" id="t0251c14"></a>五者教人一心，不得自放意；六者教人<span class="gaiji">黠<!--gaiji,黠,1[烈-列＋（里＊吉）],2,3--></span><a class="t" id="t0251c15"></a>慧，不得自愚癡。沙門道士教人去惡為善，開<a class="t" id="t0251c16"></a>示正道，恩大於父母。如是行之，為知汝父<a class="t" id="t0251c17"></a>在時六向拜之教也，何憂不富乎？」</p>
<p><a class="t-linehead" id="t-linehead0251c17"></a>尸迦羅越<a class="t" id="t0251c18"></a>即受五戒，作禮而去。</p><a class="t" id="t0251c19"></a>
<p><a class="t-linehead" id="t-linehead0251c19"></a>佛說唄偈：</p><a class="t" id="t0251c20"></a><blockquote class="gatha">
<p>「鷄鳴當早起，　　被衣來下牀，<a class="t" id="t0251c21"></a><br>
澡漱令心淨，　　兩手奉花香。<a class="t" id="t0251c22"></a><br>
佛尊過諸天，　　鬼神不能當，<a class="t" id="t0251c23"></a><br>
低頭遶塔寺，　　叉手禮十方。<a class="t" id="t0251c24"></a><br>
賢者不精進，　　譬如樹無根，<a class="t" id="t0251c25"></a><br>
根斷枝葉落，　　何時當復連？<a class="t" id="t0251c26"></a><br>
採華著日中，　　能有幾時鮮？<a class="t" id="t0251c27"></a><br>
放心自縱意，　　命過復何言。<a class="t" id="t0251c28"></a><br>
人當慮非常，　　對來無有期，<a class="t" id="t0251c29"></a><br>
犯過不自覺，　　命過為自欺。<a class="t" id="t0252a01"></a><br>
今當入泥犁，　　何時有出期？<a class="t" id="t0252a02"></a><br>
賢者受佛語，　　持戒慎勿疑。<a class="t" id="t0252a03"></a><br>
佛如好華樹，　　無不愛樂者，<a class="t" id="t0252a04"></a><br>
處處人民聞，　　一切皆歡喜。<a class="t" id="t0252a05"></a><br>
令我得佛時，　　願使如法王，<a class="t" id="t0252a06"></a><br>
過度諸生死，　　無不解脫者。<a class="t" id="t0252a07"></a><br>
戒德可恃怙，　　福報常隨己，<a class="t" id="t0252a08"></a><br>
現法為人長，　　終遠三惡道。<a class="t" id="t0252a09"></a><br>
戒慎除恐畏，　　福德三界尊，<a class="t" id="t0252a10"></a><br>
鬼神邪毒害，　　不犯有戒人。<a class="t" id="t0252a11"></a><br>
墮俗生世苦，　　命速如電光，<a class="t" id="t0252a12"></a><br>
老病死時至，　　對來無豪強。<a class="t" id="t0252a13"></a><br>
無親可恃怙，　　無處可隱藏，<a class="t" id="t0252a14"></a><br>
天福尚有盡，　　人命豈久長。<a class="t" id="t0252a15"></a><br>
父母家室居，　　譬如寄客人，<a class="t" id="t0252a16"></a><br>
宿命壽以盡，　　捨故當受新。<a class="t" id="t0252a17"></a><br>
各追所作行，　　無際如車輪，<a class="t" id="t0252a18"></a><br>
起滅從罪福，　　生死十二因。<a class="t" id="t0252a19"></a><br>
現身遊免亂，　　濟育一切人，<a class="t" id="t0252a20"></a><br>
慈傷墜眾邪，　　流沒于深淵。<a class="t" id="t0252a21"></a><br>
勉進以六度，　　修行致自然，<a class="t" id="t0252a22"></a><br>
是故稽首禮，　　歸命天中天。<a class="t" id="t0252a23"></a><br>
人身既難得，　　得人復嗜欲，<a class="t" id="t0252a24"></a><br>
<span class="corr" title="[食&gt;貪] cf.【麗】">貪</span>婬於意識，　　痛想無厭足。<a class="t" id="t0252a25"></a><br>
豫種後世栽，　　歡喜詣地獄，<a class="t" id="t0252a26"></a><br>
六情幸完具，　　何為自困辱？<a class="t" id="t0252a27"></a><br>
一切能正心，　　三世神吉祥，<a class="t" id="t0252a28"></a><br>
不與八難貪，　　隨行生十方。<a class="t" id="t0252a29"></a><br>
所生趣精進，　　六度為橋梁，<a class="t" id="t0252b01"></a><br>
廣勸無極慧，　　一切蒙神光。」</p>
</blockquote><a class="t" id="t0252b02"></a>
<p class="endsutta"><span class="t-juanname">佛說尸迦羅越六方禮經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Dīrghāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
