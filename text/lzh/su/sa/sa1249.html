<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1249">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1249</span><span class="mirror-right">（一二四九） 牧牛者</span></h1>
</div>
<p><a class="t-linehead" id="t-linehead0342c11"></a>如是我聞：</p>
<p>一時，佛住舍衛國祇樹給孤<a class="t" id="t0342c12"></a>獨園。</p>
<p><a class="t-linehead" id="t-linehead0342c12"></a>爾時，世尊告諸比丘：「若牧牛人成就十<a class="t" id="t0342c13"></a>一法者，不能令牛增長，亦不能擁護大群<a class="t" id="t0342c14"></a>牛，令等安樂。何等為十一？謂不知色、不<a class="t" id="t0342c15"></a>知相、不去蟲、不能覆護其瘡、不能起<a class="t" id="t0342c16"></a>烟、不知擇路、不知擇處、不知度處、不<a class="t" id="t0342c17"></a>知食處、盡<span class="gaiji">［（殼-一）／牛］<!--gaiji,,1[（殼-一）／牛],2&#x246D3;,3--></span>其乳、不善料理能領群者，是<a class="t" id="t0342c18"></a>名十一法成就，不能黨護大群牛。</p>
<p><a class="t-linehead" id="t-linehead0342c18"></a>「如是，比<a class="t" id="t0342c19"></a>丘成就十一法者，不能自安，亦不安他。<a class="t" id="t0342c20"></a>何等為十一？謂不知色、不知相、不能除<a class="t" id="t0342c21"></a>其害蟲、不覆其瘡、不能起烟、不知正路、<a class="t" id="t0342c22"></a>不知止處、不知度處、不知食處、盡<span class="gaiji">［（殼-一）／牛］<!--gaiji,,1[（殼-一）／牛],2&#x246D3;,3--></span>其<a class="t" id="t0342c23"></a>乳、若有上座多聞耆舊，久修梵行，大師所<a class="t" id="t0342c24"></a>歎，不向諸明智修梵行者稱譽其德，悉令<a class="t" id="t0342c25"></a>宗敬、奉事、供養。</p>
<p><a class="t-linehead" id="t-linehead0342c25"></a>「云何名不知色？諸所有色，<a class="t" id="t0342c26"></a>彼一切四大，及四大造，是名為色不如實知。</p>
<a class="t" id="t0342c27"></a><p><a class="t-linehead" id="t-linehead0342c27"></a>「云何不知相？事業是過相，事業是慧相，是<a class="t" id="t0342c28"></a>不如實知，是名不知相。</p>
<p><a class="t-linehead" id="t-linehead0342c28"></a>「云何名不知去蟲？<a class="t" id="t0342c29"></a>所起欲覺能安，不離、不覺、不滅，所起瞋恚、害<a class="t" id="t0343a01"></a>覺能安，不離，不覺、不滅，是名不去蟲。</p>
<p><a class="t-linehead" id="t-linehead0343a01"></a>「云何<a class="t" id="t0343a02"></a>不覆瘡？謂眼見色，隨取形相，不守眼根，<a class="t" id="t0343a03"></a>世間貪憂，惡不善法，心隨生漏，不能防護；<a class="t" id="t0343a04"></a>耳、鼻、舌、身、意根亦復如是。是名不覆其瘡。</p>
<a class="t" id="t0343a05"></a><p><a class="t-linehead" id="t-linehead0343a05"></a>「云何不起烟？如所聞，如所受法，不能為<a class="t" id="t0343a06"></a>人分別顯示，是名不起烟。</p>
<p><a class="t-linehead" id="t-linehead0343a06"></a>「云何不知正<a class="t" id="t0343a07"></a>道？八正道及聖法、律是名為道，彼不如實<a class="t" id="t0343a08"></a>知，是名不知道。</p>
<p><a class="t-linehead" id="t-linehead0343a08"></a>「云何不知止處？謂於如<a class="t" id="t0343a09"></a>來所知法，不得歡喜、悅樂、勝妙、出離、饒益，是<a class="t" id="t0343a10"></a>名不知止處。</p>
<p><a class="t-linehead" id="t-linehead0343a10"></a>「云何不知度處？謂彼不知<a class="t" id="t0343a11"></a>修多羅、毘尼、阿毘曇，不隨時往到其所，諮<a class="t" id="t0343a12"></a>問請受：『云何為善？云何不善？云何有罪？云<a class="t" id="t0343a13"></a>何無罪？作何等法為勝非惡？』於隱密法不<a class="t" id="t0343a14"></a>能開發，於顯露法不能廣問，於甚深句義<a class="t" id="t0343a15"></a>自所知者，不能廣宣顯示，是名不知度處。</p>
<a class="t" id="t0343a16"></a><p><a class="t-linehead" id="t-linehead0343a16"></a>「云何不知放牧處？謂四念處及賢聖法、律是<a class="t" id="t0343a17"></a>名放牧處，於此不如實知，是名不知放牧<a class="t" id="t0343a18"></a>處。</p>
<p><a class="t-linehead" id="t-linehead0343a18"></a>「云何為盡<span class="gaiji">［（殼-一）／牛］<!--gaiji,,1[（殼-一）／牛],2&#x246D3;,3--></span>其乳？彼剎利、婆羅門長者<a class="t" id="t0343a19"></a>自在施與衣被、飲食、床臥、醫藥、資生眾具，彼<a class="t" id="t0343a20"></a>比丘受者不知限量，是名盡<span class="gaiji">［（殼-一）／牛］<!--gaiji,,1[（殼-一）／牛],2&#x246D3;,3--></span>其乳。</p>
<p><a class="t-linehead" id="t-linehead0343a20"></a>「云何<a class="t" id="t0343a21"></a>為上座大德多聞耆舊，乃至不向諸勝智<a class="t" id="t0343a22"></a>梵行者所稱其功德，令其宗重承事供養，<a class="t" id="t0343a23"></a>令得悅樂？謂比丘不稱彼上座，乃至令<a class="t" id="t0343a24"></a>諸智慧梵行者往詣其所，以隨順身、口、意業<a class="t" id="t0343a25"></a>承望奉事，是名不於上座多聞耆舊，乃至<a class="t" id="t0343a26"></a>令智慧梵行往詣其所，承望奉事，令得悅<a class="t" id="t0343a27"></a>樂。</p>
<p><a class="t-linehead" id="t-linehead0343a27"></a>「彼牧牛者成就十一法，堪能令彼群牛增<a class="t" id="t0343a28"></a>長，擁護群牛，令其悅樂。何等為十一？謂知<a class="t" id="t0343a29"></a>色、知相，如上清淨分說，乃至能領群者，隨時<a class="t" id="t0343b01"></a>料理，令得安樂，是名牧牛者十一事成就，<a class="t" id="t0343b02"></a>能令群牛增長擁護，令得安樂。如是，比丘<a class="t" id="t0343b03"></a>成就十一法者，能自安樂，亦能安他。何等<a class="t" id="t0343b04"></a>十一？謂知色、知相乃至十一……」如清淨分<a class="t" id="t0343b05"></a>廣說，「是名比丘十一事成就，自安安他。」</p>
<p><a class="t-linehead" id="t-linehead0343b05"></a>佛說<a class="t" id="t0343b06"></a>此經已，諸比丘聞佛所說，歡喜奉行。</p>
<a class="t" id="t0343b07"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>