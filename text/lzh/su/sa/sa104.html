<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa104">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 104</span><span class="mirror-right">（一〇四） 焰</span></h1>
</div>
<p><a class="t-linehead" id="t-linehead0030c12"></a>如是我聞：</p>
<p>一時，佛住舍衛國祇樹給<a class="t" id="t0030c13"></a>孤獨園。</p>
<p><a class="t-linehead" id="t-linehead0030c13"></a>爾時，有比丘名焰摩迦，起惡邪<a class="t" id="t0030c14"></a>見，作如是言：「如我解佛所說法，漏盡阿羅<a class="t" id="t0030c15"></a>漢身壞命終更無所有。」</p>
<p><a class="t-linehead" id="t-linehead0030c15"></a>時，有眾多比丘聞<a class="t" id="t0030c16"></a>彼所說，往詣其所，語焰摩迦比丘言：「汝實<a class="t" id="t0030c17"></a>作是說：『如我解佛所說法，漏盡阿羅漢身<a class="t" id="t0030c18"></a>壞命終更無所有』耶？」</p>
<p><a class="t-linehead" id="t-linehead0030c18"></a>答言：「實爾。諸尊！」</p>
<p>時，諸<a class="t" id="t0030c19"></a>比丘語焰摩迦：「勿謗世尊！謗世尊者不<a class="t" id="t0030c20"></a>善，世尊不作是說，汝當盡捨此惡邪見。」</p>
<a class="t" id="t0030c21"></a><p><a class="t-linehead" id="t-linehead0030c21"></a>諸比丘說此語時，焰摩迦比丘猶執惡邪<a class="t" id="t0030c22"></a>見，作如是言：「諸尊！唯此真實，異則虛妄。」<a class="t" id="t0030c23"></a>如是三說。</p>
<p><a class="t-linehead" id="t-linehead0030c23"></a>時，諸比丘不能調伏焰摩迦比<a class="t" id="t0030c24"></a>丘，即便捨去，往詣尊者舍利弗所，語尊者<a class="t" id="t0030c25"></a>舍利弗言：「尊者！當知彼焰摩迦比丘起如<a class="t" id="t0030c26"></a>是惡邪見言：『我解知佛所說法，漏盡阿羅<a class="t" id="t0030c27"></a>漢身壞命終更無所有。』我等聞彼所說<a class="t" id="t0030c28"></a>已，故往問焰摩迦比丘：『汝實作如是知<a class="t" id="t0030c29"></a>見耶？』彼答我言：『諸尊！實爾，異則愚說。』我<a class="t" id="t0031a01"></a>即語言：『汝勿謗世尊！世尊不作此語，汝當<a class="t" id="t0031a02"></a>捨此惡邪見。』再三諫彼，猶不捨惡邪見，是<a class="t" id="t0031a03"></a>故我今詣尊者所，唯願尊者，當令焰摩迦<a class="t" id="t0031a04"></a>比丘息惡邪見，憐愍彼故！」</p>
<p><a class="t-linehead" id="t-linehead0031a04"></a>舍利弗言：「如<a class="t" id="t0031a05"></a>是，我當令彼息惡邪見。」</p>
<p><a class="t-linehead" id="t-linehead0031a05"></a>時，眾多比丘聞舍<a class="t" id="t0031a06"></a>利弗語，歡喜隨喜，而還本處。</p>
<a class="t" id="t0031a07"></a><p><a class="t-linehead" id="t-linehead0031a07"></a>爾時，尊者舍利弗晨朝著衣持鉢，入舍衛<a class="t" id="t0031a08"></a>城乞食。食已，出城，還精舍舉衣鉢已，往<a class="t" id="t0031a09"></a>詣焰摩迦比丘所。時，焰摩迦比丘遙見尊者<a class="t" id="t0031a10"></a>舍利弗來，即為敷座洗足，安停脚机奉迎，<a class="t" id="t0031a11"></a>為執衣鉢，請令就座。</p>
<p><a class="t-linehead" id="t-linehead0031a11"></a>尊者舍利弗就座、<a class="t" id="t0031a12"></a>洗足已，語焰摩迦比丘：「汝實作如是語：<a class="t" id="t0031a13"></a>『我解知世尊所說法，漏盡阿羅漢身壞命<a class="t" id="t0031a14"></a>終無所有』耶？」</p>
<p><a class="t-linehead" id="t-linehead0031a14"></a>焰摩迦比丘白舍利弗言：<a class="t" id="t0031a15"></a>「實爾，尊者舍利弗！」</p>
<p><a class="t-linehead" id="t-linehead0031a15"></a>舍利弗言：「我今問汝，隨<a class="t" id="t0031a16"></a>意答我。云何，焰摩迦！色為常耶？為非常<a class="t" id="t0031a17"></a>耶？」</p>
<p><a class="t-linehead" id="t-linehead0031a17"></a>答言：「尊者舍利弗！無常。」</p>
<p>復問：「若無常<a class="t" id="t0031a18"></a>者，是苦不？」</p>
<p><a class="t-linehead" id="t-linehead0031a18"></a>答言：「是苦。」</p>
<p>復問：「若無常、苦，<a class="t" id="t0031a19"></a>是變易法，多聞聖弟子寧於中見我、異我、<a class="t" id="t0031a20"></a>相在不？」</p>
<p><a class="t-linehead" id="t-linehead0031a20"></a>答言：「不也，尊者舍利弗！」</p>
<p>「受、想、行、識<a class="t" id="t0031a21"></a>亦復如是。」復問：「云何，焰摩迦！色是如來<a class="t" id="t0031a22"></a>耶？」</p>
<p><a class="t-linehead" id="t-linehead0031a22"></a>答言：「不也，尊者舍利弗！」</p>
<p>「受、想、行、識是如<a class="t" id="t0031a23"></a>來耶？」</p>
<p><a class="t-linehead" id="t-linehead0031a23"></a>答言：「不也，尊者舍利弗！」</p>
<p>復問：「云何，焰<a class="t" id="t0031a24"></a>摩迦！異色有如來耶？異受、想、行、識有如<a class="t" id="t0031a25"></a>來耶？」</p>
<p><a class="t-linehead" id="t-linehead0031a25"></a>答言：「不也，尊者舍利弗！」</p>
<p>復問：「色中有<a class="t" id="t0031a26"></a>如來耶？受、想、行、識中有如來耶？」</p>
<p><a class="t-linehead" id="t-linehead0031a26"></a>答言：「不也，<a class="t" id="t0031a27"></a>尊者舍利弗！」</p>
<p><a class="t-linehead" id="t-linehead0031a27"></a>復問：「如來中有色耶？如來中<a class="t" id="t0031a28"></a>有受、想、行、識耶？」</p>
<p><a class="t-linehead" id="t-linehead0031a28"></a>答言：「不也，尊者舍利弗！」</p>
<a class="t" id="t0031a29"></a><p><a class="t-linehead" id="t-linehead0031a29"></a>復問：「非色、受、想、行、識有如來耶？」</p>
<p>答言：「不<a class="t" id="t0031b01"></a>也，尊者舍利弗！」</p>
<p><a class="t-linehead" id="t-linehead0031b01"></a>「如是，焰摩迦！如來見法真<a class="t" id="t0031b02"></a>實、如住，無所得、無所施設，汝云何言：『我<a class="t" id="t0031b03"></a>解知世尊所說，漏盡阿羅漢身壞命終無<a class="t" id="t0031b04"></a>所有。』為時說耶？」</p>
<p><a class="t-linehead" id="t-linehead0031b04"></a>答言：「不也，尊者舍利弗！」</p>
<a class="t" id="t0031b05"></a><p><a class="t-linehead" id="t-linehead0031b05"></a>復問：「焰摩迦！先言：『我解知世尊所說，漏盡<a class="t" id="t0031b06"></a>阿羅漢身壞命終無所有。』云何今復言非<a class="t" id="t0031b07"></a>耶？」</p>
<p><a class="t-linehead" id="t-linehead0031b07"></a>焰摩迦比丘言：「尊者舍利弗！我先不解、<a class="t" id="t0031b08"></a>無明故，作如是惡邪見說，聞尊者舍利弗<a class="t" id="t0031b09"></a>說已，不解、無明，一切悉斷。」</p>
<p><a class="t-linehead" id="t-linehead0031b09"></a>復問：「焰摩迦！若<a class="t" id="t0031b10"></a>復問：『比丘！如先惡邪見所說，今何所知見<a class="t" id="t0031b11"></a>一切悉得遠離？』汝當云何答？」</p>
<p><a class="t-linehead" id="t-linehead0031b11"></a>焰摩迦答言：<a class="t" id="t0031b12"></a>「尊者舍利弗！若有來問者，我當如是答：『漏<a class="t" id="t0031b13"></a>盡阿羅漢色無常，無常者是苦，苦者寂靜、<a class="t" id="t0031b14"></a>清涼、永沒。受、想、行、識亦復如是。』有來問者，<a class="t" id="t0031b15"></a>作如是答。」</p>
<p><a class="t-linehead" id="t-linehead0031b15"></a>舍利弗言：「善哉！善哉！焰摩迦比<a class="t" id="t0031b16"></a>丘！汝應如是答。所以者何？漏盡阿羅漢<a class="t" id="t0031b17"></a>色無常，無常者是苦，若無常、苦者，是生<a class="t" id="t0031b18"></a>滅法。受、想、行、識亦復如是。」</p>
<p><a class="t-linehead" id="t-linehead0031b18"></a>尊者舍利弗說<a class="t" id="t0031b19"></a>是法時，焰摩迦比丘遠塵離垢，得法眼淨。</p>
<a class="t" id="t0031b20"></a><p><a class="t-linehead" id="t-linehead0031b20"></a>尊者舍利弗語焰摩迦比丘：「今當說譬，夫<a class="t" id="t0031b21"></a>智者以譬得解。如長者子，長者子大富多<a class="t" id="t0031b22"></a>財，廣求僕從，善守護財物。時，有怨家惡人，<a class="t" id="t0031b23"></a>詐來親附，為作僕從，常伺其便，晚眠早起，<a class="t" id="t0031b24"></a>侍息左右，謹敬其事，遜其言辭，令主意<a class="t" id="t0031b25"></a>悅，作親友想、子想，極信不疑，不自防護，<a class="t" id="t0031b26"></a>然後手執利刀，以斷其命。焰摩迦比丘！於<a class="t" id="t0031b27"></a>意云何？彼惡怨家，為長者親友，非為初<a class="t" id="t0031b28"></a>始方便，害心常伺其便，至其終耶？而彼<a class="t" id="t0031b29"></a>長者，不能覺知，至今受害。」</p>
<p><a class="t-linehead" id="t-linehead0031b29"></a>答言：「實爾。尊<a class="t" id="t0031c01"></a>者！」</p>
<p><a class="t-linehead" id="t-linehead0031c01"></a>舍利弗語焰摩迦比丘：「於意云何？彼長<a class="t" id="t0031c02"></a>者本知彼人詐親欲害，善自防護，不受害<a class="t" id="t0031c03"></a>耶？」</p>
<p><a class="t-linehead" id="t-linehead0031c03"></a>答言：「如是，尊者舍利弗！」</p>
<p>「如是，焰摩迦比<a class="t" id="t0031c04"></a>丘！愚癡無聞凡夫於五受陰作常想、安隱<a class="t" id="t0031c05"></a>想、不病想、我想、我所想，於此五受陰保持護<a class="t" id="t0031c06"></a>惜，終為此五受陰怨家所害。如彼長者，為<a class="t" id="t0031c07"></a>詐親怨家所害而不覺知。焰摩迦！多聞聖弟<a class="t" id="t0031c08"></a>子於此五受陰，觀察如病、如癰、如刺、如殺，<a class="t" id="t0031c09"></a>無常、苦、空、非我、非我所，於此五受陰不著、不<a class="t" id="t0031c10"></a>受、不受故不著，不著故自覺涅槃：『我生已<a class="t" id="t0031c11"></a>盡，梵行已立，所作已作，自知不受後有。』」</p>
<p><a class="t-linehead" id="t-linehead0031c11"></a>尊<a class="t" id="t0031c12"></a>者舍利弗說是法時，焰摩迦比丘不起諸<a class="t" id="t0031c13"></a>漏，心得解脫，尊者舍利弗為焰摩迦比丘<a class="t" id="t0031c14"></a>說法，示、教、照、喜已，從座起去。</p>
<a class="t" id="t0031c15"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>