<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa999">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 999</span><span class="mirror-right">（九九九） 生歡喜</span></h1>
</div>
<p><a class="t-linehead" id="t-linehead0261c05"></a>如是我聞：</p>
<p>一時，佛住舍衛國祇樹給<a class="t" id="t0261c06"></a>孤獨園。</p>
<p><a class="t-linehead" id="t-linehead0261c06"></a>時，有天子名悉鞞梨，容色絕妙，<a class="t" id="t0261c07"></a>於後夜時來詣佛所，稽首佛足，退坐一<a class="t" id="t0261c08"></a>面。身諸光明遍照祇樹給孤獨園。</p>
<p><a class="t-linehead" id="t-linehead0261c08"></a>時，彼天子<a class="t" id="t0261c09"></a>而說偈言：</p>
<a class="t" id="t0261c10"></a><blockquote class="gatha">
<p>「諸天及世人，　　於食悉欣樂，<a class="t" id="t0261c11"></a><br>　頗有諸世間，　　福樂自隨逐。」</p>
</blockquote>
<a class="t" id="t0261c12"></a><p><a class="t-linehead" id="t-linehead0261c12"></a>爾時，世尊說偈答言：</p>
<a class="t" id="t0261c13"></a><blockquote class="gatha">
<p>「淨信心惠施，　　此世及後世，<a class="t" id="t0261c14"></a><br>　隨其所至處，　　福報常影隨。<a class="t" id="t0261c15"></a><br>　是故當捨慳，　　行無垢惠施，<a class="t" id="t0261c16"></a><br>　施已心歡喜，　　此世他世受。」</p>
</blockquote>
<a class="t" id="t0261c17"></a><p><a class="t-linehead" id="t-linehead0261c17"></a>時，彼悉鞞梨天子白佛言：「奇哉！世尊！善說<a class="t" id="t0261c18"></a>斯義：</p>
<a class="t" id="t0261c19"></a><blockquote class="gatha">
<p>「淨信心惠施，　　此世及他世，<a class="t" id="t0261c20"></a><br>　隨其所至處，　　福報常影隨。<a class="t" id="t0261c21"></a><br>　是故當捨慳，　　行無垢惠施，<a class="t" id="t0261c22"></a><br>　施已心歡喜，　　此世他世受。」</p>
</blockquote>
<a class="t" id="t0261c23"></a><p><a class="t-linehead" id="t-linehead0261c23"></a>悉鞞梨天子白佛言：「世尊！我自知過去世<a class="t" id="t0261c24"></a>時曾為國王，名悉鞞梨，於四城門普施為<a class="t" id="t0261c25"></a>福，於其城內有四交道，亦於其中布施作<a class="t" id="t0261c26"></a>福。</p>
<p><a class="t-linehead" id="t-linehead0261c26"></a>「時，有第一夫人來語我言：『大王大作<a class="t" id="t0261c27"></a>福德，而我無力修諸福業。』我時告言：『城東<a class="t" id="t0261c28"></a>門外布施作福悉皆屬汝。』時，諸王子復來<a class="t" id="t0261c29"></a>白我：『大王多作功德，夫人亦同，而我無力<a class="t" id="t0261c30"></a>作諸福業，我今願得依於大王少作功德。』<a class="t" id="t0262a01"></a>我時答言：『城南門外所作施福悉皆屬汝。』<a class="t" id="t0262a02"></a>時，有大臣復來白我：『今日大王多作功德，<a class="t" id="t0262a03"></a>夫人、王子悉皆共之，而我無力作諸福業，<a class="t" id="t0262a04"></a>願依大王少有所作。』我時告言：『城西門外<a class="t" id="t0262a05"></a>所作施福悉皆屬汝。』時，諸將士復來白我：<a class="t" id="t0262a06"></a>『今日大王多作功德，夫人、太子及諸大臣悉<a class="t" id="t0262a07"></a>皆共之，唯我無力能修福業，願依大王得<a class="t" id="t0262a08"></a>有所作。』我時答言：『城北門外所作施福悉<a class="t" id="t0262a09"></a>皆屬汝。』國中庶民復來白我：『今日大王多<a class="t" id="t0262a10"></a>作功德，夫人、王子、大臣、諸將悉皆共之，唯<a class="t" id="t0262a11"></a>我無力不能修福，願依大王少有所作。』<a class="t" id="t0262a12"></a>我時答言：『於其城內四交道頭所作施福悉<a class="t" id="t0262a13"></a>屬汝等。』爾時，國王夫人、王子、大臣、將士、庶<a class="t" id="t0262a14"></a>民悉皆惠施，作諸功德，我先所作惠施功<a class="t" id="t0262a15"></a>德於茲則斷。</p>
<p><a class="t-linehead" id="t-linehead0262a15"></a>「時，我所使諸作福者，還至我<a class="t" id="t0262a16"></a>所，為我作禮而白我言：『大王當知，諸修福<a class="t" id="t0262a17"></a>處，夫人、王子、大臣、將士及諸庶民各據其處，<a class="t" id="t0262a18"></a>行施作福，大王所施於茲則斷。』我時答言：<a class="t" id="t0262a19"></a>『善男子！諸方邊國歲輸財物應入我者，分<a class="t" id="t0262a20"></a>半入庫，分其半分，即於彼處惠施作福。』<a class="t" id="t0262a21"></a>彼聞教旨，往詣邊國，集諸財物，半送於<a class="t" id="t0262a22"></a>庫，半留於彼惠施作福。</p>
<p><a class="t-linehead" id="t-linehead0262a22"></a>「我先長夜如是惠<a class="t" id="t0262a23"></a>施作福，長夜常得可愛、可念、可意福報，常受<a class="t" id="t0262a24"></a>快樂，無有窮極。以斯福業及福果福報，悉<a class="t" id="t0262a25"></a>皆入於大功德聚數。譬如五大河合為一<a class="t" id="t0262a26"></a>流，所謂恒河、耶蒲那、薩羅由、伊羅跋提、摩醯。<a class="t" id="t0262a27"></a>如是五河合為一流，無有人能量其河水<a class="t" id="t0262a28"></a>百千萬億斗斛之數。彼大河水得為大水聚<a class="t" id="t0262a29"></a>數，我亦如是，所作功德果、功德報不可稱<a class="t" id="t0262b01"></a>量，悉得入於大功德聚數。」</p>
<p><a class="t-linehead" id="t-linehead0262b01"></a>爾時，悉鞞梨天子<a class="t" id="t0262b02"></a>聞佛所說，歡喜隨喜，稽首佛足，即沒不現。</p>
<a class="t" id="t0262b03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>