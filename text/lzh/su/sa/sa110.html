<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa110">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 110</span><span class="mirror-right">（一一〇） 薩遮</span></h1>
</div>
<p><a class="t-linehead" id="t-linehead0035a17"></a>如是我聞：</p>
<p>一時，佛住毘舍離獼猴池<a class="t" id="t0035a18"></a>側。毘舍離國有尼揵子，聰慧明哲，善解諸<a class="t" id="t0035a19"></a>論，有聰明慢。所廣集諸論，妙智入微，為<a class="t" id="t0035a20"></a>眾說法，超諸論師，每作是念：「諸沙門、婆羅<a class="t" id="t0035a21"></a>門無敵我者，乃至如來亦能共論。諸論師<a class="t" id="t0035a22"></a>輩，聞我名者，頭額津腋下汗，毛孔流水；我<a class="t" id="t0035a23"></a>論議風，能偃草折樹，摧破金石，伏諸龍<a class="t" id="t0035a24"></a>象，何況人間諸論師輩，能當我者！」</p>
<p><a class="t-linehead" id="t-linehead0035a24"></a>時，有比<a class="t" id="t0035a25"></a>丘名阿濕波誓，晨朝著衣持鉢，威儀詳<a class="t" id="t0035a26"></a>序，端視平涉，入城乞食。爾時，薩遮尼揵<a class="t" id="t0035a27"></a>子，有少緣事，詣諸聚落，從城門出，遙<a class="t" id="t0035a28"></a>見比丘阿濕波誓，即詣其所，問言：「沙門瞿<a class="t" id="t0035a29"></a>曇為諸弟子云何說法？以何等法教諸<a class="t" id="t0035b01"></a>弟子，令其修習？」</p>
<p><a class="t-linehead" id="t-linehead0035b01"></a>阿濕波誓言：「火種居士！<a class="t" id="t0035b02"></a>世尊如是說法教諸弟子，令隨修學。言：『諸<a class="t" id="t0035b03"></a>比丘！於色當觀無我，受、想、行、識當觀無<a class="t" id="t0035b04"></a>我。此五受陰勤方便觀，如病、如癰、如刺、如<a class="t" id="t0035b05"></a>殺，無常、苦、空、非我。』」</p>
<p><a class="t-linehead" id="t-linehead0035b05"></a>薩遮尼揵子聞此語，<a class="t" id="t0035b06"></a>心不喜，作是言：「阿濕波誓！汝必誤聽，沙<a class="t" id="t0035b07"></a>門瞿曇終不作是說。若沙門瞿曇作是說<a class="t" id="t0035b08"></a>者，則是邪見，我當詣彼難詰令止。」</p>
<p><a class="t-linehead" id="t-linehead0035b08"></a>爾時，<a class="t" id="t0035b09"></a>薩遮尼犍子往詣聚落，諸離車等集會<a class="t" id="t0035b10"></a>之處，語諸離車言：「我今日見沙門瞿曇第<a class="t" id="t0035b11"></a>一弟子，名阿濕波誓，薄共論議，若如其所<a class="t" id="t0035b12"></a>說者，我當詣彼沙門瞿曇，與共論議，進<a class="t" id="t0035b13"></a>却迴轉，必隨我意。</p>
<p><a class="t-linehead" id="t-linehead0035b13"></a>「譬如士夫刈拔茇草，<a class="t" id="t0035b14"></a>手執其莖，空中抖擻，除諸亂穢；我亦如是，<a class="t" id="t0035b15"></a>與沙門瞿曇論議難詰，執其要領，進却迴<a class="t" id="t0035b16"></a>轉，隨其所欲，去其邪說。</p>
<p><a class="t-linehead" id="t-linehead0035b16"></a>「如沽酒家執其<a class="t" id="t0035b17"></a>酒囊，壓取清醇，去其糟滓；我亦如是，詣<a class="t" id="t0035b18"></a>沙門瞿曇論<span class="corr" title="[義&gt;議] cf.【麗】">議</span>難詰，進却迴轉，取其清真，<a class="t" id="t0035b19"></a>去諸邪說。</p>
<p><a class="t-linehead" id="t-linehead0035b19"></a>「如織席師，以席盛諸穢物，欲市<a class="t" id="t0035b20"></a>賣時，以水洗澤，去諸臭穢；我亦如是，詣<a class="t" id="t0035b21"></a>沙門瞿曇所，與共論議，進却迴轉，執其綱<a class="t" id="t0035b22"></a>領，去諸穢說。</p>
<p><a class="t-linehead" id="t-linehead0035b22"></a>「譬如王家調象之師，牽大<a class="t" id="t0035b23"></a>醉象，入深水中，洗其身體、四支、耳、鼻，周<a class="t" id="t0035b24"></a>遍沐浴，去諸麁穢；我亦如是，詣沙門<a class="t" id="t0035b25"></a>瞿曇所，論議難詰，進却迴轉，隨意自在，<a class="t" id="t0035b26"></a>執其要領，去諸穢說。汝諸離車，亦應共<a class="t" id="t0035b27"></a>往觀其得失。」</p>
<p><a class="t-linehead" id="t-linehead0035b27"></a>中有離車作如是言：「若薩遮<a class="t" id="t0035b28"></a>尼犍子能與沙門瞿曇共論議者，無<a class="t" id="t0035b29"></a>有是處。」</p>
<p><a class="t-linehead" id="t-linehead0035b29"></a>復有說言：「薩遮尼犍子聰慧利<a class="t" id="t0035c01"></a>根，能共論議。」</p>
<p><a class="t-linehead" id="t-linehead0035c01"></a>時有五百離車與薩遮尼<a class="t" id="t0035c02"></a>犍子共詣佛所，為論議故。</p>
<p><a class="t-linehead" id="t-linehead0035c02"></a>爾時，世尊<a class="t" id="t0035c03"></a>於大林中，坐一樹下，住於天住。時，有眾<a class="t" id="t0035c04"></a>多比丘出房外林中經行，遙見薩遮尼犍<a class="t" id="t0035c05"></a>子來，漸漸詣諸比丘所，問諸比丘言：「沙<a class="t" id="t0035c06"></a>門瞿曇住在何所？」</p>
<p><a class="t-linehead" id="t-linehead0035c06"></a>比丘答言：「在大林中，<a class="t" id="t0035c07"></a>依一樹下，住於天住。」</p>
<p><a class="t-linehead" id="t-linehead0035c07"></a>薩遮尼犍子即詣<a class="t" id="t0035c08"></a>佛所，恭敬問訊，於一面坐。諸離車長者<a class="t" id="t0035c09"></a>亦詣佛所，有恭敬者，有合掌問訊者，問<a class="t" id="t0035c10"></a>訊已，於一面住。</p>
<p><a class="t-linehead" id="t-linehead0035c10"></a>時，薩遮尼犍子白佛言：<a class="t" id="t0035c11"></a>「我聞瞿曇作如是說法，作如是教授諸<a class="t" id="t0035c12"></a>弟子——教諸弟子於色觀察無我，受、想、行、<a class="t" id="t0035c13"></a>識觀察無我，此五受陰勤方便觀察，如病、<a class="t" id="t0035c14"></a>如癰、如刺、如殺，無常、苦、空、非我。——為是瞿<a class="t" id="t0035c15"></a>曇有如是教，為是傳者毀瞿曇耶？如說<a class="t" id="t0035c16"></a>說耶？不如說說耶？如法說耶？法次法說耶？<a class="t" id="t0035c17"></a>無有異忍來相難詰，令墮負處耶？」</p>
<p><a class="t-linehead" id="t-linehead0035c17"></a>佛告<a class="t" id="t0035c18"></a>薩遮尼犍子：「如汝所聞，彼如說說、如法<a class="t" id="t0035c19"></a>說、法次法說，非為謗毀，亦無難問令墮負<a class="t" id="t0035c20"></a>處。所以者何？我實為諸弟子如是說法，<a class="t" id="t0035c21"></a>我實常教諸弟子，令隨順法教，令觀色無<a class="t" id="t0035c22"></a>我。受、想、行、識無我，觀此五受陰如病，如<a class="t" id="t0035c23"></a>癰、如刺、如殺，無常、苦、空、非我。」</p>
<p><a class="t-linehead" id="t-linehead0035c23"></a>薩遮尼犍<a class="t" id="t0035c24"></a>子白佛言：「瞿曇！我今當說譬。」</p>
<p><a class="t-linehead" id="t-linehead0035c24"></a>佛告薩遮<a class="t" id="t0035c25"></a>尼犍子：「宜知是時。」</p>
<p><a class="t-linehead" id="t-linehead0035c25"></a>「譬如世間一切所作<a class="t" id="t0035c26"></a>皆依於地。如是色是我人，善惡從生；受、想、<a class="t" id="t0035c27"></a>行、識是我人，善惡從生。又復譬如人界、<a class="t" id="t0035c28"></a>神界、藥草、樹木，皆依於地而得生長；如<a class="t" id="t0035c29"></a>是色是我人，受、想、行、識是我人。」</p>
<p><a class="t-linehead" id="t-linehead0035c29"></a>佛告火種<a class="t" id="t0036a01"></a>居士：「汝言色是我人，受、想、行、識是我人耶？」</p>
<a class="t" id="t0036a02"></a><p><a class="t-linehead" id="t-linehead0036a02"></a>答言：「如是，瞿曇！色是我人，受、想、行、識是我<a class="t" id="t0036a03"></a>人。此等諸眾悉作是說。」</p>
<p><a class="t-linehead" id="t-linehead0036a03"></a>佛告火種居士：<a class="t" id="t0036a04"></a>「且立汝論本，用引眾人為？」</p>
<p><a class="t-linehead" id="t-linehead0036a04"></a>薩遮尼犍子<a class="t" id="t0036a05"></a>白佛言：「色實是我人。」</p>
<p><a class="t-linehead" id="t-linehead0036a05"></a>佛告火種居士：「我今<a class="t" id="t0036a06"></a>問汝，隨意答我。譬如國王，於自國土有<a class="t" id="t0036a07"></a>罪過者，若殺、若縛、若擯、若鞭、斷絕手足；<a class="t" id="t0036a08"></a>若有功者，賜其象馬、車乘、城邑、財寶，悉能<a class="t" id="t0036a09"></a>爾不？」</p>
<p><a class="t-linehead" id="t-linehead0036a09"></a>答言：「能爾。瞿曇！」</p>
<p>佛告火種居士：「凡<a class="t" id="t0036a10"></a>是主者，悉得自在不？」</p>
<p><a class="t-linehead" id="t-linehead0036a10"></a>答言：「如是，瞿曇！」</p>
<p>佛<a class="t" id="t0036a11"></a>告火種居士：「汝言色是我，受、想、行、識即是<a class="t" id="t0036a12"></a>我，得隨意自在，令彼如是，不令如是耶？」</p>
<a class="t" id="t0036a13"></a><p><a class="t-linehead" id="t-linehead0036a13"></a>時，薩遮尼犍子默然而住。</p>
<p>佛告火種居士：<a class="t" id="t0036a14"></a>「速說！速說！何故默然？」</p>
<p><a class="t-linehead" id="t-linehead0036a14"></a>如是再三，薩遮尼犍<a class="t" id="t0036a15"></a>子猶故默然。</p>
<p><a class="t-linehead" id="t-linehead0036a15"></a>時，有金剛力鬼神持金剛<a class="t" id="t0036a16"></a>杵，猛火熾然，在虛空中臨薩遮尼犍子<a class="t" id="t0036a17"></a>頭上，作是言：「世尊再三問，汝何故不答？我<a class="t" id="t0036a18"></a>當以金剛杵碎破汝頭，令作七分。」</p>
<p><a class="t-linehead" id="t-linehead0036a18"></a>佛神<a class="t" id="t0036a19"></a>力故，唯令薩遮尼犍子見金剛神，餘眾<a class="t" id="t0036a20"></a>不見。薩遮尼犍子得大恐怖，白佛言：「不<a class="t" id="t0036a21"></a>爾。瞿曇！」</p>
<p><a class="t-linehead" id="t-linehead0036a21"></a>佛告薩遮尼犍子：「徐徐思惟，然<a class="t" id="t0036a22"></a>後解說。汝先於眾中說色是我，受、想、行、<a class="t" id="t0036a23"></a>識是我，而今言不？前後相違。汝先常說言：<a class="t" id="t0036a24"></a>『色是我，受、想、行、識是我。』火種居士！我今問<a class="t" id="t0036a25"></a>汝，色為常耶？為無常耶？」</p>
<p><a class="t-linehead" id="t-linehead0036a25"></a>答言：「無常。瞿<a class="t" id="t0036a26"></a>曇！」</p>
<p><a class="t-linehead" id="t-linehead0036a26"></a>復問：「無常者，是苦耶？」</p>
<p>答言：「是苦。瞿曇！」</p>
<a class="t" id="t0036a27"></a><p><a class="t-linehead" id="t-linehead0036a27"></a>復問：「無常、苦者，是變易法，多聞聖弟子寧<a class="t" id="t0036a28"></a>於中見我、異我、相在不？」</p>
<p><a class="t-linehead" id="t-linehead0036a28"></a>答曰：「不也，瞿曇！」</p>
<a class="t" id="t0036a29"></a><p><a class="t-linehead" id="t-linehead0036a29"></a>受、想、行、識亦如是說。</p>
<p>佛告火種居士：「汝好<a class="t" id="t0036b01"></a>思而後說。」</p>
<p><a class="t-linehead" id="t-linehead0036b01"></a>復問火種居士：「若於色未離貪、<a class="t" id="t0036b02"></a>未離欲、未離念、未離愛、未離渴，彼色若<a class="t" id="t0036b03"></a>變、若異，當生憂、悲、惱、苦不？」</p>
<p><a class="t-linehead" id="t-linehead0036b03"></a>答曰：「如是，瞿<a class="t" id="t0036b04"></a>曇！」</p>
<p><a class="t-linehead" id="t-linehead0036b04"></a>受、想、行、識亦如是說。</p>
<p>復問：「火種居士！於<a class="t" id="t0036b05"></a>色離貪、離欲、離念、離愛、離渴，彼色若變、若<a class="t" id="t0036b06"></a>異，則不生憂、悲、惱、苦耶？」</p>
<p><a class="t-linehead" id="t-linehead0036b06"></a>答曰：「如是。瞿曇！<a class="t" id="t0036b07"></a>如實無異。」</p>
<p><a class="t-linehead" id="t-linehead0036b07"></a>受、想、行、識亦如是說。</p>
<p>「火種居士！<a class="t" id="t0036b08"></a>譬如士夫身嬰眾苦，常與苦俱，彼苦不斷<a class="t" id="t0036b09"></a>不捨，當得樂不？」</p>
<p><a class="t-linehead" id="t-linehead0036b09"></a>答言：「不也，瞿曇！」</p>
<p>「如是，火<a class="t" id="t0036b10"></a>種居士！身嬰眾苦，常與苦俱，彼苦不斷、<a class="t" id="t0036b11"></a>不捨，不得樂也。火種居士！譬如士夫持斧<a class="t" id="t0036b12"></a>入山，求堅實材。見芭蕉樹洪大<span class="gaiji">傭<!--gaiji,傭,1[月＊庸],2&#x267DB;,3--></span>直，即<a class="t" id="t0036b13"></a>斷其根葉，剽剝其皮，乃至窮盡，都無堅<a class="t" id="t0036b14"></a>實。火種居士！汝亦如是，自立論端。我今<a class="t" id="t0036b15"></a>善求真實之義，都無堅實，如芭蕉樹也，<a class="t" id="t0036b16"></a>而於此眾中敢有所說。我不見沙門、婆羅<a class="t" id="t0036b17"></a>門中，所知、所見能與如來、應、等正覺所知、所<a class="t" id="t0036b18"></a>見共論議，不摧伏者。而便自說：『我論議<a class="t" id="t0036b19"></a>風，偃草折樹，能破金石，調伏龍象，要能<a class="t" id="t0036b20"></a>令彼額津腋汗，毛孔水流。』汝今自論己義而<a class="t" id="t0036b21"></a>不自立，先所誇說能伏彼相，今盡自取，<a class="t" id="t0036b22"></a>而不能動如來一毛。」</p>
<p><a class="t-linehead" id="t-linehead0036b22"></a>爾時，世尊於大眾中，<a class="t" id="t0036b23"></a>被欝多羅僧，現胸而示：「汝等試看，能動<a class="t" id="t0036b24"></a>如來一毛以不？」</p>
<p><a class="t-linehead" id="t-linehead0036b24"></a>爾時，薩遮尼犍子默然低<a class="t" id="t0036b25"></a>頭，慚愧失色。爾時，眾中有一離車，名突<a class="t" id="t0036b26"></a>目佉，從座起，整衣服，合掌白佛言：「世<a class="t" id="t0036b27"></a>尊！聽我說譬。」</p>
<p><a class="t-linehead" id="t-linehead0036b27"></a>佛告突目佉：「宜知是時。」</p>
<p>突<a class="t" id="t0036b28"></a>目佉白佛言：「世尊！譬如有人執持斗斛，於<a class="t" id="t0036b29"></a>大聚穀中，取二三斛，今此薩遮尼犍子亦<a class="t" id="t0036c01"></a>復如是。世尊！譬如長者巨富多財，忽有<a class="t" id="t0036c02"></a>罪過，一切財物悉入王家，薩遮尼犍子<a class="t" id="t0036c03"></a>亦復如是。所有才辯悉為如來之所攝受。</p>
<a class="t" id="t0036c04"></a><p><a class="t-linehead" id="t-linehead0036c04"></a>「譬如城邑聚落邊有大水，男女大小悉入<a class="t" id="t0036c05"></a>水戲，取水中蟹，截斷其足，置於陸地，以<a class="t" id="t0036c06"></a>無足故，不能還復入於大水。薩遮尼犍<a class="t" id="t0036c07"></a>子亦復如是。諸有才辯悉為如來之所<a class="t" id="t0036c08"></a>斷截，終不復敢重詣如來命敵論議。」</p>
<p><a class="t-linehead" id="t-linehead0036c08"></a>爾<a class="t" id="t0036c09"></a>時，薩遮尼犍子忿怒熾盛，罵唾突目佉離<a class="t" id="t0036c10"></a>車言：「汝麁疏物！不審諦何為其鳴？吾自與<a class="t" id="t0036c11"></a>沙門瞿曇論，何豫汝事？」</p>
<p><a class="t-linehead" id="t-linehead0036c11"></a>薩遮尼犍子呵<a class="t" id="t0036c12"></a>罵突目佉已，復白佛言：「置彼凡輩鄙賤<a class="t" id="t0036c13"></a>之說，我今別有所問。」</p>
<p><a class="t-linehead" id="t-linehead0036c13"></a>佛告薩遮尼犍子：<a class="t" id="t0036c14"></a>「恣汝所問，當隨問答。」</p>
<p><a class="t-linehead" id="t-linehead0036c14"></a>「云何？瞿曇！為弟子<a class="t" id="t0036c15"></a>說法，令離疑惑？」</p>
<p><a class="t-linehead" id="t-linehead0036c15"></a>佛告火種居士：「我為諸<a class="t" id="t0036c16"></a>弟子說諸所有色，若過去、若未來、若現在，<a class="t" id="t0036c17"></a>若內、若外，若麁、若細，若好、若醜，若遠、若近，<a class="t" id="t0036c18"></a>彼一切如實觀察非我、非異我、不相在；受、<a class="t" id="t0036c19"></a>想、行、識亦復如是。彼學必見跡不斷壞，堪<a class="t" id="t0036c20"></a>任成就，厭離知見，守甘露門，雖非一切<a class="t" id="t0036c21"></a>悉得究竟，且向涅槃。如是弟子從我教<a class="t" id="t0036c22"></a>法，得離疑惑。」</p>
<p><a class="t-linehead" id="t-linehead0036c22"></a>復問：「瞿曇！復云何教諸弟<a class="t" id="t0036c23"></a>子，於佛法得盡諸漏、無漏，心解脫、慧解脫，<a class="t" id="t0036c24"></a>現法自知作證：『我生已盡，梵行已立，所作<a class="t" id="t0036c25"></a>已作，自知不受後有。』？」</p>
<p><a class="t-linehead" id="t-linehead0036c25"></a>佛告火種居士：「正<a class="t" id="t0036c26"></a>以此法，諸所有色，若過去、若未來、若現在，<a class="t" id="t0036c27"></a>若內、若外，若麁、若細，若好、若醜，若遠、若近，<a class="t" id="t0036c28"></a>彼一切如實知非我、非異我、不相在；受、想、<a class="t" id="t0036c29"></a>行、識亦復如是。彼於爾時成就三種無<a class="t" id="t0037a01"></a>上——智無上、解脫無上、解脫知見無上。成<a class="t" id="t0037a02"></a>就三種無上已，於大師所恭敬、尊重、供養<a class="t" id="t0037a03"></a>如佛。世尊覺一切法，即以此法調伏弟<a class="t" id="t0037a04"></a>子，令得安隱、令得無畏、調伏寂靜、究竟<a class="t" id="t0037a05"></a>涅槃。世尊為涅槃故，為弟子說法。火種居<a class="t" id="t0037a06"></a>士！我諸弟子於此法中，得盡諸漏，得心<a class="t" id="t0037a07"></a>解脫，得慧解脫，於現法中自知作證：『我<a class="t" id="t0037a08"></a>生已盡，梵行已立，所作已作，自知不受後<a class="t" id="t0037a09"></a>有。』」</p>
<p><a class="t-linehead" id="t-linehead0037a09"></a>薩遮尼犍子白佛言：「瞿曇！猶如壯夫，<a class="t" id="t0037a10"></a>鋒刃亂下，猶可得免；瞿曇論手，難可得<a class="t" id="t0037a11"></a>脫。如盛毒蛇，猶可得避；曠澤猛火，猶<a class="t" id="t0037a12"></a>可得避；兇惡醉象，亦可得免；狂餓師子，<a class="t" id="t0037a13"></a>悉可得免；沙門瞿曇論議手中，難可得<a class="t" id="t0037a14"></a>脫。非我凡品，輕躁鄙夫，論具不備，以論議<a class="t" id="t0037a15"></a>故，來詣瞿曇。</p>
<p><a class="t-linehead" id="t-linehead0037a15"></a>「沙門瞿曇！此毘舍離豐樂國<a class="t" id="t0037a16"></a>土，有遮波梨支提、漆菴羅樹支提、多子支<a class="t" id="t0037a17"></a>提、瞿曇在拘樓陀支提、婆羅受持支提、捨<a class="t" id="t0037a18"></a>重擔支提、力士寶冠支提。世尊！當安樂於<a class="t" id="t0037a19"></a>此毘舍離國，諸天、魔、梵、沙門、婆羅門，及諸世<a class="t" id="t0037a20"></a>間，於世尊所，常得恭敬、奉事、供養，令此<a class="t" id="t0037a21"></a>諸天、魔、梵、沙門、婆羅門，長夜安樂。唯願止此，<a class="t" id="t0037a22"></a>明朝與諸大眾，受我薄食。」</p>
<p><a class="t-linehead" id="t-linehead0037a22"></a>爾時，世尊默然<a class="t" id="t0037a23"></a>而許。時，薩遮尼犍子知佛世尊默然受<a class="t" id="t0037a24"></a>請已，歡喜隨喜，從座起去。</p>
<p><a class="t-linehead" id="t-linehead0037a24"></a>爾時，薩遮尼<a class="t" id="t0037a25"></a>犍子於彼道中，語諸離車：「我已請沙門<a class="t" id="t0037a26"></a>瞿曇及諸大眾，供設飯食，汝等人各辦一<a class="t" id="t0037a27"></a>釜食，送至我所。」</p>
<p><a class="t-linehead" id="t-linehead0037a27"></a>諸離車各還其家，星夜供<a class="t" id="t0037a28"></a>辦，晨朝送至薩遮尼犍子所。薩遮尼犍<a class="t" id="t0037a29"></a>子晨朝灑掃敷座，供辦淨水，遣使詣佛，<a class="t" id="t0037b01"></a>白言：「時到。」</p>
<p><a class="t-linehead" id="t-linehead0037b01"></a>爾時，世尊與諸大眾，著衣持鉢，<a class="t" id="t0037b02"></a>往薩遮尼犍子所，大眾前坐。薩遮尼犍<a class="t" id="t0037b03"></a>子自手奉施清淨飲食，充足大眾。食已，洗<a class="t" id="t0037b04"></a>鉢竟。薩遮尼犍子知佛食竟，洗鉢已，取<a class="t" id="t0037b05"></a>一卑床於佛前坐。爾時，世尊為薩遮尼<a class="t" id="t0037b06"></a>犍子說隨喜偈言：</p>
<a class="t" id="t0037b07"></a><blockquote class="gatha">
<p>「於諸大會中，　　奉火為其最；<a class="t" id="t0037b08"></a><br>　闈陀經典中，　　婆毘諦為最；<a class="t" id="t0037b09"></a><br>　人中王為最，　　諸河海為最，<a class="t" id="t0037b10"></a><br>　諸星月為最，　　諸明日為最，<a class="t" id="t0037b11"></a><br>　十方天人中，　　等正覺為最。」</p>
</blockquote>
<a class="t" id="t0037b12"></a><p><a class="t-linehead" id="t-linehead0037b12"></a>爾時，世尊為薩遮尼犍子種種說法，示、<a class="t" id="t0037b13"></a>教、照、喜已，還歸本處。</p>
<p><a class="t-linehead" id="t-linehead0037b13"></a>時，諸比丘於彼道中<a class="t" id="t0037b14"></a>眾共論議：「五百離車各為薩遮尼犍子<a class="t" id="t0037b15"></a>供辦飲食，彼諸離車於何得福？薩遮尼犍<a class="t" id="t0037b16"></a>子於何得福？」</p>
<p><a class="t-linehead" id="t-linehead0037b16"></a>爾時，諸比丘還自住處，舉<a class="t" id="t0037b17"></a>衣鉢，洗足已，至世尊所，頭面禮足，退坐<a class="t" id="t0037b18"></a>一面，白佛言：「世尊！我等向於路中自共<a class="t" id="t0037b19"></a>論議，五百離車為薩遮尼犍子供辦飲<a class="t" id="t0037b20"></a>食，供養世尊、諸大眾。彼諸離車於何得福？<a class="t" id="t0037b21"></a>薩遮尼犍子於何得福？」</p>
<p><a class="t-linehead" id="t-linehead0037b21"></a>佛告諸比丘：「彼<a class="t" id="t0037b22"></a>諸離車供辦飲食，為薩遮尼犍子，於薩<a class="t" id="t0037b23"></a>遮尼犍子所因緣得福，薩遮尼犍子得<a class="t" id="t0037b24"></a>福佛功德。彼諸離車得施有貪、恚、癡因緣果<a class="t" id="t0037b25"></a>報，薩遮尼犍子得施無貪、恚、癡因緣果報。」</p>
<a class="t" id="t0037b26"></a><blockquote class="gatha">
<p>彼多羅十問　　差摩、焰、仙尼<a class="t" id="t0037b27"></a><br>　阿<span class="gaiji">［少／兔］<!--gaiji,,1[少／兔],2&#x3779;,3--></span>羅、長者　　西、毛端、薩遮</p>
</blockquote>
<a class="t" id="t0037b28"></a><p class="endsutta"><span class="t-juanname">雜阿含經卷第五</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>