<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa499">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 499</span><span class="mirror-right">（四九九） 石柱</span></h1>
</div>
<p><a class="t-linehead" id="t-linehead0131a25"></a>如是我聞：</p>
<p>一時，佛住王舍城迦蘭陀<a class="t" id="t0131a26"></a>竹園。爾時，尊者舍利弗在耆闍崛山中。</p>
<p><a class="t-linehead" id="t-linehead0131a26"></a>時，有<a class="t" id="t0131a27"></a>月子比丘！是提婆達多弟子，詣尊者舍利<a class="t" id="t0131a28"></a>弗，共相問訊慰勞已，退住一面。退住一面<a class="t" id="t0131a29"></a>已，尊者舍利弗問月子比丘言：「提婆達多比<a class="t" id="t0131b01"></a>丘為諸比丘說法不？」</p>
<p><a class="t-linehead" id="t-linehead0131b01"></a>月子比丘答言：「說法。」</p>
<p>尊<a class="t" id="t0131b02"></a>者舍利弗問月子比丘言：「提婆達多云何說<a class="t" id="t0131b03"></a>法？」</p>
<p><a class="t-linehead" id="t-linehead0131b03"></a>月子比丘語尊者舍利弗言：「彼提婆達多<a class="t" id="t0131b04"></a>如是說法言：『比丘心法修心，是比丘能自記<a class="t" id="t0131b05"></a>說：「我已離欲，解脫五欲功德。」』」</p>
<p><a class="t-linehead" id="t-linehead0131b05"></a>舍利弗語月子<a class="t" id="t0131b06"></a>比丘言：「汝提婆達多何以不說法言：『比丘心<a class="t" id="t0131b07"></a>法善修心，離欲心，離瞋恚心，離愚癡心，<a class="t" id="t0131b08"></a>得無貪法、無恚法、無癡法，不轉還欲有、色有、<a class="t" id="t0131b09"></a>無色有法，彼比丘能自記說言：「我生已盡，梵<a class="t" id="t0131b10"></a>行已立，所作已作，自知不受後有。」耶？』」</p>
<p><a class="t-linehead" id="t-linehead0131b10"></a>月子<a class="t" id="t0131b11"></a>比丘言：「彼不能也。尊者舍利弗！」</p>
<p><a class="t-linehead" id="t-linehead0131b11"></a>爾時，尊者<a class="t" id="t0131b12"></a>舍利弗語月子比丘言：「若有比丘心法善<a class="t" id="t0131b13"></a>修心者，能離貪欲心、瞋恚、愚癡心，得無貪<a class="t" id="t0131b14"></a>法、無恚、無癡法，是比丘能自記說：『我生已盡，<a class="t" id="t0131b15"></a>梵行已立，所作已作，自知不受後有。』</p>
<p><a class="t-linehead" id="t-linehead0131b15"></a>「譬如<a class="t" id="t0131b16"></a>村邑，近有大石山，不斷、不壞、不穿、厚密，正使<a class="t" id="t0131b17"></a>東方風來，不能令動，亦復不能過至西<a class="t" id="t0131b18"></a>方。如是南、西、北方、四維風來，不能傾動，亦<a class="t" id="t0131b19"></a>不能過。如是，比丘心法善修心者，離貪欲<a class="t" id="t0131b20"></a>心，離瞋恚心，離愚癡心，得無貪法、無恚法、<a class="t" id="t0131b21"></a>無癡法，是比丘能自記說：『我生已盡，梵行已<a class="t" id="t0131b22"></a>立，所作已作，自知不受後有。』</p>
<p><a class="t-linehead" id="t-linehead0131b22"></a>「譬如因陀銅<a class="t" id="t0131b23"></a>鐵及銅柱深入地中，築令堅密，四方風吹<a class="t" id="t0131b24"></a>不能傾動。如是，比丘心法善修心已，離貪<a class="t" id="t0131b25"></a>欲心，離瞋恚心，離愚癡心，得無貪法、無恚<a class="t" id="t0131b26"></a>法、無癡法，是比丘能自記說：『我生已盡，梵<a class="t" id="t0131b27"></a>行已立，所作已作，自知不受後有。』</p>
<p><a class="t-linehead" id="t-linehead0131b27"></a>「譬如石<a class="t" id="t0131b28"></a>柱長十六肘，八肘入地，四方風吹不能傾<a class="t" id="t0131b29"></a>動。如是，比丘心法善修心已，悉離貪欲<a class="t" id="t0131c01"></a>心，離瞋恚心，離愚癡心，得無貪法、無恚法、<a class="t" id="t0131c02"></a>無癡法，能自記說：『我生已盡，梵行已立，所<a class="t" id="t0131c03"></a>作已作，自知不受後有。』</p>
<p><a class="t-linehead" id="t-linehead0131c03"></a>「譬如火燒未燒<a class="t" id="t0131c04"></a>者，燒已不復更燒。如是，比丘心法修心已，<a class="t" id="t0131c05"></a>離貪欲心，離瞋恚心，離愚癡心，得無貪法、<a class="t" id="t0131c06"></a>無恚法、無癡法，能自記說：『我生已盡，梵行已<a class="t" id="t0131c07"></a>立，所作已作，自知不受後有。』」</p>
<p><a class="t-linehead" id="t-linehead0131c07"></a>舍利弗說此<a class="t" id="t0131c08"></a>經已，諸比丘聞其所說，歡喜奉行。</p>
<a class="t" id="t0131c09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>