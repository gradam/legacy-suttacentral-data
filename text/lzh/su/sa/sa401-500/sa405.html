<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa405">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 405</span><span class="mirror-right">（四〇五） 孔</span></h1>
</div>
<p><a class="t-linehead" id="t-linehead0108b13"></a>如是我聞：</p>
<p>一時，佛住毘舍離獼猴池<a class="t" id="t0108b14"></a>側重閣講堂。</p>
<p><a class="t-linehead" id="t-linehead0108b14"></a>爾時，尊者阿難晨朝著衣持<a class="t" id="t0108b15"></a>鉢，入毘舍離城乞食。時，有眾多離車童子<a class="t" id="t0108b16"></a>晨朝從城內出，至精舍門，持弓箭，競射<a class="t" id="t0108b17"></a>精舍門孔，箭箭皆入門孔。</p>
<p><a class="t-linehead" id="t-linehead0108b17"></a>尊者阿難見已，<a class="t" id="t0108b18"></a>以為奇特，彼諸離車童子能作如是難事。<a class="t" id="t0108b19"></a>入城乞食，還舉衣鉢，洗足已，往詣佛所，<a class="t" id="t0108b20"></a>稽首佛足，退住一面，白佛言：「世尊！我<a class="t" id="t0108b21"></a>今晨朝著衣持鉢，入毘舍離城乞食，見<a class="t" id="t0108b22"></a>有眾多離車童子從城內出，至精舍門，<a class="t" id="t0108b23"></a>競射門孔，箭箭皆入。我作是念：『此甚奇<a class="t" id="t0108b24"></a>特！諸離車童子能為難事。』」</p>
<p><a class="t-linehead" id="t-linehead0108b24"></a>佛告阿難：「於意<a class="t" id="t0108b25"></a>云何？離車童子競射門孔，箭箭皆入，此為<a class="t" id="t0108b26"></a>難耶？破一毛為百分，而射一毛分，箭箭悉<a class="t" id="t0108b27"></a>中，此為難耶？」</p>
<p><a class="t-linehead" id="t-linehead0108b27"></a>阿難白佛：「破一毛百分，射<a class="t" id="t0108b28"></a>一分之毛，箭箭悉中，此則為難。」</p>
<p><a class="t-linehead" id="t-linehead0108b28"></a>佛告阿難：<a class="t" id="t0108b29"></a>「未若於苦聖諦生如實知，此則甚難。如是，<a class="t" id="t0108c01"></a>苦集聖諦、苦滅聖諦、苦滅道跡聖諦如實知<a class="t" id="t0108c02"></a>見，此則甚難。」</p>
<p><a class="t-linehead" id="t-linehead0108c02"></a>爾時，世尊而說偈言：</p>
<a class="t" id="t0108c03"></a><blockquote class="gatha">
<p>「一毛為百分，　　射一分甚難，<a class="t" id="t0108c04"></a><br>　觀一一苦陰，　　非我難亦然。」</p>
</blockquote>
<a class="t" id="t0108c05"></a><p><a class="t-linehead" id="t-linehead0108c05"></a>佛說此經已，諸比丘聞佛所說，歡喜奉行。</p>
<a class="t" id="t0108c06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>