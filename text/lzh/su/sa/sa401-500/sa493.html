<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa493">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 493</span><span class="mirror-right">（四九三） 乘船逆流</span></h1>
</div>
<p><a class="t-linehead" id="t-linehead0128b26"></a>如是我聞：</p>
<p>一時，佛住王舍城迦蘭陀竹<a class="t" id="t0128b27"></a>園。</p>
<p><a class="t-linehead" id="t-linehead0128b27"></a>時，尊者舍利弗告諸比丘：「若阿練若比<a class="t" id="t0128b28"></a>丘或於空地、林中、樹下，當作是學，內自觀<a class="t" id="t0128b29"></a>察思惟：『心中自覺有欲想不？』若不覺者，當<a class="t" id="t0128c01"></a>於境界，或於淨相，若愛欲起，違於遠離。譬<a class="t" id="t0128c02"></a>如士夫用力乘船，逆流而上，身小疲怠，船<a class="t" id="t0128c03"></a>則倒還，順流而下。如是，比丘！思惟淨想，還<a class="t" id="t0128c04"></a>生愛欲，違於遠離；是比丘學時，修下方便，<a class="t" id="t0128c05"></a>不得淳淨，是故還為愛欲所漂，不得法<a class="t" id="t0128c06"></a>力，心不寂靜，不一其心，於彼淨相隨生愛<a class="t" id="t0128c07"></a>欲，流注浚輸，違於遠離。當知是比丘不敢<a class="t" id="t0128c08"></a>自記，於五欲功德離欲解脫。</p>
<p><a class="t-linehead" id="t-linehead0128c08"></a>「若比丘或於<a class="t" id="t0128c09"></a>空地、林中、樹下，作是思惟：『我內心中為離<a class="t" id="t0128c10"></a>欲不？』是比丘當於境界，或取淨相，若覺其<a class="t" id="t0128c11"></a>心於彼遠離，順趣浚注。譬如鳥翮，入火則<a class="t" id="t0128c12"></a>卷，不可舒展。如是，比丘或取淨相，即順遠<a class="t" id="t0128c13"></a>離，流注浚輸。比丘！當如是知，於方便行，<a class="t" id="t0128c14"></a>心不懈怠，得法寂靜，寂止、息、樂，淳淨一心，<a class="t" id="t0128c15"></a>謂我思惟已，於淨相順於遠離，隨順修道，<a class="t" id="t0128c16"></a>則能堪任自記，於五欲功德離欲解脫。」</p>
<p><a class="t-linehead" id="t-linehead0128c16"></a>尊<a class="t" id="t0128c17"></a>者舍利弗說是經已，諸比丘聞其所說，歡<a class="t" id="t0128c18"></a>喜奉行。</p>
<a class="t" id="t0128c19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>