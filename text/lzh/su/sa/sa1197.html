<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1197">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1197</span><span class="mirror-right">（一一九七） 入滅</span></h1>
</div>
<p><a class="t-linehead" id="t-linehead0325b02"></a>如是我聞：</p>
<p>一時，佛住俱尸那竭國<a class="t" id="t0325b03"></a>力士生地堅固雙樹林。</p>
<p><a class="t-linehead" id="t-linehead0325b03"></a>爾時，世尊臨般涅<a class="t" id="t0325b04"></a>槃，告尊者阿難：「汝於堅固雙樹間敷繩床，<a class="t" id="t0325b05"></a>北首，如來今日中夜於無餘涅槃而般涅槃。」</p>
<a class="t" id="t0325b06"></a><p><a class="t-linehead" id="t-linehead0325b06"></a>時，尊者阿難奉世尊教，於雙堅固樹間為<a class="t" id="t0325b07"></a>世尊敷繩床，北首已，還世尊所，稽首禮足，<a class="t" id="t0325b08"></a>白言世尊：「已為如來於雙堅固樹間敷繩<a class="t" id="t0325b09"></a>床，令北首。」</p>
<p><a class="t-linehead" id="t-linehead0325b09"></a>於是，世尊往就繩床，右脇著地，<a class="t" id="t0325b10"></a>北首而臥，足足相累，繫念明相。</p>
<p><a class="t-linehead" id="t-linehead0325b10"></a>爾時，世尊<a class="t" id="t0325b11"></a>即於中夜，於無餘涅槃而般涅槃。般涅槃<a class="t" id="t0325b12"></a>已，雙堅固樹尋即生花，周匝垂下，供養世<a class="t" id="t0325b13"></a>尊。</p>
<p><a class="t-linehead" id="t-linehead0325b13"></a>時，有異比丘即說偈言：</p>
<a class="t" id="t0325b14"></a><blockquote class="gatha">
<p>「善好堅固樹，　　枝條垂禮佛，<a class="t" id="t0325b15"></a><br>　妙花以供養，　　大師般涅槃。」</p>
</blockquote>
<a class="t" id="t0325b16"></a><p><a class="t-linehead" id="t-linehead0325b16"></a>尋時，釋提桓因說偈：</p>
<a class="t" id="t0325b17"></a><blockquote class="gatha">
<p>「一切行無常，　　斯皆生滅法，<a class="t" id="t0325b18"></a><br>　雖生尋以滅，　　斯寂滅為樂。」</p>
</blockquote>
<a class="t" id="t0325b19"></a><p><a class="t-linehead" id="t-linehead0325b19"></a>尋時，娑婆世界主梵天王次復說偈言：</p>
<a class="t" id="t0325b20"></a><blockquote class="gatha">
<p>「世間一切生，　　立者皆當捨，<a class="t" id="t0325b21"></a><br>　如是聖大師，　　世間無有比。<a class="t" id="t0325b22"></a><br>　逮得如來力，　　普為世間眼，<a class="t" id="t0325b23"></a><br>　終歸會磨滅，　　入無餘涅槃。」</p>
</blockquote>
<a class="t" id="t0325b24"></a><p><a class="t-linehead" id="t-linehead0325b24"></a>尊者阿那律陀次復說偈言：</p>
<a class="t" id="t0325b25"></a><blockquote class="gatha">
<p>「出息入息住，　　立心善攝護，<a class="t" id="t0325b26"></a><br>　從所依而來，　　世間般涅槃。<a class="t" id="t0325b27"></a><br>　大恐怖相生，　　令人身毛竪，<a class="t" id="t0325b28"></a><br>　一切行力具，　　大師般涅槃。<a class="t" id="t0325b29"></a><br>　其心不懈怠，　　亦不住諸愛，<a class="t" id="t0325c01"></a><br>　心法漸解脫，　　如薪盡火滅。」</p>
</blockquote>
<a class="t" id="t0325c02"></a><p><a class="t-linehead" id="t-linehead0325c02"></a>如來涅槃後七日，尊者阿難往枝提所，而<a class="t" id="t0325c03"></a>說偈言：</p>
<a class="t" id="t0325c04"></a><blockquote class="gatha">
<p>「導師此寶身，　　往詣梵天上，<a class="t" id="t0325c05"></a><br>　如是大神力，　　內火還燒身。<a class="t" id="t0325c06"></a><br>　五百<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>纏身，　　悉燒令磨滅，<a class="t" id="t0325c07"></a><br>　千領細<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>衣，　　以衣如來身。<a class="t" id="t0325c08"></a><br>　唯二領不燒，　　最上及襯身。」</p>
</blockquote>
<a class="t" id="t0325c09"></a><p><a class="t-linehead" id="t-linehead0325c09"></a>尊者阿難說是偈時，諸比丘默然悲喜！</p>
<a class="t" id="t0325c10"></a><p class="endsutta"><span class="t-juanname">雜阿含經卷第四十四</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>