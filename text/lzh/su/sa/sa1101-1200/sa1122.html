<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1122">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1122</span><span class="mirror-right">（一一二二） 疾病</span></h1>
</div>
<p><a class="t-linehead" id="t-linehead0297c29"></a>如是我聞：</p>
<p>一時，佛住迦毘羅衛國尼<a class="t" id="t0298a01"></a>拘律園中。</p>
<p><a class="t-linehead" id="t-linehead0298a01"></a>時，有眾多釋氏集論議堂，作如<a class="t" id="t0298a02"></a>是論議。時，有釋氏語釋氏難提：「我有時得<a class="t" id="t0298a03"></a>詣如來，恭敬供養，有時不得；有時得親<a class="t" id="t0298a04"></a>近供養知識比丘，有時不得，又復不知有<a class="t" id="t0298a05"></a>諸智慧優婆塞，有餘智慧優婆塞、智慧優婆<a class="t" id="t0298a06"></a>夷疾病困苦，復云何教化、教誡說法，今當<a class="t" id="t0298a07"></a>共往詣世尊所，問如此義，如世尊教，當受<a class="t" id="t0298a08"></a>奉行。」</p>
<p><a class="t-linehead" id="t-linehead0298a08"></a>爾時，難提與諸釋氏俱詣佛所，稽首<a class="t" id="t0298a09"></a>禮足，退住一面，白佛言：「世尊！我等諸釋氏<a class="t" id="t0298a10"></a>集論議堂，作如是論議，有諸釋氏語我<a class="t" id="t0298a11"></a>言：『難提！我等或時見如來，恭敬供養，或時<a class="t" id="t0298a12"></a>不見，或時往見諸知識比丘，親近供養，或<a class="t" id="t0298a13"></a>時不得……』」如是廣說，乃至「『如佛所教誡，當<a class="t" id="t0298a14"></a>受奉行。』我等今日請問世尊，若智慧優婆塞，<a class="t" id="t0298a15"></a>有餘智慧優婆塞、優婆夷疾病困苦。云何教<a class="t" id="t0298a16"></a>化、教誡說法？」</p>
<p><a class="t-linehead" id="t-linehead0298a16"></a>佛告難提：「若有智慧優婆塞，<a class="t" id="t0298a17"></a>當詣餘智慧優婆塞、優婆夷疾病困苦者所，<a class="t" id="t0298a18"></a>以三種穌息處而教授之言：『仁者！汝當<a class="t" id="t0298a19"></a>成就於佛不壞淨，於法、僧不壞淨。』以是<a class="t" id="t0298a20"></a>三種穌息處而教授已，當復問言：『汝顧<a class="t" id="t0298a21"></a>戀父母不？』彼若有顧戀父母者，當教令<a class="t" id="t0298a22"></a>捨，當語彼言：『汝顧戀父母得活者，可<a class="t" id="t0298a23"></a>顧戀耳，既不由顧戀而得活，用顧戀為？』<a class="t" id="t0298a24"></a>彼若言不顧戀父母者，當歎善隨喜，當<a class="t" id="t0298a25"></a>復問言：『汝於妻子、奴僕、錢財諸物有顧念<a class="t" id="t0298a26"></a>不？』若言顧念，當教令捨，如捨顧戀父母<a class="t" id="t0298a27"></a>法；若言不顧念，歎善隨喜，當復問言：『汝於<a class="t" id="t0298a28"></a>人間五欲顧念以不？』若言顧念，當為說言：<a class="t" id="t0298a29"></a>『人間五欲惡露不淨，敗壞臭處，不如天上<a class="t" id="t0298b01"></a>勝妙五欲。』教令捨離人間五欲，教令志願<a class="t" id="t0298b02"></a>天上五欲。若復彼言心已遠離人間五欲，先<a class="t" id="t0298b03"></a>已顧念天勝妙欲，歎善隨喜，復語彼言：『天<a class="t" id="t0298b04"></a>上妙欲無常、苦、空、變壞之法，諸天上有身勝<a class="t" id="t0298b05"></a>天五欲。』若言已捨顧念天欲，顧念有身勝<a class="t" id="t0298b06"></a>欲，<span class="corr" title="[歡&gt;歎]">歎</span>善隨喜，當復教言：『有身之欲，亦復無<a class="t" id="t0298b07"></a>常、變壞之法，有行滅、涅槃、出離之樂，汝當捨<a class="t" id="t0298b08"></a>離有身顧念，樂於涅槃寂滅之樂為上、為<a class="t" id="t0298b09"></a>勝。』彼聖弟子已能捨離有身顧念，樂涅槃<a class="t" id="t0298b10"></a>者，歎善隨喜。</p>
<p><a class="t-linehead" id="t-linehead0298b10"></a>「如是，難提！彼聖弟子先後次第<a class="t" id="t0298b11"></a>教誡、教授，令得不起、涅槃，猶如比丘百歲<a class="t" id="t0298b12"></a>壽命，解脫涅槃。」</p>
<p><a class="t-linehead" id="t-linehead0298b12"></a>佛說此經已，釋氏難提等<a class="t" id="t0298b13"></a>聞佛所說，歡喜隨喜，作禮而去。</p>
<a class="t" id="t0298b14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>