<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1175">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1175</span><span class="mirror-right">（一一七五） 緊獸</span></h1>
</div>
<p><a class="t-linehead" id="t-linehead0315b07"></a>如是我聞：</p>
<p>一時，佛住舍衛國祇樹給<a class="t" id="t0315b08"></a>孤獨園。</p>
<p><a class="t-linehead" id="t-linehead0315b08"></a>時，有異比丘獨處坐禪，作是思惟：<a class="t" id="t0315b09"></a>「比丘云何知、云何見，得見清淨？」作是念已，<a class="t" id="t0315b10"></a>詣諸比丘，語諸比丘言：「諸尊比丘！云何知、<a class="t" id="t0315b11"></a>云何見，令見清淨？」</p>
<p><a class="t-linehead" id="t-linehead0315b11"></a>比丘答言：「尊者！於六觸<a class="t" id="t0315b12"></a>入處集滅、味、患、離如實正知。比丘！作如是<a class="t" id="t0315b13"></a>知、如是見者，得見清淨。」</p>
<p><a class="t-linehead" id="t-linehead0315b13"></a>是比丘聞彼比丘<a class="t" id="t0315b14"></a>記說，心不歡喜，復詣餘比丘所，問彼比丘<a class="t" id="t0315b15"></a>言：「諸尊比丘！云何知、云何見，得見清淨？」</p>
<p><a class="t-linehead" id="t-linehead0315b15"></a>彼<a class="t" id="t0315b16"></a>比丘答言：「於六界集、滅、味、患、離如實正知。如<a class="t" id="t0315b17"></a>是，比丘！如是知、如是見，得見清淨。」</p>
<p><a class="t-linehead" id="t-linehead0315b17"></a>時，比丘<a class="t" id="t0315b18"></a>聞其記說，心亦不喜，復詣餘比丘，作是問<a class="t" id="t0315b19"></a>言：「比丘！云何知、云何見，得見清淨？」</p>
<p><a class="t-linehead" id="t-linehead0315b19"></a>彼比丘<a class="t" id="t0315b20"></a>答言：「於五受陰觀察，如病、如癰、如刺、如<a class="t" id="t0315b21"></a>殺，無常、苦、空、非我；作如是知、如是見，得<a class="t" id="t0315b22"></a>見清淨。」</p>
<p><a class="t-linehead" id="t-linehead0315b22"></a>是比丘聞諸比丘記說，心亦不喜，<a class="t" id="t0315b23"></a>往詣佛所，稽首禮足，退坐一面，白佛言：「世<a class="t" id="t0315b24"></a>尊！我獨靜思惟：『比丘云何知、云何見，得見<a class="t" id="t0315b25"></a>清淨？』作是念已，詣諸比丘，三處所說，具白<a class="t" id="t0315b26"></a>世尊，我聞彼說，心不歡喜，來詣世尊。故以<a class="t" id="t0315b27"></a>此義請問世尊：『比丘云何知、云何見，得見<a class="t" id="t0315b28"></a>清淨？』」</p>
<p><a class="t-linehead" id="t-linehead0315b28"></a>佛告比丘：「過去世時，有一士夫，未曾<a class="t" id="t0315b29"></a>見緊獸，往詣曾見緊獸者，問曾見緊獸<a class="t" id="t0315c01"></a>士夫言：『汝知緊獸不？』答言：『知。』復問：『其狀云<a class="t" id="t0315c02"></a>何？』答言：『其色黑如火燒柱。』當彼見時，緊獸<a class="t" id="t0315c03"></a>黑色，如火燒柱。</p>
<p><a class="t-linehead" id="t-linehead0315c03"></a>「時，彼士夫聞緊獸黑色如火<a class="t" id="t0315c04"></a>燒柱，不大歡喜，復更詣一曾見緊獸士夫，<a class="t" id="t0315c05"></a>復問彼言：『汝知緊獸不？』彼答言：『知。』復問：『其<a class="t" id="t0315c06"></a>狀云何？』彼曾見緊獸士夫答言：『其色赤而<a class="t" id="t0315c07"></a>開敷，狀似肉段。』彼人見時，緊獸開敷，實似肉<a class="t" id="t0315c08"></a>段。</p>
<p><a class="t-linehead" id="t-linehead0315c08"></a>「是士夫聞彼所說，猶復不喜，復更詣餘<a class="t" id="t0315c09"></a>曾見緊獸士夫，問：『汝知緊獸不？』答言：『知。』復<a class="t" id="t0315c10"></a>問：『其狀云何？』答言：『<span class="gaiji">毿<!--gaiji,毿,1[毯-炎＋參],2&#x23BF6;,3--></span><span class="gaiji">毿<!--gaiji,毿,1[毯-炎＋參],2&#x23BF6;,3--></span>下垂，如尸利沙<a class="t" id="t0315c11"></a>果。』</p>
<p><a class="t-linehead" id="t-linehead0315c11"></a>「是人聞已，心復不喜，復行問餘知緊獸<a class="t" id="t0315c12"></a>者，問：『汝知緊獸不？』彼答言：『知。』又問：『其狀云<a class="t" id="t0315c13"></a>何？』彼復答言：『其葉青、其葉滑、其葉長廣，如<a class="t" id="t0315c14"></a>尼拘婁陀樹。』如彼士夫問其緊獸，聞則不<a class="t" id="t0315c15"></a>喜，處處更求，而彼諸人見緊獸者，隨時所<a class="t" id="t0315c16"></a>見，而為記說，是故不同。</p>
<p><a class="t-linehead" id="t-linehead0315c16"></a>「如是，諸比丘！若於<a class="t" id="t0315c17"></a>獨處專精思惟，不放逸住，所因思惟法不起<a class="t" id="t0315c18"></a>諸漏，心得解脫，隨彼所見，而為記說。汝今<a class="t" id="t0315c19"></a>復聽我說譬，其智者以譬喻得解。</p>
<p><a class="t-linehead" id="t-linehead0315c19"></a>「譬如有<a class="t" id="t0315c20"></a>邊國王，善治城壁，門下堅固，交道平正，<a class="t" id="t0315c21"></a>於四城門置四守護，悉皆聰慧，知其來去。<a class="t" id="t0315c22"></a>當其城中，有四交道，安置床榻，城主坐上。<a class="t" id="t0315c23"></a>若東方使來，問守門者：『城主何在？』彼即答<a class="t" id="t0315c24"></a>言：『主在城中四交道頭，床上而坐。』彼使<a class="t" id="t0315c25"></a>聞已，往詣城主，受其教令，復道而還。南、<a class="t" id="t0315c26"></a>西、北方遠使來人，問守門者：『城主何在？』彼<a class="t" id="t0315c27"></a>亦答言：『在其城中四交道頭。』彼使聞已，悉<a class="t" id="t0315c28"></a>詣城主，受其教令，各還本處。」</p>
<p><a class="t-linehead" id="t-linehead0315c28"></a>佛告比丘：「我<a class="t" id="t0315c29"></a>說斯譬，今當說義。所謂城者，以譬人身麁<a class="t" id="t0316a01"></a>色，如篋毒蛇譬經說。善治城壁者，謂之正<a class="t" id="t0316a02"></a>見。交道平正者，謂內六入處。四門者，謂四<a class="t" id="t0316a03"></a>識住。四守門者，謂四念處。城主者，謂識受陰。<a class="t" id="t0316a04"></a>使者，謂<span class="corr" title="[正&gt;止]">止</span>、觀。如實言者，謂四真諦。復道還<a class="t" id="t0316a05"></a>者，以八聖道。」</p>
<p><a class="t-linehead" id="t-linehead0316a05"></a>佛告比丘：「若大師為弟子所<a class="t" id="t0316a06"></a>作，我今已作，以哀愍故，如篋毒蛇譬經說。」</p>
<a class="t" id="t0316a07"></a><p><a class="t-linehead" id="t-linehead0316a07"></a>爾時，比丘聞佛說已，專精思惟，不放逸住，<a class="t" id="t0316a08"></a>增修梵行，乃至不受後有，成阿羅漢。</p>
<a class="t" id="t0316a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>