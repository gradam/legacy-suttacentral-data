<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1117">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1117</span><span class="mirror-right">（一一一七） 月八日</span></h1>
</div>
<p><a class="t-linehead" id="t-linehead0295c10"></a>如是我聞：</p>
<p>一時，佛住舍衛國祇樹給<a class="t" id="t0295c11"></a>孤獨園。</p>
<p><a class="t-linehead" id="t-linehead0295c11"></a>爾時，世尊告諸比丘：「於月八日，四<a class="t" id="t0295c12"></a>大天王勅遣大臣，案行世間：『為何等人供<a class="t" id="t0295c13"></a>養父母、沙門、婆羅門，宗親尊重，作諸福德，見<a class="t" id="t0295c14"></a>今世惡，畏後世罪，行施作福，受持齋戒，於<a class="t" id="t0295c15"></a>月八日、十四日、十五日，及神變月，受戒布薩？』<a class="t" id="t0295c16"></a>至十四日，遣太子下，觀察世間：『為何等人<a class="t" id="t0295c17"></a>供養父母，乃至受戒布薩？』至十五日，四大<a class="t" id="t0295c18"></a>天王自下世間，觀察眾生：『為何等人供養<a class="t" id="t0295c19"></a>父母，乃至受戒布薩？』諸比丘！爾時，世間無<a class="t" id="t0295c20"></a>有多人供養父母，乃至受戒布薩者。</p>
<p><a class="t-linehead" id="t-linehead0295c20"></a>「時，四天<a class="t" id="t0295c21"></a>王即往詣三十三天集法講堂，白天帝釋：『天<a class="t" id="t0295c22"></a>王當知，今諸世間，無有多人供養父母，乃<a class="t" id="t0295c23"></a>至受戒布薩。』時，三十三天眾聞之不喜，轉相<a class="t" id="t0295c24"></a>告語：『今世間人，不賢不善，不好不類，無真<a class="t" id="t0295c25"></a>實行，不供養父母，乃至不受戒布薩。緣斯<a class="t" id="t0295c26"></a>罪故，諸天眾減，阿修羅眾當漸增廣。』</p>
<p><a class="t-linehead" id="t-linehead0295c26"></a>「諸比<a class="t" id="t0295c27"></a>丘！爾時，世間若復多人供養父母，乃至受戒<a class="t" id="t0295c28"></a>布薩者，四天王至三十三天集法講堂，白天<a class="t" id="t0295c29"></a>帝釋：『天王當知，今諸世間，多有人民供養<a class="t" id="t0296a01"></a>父母，乃至受戒布薩。』時，三十三天心皆歡喜，<a class="t" id="t0296a02"></a>轉相告語：『今諸世間，賢聖真實如法，多有<a class="t" id="t0296a03"></a>人民供養父母，乃至受戒布薩。緣斯福德，<a class="t" id="t0296a04"></a>阿修羅眾減，諸天眾增廣。』</p>
<p><a class="t-linehead" id="t-linehead0296a04"></a>「時，天帝釋知諸<a class="t" id="t0296a05"></a>天眾皆歡喜已。即說偈言：</p>
<a class="t" id="t0296a06"></a><blockquote class="gatha">
<p>「『若人月八日，　　十四十五日，<a class="t" id="t0296a07"></a><br>　　及神變之月，　　受持八支齋。<a class="t" id="t0296a08"></a><br>　　如我所修行，　　彼亦如是修。』」</p>
</blockquote>
<a class="t" id="t0296a09"></a><p><a class="t-linehead" id="t-linehead0296a09"></a>爾時，世尊告諸比丘：「彼天帝釋所說偈言：</p>
<a class="t" id="t0296a10"></a><blockquote class="gatha">
<p>「『若人月八日，　　十四十五日，<a class="t" id="t0296a11"></a><br>　　及神變之月，　　受持八支齋。<a class="t" id="t0296a12"></a><br>　　如我所修行，　　彼亦如是修。』</p>
</blockquote>
<a class="t" id="t0296a13"></a><p><a class="t-linehead" id="t-linehead0296a13"></a>「此非善說。所以者何？彼天帝釋自有貪、恚、癡<a class="t" id="t0296a14"></a>患，不脫生、老、病、死、憂、悲、惱、苦故。</p>
<p><a class="t-linehead" id="t-linehead0296a14"></a>「若阿羅漢<a class="t" id="t0296a15"></a>比丘！諸漏已盡，所作已作，離諸重擔，斷諸<a class="t" id="t0296a16"></a>有結，心善解脫，說此偈言：</p>
<a class="t" id="t0296a17"></a><blockquote class="gatha">
<p>「『若人月八日，　　十四十五日，<a class="t" id="t0296a18"></a><br>　　及神變之月，　　受持八支齋。<a class="t" id="t0296a19"></a><br>　　如我所修行，　　彼亦如是修。』</p>
</blockquote>
<a class="t" id="t0296a20"></a><p><a class="t-linehead" id="t-linehead0296a20"></a>「如是說者，則為善說。所以者何？阿羅漢比<a class="t" id="t0296a21"></a>丘離貪、恚、癡，已脫生、老、病、死、憂、悲、惱、苦，是故<a class="t" id="t0296a22"></a>此偈則為善說。」</p>
<p><a class="t-linehead" id="t-linehead0296a22"></a>佛說此經已，諸比丘聞佛<a class="t" id="t0296a23"></a>所說，歡喜奉行。</p>
<a class="t" id="t0296a24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>