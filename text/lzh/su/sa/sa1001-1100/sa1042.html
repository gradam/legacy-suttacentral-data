<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1042">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1042</span><span class="mirror-right">（一〇四二） 鞞聞摩</span></h1>
</div>
<p><a class="t-linehead" id="t-linehead0272c18"></a>如是我聞：</p>
<p>一時，佛在拘薩羅國人間<a class="t" id="t0272c19"></a>遊行，住鞞羅磨聚落北身恕林中。</p>
<p><a class="t-linehead" id="t-linehead0272c19"></a>鞞羅聚<a class="t" id="t0272c20"></a>落婆羅門長者聞世尊住聚落北身恕林中，<a class="t" id="t0272c21"></a>聞已，共相招集，往詣佛所，稽首佛足，退坐<a class="t" id="t0272c22"></a>一面，白佛言：「世尊！何因、何緣有眾生身壞<a class="t" id="t0272c23"></a>命終，生地獄中？」</p>
<p><a class="t-linehead" id="t-linehead0272c23"></a>佛告諸婆羅門長者：「行非<a class="t" id="t0272c24"></a>法行、行危嶮行因緣故，身壞命終，生地獄<a class="t" id="t0272c25"></a>中。」諸婆羅門長者白佛：「行何等非法行、危<a class="t" id="t0272c26"></a>嶮行，身壞命終，生地獄中？」</p>
<p><a class="t-linehead" id="t-linehead0272c26"></a>佛告婆羅門長<a class="t" id="t0272c27"></a>者：「殺生，乃至邪見，具足十不善業因緣故。<a class="t" id="t0272c28"></a>婆羅門！是非法行、危嶮行，身壞命終，生地獄<a class="t" id="t0272c29"></a>中。」</p>
<p><a class="t-linehead" id="t-linehead0272c29"></a>婆羅門白佛：「何因緣諸眾生身壞命終，得<a class="t" id="t0273a01"></a>生天上？」</p>
<p><a class="t-linehead" id="t-linehead0273a01"></a>佛告婆羅門長者：「行法行、行正<a class="t" id="t0273a02"></a>行，以是因緣故，身壞命終，得生天上。」</p>
<p><a class="t-linehead" id="t-linehead0273a02"></a>復問：<a class="t" id="t0273a03"></a>「世尊！行何等法行、何等正行，身壞命終，得<a class="t" id="t0273a04"></a>生天上？」</p>
<p><a class="t-linehead" id="t-linehead0273a04"></a>佛告婆羅門長者：「謂離殺生，乃至<a class="t" id="t0273a05"></a>正見，十善業跡因緣故，身壞命終，得生天<a class="t" id="t0273a06"></a>上。婆羅門長者！若有行此法行、行此正行<a class="t" id="t0273a07"></a>者，欲求剎利大性家、婆羅門大性家、居<a class="t" id="t0273a08"></a>士大性家，悉得往生。所以者何？以法行、<a class="t" id="t0273a09"></a>正行因緣故。</p>
<p><a class="t-linehead" id="t-linehead0273a09"></a>「若復欲求生四王、三十三天，<a class="t" id="t0273a10"></a>乃至他化自在天，悉得往生。所以者何？以<a class="t" id="t0273a11"></a>法行、正行故，行淨戒者，其心所願，悉自然<a class="t" id="t0273a12"></a>得。</p>
<p><a class="t-linehead" id="t-linehead0273a12"></a>「若復如是法行、正行者，欲求生梵天，亦<a class="t" id="t0273a13"></a>得往生。所以者何？以行正行、法行故，持戒<a class="t" id="t0273a14"></a>清淨，心離愛欲，所願必得。</p>
<p><a class="t-linehead" id="t-linehead0273a14"></a>「若復欲求往生<a class="t" id="t0273a15"></a>光音、遍淨，乃至阿伽尼吒，亦復如是。所以<a class="t" id="t0273a16"></a>者何？以彼持戒清淨，心離欲故。</p>
<p><a class="t-linehead" id="t-linehead0273a16"></a>「若復欲求<a class="t" id="t0273a17"></a>離欲、惡不善法，有覺有觀，乃至第四禪具足<a class="t" id="t0273a18"></a>住，悉得成就。所以者何？以彼法行、正行故，<a class="t" id="t0273a19"></a>持戒清淨，心離愛欲，所願必得。</p>
<p><a class="t-linehead" id="t-linehead0273a19"></a>「欲求慈、悲、<a class="t" id="t0273a20"></a>喜、捨，空入處、識入處、無所有入處、非想非<a class="t" id="t0273a21"></a>非想入處皆悉得。所以者何？以法行、正行<a class="t" id="t0273a22"></a>故，持戒清淨，心離愛欲，所願必得。</p>
<p><a class="t-linehead" id="t-linehead0273a22"></a>「欲求斷<a class="t" id="t0273a23"></a>三結，得須陀洹、斯陀含、阿那含果，無量神通，<a class="t" id="t0273a24"></a>天耳、他心智、宿命智、生死智、漏盡智皆悉<a class="t" id="t0273a25"></a>得。所以者何？以法行、正行故，持戒、離欲，所<a class="t" id="t0273a26"></a>願必得。」</p>
<p><a class="t-linehead" id="t-linehead0273a26"></a>時，婆羅門長者聞佛所說，歡喜隨喜，<a class="t" id="t0273a27"></a>作禮而去。</p>
<a class="t" id="t0273a28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>