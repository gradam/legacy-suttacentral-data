<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1025">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1025</span><span class="mirror-right">（一〇二五） 疾病</span></h1>
</div>
<p><a class="t-linehead" id="t-linehead0267c07"></a>如是我聞：</p>
<p>一時，佛住舍衛國祇樹<a class="t" id="t0267c08"></a>給孤獨園。時，有異比丘年少新學，於此法、<a class="t" id="t0267c09"></a>律出家未久，少知識，獨一客旅，無人供給，<a class="t" id="t0267c10"></a>住邊聚落客僧房中，疾病困篤。</p>
<p><a class="t-linehead" id="t-linehead0267c10"></a>時，有眾多比<a class="t" id="t0267c11"></a>丘詣佛所，稽首禮足，却坐一面，白佛言：「世<a class="t" id="t0267c12"></a>尊！有一比丘年少新學，乃至疾病困篤，住<a class="t" id="t0267c13"></a>邊聚落客僧房中。有是病比丘多死無活。<a class="t" id="t0267c14"></a>善哉！世尊！往彼住處，以哀愍故！」</p>
<p><a class="t-linehead" id="t-linehead0267c14"></a>爾時，世尊<a class="t" id="t0267c15"></a>默然而許。即日晡時從禪覺，至彼住處。</p>
<p><a class="t-linehead" id="t-linehead0267c15"></a>彼<a class="t" id="t0267c16"></a>病比丘遙見世尊，扶床欲起。</p>
<p><a class="t-linehead" id="t-linehead0267c16"></a>佛告比丘：「息<a class="t" id="t0267c17"></a>臥勿起！云何？比丘！苦患寧可忍不？……」如前差<a class="t" id="t0267c18"></a>摩迦修多羅廣說如是三受，乃至「病苦但增<a class="t" id="t0267c19"></a>不損。」</p>
<p><a class="t-linehead" id="t-linehead0267c19"></a>佛告病比丘：「我今問汝，隨意答我。<a class="t" id="t0267c20"></a>汝得無變悔耶？」</p>
<p><a class="t-linehead" id="t-linehead0267c20"></a>病比丘白佛：「實有變悔。<a class="t" id="t0267c21"></a>世尊！」</p>
<p><a class="t-linehead" id="t-linehead0267c21"></a>佛告病比丘：「汝得無犯戒耶？」</p>
<p>病比丘<a class="t" id="t0267c22"></a>白佛言：「世尊！實不犯戒。」</p>
<p><a class="t-linehead" id="t-linehead0267c22"></a>佛告病比丘：「汝若<a class="t" id="t0267c23"></a>不犯戒，何為變悔？」</p>
<p><a class="t-linehead" id="t-linehead0267c23"></a>病比丘白佛：「世尊！我年<a class="t" id="t0267c24"></a>幼稚出家未久，於過人法勝妙知見未有<a class="t" id="t0267c25"></a>所得，我作是念：『命終之時，知生何處？』故生<a class="t" id="t0267c26"></a>變悔。」</p>
<p><a class="t-linehead" id="t-linehead0267c26"></a>佛告比丘：「我今問汝，隨意答我。云何？<a class="t" id="t0267c27"></a>比丘！有眼故有眼識耶？」</p>
<p><a class="t-linehead" id="t-linehead0267c27"></a>比丘白佛：「如是，<a class="t" id="t0267c28"></a>世尊！」</p>
<p><a class="t-linehead" id="t-linehead0267c28"></a>復問：「比丘！於意云何？有眼識故有<a class="t" id="t0267c29"></a>眼觸、眼觸因緣生內受，若苦、若樂、不苦不樂<a class="t" id="t0268a01"></a>耶？」</p>
<p><a class="t-linehead" id="t-linehead0268a01"></a>比丘白佛：「如是，世尊！」耳、鼻、舌、身、意亦如<a class="t" id="t0268a02"></a>是說。</p>
<p><a class="t-linehead" id="t-linehead0268a02"></a>「云何？比丘！若無眼則無眼識耶？」</p>
<p>比丘<a class="t" id="t0268a03"></a>白佛：「如是，世尊！」</p>
<p><a class="t-linehead" id="t-linehead0268a03"></a>復問：「比丘！若無眼識則<a class="t" id="t0268a04"></a>無眼觸耶？若無眼觸，則無<span class="corr" title="[限&gt;眼]">眼</span>觸因緣生內<a class="t" id="t0268a05"></a>受，若苦、若樂、不苦不樂耶？」</p>
<p><a class="t-linehead" id="t-linehead0268a05"></a>比丘白佛：「如是，<a class="t" id="t0268a06"></a>世尊！」耳、鼻、舌、身、意亦如是說。</p>
<p><a class="t-linehead" id="t-linehead0268a06"></a>「是故，比丘！當<a class="t" id="t0268a07"></a>善思惟如是法，得善命終，後世亦善。」爾<a class="t" id="t0268a08"></a>時，世尊為病比丘種種說法，示、教、照、喜已，從<a class="t" id="t0268a09"></a>坐起去。</p>
<p><a class="t-linehead" id="t-linehead0268a09"></a>時，病比丘，世尊去後，尋即命終。臨<a class="t" id="t0268a10"></a>命終時，諸根喜悅，顏貌清淨，膚色鮮白。</p>
<p><a class="t-linehead" id="t-linehead0268a10"></a>時，眾<a class="t" id="t0268a11"></a>多比丘詣佛所，稽首禮足，退坐一面，白佛<a class="t" id="t0268a12"></a>言：「世尊！彼年少比丘疾病困篤，尊者今已命<a class="t" id="t0268a13"></a>終。當命終時，諸根喜悅，顏貌清淨，膚色鮮<a class="t" id="t0268a14"></a>白。云何？世尊！如是比丘當生何處？云何受<a class="t" id="t0268a15"></a>生？後世云何？」</p>
<p><a class="t-linehead" id="t-linehead0268a15"></a>佛告諸比丘：「彼命過比丘是真<a class="t" id="t0268a16"></a>寶物，聞我說法，分明解了，於法無畏，得般<a class="t" id="t0268a17"></a>涅槃，汝等但當供養舍利。」</p>
<p><a class="t-linehead" id="t-linehead0268a17"></a>世尊爾時為彼<a class="t" id="t0268a18"></a>比丘受第一記。</p>
<p><a class="t-linehead" id="t-linehead0268a18"></a>佛說此經已，諸比丘聞<a class="t" id="t0268a19"></a>佛所說，歡喜奉行。</p>
<a class="t" id="t0268a20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>