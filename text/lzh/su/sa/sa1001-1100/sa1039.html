<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1039">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1039</span><span class="mirror-right">（一〇三九） 淳 陀</span></h1>
</div>
<p><a class="t-linehead" id="t-linehead0271b01"></a>如是我聞：</p>
<p>一時，佛住王舍城金師精<a class="t" id="t0271b02"></a>舍。時，有淳陀長者來詣佛所，稽首佛足，退<a class="t" id="t0271b03"></a>坐一面。</p>
<p><a class="t-linehead" id="t-linehead0271b03"></a>爾時，世尊問淳陀長者：「汝今愛樂<a class="t" id="t0271b04"></a>何等沙門、婆羅門淨行？」</p>
<p><a class="t-linehead" id="t-linehead0271b04"></a>淳陀白佛：「有沙門、婆<a class="t" id="t0271b05"></a>羅門，奉事於水，事毘濕波天，執杖澡罐，常<a class="t" id="t0271b06"></a>淨其手。如是正士能善說法言：『善男子！月<a class="t" id="t0271b07"></a>十五日，以胡麻屑、菴摩羅屑以澡其髮，修<a class="t" id="t0271b08"></a>行齋法，被著新淨長髮白<span class="gaiji">［疊＊毛］<!--gaiji,,1[疊＊毛],2&#x3CB2;,3--></span>，牛糞塗地而<a class="t" id="t0271b09"></a>臥其上。善男子！晨朝早起，以手觸地，作<a class="t" id="t0271b10"></a>如是言：「此地清淨，我如是淨。」手執牛糞團<a class="t" id="t0271b11"></a>并把生草，口說是言：「此是清淨，我如是淨。」<a class="t" id="t0271b12"></a>若如是者，見為清淨，不如是者，永不清淨。』<a class="t" id="t0271b13"></a>世尊！如是像類沙門、婆羅門，若為清淨，我<a class="t" id="t0271b14"></a>所宗仰。」</p>
<p><a class="t-linehead" id="t-linehead0271b14"></a>佛告淳陀：「有黑法、黑報，不淨、不淨<a class="t" id="t0271b15"></a>果，負重向下。成就如此諸惡法者，雖復晨<a class="t" id="t0271b16"></a>朝早起，以手觸地，唱言清淨，猶是不淨；正<a class="t" id="t0271b17"></a>復不觸，亦不清淨。執牛糞團，并及生草，唱<a class="t" id="t0271b18"></a>言清淨，亦復不淨；正復不觸，亦不清淨。</p>
<p><a class="t-linehead" id="t-linehead0271b18"></a>「淳<a class="t" id="t0271b19"></a>陀！何等為黑、黑報，不淨、不淨果，負重向下，<a class="t" id="t0271b20"></a>乃至觸以不觸，悉皆不淨？淳陀！謂殺生惡<a class="t" id="t0271b21"></a>業，手常血腥，心常思惟撾捶殺害，無慚無<a class="t" id="t0271b22"></a>愧，慳貪悋惜，於一切眾生乃至昆蟲，不離<a class="t" id="t0271b23"></a>於殺。於他財物、聚落、空地，皆不離盜。行諸<a class="t" id="t0271b24"></a>邪婬，若父母、兄弟、姊妹、夫主、親族，乃至授花<a class="t" id="t0271b25"></a>鬘者，如是等護，以力強干，不離邪婬。不<a class="t" id="t0271b26"></a>實<span class="corr" title="[忘&gt;妄]">妄</span>語，或於王家、真實言家、多眾聚集，求<a class="t" id="t0271b27"></a>當言處，作不實說，不見言見，見言不見，不<a class="t" id="t0271b28"></a>聞言聞，聞言不聞，知言不知，不知言知，因<a class="t" id="t0271b29"></a>自因他，或因財利，知而妄語，而不捨離，是<a class="t" id="t0271c01"></a>名妄語。兩舌乖離，傳此向彼，傳彼向此，<a class="t" id="t0271c02"></a>遍相破壞，令和合者離，離者歡喜，是名兩<a class="t" id="t0271c03"></a>舌。不離惡口罵，若人軟語說，悅耳心喜，<a class="t" id="t0271c04"></a>方正易知，樂聞無依說，多人愛念，適意、隨順<a class="t" id="t0271c05"></a>三昧。捨如是等，而作剛強，多人所惡，不愛、<a class="t" id="t0271c06"></a>不適意、不順三昧說。如是等言，不離麁澁，<a class="t" id="t0271c07"></a>是名惡心。綺飾壞語，不時言、不實言、無<a class="t" id="t0271c08"></a>義言、非法言、不思言，如是等，名壞語。</p>
<p><a class="t-linehead" id="t-linehead0271c08"></a>「不捨<a class="t" id="t0271c09"></a>離貪，於他財物而起貪欲，言：『此物我有者<a class="t" id="t0271c10"></a>好。』不捨瞋恚弊惡，心思惟言：『彼眾生應縛、<a class="t" id="t0271c11"></a>應鞭、應伏、應殺。』欲為生難。不捨邪見顛<a class="t" id="t0271c12"></a>倒，如是見、如是說：『無施、無報、無福，無善<a class="t" id="t0271c13"></a>行惡行、無善惡業果報，無此世、無他世，無<a class="t" id="t0271c14"></a>父母、無眾生生世間，無世阿羅漢等趣等<a class="t" id="t0271c15"></a>向此世他世自知作證：「我生已盡，梵行已<a class="t" id="t0271c16"></a>立，所作已作，自知不受後有。」』淳陀！是名<a class="t" id="t0271c17"></a>黑、黑報，不淨、不淨果，乃至觸以不觸，皆悉不<a class="t" id="t0271c18"></a>淨。</p>
<p><a class="t-linehead" id="t-linehead0271c18"></a>「淳陀！有白、白報，淨有、淨果，輕仙上昇，成<a class="t" id="t0271c19"></a>就已，晨朝觸地，此淨我淨者，亦得清淨；若<a class="t" id="t0271c20"></a>不觸者，亦得清淨，把牛糞團，手執生草，淨<a class="t" id="t0271c21"></a>因淨果者，執與不執，亦得清淨。</p>
<p><a class="t-linehead" id="t-linehead0271c21"></a>「淳陀！何等<a class="t" id="t0271c22"></a>為白、白報，乃至執以不執，亦得清淨？謂有人<a class="t" id="t0271c23"></a>不殺生，離殺生，捨刀杖，慚愧，悲念一切眾<a class="t" id="t0271c24"></a>生。不偷盜，遠離偷盜，與者取，不與不取，淨<a class="t" id="t0271c25"></a>心不貪。離於邪婬，若父母護，乃至授一花<a class="t" id="t0271c26"></a>鬘者，悉不強干起於邪婬，離於妄語，審<a class="t" id="t0271c27"></a>諦實說，遠離兩舌，不傳此向彼，傳彼向<a class="t" id="t0271c28"></a>此，共相破壞，離者令和，和者隨喜，遠離惡<a class="t" id="t0271c29"></a>口，不剛強，多人樂其所說。離於壞語，諦說、<a class="t" id="t0272a01"></a>時說、實說、義說、法說、見說。離於貪欲，不於<a class="t" id="t0272a02"></a>他財、他眾具作<span class="corr" title="[已&gt;己]">己</span>有想，而生貪著，離於瞋<a class="t" id="t0272a03"></a>恚，不作是念：『撾打縛殺，為作眾難。』正見成<a class="t" id="t0272a04"></a>就，不顛倒見，有施、有說報、有福，有善惡行<a class="t" id="t0272a05"></a>果報，有此世，有父母、有眾生生，有世阿羅<a class="t" id="t0272a06"></a>漢於此世他世現法自知作證：『我生已盡，<a class="t" id="t0272a07"></a>梵行已立，所作已作，自知不受後有。』淳陀！<a class="t" id="t0272a08"></a>是名白、白報，乃至觸與不觸，皆悉清淨。」</p>
<p><a class="t-linehead" id="t-linehead0272a08"></a>爾時，<a class="t" id="t0272a09"></a>淳陀長者聞佛所說，歡喜隨喜，作禮而去。</p>
<a class="t" id="t0272a10"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>