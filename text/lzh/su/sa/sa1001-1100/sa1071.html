<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1071">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1071</span><span class="mirror-right">（一〇七一） 長老</span></h1>
</div>
<p><a class="t-linehead" id="t-linehead0278a12"></a>如是我聞：</p>
<p>一時，佛住舍衛國祇樹給<a class="t" id="t0278a13"></a>孤獨園。</p>
<p><a class="t-linehead" id="t-linehead0278a13"></a>時，有比丘名曰上坐，獨住一處，亦<a class="t" id="t0278a14"></a>常讚歎獨一住者，獨行乞食，食已，獨還，獨<a class="t" id="t0278a15"></a>坐禪思。</p>
<p><a class="t-linehead" id="t-linehead0278a15"></a>時，有眾多比丘詣佛所，稽首佛足，<a class="t" id="t0278a16"></a>退坐一面，白佛言：「世尊！有尊者名曰上<a class="t" id="t0278a17"></a>坐，樂一獨處，亦常讚歎獨一住者，獨入<a class="t" id="t0278a18"></a>聚落乞食，獨出聚落，還至住處，獨坐禪<a class="t" id="t0278a19"></a>思。」</p>
<p><a class="t-linehead" id="t-linehead0278a19"></a>爾時，世尊語一比丘：「汝往詣彼上坐比<a class="t" id="t0278a20"></a>丘所，語上坐比丘言：『大師告汝！』」</p>
<p><a class="t-linehead" id="t-linehead0278a20"></a>比丘受<a class="t" id="t0278a21"></a>教，詣上坐比丘所，白言：「尊者！大師告汝！」</p>
<a class="t" id="t0278a22"></a><p><a class="t-linehead" id="t-linehead0278a22"></a>時，上坐比丘即時奉命，詣世尊所，稽首禮<a class="t" id="t0278a23"></a>足，退住一面。</p>
<p><a class="t-linehead" id="t-linehead0278a23"></a>爾時，世尊告上坐比丘：「汝實<a class="t" id="t0278a24"></a>獨一靜處，讚歎獨處者，獨行乞食，獨出聚<a class="t" id="t0278a25"></a>落，獨坐禪思耶？」</p>
<p><a class="t-linehead" id="t-linehead0278a25"></a>上坐比丘白佛：「實爾，世尊！」</p>
<a class="t" id="t0278a26"></a><p><a class="t-linehead" id="t-linehead0278a26"></a>佛告上坐比丘：「汝云何獨一處，讚歎獨住<a class="t" id="t0278a27"></a>者，獨行乞食，獨還住處，獨坐禪思？」</p>
<p><a class="t-linehead" id="t-linehead0278a27"></a>上坐比<a class="t" id="t0278a28"></a>丘白佛：「我唯獨一靜處，讚歎獨住者，獨行<a class="t" id="t0278a29"></a>乞食，獨出聚落，獨坐禪思。」</p>
<p><a class="t-linehead" id="t-linehead0278a29"></a>佛告上坐比丘：<a class="t" id="t0278b01"></a>「汝是一住者，我不言非一住，然更有勝妙<a class="t" id="t0278b02"></a>一住。何等為勝妙一住？謂比丘前者枯乾，<a class="t" id="t0278b03"></a>後者滅盡，中無貪喜，是婆羅門心不猶豫，<a class="t" id="t0278b04"></a>已捨憂悔，離諸有愛，群聚使斷，是名一住，<a class="t" id="t0278b05"></a>無有勝住過於此者！」爾時，世尊即說偈言：</p>
<a class="t" id="t0278b06"></a><blockquote class="gatha">
<p>「悉映於一切，　　悉知諸世間，<a class="t" id="t0278b07"></a><br>　不著一切法，　　悉離一切愛，<a class="t" id="t0278b08"></a><br>　如是樂住者，　　我說為一住。」</p>
</blockquote>
<a class="t" id="t0278b09"></a><p><a class="t-linehead" id="t-linehead0278b09"></a>佛說此經已，尊者上坐聞佛所說，歡喜隨<a class="t" id="t0278b10"></a>喜，作禮而去。</p>
<a class="t" id="t0278b11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>