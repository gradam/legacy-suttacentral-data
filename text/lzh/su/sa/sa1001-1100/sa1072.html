<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1072">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1072</span><span class="mirror-right">（一〇七二） 僧鉗</span></h1>
</div>
<p><a class="t-linehead" id="t-linehead0278b11"></a>如是我聞：</p>
<p>一時，佛在舍衛國祇樹給<a class="t" id="t0278b12"></a>孤獨園。</p>
<p><a class="t-linehead" id="t-linehead0278b12"></a>時，有尊者僧迦藍於拘薩羅人間<a class="t" id="t0278b13"></a>遊行，至舍衛國祇樹給孤獨園。彼僧迦藍比<a class="t" id="t0278b14"></a>丘有本二，在舍衛國中，聞僧迦藍比丘<a class="t" id="t0278b15"></a>於拘薩羅人間遊行，至舍衛國祇樹給孤<a class="t" id="t0278b16"></a>獨園。聞已，著好衣服，莊嚴華瓔，抱其兒來<a class="t" id="t0278b17"></a>詣祇洹，至僧迦藍比丘房前。</p>
<p><a class="t-linehead" id="t-linehead0278b17"></a>爾時，尊者僧迦<a class="t" id="t0278b18"></a>藍出房露地經行。時，彼本二來到其前，作<a class="t" id="t0278b19"></a>是言：「此兒幼小，汝捨出家，誰當養活？」</p>
<p><a class="t-linehead" id="t-linehead0278b19"></a>時，僧<a class="t" id="t0278b20"></a>迦藍比丘不共語。如是再三，亦不共語。</p>
<p><a class="t-linehead" id="t-linehead0278b20"></a>時，<a class="t" id="t0278b21"></a>彼本二作如是言：「我再三告，不與我語，不<a class="t" id="t0278b22"></a>見顧視，我今置兒。」著經行道頭而去，言：<a class="t" id="t0278b23"></a>「沙門！此是汝子，汝自養活，我今捨去。」</p>
<p><a class="t-linehead" id="t-linehead0278b23"></a>尊者僧<a class="t" id="t0278b24"></a>迦藍亦不顧視其子。</p>
<p><a class="t-linehead" id="t-linehead0278b24"></a>彼本二復言：「是沙門<a class="t" id="t0278b25"></a>今於此兒都不顧視，彼必得仙人難得之<a class="t" id="t0278b26"></a>處。善哉！沙門！必得解脫。」情願不遂，抱子而<a class="t" id="t0278b27"></a>去。</p>
<p><a class="t-linehead" id="t-linehead0278b27"></a>爾時，世尊入晝正受，以天耳過人之耳，<a class="t" id="t0278b28"></a>聞尊者僧迦藍本二所說，即說偈言：</p>
<a class="t" id="t0278b29"></a><blockquote class="gatha">
<p>「來者不歡喜，　　去亦不憂慼。<a class="t" id="t0278c01"></a><br>　於世間和<span class="corr" title="[舍&gt;合]">合</span>，　　解脫不染著。<a class="t" id="t0278c02"></a><br>　我說彼比丘，　　為真婆羅門。<a class="t" id="t0278c03"></a><br>　來者不歡喜，　　去亦不憂慼。<a class="t" id="t0278c04"></a><br>　不染亦無憂，　　二心俱寂靜，<a class="t" id="t0278c05"></a><br>　我說是比丘，　　是真婆羅門。」</p>
</blockquote>
<a class="t" id="t0278c06"></a><p><a class="t-linehead" id="t-linehead0278c06"></a>佛說此經已，尊者僧迦藍聞佛所說，歡喜<a class="t" id="t0278c07"></a>隨喜，作禮而去。</p>
<a class="t" id="t0278c08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>