<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1078">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1078</span><span class="mirror-right">（一〇七八） 散倒吒</span></h1>
</div>
<p><a class="t-linehead" id="t-linehead0281c03"></a>如是我聞：</p>
<p>一時，佛住王舍城迦蘭陀<a class="t" id="t0281c04"></a>竹園。</p>
<p><a class="t-linehead" id="t-linehead0281c04"></a>時，有異比丘，於夜明相出時，出搨補<a class="t" id="t0281c05"></a>河邊，脫衣著岸邊，入水洗浴。浴已上岸，<a class="t" id="t0281c06"></a>被一衣，待身乾。</p>
<p><a class="t-linehead" id="t-linehead0281c06"></a>時，有一天子放身光明，普<a class="t" id="t0281c07"></a>照搨補河側，語比丘言：「汝少出家，鮮白髮<a class="t" id="t0281c08"></a>黑，年始盛美，應習五欲，莊嚴瓔珞，塗香華<a class="t" id="t0281c09"></a>鬘，五樂自娛，而於是時，違親背俗，悲泣別<a class="t" id="t0281c10"></a>離，剃除鬚髮，著袈裟衣，正信非家，出家學<a class="t" id="t0281c11"></a>道。如何捨現前樂，而求非時之利？」</p>
<p><a class="t-linehead" id="t-linehead0281c11"></a>比丘<a class="t" id="t0281c12"></a>答言：「我不捨現前樂求非時樂，我今乃是<a class="t" id="t0281c13"></a>捨非時樂得現前樂。」</p>
<p><a class="t-linehead" id="t-linehead0281c13"></a>天問比丘：「云何捨非<a class="t" id="t0281c14"></a>時樂得現前樂？」</p>
<p><a class="t-linehead" id="t-linehead0281c14"></a>比丘答言：「如世尊說，非時<a class="t" id="t0281c15"></a>之欲，少味多苦，少利多難。我今於現法中，<a class="t" id="t0281c16"></a>已離熾然，不待時節，能自通達，現前觀察，<a class="t" id="t0281c17"></a>緣自知覺。如是，天子！是名捨非時樂得現<a class="t" id="t0281c18"></a>前樂。」</p>
<p><a class="t-linehead" id="t-linehead0281c18"></a>天復問比丘：「云何復是如來所說，非<a class="t" id="t0281c19"></a>時之欲，少樂多苦？云何復是如來所說，現法<a class="t" id="t0281c20"></a>利樂，乃至緣自覺知？」</p>
<p><a class="t-linehead" id="t-linehead0281c20"></a>比丘答言：「我年少出<a class="t" id="t0281c21"></a>家，不能廣宣如來所說正法、律儀。世尊近<a class="t" id="t0281c22"></a>在迦蘭陀竹園。汝可往詣如來，問其所疑，<a class="t" id="t0281c23"></a>如世尊說，隨憶受持。」</p>
<p><a class="t-linehead" id="t-linehead0281c23"></a>天子復言：「比丘！於如<a class="t" id="t0281c24"></a>來所，有諸力天眾多圍遶，我先無問，未易<a class="t" id="t0281c25"></a>可詣。比丘！汝若能為先白世尊者，我可<a class="t" id="t0281c26"></a>隨往。」</p>
<p><a class="t-linehead" id="t-linehead0281c26"></a>比丘答言：「當為汝去！」</p>
<p>天白比丘：「唯然，<a class="t" id="t0281c27"></a>尊者！我隨後來。」</p>
<p><a class="t-linehead" id="t-linehead0281c27"></a>時，彼比丘往詣佛所，稽首<a class="t" id="t0281c28"></a>禮足，退住一面，以向天子往反問答具白<a class="t" id="t0281c29"></a>世尊：「今者，世尊！彼天子誠實言者須臾應至，<a class="t" id="t0282a01"></a>不誠實者自當不來。」</p>
<p><a class="t-linehead" id="t-linehead0282a01"></a>時，彼天子遙語比丘：<a class="t" id="t0282a02"></a>「我已在此，我已在此。」</p>
<p><a class="t-linehead" id="t-linehead0282a02"></a>爾時，世尊即說偈言：</p>
<a class="t" id="t0282a03"></a><blockquote class="gatha">
<p>「眾生隨愛想，　　以愛想而住，<a class="t" id="t0282a04"></a><br>　以不知愛故，　　則為死方便。」</p>
</blockquote>
<a class="t" id="t0282a05"></a><p><a class="t-linehead" id="t-linehead0282a05"></a>佛告天子：「汝解此偈者，便可發問。」</p>
<p>天子白<a class="t" id="t0282a06"></a>佛：「不解，世尊！不解，善逝！」佛復說偈而告天<a class="t" id="t0282a07"></a>子曰：</p>
<a class="t" id="t0282a08"></a><blockquote class="gatha">
<p>「若知所愛者，　　不於彼生愛，<a class="t" id="t0282a09"></a><br>　彼此無所有，　　他人莫能說。」</p>
</blockquote>
<a class="t" id="t0282a10"></a><p><a class="t-linehead" id="t-linehead0282a10"></a>佛告天子：「汝解此義者，便可發問。」</p>
<p>天子白<a class="t" id="t0282a11"></a>佛：「不解，世尊！不解，善逝！」</p>
<p><a class="t-linehead" id="t-linehead0282a11"></a>佛復說偈言：</p>
<a class="t" id="t0282a12"></a><blockquote class="gatha">
<p>「見等勝劣者，　　則有言論生，<a class="t" id="t0282a13"></a><br>　三事不傾動，　　則無軟中上。」</p>
</blockquote>
<a class="t" id="t0282a14"></a><p><a class="t-linehead" id="t-linehead0282a14"></a>佛告天子：「解此義者，則可發問。」</p>
<p>天子白佛：<a class="t" id="t0282a15"></a>「不解，世尊！不解，善逝！」</p>
<p><a class="t-linehead" id="t-linehead0282a15"></a>佛復說偈言：</p>
<a class="t" id="t0282a16"></a><blockquote class="gatha">
<p>「斷愛及名色，　　除慢無所繫，<a class="t" id="t0282a17"></a><br>　寂滅息瞋恚，　　離結絕悕望，<a class="t" id="t0282a18"></a><br>　不見於人天，　　此世及他世。」</p>
</blockquote>
<a class="t" id="t0282a19"></a><p><a class="t-linehead" id="t-linehead0282a19"></a>佛告天子：「解此義者，乃可發問。」</p>
<p>天子白佛：<a class="t" id="t0282a20"></a>「已解，世尊！已解，善逝！」</p>
<p><a class="t-linehead" id="t-linehead0282a20"></a>佛說此經已，彼天子<a class="t" id="t0282a21"></a>聞佛所說，歡喜隨喜，即沒不現。</p>
<a class="t" id="t0282a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>