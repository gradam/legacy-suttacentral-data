<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1265">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1265</span><span class="mirror-right">（一二六五） 跋迦黎</span></h1>
</div>
<p><a class="t-linehead" id="t-linehead0346b07"></a>如是我聞：</p>
<p>一時，佛住王舍城迦蘭陀<a class="t" id="t0346b08"></a>竹園。爾時，有尊者跋迦梨住王舍城金師<a class="t" id="t0346b09"></a>精舍，疾病困苦，尊者富隣尼瞻視供養。</p>
<p><a class="t-linehead" id="t-linehead0346b09"></a>時，跋<a class="t" id="t0346b10"></a>迦梨語富隣尼：「汝可詣世尊所，為我稽首<a class="t" id="t0346b11"></a>禮世尊足，問訊世尊少病少惱、起居輕利、安<a class="t" id="t0346b12"></a>樂住不？言：『跋迦梨住金師精舍，疾病困篤，委<a class="t" id="t0346b13"></a>積床褥，願見世尊。疾病<span class="corr" title="[因&gt;困]">困</span>苦，氣力羸惙，無<a class="t" id="t0346b14"></a>由奉詣。唯願世尊降此金師精舍，以哀愍<a class="t" id="t0346b15"></a>故！』」</p>
<p><a class="t-linehead" id="t-linehead0346b15"></a>時，富隣尼受跋迦梨語已，詣世尊所，稽<a class="t" id="t0346b16"></a>首禮足，退住一面，白佛言：「世尊！尊者跋迦<a class="t" id="t0346b17"></a>梨稽首世尊足，問訊世尊少病少惱、起居輕<a class="t" id="t0346b18"></a>利、安樂住不？」</p>
<p><a class="t-linehead" id="t-linehead0346b18"></a>世尊答言：「令彼安樂。」</p>
<p>富隣尼<a class="t" id="t0346b19"></a>白佛言：「世尊！尊者跋迦梨住金師精舍，疾<a class="t" id="t0346b20"></a>病困篤，委在床褥，願見世尊，無有身力來<a class="t" id="t0346b21"></a>詣世尊。善哉！世尊！詣金師精舍，以哀愍故！」</p>
<a class="t" id="t0346b22"></a><p><a class="t-linehead" id="t-linehead0346b22"></a>爾時，世尊默然聽許。時，富隣尼知世尊聽許<a class="t" id="t0346b23"></a>已，禮足而去。</p>
<p><a class="t-linehead" id="t-linehead0346b23"></a>爾時，世尊<span class="corr" title="[哺&gt;晡]">晡</span>時從禪覺，往詣<a class="t" id="t0346b24"></a>金師精舍，至跋迦梨住房。跋迦梨比丘遙見<a class="t" id="t0346b25"></a>世尊，從床欲起。</p>
<p><a class="t-linehead" id="t-linehead0346b25"></a>佛告跋迦梨：「且止！勿起！」</p>
<p>世<a class="t" id="t0346b26"></a>尊即坐異床，語跋迦梨：「汝心堪忍此病苦<a class="t" id="t0346b27"></a>不？汝身所患，為增、為損？」</p>
<p><a class="t-linehead" id="t-linehead0346b27"></a>跋迦梨白佛……如<a class="t" id="t0346b28"></a>前又摩比丘修多羅廣說。「世尊！我身苦痛，極<a class="t" id="t0346b29"></a>難堪忍，欲求刀自殺，不樂苦生。」</p>
<p><a class="t-linehead" id="t-linehead0346b29"></a>佛告跋<a class="t" id="t0346c01"></a>迦梨：「我今問汝，隨意答我。云何？跋迦梨！色<a class="t" id="t0346c02"></a>是常耶？為非常耶？」</p>
<p><a class="t-linehead" id="t-linehead0346c02"></a>跋迦梨答言：「無常。世尊！」</p>
<a class="t" id="t0346c03"></a><p><a class="t-linehead" id="t-linehead0346c03"></a>復問：「若無常，是苦耶？」</p>
<p><a class="t-linehead" id="t-linehead0346c03"></a>答言：「是苦。世尊！」</p>
<p>復問：<a class="t" id="t0346c04"></a>「跋迦梨！若無常、苦者，是變易法，於中寧有<a class="t" id="t0346c05"></a>可貪、可欲不？」</p>
<p><a class="t-linehead" id="t-linehead0346c05"></a>跋迦梨白佛：「不也，世尊！」受、想、<a class="t" id="t0346c06"></a>行、識亦如是說。</p>
<p><a class="t-linehead" id="t-linehead0346c06"></a>佛告跋迦梨：「若於彼身<a class="t" id="t0346c07"></a>無可貪、可欲者，是則善終，後世亦善。」</p>
<p><a class="t-linehead" id="t-linehead0346c07"></a>爾時，<a class="t" id="t0346c08"></a>世尊為跋迦梨種種說法，示、教、照、喜已，從座<a class="t" id="t0346c09"></a>起去。即於彼夜，尊者跋迦梨思惟解脫，欲<a class="t" id="t0346c10"></a>執刀自殺，不樂久生。</p>
<p><a class="t-linehead" id="t-linehead0346c10"></a>時，有二天身極端正，<a class="t" id="t0346c11"></a>於後夜時詣世尊所，稽首禮足，退住一面，<a class="t" id="t0346c12"></a>白佛言：「世尊！尊者跋迦梨疾病困苦，思惟<a class="t" id="t0346c13"></a>解脫，欲執刀自殺，不樂久生。」</p>
<p><a class="t-linehead" id="t-linehead0346c13"></a>第二天言：「彼<a class="t" id="t0346c14"></a>尊者跋迦梨已於善解脫而得解脫。」說此<a class="t" id="t0346c15"></a>語已，俱禮佛足，即沒不現。</p>
<p><a class="t-linehead" id="t-linehead0346c15"></a>爾時，世尊夜過<a class="t" id="t0346c16"></a>晨朝，於大眾前敷座而坐，告諸比丘：「昨夜<a class="t" id="t0346c17"></a>有二天子，形體端正，來詣我所，稽首作禮，退<a class="t" id="t0346c18"></a>住一面。而作是言：『尊者跋迦梨住金師精舍，<a class="t" id="t0346c19"></a>疾病困苦，思惟解脫，欲執刀自殺，不樂久<a class="t" id="t0346c20"></a>生。』第二天言：『尊者跋迦梨已於善解脫而得<a class="t" id="t0346c21"></a>解脫。』說此語已，稽首作禮，即沒不現。」</p>
<p><a class="t-linehead" id="t-linehead0346c21"></a>爾時，<a class="t" id="t0346c22"></a>世尊告一比丘：「汝當往詣尊者跋迦梨比丘<a class="t" id="t0346c23"></a>所，語跋迦梨言：『昨夜有二天來詣我所，稽<a class="t" id="t0346c24"></a>首作禮，退住一面，語我言：「尊者跋迦梨疾病<a class="t" id="t0346c25"></a>困篤，思惟解脫，欲執刀自殺，不樂久生。」<a class="t" id="t0346c26"></a>第二天言：「尊者跋迦梨於善解脫而得解<a class="t" id="t0346c27"></a>脫。」說此語已，即沒不現。此是天語，佛復記<a class="t" id="t0346c28"></a>汝：「汝於此身不起貪欲，是則善終，後世亦<a class="t" id="t0346c29"></a>善。」』」</p>
<p><a class="t-linehead" id="t-linehead0346c29"></a>時，彼比丘受世尊教已，詣金師精舍跋<a class="t" id="t0347a01"></a>迦梨房。</p>
<p><a class="t-linehead" id="t-linehead0347a01"></a>爾時，跋迦梨語侍病者：「汝等持繩<a class="t" id="t0347a02"></a>床，共舉我身，著精舍外，我欲執刀自殺，<a class="t" id="t0347a03"></a>不樂久生。」</p>
<p><a class="t-linehead" id="t-linehead0347a03"></a>時，有眾多比丘出房舍，露地經<a class="t" id="t0347a04"></a>行。受使比丘詣眾多比丘所，問眾多比丘<a class="t" id="t0347a05"></a>言：「諸尊！跋迦梨比丘住在何所？」</p>
<p><a class="t-linehead" id="t-linehead0347a05"></a>諸比丘答<a class="t" id="t0347a06"></a>言：「跋迦梨比丘告侍病者，令舉繩床，出<a class="t" id="t0347a07"></a>精舍外，欲執刀自殺，不樂久生。」受使比丘<a class="t" id="t0347a08"></a>即詣跋迦梨所。</p>
<p><a class="t-linehead" id="t-linehead0347a08"></a>跋迦梨比丘遙見使比丘來，<a class="t" id="t0347a09"></a>語侍病者：「下繩床著地，彼比丘疾來，似<a class="t" id="t0347a10"></a>世尊使。」彼侍病者即下繩床著地。</p>
<p><a class="t-linehead" id="t-linehead0347a10"></a>時，彼使<a class="t" id="t0347a11"></a>比丘語跋迦梨：「世尊有教及天有所說。」</p>
<p><a class="t-linehead" id="t-linehead0347a11"></a>時，<a class="t" id="t0347a12"></a>跋迦梨語侍病者：「扶我著地，不可於床<a class="t" id="t0347a13"></a>上受世尊教及天所說。」時，侍病者即扶跋迦<a class="t" id="t0347a14"></a>梨，下置於地。</p>
<p><a class="t-linehead" id="t-linehead0347a14"></a>時，跋迦梨言：「汝可宣示世尊<a class="t" id="t0347a15"></a>告勅及天所說。」</p>
<p><a class="t-linehead" id="t-linehead0347a15"></a>使比丘言：「跋迦梨！大師告<a class="t" id="t0347a16"></a>汝：『夜有二天來白我言：「跋迦梨比丘疾病<a class="t" id="t0347a17"></a>困篤，思惟解脫，欲執刀自殺，不樂久生。」<a class="t" id="t0347a18"></a>第二天言：「跋迦梨比丘已於善解脫而得<a class="t" id="t0347a19"></a>解脫。」說此語已，即沒不現。』世尊復記說，汝<a class="t" id="t0347a20"></a>善於命終，後世亦善。」</p>
<p><a class="t-linehead" id="t-linehead0347a20"></a>跋迦梨言：「尊者！大師善<a class="t" id="t0347a21"></a>知所知，善見所見；彼二天者亦善知所知，善<a class="t" id="t0347a22"></a>見所見。然我今日於色常、無常，決定無疑；<a class="t" id="t0347a23"></a>無常者是苦，決定無疑。若無常、苦者，是變易<a class="t" id="t0347a24"></a>法，於彼無有可貪、可欲，決定無疑。受、想、<a class="t" id="t0347a25"></a>行、識亦復如是。然我今日疾病苦痛猶故隨<a class="t" id="t0347a26"></a>身，欲刀自殺，不樂久生。」即執刀自殺。</p>
<p><a class="t-linehead" id="t-linehead0347a26"></a>時，使<a class="t" id="t0347a27"></a>比丘供養跋迦梨死身已，還詣佛所，稽首<a class="t" id="t0347a28"></a>禮足，退坐一面，白佛言：「世尊！我以世尊所<a class="t" id="t0347a29"></a>勅，具告尊者跋迦梨。彼作是言：『大師善知<a class="t" id="t0347b01"></a>所知，善見所見；彼二天者亦善知所知，善見<a class="t" id="t0347b02"></a>所見……』」廣說乃至「執刀自殺。」</p>
<a class="t" id="t0347b03"></a><p><a class="t-linehead" id="t-linehead0347b03"></a>爾時，世尊告諸比丘：「共詣金師精舍跋迦梨<a class="t" id="t0347b04"></a>尸所。」見跋迦梨死身，有遠離之色。見已，語<a class="t" id="t0347b05"></a>諸比丘：「汝等見是跋迦梨比丘死身在地，<a class="t" id="t0347b06"></a>有遠離之色不？」</p>
<p><a class="t-linehead" id="t-linehead0347b06"></a>諸比丘白佛：「已見。世尊！」</p>
<p>復<a class="t" id="t0347b07"></a>告諸比丘：「遶跋迦梨身，四面周匝，有闇冥<a class="t" id="t0347b08"></a>之相圍遶身不？」</p>
<p><a class="t-linehead" id="t-linehead0347b08"></a>諸比丘白佛：「已見。世尊！」</p>
<p>佛<a class="t" id="t0347b09"></a>告諸比丘：「此是惡魔之像，周匝求覓跋迦梨<a class="t" id="t0347b10"></a>善男子識神當生何處。」</p>
<p><a class="t-linehead" id="t-linehead0347b10"></a>佛告諸比丘：「跋迦<a class="t" id="t0347b11"></a>梨善男子不住識神，以刀自殺。」</p>
<p><a class="t-linehead" id="t-linehead0347b11"></a>爾時，世尊<a class="t" id="t0347b12"></a>為彼跋迦梨說第一記。</p>
<p><a class="t-linehead" id="t-linehead0347b12"></a>佛說此經已，諸比<a class="t" id="t0347b13"></a>丘聞佛所說，歡喜奉行。</p>
<a class="t" id="t0347b14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>