<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1278">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1278</span><span class="mirror-right">（一二七八） 瞿迦黎</span></h1>
</div>
<p><a class="t-linehead" id="t-linehead0351b12"></a>如是我聞：</p>
<p>一時，佛住王舍城迦蘭陀<a class="t" id="t0351b13"></a>竹園。</p>
<p><a class="t-linehead" id="t-linehead0351b13"></a>時，有瞿迦梨比丘，是提婆達多伴黨，<a class="t" id="t0351b14"></a>來詣佛所，稽首佛足，退坐一面。</p>
<p><a class="t-linehead" id="t-linehead0351b14"></a>爾時，世尊<a class="t" id="t0351b15"></a>告瞿迦梨比丘：「瞿迦梨！汝何故於舍利弗、<a class="t" id="t0351b16"></a>目揵連清淨梵行所，起不清淨心？長夜當<a class="t" id="t0351b17"></a>得不饒益苦。」</p>
<p><a class="t-linehead" id="t-linehead0351b17"></a>瞿迦梨比丘白佛言：「世尊！我<a class="t" id="t0351b18"></a>今信世尊語，所說無異，但舍利弗、大目揵連<a class="t" id="t0351b19"></a>心有惡欲。」如是第二、第三說，瞿迦梨比丘——提<a class="t" id="t0351b20"></a>婆達多伴黨於世尊所再三說中，違反不受，<a class="t" id="t0351b21"></a>從座起去。去已，其身周遍生諸疱瘡，皆如<a class="t" id="t0351b22"></a>栗，漸漸增長，皆如桃李。</p>
<p><a class="t-linehead" id="t-linehead0351b22"></a>時，瞿迦梨比丘患苦<a class="t" id="t0351b23"></a>痛，口說是言：「極燒！極燒！」膿血流出，身壞命<a class="t" id="t0351b24"></a>終，生大鉢曇摩地獄。</p>
<p><a class="t-linehead" id="t-linehead0351b24"></a>時，有三天子，容色絕<a class="t" id="t0351b25"></a>妙，於後夜時來詣佛所，稽首佛足，退坐一<a class="t" id="t0351b26"></a>面。時，一天子白佛言：「瞿迦梨比丘——提婆達多<a class="t" id="t0351b27"></a>伴黨今已命終。」時，第二天子作是言：「諸尊<a class="t" id="t0351b28"></a>當知，瞿迦梨比丘命終墮地獄中。」第三天子<a class="t" id="t0351b29"></a>即說偈言：</p>
<a class="t" id="t0351c01"></a><blockquote class="gatha">
<p>「士夫生世間，　　斧在口中生，<a class="t" id="t0351c02"></a><br>　還自斬其身，　　斯由其惡言。<a class="t" id="t0351c03"></a><br>　應毀便稱譽，　　應譽而便毀，<a class="t" id="t0351c04"></a><br>　其罪生於口，　　死墮惡道中。<a class="t" id="t0351c05"></a><br>　博弈亡失財，　　是非為大咎，<a class="t" id="t0351c06"></a><br>　毀佛及聲聞，　　是則為大過。」</p>
</blockquote>
<a class="t" id="t0351c07"></a><p><a class="t-linehead" id="t-linehead0351c07"></a>彼三天子說是偈已，即沒不現。</p>
<p>爾時，世尊<a class="t" id="t0351c08"></a>夜過晨朝，來入僧中，於大眾前敷座而坐，<a class="t" id="t0351c09"></a>告諸比丘：「昨後夜時，有三天子來詣我所，<a class="t" id="t0351c10"></a>稽首我足，退坐一面。第一天子語我言：『世<a class="t" id="t0351c11"></a>尊！瞿迦梨比丘——提婆達多伴黨今已命終。』第<a class="t" id="t0351c12"></a>二天子語餘天子言：『瞿迦梨比丘命終墮<a class="t" id="t0351c13"></a>地獄中。』第三天子即說偈言：</p>
<a class="t" id="t0351c14"></a><blockquote class="gatha">
<p>「『士夫生世間，　　斧在口中生，<a class="t" id="t0351c15"></a><br>　　還自斬其身，　　斯由其惡言。<a class="t" id="t0351c16"></a><br>　　應毀便稱譽，　　應譽而便毀，<a class="t" id="t0351c17"></a><br>　　其罪口中生，　　死則墮惡道。』</p>
</blockquote>
<a class="t" id="t0351c18"></a><p><a class="t-linehead" id="t-linehead0351c18"></a>「說是偈已，即沒不現。諸比丘！汝等欲聞生<a class="t" id="t0351c19"></a>阿浮陀地獄眾生其壽齊限不？」</p>
<p><a class="t-linehead" id="t-linehead0351c19"></a>諸比丘白<a class="t" id="t0351c20"></a>佛：「今正是時，唯願世尊為諸大眾說阿浮<a class="t" id="t0351c21"></a>陀地獄眾生壽命齊限。諸比丘聞已，當受奉<a class="t" id="t0351c22"></a>行。」</p>
<p><a class="t-linehead" id="t-linehead0351c22"></a>佛告比丘：「諦聽，善思，當為汝說。譬如拘<a class="t" id="t0351c23"></a>薩羅國，四斗為一阿羅，四阿羅為一獨籠<a class="t" id="t0351c24"></a>那，十六獨籠那為一闍摩那，十六闍摩那為<a class="t" id="t0351c25"></a>一摩尼，二十摩尼為一佉梨，二十佉梨為一<a class="t" id="t0351c26"></a>倉，滿中芥子。若使有人百年百年取一芥<a class="t" id="t0351c27"></a>子。如是乃至滿倉芥子都盡，阿浮陀地獄眾<a class="t" id="t0351c28"></a>生壽命猶故不盡。如是二十阿浮陀地獄眾<a class="t" id="t0351c29"></a>生壽等一尼羅浮陀地獄眾生壽，二十尼<a class="t" id="t0352a01"></a>羅浮陀地獄眾生壽等一阿吒吒地獄眾生<a class="t" id="t0352a02"></a>壽，二十阿吒吒地獄眾生壽等一阿波波<a class="t" id="t0352a03"></a>地獄眾生壽，二十阿波波地獄眾生壽等一<a class="t" id="t0352a04"></a>阿休休地獄眾生壽，二十阿休休地獄眾生<a class="t" id="t0352a05"></a>壽等一優鉢羅地獄眾生壽，二十優鉢羅<a class="t" id="t0352a06"></a>地獄眾生壽等一鉢曇摩地獄眾生壽，二十<a class="t" id="t0352a07"></a>鉢曇摩地獄眾生壽等一摩訶鉢曇摩地獄<a class="t" id="t0352a08"></a>眾生壽。</p>
<p><a class="t-linehead" id="t-linehead0352a08"></a>「比丘！彼瞿迦梨比丘命終墮摩訶鉢<a class="t" id="t0352a09"></a>曇摩地獄中，以彼於尊者舍利弗、大目揵連<a class="t" id="t0352a10"></a>比丘生惡心、誹謗故。是故，諸比丘！當作是<a class="t" id="t0352a11"></a>學：『於彼燒燋炷所，尚不欲毀壞，況毀壞<a class="t" id="t0352a12"></a>有識眾生？』」佛告諸比丘：「當如是學。」</p>
<p><a class="t-linehead" id="t-linehead0352a12"></a>佛說此<a class="t" id="t0352a13"></a>經已，諸比丘聞佛所說，歡喜奉行。</p>
<a class="t" id="t0352a14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>