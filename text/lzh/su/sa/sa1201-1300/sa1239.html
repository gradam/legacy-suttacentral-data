<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1239">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1239</span><span class="mirror-right">（一二三九） 一法</span></h1>
</div>
<p><a class="t-linehead" id="t-linehead0339b13"></a>如是我聞：</p>
<p>一時，佛住舍衛國祇樹給<a class="t" id="t0339b14"></a>孤獨園。</p>
<p><a class="t-linehead" id="t-linehead0339b14"></a>時，波斯匿王獨靜思惟，作是念：「頗有<a class="t" id="t0339b15"></a>一法修習多修習，得現法願滿足、後世願<a class="t" id="t0339b16"></a>滿足、現法後世願滿足不？」作是念已，往詣<a class="t" id="t0339b17"></a>佛所，稽首佛足，退坐一面，白佛言：「世尊！我<a class="t" id="t0339b18"></a>獨靜思惟，作是念：『頗有一法修習多修習，<a class="t" id="t0339b19"></a>得現法願滿足、得後世願滿足、現法後世<a class="t" id="t0339b20"></a>願滿足不？』」</p>
<p><a class="t-linehead" id="t-linehead0339b20"></a>佛告波斯匿王：「如是，大王！如是，<a class="t" id="t0339b21"></a>大王！有一法修習多修習，得現法願滿足、<a class="t" id="t0339b22"></a>得後世願滿足、得現法後世願滿足，謂不放<a class="t" id="t0339b23"></a>逸善法。不放逸善法修習多修習，得現法<a class="t" id="t0339b24"></a>願滿足、得後世願滿足、得現法後世願滿<a class="t" id="t0339b25"></a>足。</p>
<p><a class="t-linehead" id="t-linehead0339b25"></a>「大王！譬如世間所作麁業，彼一切皆<a class="t" id="t0339b26"></a>依於地而得建立。不放逸善法亦復如是。<a class="t" id="t0339b27"></a>修習多修習，得現法願滿足、得後世願滿<a class="t" id="t0339b28"></a>足、得現法後法願滿足。如力。如是種子、根、<a class="t" id="t0339b29"></a>堅、陸、水、足、行、師子、舍宅，亦如是說。是故，大<a class="t" id="t0339c01"></a>王！當住不放逸，當依不放逸。住不放逸、<a class="t" id="t0339c02"></a>依不放逸已，夫人當作是念：『大王住不放<a class="t" id="t0339c03"></a>逸、依不放逸，我今亦當如是住不放逸、<a class="t" id="t0339c04"></a>依不放逸。』如是夫人，如是大臣、太子、猛將<a class="t" id="t0339c05"></a>亦如是。國土人民應當念：『大王住不放逸、<a class="t" id="t0339c06"></a>依不放逸，夫人、太子、大臣、猛將住不放逸、<a class="t" id="t0339c07"></a>依不放逸，我等亦應如是住不放逸、依<a class="t" id="t0339c08"></a>不放逸。』大王！若住不放逸、依不放逸者，則<a class="t" id="t0339c09"></a>能自護。夫人、婇女亦能自保，倉藏財寶增<a class="t" id="t0339c10"></a>長豐實。」爾時，世尊即說偈言：</p>
<a class="t" id="t0339c11"></a><blockquote class="gatha">
<p>「稱譽不放逸，　　毀呰放逸者，<a class="t" id="t0339c12"></a><br>　帝釋不放逸，　　能主忉利天。<a class="t" id="t0339c13"></a><br>　稱譽不放逸，　　毀呰放逸者，<a class="t" id="t0339c14"></a><br>　不放逸具足，　　攝持於二義。<a class="t" id="t0339c15"></a><br>　一者現法利，　　二後世亦然，<a class="t" id="t0339c16"></a><br>　是名無間等，　　甚深智慧者。」</p>
</blockquote>
<a class="t" id="t0339c17"></a><p><a class="t-linehead" id="t-linehead0339c17"></a>佛說此經已，波斯匿王聞佛所說，歡喜隨<a class="t" id="t0339c18"></a>喜，作禮而去。</p>
<a class="t" id="t0339c19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>