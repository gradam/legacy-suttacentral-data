<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1207">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1207</span><span class="mirror-right">（一二〇七） 動頭</span></h1>
</div>
<p><a class="t-linehead" id="t-linehead0328c19"></a>如是我聞：</p>
<p>一時，佛住舍衛國祇樹給<a class="t" id="t0328c20"></a>孤獨園。</p>
<p><a class="t-linehead" id="t-linehead0328c20"></a>時，尸利沙遮羅比丘尼亦住舍衛國<a class="t" id="t0328c21"></a>王園比丘尼眾中，晨朝著衣持鉢，入舍衛<a class="t" id="t0328c22"></a>城乞食。食已，還精舍，舉衣鉢，洗足畢，持尼<a class="t" id="t0328c23"></a>師壇，著肩上，入安陀林，坐一樹下，入晝<a class="t" id="t0328c24"></a>正受。</p>
<p><a class="t-linehead" id="t-linehead0328c24"></a>時，魔波旬作是念：「今沙門瞿曇住舍衛<a class="t" id="t0328c25"></a>國祇樹給孤獨園。時，尸利沙遮羅比丘尼亦<a class="t" id="t0328c26"></a>住舍衛國王園比丘尼眾中，晨朝著衣持鉢，<a class="t" id="t0328c27"></a>入舍衛城乞食，食已，還精舍，舉衣鉢，洗足<a class="t" id="t0328c28"></a>畢，持尼師壇，著肩上，入安陀林，坐一樹<a class="t" id="t0328c29"></a>下，入晝正受。我當往彼，為作留難。」化作<a class="t" id="t0329a01"></a>年少，容貌端正，往到尸利沙遮羅比丘尼所<a class="t" id="t0329a02"></a>而作是言：「阿姨！汝樂何等諸道？」</p>
<p><a class="t-linehead" id="t-linehead0329a02"></a>比丘尼答<a class="t" id="t0329a03"></a>言：「我都無所樂！」</p>
<p><a class="t-linehead" id="t-linehead0329a03"></a>時，魔波旬即說偈言：</p>
<a class="t" id="t0329a04"></a><blockquote class="gatha">
<p>「汝何所諮受，　　剃頭作沙門？<a class="t" id="t0329a05"></a><br>　身著袈裟衣，　　而作出家相，<a class="t" id="t0329a06"></a><br>　不樂於諸道，　　而守愚癡住。」</p>
</blockquote>
<a class="t" id="t0329a07"></a><p><a class="t-linehead" id="t-linehead0329a07"></a>時，尸利沙遮羅比丘尼作是念：「此何等人？欲<a class="t" id="t0329a08"></a>恐怖我。為人？為非人？為姦狡人？」如是思惟<a class="t" id="t0329a09"></a>已，即自知覺：「惡魔波旬欲作嬈亂。」即說偈言：</p>
<a class="t" id="t0329a10"></a><blockquote class="gatha">
<p>「此法外諸道，　　諸見所纏縛，<a class="t" id="t0329a11"></a><br>　縛於諸見已，　　常隨魔自在。<a class="t" id="t0329a12"></a><br>　若生釋種家，　　稟無比大師，<a class="t" id="t0329a13"></a><br>　能伏諸魔怨，　　不為彼所伏。<a class="t" id="t0329a14"></a><br>　清淨一切脫，　　道眼普觀察，<a class="t" id="t0329a15"></a><br>　一切智悉知，　　最勝離諸漏。<a class="t" id="t0329a16"></a><br>　彼則我大師，　　我唯樂彼法，<a class="t" id="t0329a17"></a><br>　我入彼法已，　　得遠離寂滅。<a class="t" id="t0329a18"></a><br>　離一切愛喜，　　捨一切闇冥，<a class="t" id="t0329a19"></a><br>　寂滅以作證，　　安住諸漏盡。<a class="t" id="t0329a20"></a><br>　已知汝惡魔，　　如是自滅去。」</p>
</blockquote>
<a class="t" id="t0329a21"></a><p><a class="t-linehead" id="t-linehead0329a21"></a>時，魔波旬作是念：「尸利沙遮羅比丘尼已知<a class="t" id="t0329a22"></a>我心。」內懷憂慼，即沒不現。</p>
<a class="t" id="t0329a23"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>