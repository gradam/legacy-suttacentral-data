<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1229">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1229</span><span class="mirror-right">（一二二九） 護己</span></h1>
</div>
<p><a class="t-linehead" id="t-linehead0336a24"></a>如是我聞：</p>
<p>一時，佛住舍衛國祇樹給<a class="t" id="t0336a25"></a>孤獨園。</p>
<p><a class="t-linehead" id="t-linehead0336a25"></a>爾時，波斯匿王獨靜思惟，作如是<a class="t" id="t0336a26"></a>念：「云何自護？云何不自護？」復作是念：「若<a class="t" id="t0336a27"></a>有行身惡行、行口惡行、行意惡行者，當<a class="t" id="t0336a28"></a>知斯等為不自護。若復行身善行、行口善<a class="t" id="t0336a29"></a>行、行意善行者，當知斯等則為自護。」從禪<a class="t" id="t0336b01"></a>覺已，往詣佛所，稽首佛足，退坐一面，白佛<a class="t" id="t0336b02"></a>言：「世尊！我獨靜思惟，而作是念：『云何為自<a class="t" id="t0336b03"></a>護？云何為不自護？』復作是念：『若有行身惡<a class="t" id="t0336b04"></a>行、行口惡行、行意惡行者，當知斯等為不<a class="t" id="t0336b05"></a>自護。若復行身善行、行口善行、行意善行<a class="t" id="t0336b06"></a>者，當知斯等則為自護。』」</p>
<p><a class="t-linehead" id="t-linehead0336b06"></a>佛告大王：「如是，大<a class="t" id="t0336b07"></a>王！如是，大王！若有行身惡行、行口惡行、<a class="t" id="t0336b08"></a>行意惡行者，當知斯等為不自護，而彼自<a class="t" id="t0336b09"></a>謂能自防護。象軍、馬軍、車軍、步軍以自防<a class="t" id="t0336b10"></a>護，雖謂自護，實非自護。所以者何？雖護<a class="t" id="t0336b11"></a>於外，不護於內。是故，大王！名不自護。大王！<a class="t" id="t0336b12"></a>若復有行身善行、行口善行、行意善行者，<a class="t" id="t0336b13"></a>當知斯等則為自護。彼雖不以象、馬、車、步<a class="t" id="t0336b14"></a>四軍自防，而實自護。所以者何？護其內者，<a class="t" id="t0336b15"></a>名善自護，非謂防外。」爾時，世尊復說偈言：</p>
<a class="t" id="t0336b16"></a><blockquote class="gatha">
<p>「善護於身口，　　及意一切業，<a class="t" id="t0336b17"></a><br>　慚愧而自防，　　是名善守護。」</p>
</blockquote>
<a class="t" id="t0336b18"></a><p><a class="t-linehead" id="t-linehead0336b18"></a>時，波斯匿王聞佛所說，歡喜隨喜，作禮而去。</p>
<a class="t" id="t0336b19"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>