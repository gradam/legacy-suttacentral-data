<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1296">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1296</span><span class="mirror-right">（一二九六） 鋸陀女</span></h1>
</div>
<p><a class="t-linehead" id="t-linehead0356c18"></a>如是我聞：</p>
<p>一時，佛住舍衛國祇樹給<a class="t" id="t0356c19"></a>孤獨園。</p>
<p><a class="t-linehead" id="t-linehead0356c19"></a>時，有天子容色絕妙，於後夜時來<a class="t" id="t0356c20"></a>詣佛所，稽首佛足，退坐一面。其身光明遍<a class="t" id="t0356c21"></a>照祇樹給孤獨園。</p>
<p><a class="t-linehead" id="t-linehead0356c21"></a>時，彼天子白佛言：「世尊！<a class="t" id="t0356c22"></a>拘屢陀王女修波羅提沙今日生子。」</p>
<p><a class="t-linehead" id="t-linehead0356c22"></a>佛告天<a class="t" id="t0356c23"></a>子：「此則不善，非是善。」</p>
<p><a class="t-linehead" id="t-linehead0356c23"></a>時，彼天子即說偈言：</p>
<a class="t" id="t0356c24"></a><blockquote class="gatha">
<p>「人生子為樂，　　世間有子歡，<a class="t" id="t0356c25"></a><br>　父母年老衰，　　子則能奉養，<a class="t" id="t0356c26"></a><br>　瞿曇何故說，　　生子為不善。」</p>
</blockquote>
<a class="t" id="t0356c27"></a><p><a class="t-linehead" id="t-linehead0356c27"></a>爾時，世尊說偈答言：</p>
<a class="t" id="t0356c28"></a><blockquote class="gatha">
<p>「當知恒無常，　　純空陰非子，<a class="t" id="t0356c29"></a><br>　生子常得苦，　　愚者說言樂。<a class="t" id="t0357a01"></a><br>　是故我說言，　　生子非為善，<a class="t" id="t0357a02"></a><br>　非善為善像，　　念像不可念。<a class="t" id="t0357a03"></a><br>　實苦貌似樂，　　放逸所踐蹈。」</p>
</blockquote>
<a class="t" id="t0357a04"></a><p><a class="t-linehead" id="t-linehead0357a04"></a>時，彼天子復說偈言：</p>
<a class="t" id="t0357a05"></a><blockquote class="gatha">
<p>「久見婆羅門，　　逮得般涅槃，<a class="t" id="t0357a06"></a><br>　一切怖已過，　　永超世恩愛。」</p>
</blockquote>
<a class="t" id="t0357a07"></a><p><a class="t-linehead" id="t-linehead0357a07"></a>於是，天子聞佛所說，歡喜隨喜，稽首佛足，<a class="t" id="t0357a08"></a>即沒不現。</p>
<a class="t" id="t0357a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>