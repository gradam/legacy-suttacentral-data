<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa292">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 292</span><span class="mirror-right">（二九二） 思量觀察</span></h1>
</div>
<p><a class="t-linehead" id="t-linehead0082c18"></a>如是我聞：</p>
<p>一時，佛住王舍城迦蘭陀<a class="t" id="t0082c19"></a>竹園。</p>
<p><a class="t-linehead" id="t-linehead0082c19"></a>爾時，世尊告諸比丘：「云何思量觀察<a class="t" id="t0082c20"></a>正盡苦，究竟苦邊？時，思量眾生所有眾苦，種<a class="t" id="t0082c21"></a>種差別，此諸苦何因、何集、何生、何觸？思量取<a class="t" id="t0082c22"></a>因、取集、取生、取觸。若彼取滅無餘，眾苦則滅，<a class="t" id="t0082c23"></a>彼所乘苦滅道跡如實知，修行彼向次法，<a class="t" id="t0082c24"></a>是名比丘向正盡苦，究竟苦邊，所謂取滅。</p>
<p><a class="t-linehead" id="t-linehead0082c24"></a>「復<a class="t" id="t0082c25"></a>次，比丘思量觀察正盡苦，究竟苦邊。時，思量<a class="t" id="t0082c26"></a>彼取何因、何集、何生、何觸？思量彼取愛因、愛<a class="t" id="t0082c27"></a>集、愛生、愛觸。彼愛永滅無餘，取亦隨滅，彼所<a class="t" id="t0082c28"></a>乘取滅道跡如實知，修習彼向次法，是名<a class="t" id="t0082c29"></a>比丘向正盡苦，究竟苦邊，所謂愛滅。</p>
<p><a class="t-linehead" id="t-linehead0082c29"></a>「復次，比<a class="t" id="t0083a01"></a>丘思量觀察正盡苦，究竟苦邊。則思量彼<a class="t" id="t0083a02"></a>愛何因、何集、何生、何觸？知彼愛受因、受集、受<a class="t" id="t0083a03"></a>生、受觸。彼受永滅無餘，則愛滅，彼所乘愛滅<a class="t" id="t0083a04"></a>道跡如實知，修習彼向次法，是名比丘向<a class="t" id="t0083a05"></a>正盡苦，究竟苦邊，所謂受滅。</p>
<p><a class="t-linehead" id="t-linehead0083a05"></a>「復次，比丘思量<a class="t" id="t0083a06"></a>觀察正盡苦，究竟苦邊。時，思量彼受何因、何<a class="t" id="t0083a07"></a>集、何生、何觸？知彼受觸因、觸集、觸生、觸緣。彼<a class="t" id="t0083a08"></a>觸永滅無餘，則受滅，彼所乘觸滅道跡如實<a class="t" id="t0083a09"></a>知，修習彼向次法，是名比丘向正盡苦，究竟<a class="t" id="t0083a10"></a>苦邊。</p>
<p><a class="t-linehead" id="t-linehead0083a10"></a>「復次，比丘思量觀察正盡苦，究竟苦邊。<a class="t" id="t0083a11"></a>時，思量彼觸何因、何集、何生、何觸？當知彼<a class="t" id="t0083a12"></a>觸六入處因、六入處集、六入處生、六入處觸。<a class="t" id="t0083a13"></a>彼六入處欲滅無餘，則觸滅，彼所乘六入<a class="t" id="t0083a14"></a>處滅道跡如實知，修習彼向次法，是名<a class="t" id="t0083a15"></a>比丘向正盡苦，究竟苦邊。</p>
<p><a class="t-linehead" id="t-linehead0083a15"></a>「復次，比丘思量觀<a class="t" id="t0083a16"></a>察正盡苦，究竟苦邊。時，思量彼六入處何因、<a class="t" id="t0083a17"></a>何集、何生、何觸？知彼六入處名色因、名色<a class="t" id="t0083a18"></a>集、名色生、名色觸。名色永滅無餘，則六入<a class="t" id="t0083a19"></a>處滅，彼所乘名色滅道跡如實知，修習彼<a class="t" id="t0083a20"></a>向次法，是名比丘向正盡苦，究竟苦邊，所<a class="t" id="t0083a21"></a>謂名色滅。</p>
<p><a class="t-linehead" id="t-linehead0083a21"></a>「復次，比丘思量正盡苦，究竟苦邊。<a class="t" id="t0083a22"></a>時，思量名色何因、何集、何生、何觸，知彼名<a class="t" id="t0083a23"></a>色識因、識集、識生、識觸。彼識欲滅無餘，則名<a class="t" id="t0083a24"></a>色滅，彼所乘識滅道跡如實知，修習彼向次<a class="t" id="t0083a25"></a>法，是名比丘向正盡苦，究竟苦邊，所謂識<a class="t" id="t0083a26"></a>滅。</p>
<p><a class="t-linehead" id="t-linehead0083a26"></a>「復次，比丘思量觀察正盡苦，究竟苦邊。時，<a class="t" id="t0083a27"></a>思量彼識何因、何集、何生、何觸？知彼識行<a class="t" id="t0083a28"></a>因、行集、行生、行觸，作諸福行，善識生，作諸<a class="t" id="t0083a29"></a>不福不善行，不善識生；作無所有行，無所有<a class="t" id="t0083b01"></a>識生，是為彼識行因、行集、行生、行觸。彼行<a class="t" id="t0083b02"></a>欲滅無餘，則識滅，彼所乘行滅道跡如實知，<a class="t" id="t0083b03"></a>修習彼向次法，是名比丘向正盡苦，究竟苦<a class="t" id="t0083b04"></a>邊，所謂行滅。</p>
<p><a class="t-linehead" id="t-linehead0083b04"></a>「復次，比丘思量觀察正盡苦，<a class="t" id="t0083b05"></a>究竟苦邊。時，思量彼行何因、何集、何生、何<a class="t" id="t0083b06"></a>觸？知彼行無明因、無明集、無明生、無明觸。彼<a class="t" id="t0083b07"></a>福行無明緣，非福行亦無明緣，非福不福行<a class="t" id="t0083b08"></a>亦無明緣。</p>
<a class="t" id="t0083b09"></a><p><a class="t-linehead" id="t-linehead0083b09"></a>「是故當知，彼行無明因、無明集、無明生、無明<a class="t" id="t0083b10"></a>觸。彼無明永滅無餘，則行滅，彼所乘無明滅<a class="t" id="t0083b11"></a>道跡如實知，修習彼向次法，是名比丘向正<a class="t" id="t0083b12"></a>盡苦，究竟苦邊，所謂無明滅。」</p>
<p><a class="t-linehead" id="t-linehead0083b12"></a>佛告比丘：「於<a class="t" id="t0083b13"></a>意云何？若不樂無明而生明，復緣彼無明<a class="t" id="t0083b14"></a>作福行、非福行、無所有行不？」</p>
<p><a class="t-linehead" id="t-linehead0083b14"></a>比丘白佛：「不<a class="t" id="t0083b15"></a>也，世尊！所以者何？多聞聖弟子不樂無明<a class="t" id="t0083b16"></a>而生明，無明滅則行滅，行滅則識滅，如是<a class="t" id="t0083b17"></a>乃至生、老、病、死、憂、悲、惱、苦滅，如是如是純大<a class="t" id="t0083b18"></a>苦聚滅。」</p>
<p><a class="t-linehead" id="t-linehead0083b18"></a>佛言：「善哉！善哉！比丘！我亦如是說，<a class="t" id="t0083b19"></a>汝亦知此。於彼彼法起彼彼法，生彼彼法，<a class="t" id="t0083b20"></a>滅彼彼法，滅、止、清涼、息、沒。若多聞聖弟子<a class="t" id="t0083b21"></a>無明離欲而生明，身分齊受所覺，身分齊受<a class="t" id="t0083b22"></a>所覺時如實知；若壽分齊受所覺，壽分齊受<a class="t" id="t0083b23"></a>所覺時如實知；身壞時壽命欲盡，於此諸受<a class="t" id="t0083b24"></a>一切所覺滅盡無餘。譬如力士取新熟瓦<a class="t" id="t0083b25"></a>器，乘熱置地，須臾散壞，熱勢悉滅。如是，比<a class="t" id="t0083b26"></a>丘無明離欲而生明，身分齊受所覺如實知，<a class="t" id="t0083b27"></a>壽分齊受所覺如實知，身壞命終，一切受所<a class="t" id="t0083b28"></a>覺悉滅無餘。」</p>
<p><a class="t-linehead" id="t-linehead0083b28"></a>佛說此經已，諸比丘聞佛所<a class="t" id="t0083b29"></a>說，歡喜奉行。</p>
<a class="t" id="t0083c01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>