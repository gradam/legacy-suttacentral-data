<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa912">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 912</span><span class="mirror-right">（九一二） 王髮</span></h1>
</div>
<p><a class="t-linehead" id="t-linehead0228c15"></a>如是我聞：</p>
<p>一時，佛住瞻婆國揭伽池<a class="t" id="t0228c16"></a>側。時，有王頂聚落主來詣佛所，稽首佛足，<a class="t" id="t0228c17"></a>退坐一面。</p>
<p><a class="t-linehead" id="t-linehead0228c17"></a>爾時，世尊告王頂聚落主：「今者眾<a class="t" id="t0228c18"></a>生依於二邊。何等為二？一者樂著卑下、田舍、<a class="t" id="t0228c19"></a>常人凡夫五欲。二者自苦方便，不正、非義饒<a class="t" id="t0228c20"></a>益。聚落主！有三種樂受欲樂，卑下、田舍、常人<a class="t" id="t0228c21"></a>凡夫；有三種自苦方便，不正、非義饒益。</p>
<p><a class="t-linehead" id="t-linehead0228c21"></a>「聚落<a class="t" id="t0228c22"></a>主！何等為三種卑下、田舍、常人凡夫樂受欲<a class="t" id="t0228c23"></a>樂？有受欲者，非法濫取，不以安樂自供，不<a class="t" id="t0228c24"></a>供養父母、給足兄弟、妻子、奴婢、眷屬、朋友、知<a class="t" id="t0228c25"></a>識，亦不隨時供養沙門、婆羅門、仰求勝處<a class="t" id="t0228c26"></a>安樂果報、未來生天，是名世間第一受欲。</p>
<p><a class="t-linehead" id="t-linehead0228c26"></a>「復<a class="t" id="t0228c27"></a>次，聚落主！受欲樂者，以法、非法濫取財物，<a class="t" id="t0228c28"></a>以樂自供，供養父母，給足、兄弟、妻子、奴婢、眷<a class="t" id="t0228c29"></a>屬、朋友、知識，而不隨時供養沙門、婆羅門、<a class="t" id="t0229a01"></a>仰求勝處安樂果報、未來生天，是名第二受<a class="t" id="t0229a02"></a>欲樂者。</p>
<p><a class="t-linehead" id="t-linehead0229a02"></a>「復次，聚落主！有受欲樂者，以法求<a class="t" id="t0229a03"></a>財，不以濫取，以樂自供，供養父母，給足兄<a class="t" id="t0229a04"></a>弟、妻子、奴婢、眷屬、知識，隨時供養沙門、婆羅<a class="t" id="t0229a05"></a>門，仰求勝處安樂果報，未來生天，是名第<a class="t" id="t0229a06"></a>三受欲樂者。</p>
<p><a class="t-linehead" id="t-linehead0229a06"></a>「聚落主！我不一向說受欲平<a class="t" id="t0229a07"></a>等，我說受欲者其人卑下，我說受欲者是其<a class="t" id="t0229a08"></a>中人，我說受欲者是其勝人。</p>
<p><a class="t-linehead" id="t-linehead0229a08"></a>「何等為卑下受<a class="t" id="t0229a09"></a>欲者？謂非法濫取，乃至不仰求勝處安樂果<a class="t" id="t0229a10"></a>報、未來生天，是名我說卑下者受欲。</p>
<p><a class="t-linehead" id="t-linehead0229a10"></a>「何等為<a class="t" id="t0229a11"></a>中人受欲？謂受欲者以法、非法而求財物，<a class="t" id="t0229a12"></a>乃至不求未來生天，是名我說第二中人受<a class="t" id="t0229a13"></a>欲。</p>
<p><a class="t-linehead" id="t-linehead0229a13"></a>「何等為我說勝人受欲？謂彼以法求財，<a class="t" id="t0229a14"></a>乃至未來生天，是名我說第三勝人受欲。</p>
<p><a class="t-linehead" id="t-linehead0229a14"></a>「何<a class="t" id="t0229a15"></a>等為三種自苦方便？是苦非法、不正、非義饒<a class="t" id="t0229a16"></a>益？有一自苦枯槁活，初始犯戒、污戒，彼修<a class="t" id="t0229a17"></a>種種苦行，精勤方便住處住，彼不能現法<a class="t" id="t0229a18"></a>得離熾然、過人法、勝妙知見安樂住。聚落<a class="t" id="t0229a19"></a>主！是名第一自苦方便枯槁活。</p>
<p><a class="t-linehead" id="t-linehead0229a19"></a>「復次，自苦方<a class="t" id="t0229a20"></a>便枯槁活，始不犯戒、污戒，而修種種苦行，<a class="t" id="t0229a21"></a>亦不由此現法得離熾然、過人法、勝妙知<a class="t" id="t0229a22"></a>見安樂住，是名第二自苦方便枯槁活。</p>
<p><a class="t-linehead" id="t-linehead0229a22"></a>「復次，<a class="t" id="t0229a23"></a>自苦方便枯槁活，不初始犯戒、污戒，然修種<a class="t" id="t0229a24"></a>種苦行方便，亦不能現法離熾然、得過人<a class="t" id="t0229a25"></a>法、勝妙知見安樂住，是名第三自苦方便枯<a class="t" id="t0229a26"></a>槁活。</p>
<p><a class="t-linehead" id="t-linehead0229a26"></a>「聚落主！我不說一切自苦方便枯槁活<a class="t" id="t0229a27"></a>悉等，我說有自苦方便是卑劣人，有說自<a class="t" id="t0229a28"></a>苦方便是中人，有說自苦方便是勝人。</p>
<p><a class="t-linehead" id="t-linehead0229a28"></a>「何等<a class="t" id="t0229a29"></a>自苦方便卑劣人？若彼自苦方便，初始犯戒、<a class="t" id="t0229b01"></a>污戒，乃至不得勝妙知見安樂住，是名我<a class="t" id="t0229b02"></a>說自苦方便卑劣人。</p>
<p><a class="t-linehead" id="t-linehead0229b02"></a>「何等為自苦方便中人？<a class="t" id="t0229b03"></a>若彼自苦方便，不初始犯戒、污戒，乃至不<a class="t" id="t0229b04"></a>得勝妙知見安樂住，是名我說自苦方便中<a class="t" id="t0229b05"></a>間人。</p>
<p><a class="t-linehead" id="t-linehead0229b05"></a>「何等為自苦方便勝人？若彼自苦方便<a class="t" id="t0229b06"></a>枯槁活，不初始犯戒、污戒，乃至不得勝妙知<a class="t" id="t0229b07"></a>見安樂住，是名我說自苦方便勝人。</p>
<p><a class="t-linehead" id="t-linehead0229b07"></a>「聚落主！<a class="t" id="t0229b08"></a>是名三種自苦方便，是苦非法、不正、非義饒<a class="t" id="t0229b09"></a>益。</p>
<p><a class="t-linehead" id="t-linehead0229b09"></a>「聚落主！有道有跡，不向三種受欲隨<a class="t" id="t0229b10"></a>順方便，卑下、田舍、常人凡夫，不向三種自苦<a class="t" id="t0229b11"></a>方便，是苦非法、不正、非義饒益。聚落主！何等<a class="t" id="t0229b12"></a>為道，何等為跡，不向三種受欲、三種自苦<a class="t" id="t0229b13"></a>方便？聚落主！為欲貪障閡故，或欲自害，<a class="t" id="t0229b14"></a>或欲害他，或欲俱害，現法後世得斯罪報，<a class="t" id="t0229b15"></a>心法憂苦。瞋恚、癡所障，或欲自害，或欲害<a class="t" id="t0229b16"></a>他，或欲俱害，現法後世得斯罪報，心法憂<a class="t" id="t0229b17"></a>苦。若離貪障，不欲方便自害、害他、自他俱<a class="t" id="t0229b18"></a>害，不現法後世受斯罪報；彼心、心法常受<a class="t" id="t0229b19"></a>喜樂，如是離瞋恚、愚癡障閡，不欲自害，<a class="t" id="t0229b20"></a>不欲害他、自他俱害，不現法後世受斯罪<a class="t" id="t0229b21"></a>報；彼心、心法常受安樂，於現法中，遠離熾<a class="t" id="t0229b22"></a>然，不待時節，親近涅槃，即此身現緣自覺<a class="t" id="t0229b23"></a>知。聚落主！如此現法永離熾然，不待時節，<a class="t" id="t0229b24"></a>親近涅槃，即此現身緣自覺知者，為八聖道——<a class="t" id="t0229b25"></a>正見乃至正定。」</p>
<p><a class="t-linehead" id="t-linehead0229b25"></a>當其世尊說是法時，王頂<a class="t" id="t0229b26"></a>聚落主遠塵離垢，得法眼淨。時，王頂聚落<a class="t" id="t0229b27"></a>主見法、得法、知法、深入於法，度疑不由於<a class="t" id="t0229b28"></a>他，於正法、律得無所畏。即從坐起，整衣服，<a class="t" id="t0229b29"></a>合掌白佛：「我今已度。世尊！歸佛、歸法、歸比<a class="t" id="t0229c01"></a>丘僧，從今盡壽為優婆塞。」</p>
<p><a class="t-linehead" id="t-linehead0229c01"></a>時，聞佛所說，歡<a class="t" id="t0229c02"></a>喜隨喜，作禮而去。</p>
<a class="t" id="t0229c03"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>