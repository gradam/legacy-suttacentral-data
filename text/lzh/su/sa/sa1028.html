<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1028">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1028</span><span class="mirror-right">（一〇二八） 疾病</span></h1>
</div>
<p><a class="t-linehead" id="t-linehead0268b27"></a>如是我聞：</p>
<p>一時，佛住舍衛國祇樹給<a class="t" id="t0268b28"></a>孤獨園。時，有眾多比丘集於伽梨隸講堂。<a class="t" id="t0268b29"></a>時，多有比丘疾病。</p>
<p><a class="t-linehead" id="t-linehead0268b29"></a>爾時，世尊晡時從禪覺，<a class="t" id="t0268b30"></a>往至伽梨隸講堂，於大眾前敷座而坐。<a class="t" id="t0268c01"></a>坐已，告諸比丘：「當正念正智以待時，是則<a class="t" id="t0268c02"></a>為我隨順之教。比丘！云何為正念？謂比丘<a class="t" id="t0268c03"></a>內身身觀念處，精勤方便，正念正智，調伏世<a class="t" id="t0268c04"></a>間貪憂；外身身觀念處、內外身身觀念處，內<a class="t" id="t0268c05"></a>受、外受、內外受，內心、外心、內外心，內法、外法、<a class="t" id="t0268c06"></a>內外法法觀念處，精勤方便，正念正智，調<a class="t" id="t0268c07"></a>伏世間貪憂，是名比丘正憶念。</p>
<p><a class="t-linehead" id="t-linehead0268c07"></a>「云何正智？謂<a class="t" id="t0268c08"></a>比丘若來若去，正知而住，瞻視觀察，屈<a class="t" id="t0268c09"></a>申俯仰，執持衣鉢，行、住、坐、臥、眠、覺，乃至五<a class="t" id="t0268c10"></a>十、六十，依語默正智行。比丘！是名正智。</p>
<p><a class="t-linehead" id="t-linehead0268c10"></a>「如是，<a class="t" id="t0268c11"></a>比丘！正念正智住者能起樂受，有因緣，非<a class="t" id="t0268c12"></a>無因緣。云何因緣？謂緣於身，作是思惟：『我<a class="t" id="t0268c13"></a>此身無常、有為、心因緣生；樂受亦無常、有為、<a class="t" id="t0268c14"></a>心因緣生。』身及樂受觀察無常，觀察生滅，<a class="t" id="t0268c15"></a>觀察離欲，觀察滅盡，觀察捨彼，觀察身及<a class="t" id="t0268c16"></a>樂受無常，乃至捨已，若於身及樂受貪欲使<a class="t" id="t0268c17"></a>者永不復使。</p>
<p><a class="t-linehead" id="t-linehead0268c17"></a>「如是，正念正智生苦受因緣，<a class="t" id="t0268c18"></a>非不因緣。云何為因緣？如是緣身，作是思<a class="t" id="t0268c19"></a>惟：『我此身無常、有為、心因緣生；苦受亦無常、<a class="t" id="t0268c20"></a>有為、心因緣生。』身及苦受觀察無常，乃至捨，<a class="t" id="t0268c21"></a>於此及苦受瞋恚所使，永不復使。</p>
<p><a class="t-linehead" id="t-linehead0268c21"></a>「如是，正<a class="t" id="t0268c22"></a>念正智生不苦不樂受因緣，非不因緣。云<a class="t" id="t0268c23"></a>何因緣？謂身因緣，作是思惟：『我此身無常、有<a class="t" id="t0268c24"></a>為、心因緣生；彼不苦不樂受亦無常、有為、心<a class="t" id="t0268c25"></a>因緣生。』彼身及不苦不樂受觀察無常，乃至<a class="t" id="t0268c26"></a>捨，若所有身及不苦不樂受無明使使，使永<a class="t" id="t0268c27"></a>不復使。多聞聖弟子如是觀者，於色厭離，<a class="t" id="t0268c28"></a>於受、想、行、識厭離，厭離已離欲，離欲已解<a class="t" id="t0268c29"></a>脫，解脫知見：『我生已盡，梵行已立，所作已<a class="t" id="t0268c30"></a>作，自知不受後有。』」</p>
<p><a class="t-linehead" id="t-linehead0268c30"></a>爾時，世尊即說偈言：</p>
<a class="t" id="t0269a01"></a><blockquote class="gatha">
<p>「樂覺所覺時，　　莫能知樂覺，<a class="t" id="t0269a02"></a><br>　貪欲使所使，　　不見於出離。<a class="t" id="t0269a03"></a><br>　苦受所覺時，　　莫能知苦受，<a class="t" id="t0269a04"></a><br>　瞋恚使所使，　　不見出離道。<a class="t" id="t0269a05"></a><br>　不苦不樂受，　　等正覺所說，<a class="t" id="t0269a06"></a><br>　彼亦不能知，　　終不度彼岸。<a class="t" id="t0269a07"></a><br>　若比丘精勤，　　正智不傾動，<a class="t" id="t0269a08"></a><br>　於彼一切受，　　黠慧能悉知。<a class="t" id="t0269a09"></a><br>　能知諸受已，　　現法盡諸漏，<a class="t" id="t0269a10"></a><br>　依慧而命終，　　涅槃不墮數。」</p>
</blockquote>
<a class="t" id="t0269a11"></a><p><a class="t-linehead" id="t-linehead0269a11"></a>佛說此經已，諸比丘聞佛所說，歡喜奉行。</p>
<a class="t" id="t0269a12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>