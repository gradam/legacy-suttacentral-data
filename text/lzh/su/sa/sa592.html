<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="zh">
<section class="sutta" id="sa592">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 592</span><span class="mirror-right">（五九二） 須達</span></h1>
</div>
<p><a class="t-linehead" id="t-linehead0157b18"></a>如是我聞：</p>
<p>一時，佛住王舍城寒林中<a class="t" id="t0157b19"></a>丘塚間。</p>
<p><a class="t-linehead" id="t-linehead0157b19"></a>時，給孤獨長者有小因緣至王舍<a class="t" id="t0157b20"></a>城，止宿長者舍。夜見長者告其妻子、僕使、<a class="t" id="t0157b21"></a>作人言：「汝等皆起，破樵然火，炊飯作<span class="gaiji">餅<!--gaiji,餅,1[麩-夫＋并],2&#x4D35;,3--></span><a class="t" id="t0157b22"></a>調和眾味，莊嚴堂舍。」</p>
<p><a class="t-linehead" id="t-linehead0157b22"></a>給孤獨長者見已，作<a class="t" id="t0157b23"></a>是念：「今此長者何所為作，為嫁女娶婦<a class="t" id="t0157b24"></a>耶？為請賓客、國王、大臣耶？」念已，即問長者：<a class="t" id="t0157b25"></a>「汝何所作？為嫁女娶婦？為請賓客、國王、<a class="t" id="t0157b26"></a>大臣耶？」</p>
<p><a class="t-linehead" id="t-linehead0157b26"></a>時，彼長者答給孤獨長者言：「我不<a class="t" id="t0157b27"></a>嫁女娶婦，亦不請呼國王、大臣，唯欲請佛<a class="t" id="t0157b28"></a>及比丘僧，設供養耳。」</p>
<p><a class="t-linehead" id="t-linehead0157b28"></a>時，給孤獨長者聞未<a class="t" id="t0157b29"></a>曾聞佛名字已，心大歡喜，身諸毛孔皆悉怡<a class="t" id="t0157c01"></a>悅，問彼長者言：「何名為佛？」</p>
<p><a class="t-linehead" id="t-linehead0157c01"></a>長者答言：「有沙<a class="t" id="t0157c02"></a>門瞿曇，是釋種子，於釋種中剃除鬚髮，著<a class="t" id="t0157c03"></a>袈裟衣，正信非家，出家學道，得阿耨多羅三<a class="t" id="t0157c04"></a>藐三菩提，是名為佛。」</p>
<p><a class="t-linehead" id="t-linehead0157c04"></a>給孤獨長者言：「云何<a class="t" id="t0157c05"></a>名僧？」</p>
<p><a class="t-linehead" id="t-linehead0157c05"></a>彼長者言：「若婆羅門種剃除鬚髮，著<a class="t" id="t0157c06"></a>袈裟衣，信家非家，而隨佛出家；或剎利種、<a class="t" id="t0157c07"></a>毘舍種、首陀羅種善男子等剃除鬚髮，著<a class="t" id="t0157c08"></a>袈裟衣，正信非家，彼佛出家而隨出家，是<a class="t" id="t0157c09"></a>名為僧。今日請佛及現前僧，設諸供養。」</p>
<p><a class="t-linehead" id="t-linehead0157c09"></a>給<a class="t" id="t0157c10"></a>孤獨長者問彼長者言：「我今可得往見世<a class="t" id="t0157c11"></a>尊不？」</p>
<p><a class="t-linehead" id="t-linehead0157c11"></a>彼長者答言：「汝且住此，我請世尊來<a class="t" id="t0157c12"></a>至我舍，於此得見。」</p>
<p><a class="t-linehead" id="t-linehead0157c12"></a>時，給孤獨長者即於其<a class="t" id="t0157c13"></a>夜至心念佛，因得睡眠。天猶未明，忽見<a class="t" id="t0157c14"></a>明相，謂天已曉，欲出其舍，行向城門，至<a class="t" id="t0157c15"></a>城門下，夜始二更，城門未開，王家常法，待<a class="t" id="t0157c16"></a>遠使命來往，至初夜盡，城門乃閉，中夜已<a class="t" id="t0157c17"></a>盡，輒復開門，欲令行人早得往來。</p>
<p><a class="t-linehead" id="t-linehead0157c17"></a>爾時，給<a class="t" id="t0157c18"></a>孤獨長者見城門開，而作是念：「定是夜過天<a class="t" id="t0157c19"></a>曉門開。」乘明相出於城門，出城門已，明相<a class="t" id="t0157c20"></a>即滅，輒還闇冥。給孤獨長者心即恐怖，身<a class="t" id="t0157c21"></a>毛為竪，得無為人及非人，或姦姣人恐<a class="t" id="t0157c22"></a>怖我耶？即便欲還。</p>
<p><a class="t-linehead" id="t-linehead0157c22"></a>爾時，城門側有天神住。<a class="t" id="t0157c23"></a>時，彼天神即放身光，從其城門至寒林丘<a class="t" id="t0157c24"></a>塜間光明普照，告給孤獨長者言：「汝且前<a class="t" id="t0157c25"></a>進，可得勝利，慎勿退還。」</p>
<p><a class="t-linehead" id="t-linehead0157c25"></a>時，彼天神即說<a class="t" id="t0157c26"></a>偈言：</p>
<a class="t" id="t0157c27"></a><blockquote class="gatha">
<p>「善良馬百匹，　　黃金滿百斤，<a class="t" id="t0157c28"></a><br>　騾車及馬車，　　各各有百乘，<a class="t" id="t0157c29"></a><br>　種種諸珍奇，　　重寶載其上，<a class="t" id="t0158a01"></a><br>　宿命種善根，　　得如此福報，<a class="t" id="t0158a02"></a><br>　若人宗重心，　　向佛行一步，<a class="t" id="t0158a03"></a><br>　十六分之一，　　過前福之上。</p>
</blockquote>
<a class="t" id="t0158a04"></a><p><a class="t-linehead" id="t-linehead0158a04"></a>「是故，長者！汝當前進，慎勿退還！」即復說偈：</p>
<a class="t" id="t0158a05"></a><blockquote class="gatha">
<p>「雪山大龍象，　　純金為莊飾，<a class="t" id="t0158a06"></a><br>　巨身長大牙，　　以此象施人，<a class="t" id="t0158a07"></a><br>　不及向佛福，　　十六分之一。</p>
</blockquote>
<a class="t" id="t0158a08"></a><p><a class="t-linehead" id="t-linehead0158a08"></a>「是故，長者！當速前進，得其大利，非退還也。」<a class="t" id="t0158a09"></a>復說偈言：</p>
<a class="t" id="t0158a10"></a><blockquote class="gatha">
<p>「金菩闍國女，　　其數有百人，<a class="t" id="t0158a11"></a><br>　種種眾妙寶，　　瓔珞具莊嚴，<a class="t" id="t0158a12"></a><br>　以是持施與，　　不及行向佛，<a class="t" id="t0158a13"></a><br>　一步之功德，　　十六分之一。</p>
</blockquote>
<a class="t" id="t0158a14"></a><p><a class="t-linehead" id="t-linehead0158a14"></a>「是故，長者！當速前進，得其勝利，非退還<a class="t" id="t0158a15"></a>也。」</p>
<p><a class="t-linehead" id="t-linehead0158a15"></a>時，給孤獨長者問天神言：「賢者！汝是<a class="t" id="t0158a16"></a>何人？」</p>
<p><a class="t-linehead" id="t-linehead0158a16"></a>天神答言：「我是摩頭息揵大摩那婆<a class="t" id="t0158a17"></a>先，是長者善知識，於尊者舍利弗、大目揵連<a class="t" id="t0158a18"></a>所起信敬心，緣斯功德，今得生天，典此城<a class="t" id="t0158a19"></a>門，是故告長者：『但當進前，慎莫退還，前<a class="t" id="t0158a20"></a>進得利，非退還也。』」</p>
<p><a class="t-linehead" id="t-linehead0158a20"></a>時，給孤獨長者作是念：<a class="t" id="t0158a21"></a>「佛興於世，非為小事；得聞正法，亦非小<a class="t" id="t0158a22"></a>事。是故天神勸我令進，往見世尊。」時，給孤<a class="t" id="t0158a23"></a>獨長者尋其光明，逕至寒林丘塜間。</p>
<p><a class="t-linehead" id="t-linehead0158a23"></a>爾時，世<a class="t" id="t0158a24"></a>尊出房露地經行，給孤獨長者遙見佛已，<a class="t" id="t0158a25"></a>即至其前，以俗人禮法恭敬問訊：「云何？世<a class="t" id="t0158a26"></a>尊！安隱臥不？」</p>
<p><a class="t-linehead" id="t-linehead0158a26"></a>爾時，世尊說偈答言：</p>
<a class="t" id="t0158a27"></a><blockquote class="gatha">
<p>「婆羅門涅槃，　　是則常安樂，<a class="t" id="t0158a28"></a><br>　愛欲所不染，　　解脫永無餘。<a class="t" id="t0158a29"></a><br>　斷一切希望，　　調伏心熾燃，<a class="t" id="t0158b01"></a><br>　心得寂止息，　　止息安隱眠。」</p>
</blockquote>
<a class="t" id="t0158b02"></a><p><a class="t-linehead" id="t-linehead0158b02"></a>爾時，世尊將給孤獨長者往入房中，就座<a class="t" id="t0158b03"></a>而坐，端身繫念。爾時，世尊為其說法，示、教、<a class="t" id="t0158b04"></a>照、喜已，世尊說：「諸法無常，宜布施福事、持<a class="t" id="t0158b05"></a>戒福事、生天福事，欲味、欲患、欲出，遠離之<a class="t" id="t0158b06"></a>福。」</p>
<p><a class="t-linehead" id="t-linehead0158b06"></a>給孤獨長者聞法、見法、得法、入法、解法，<a class="t" id="t0158b07"></a>度諸疑惑，不由他信，不由他度，入正法、<a class="t" id="t0158b08"></a>律，心得無畏，即從座起，正衣服，為佛作<a class="t" id="t0158b09"></a>禮，右膝著地，合掌白佛言：「已度。世尊！已度。<a class="t" id="t0158b10"></a>善逝！我從今日盡其壽命，歸佛、歸法、歸<a class="t" id="t0158b11"></a>比丘僧，為優婆塞，證知我。」</p>
<p><a class="t-linehead" id="t-linehead0158b11"></a>爾時，世尊問給<a class="t" id="t0158b12"></a>孤獨長者：「汝名何等？」</p>
<p><a class="t-linehead" id="t-linehead0158b12"></a>長者白佛：「名須達<a class="t" id="t0158b13"></a>多。以常給孤貧辛苦故，時人名我為給<a class="t" id="t0158b14"></a>孤獨。」</p>
<p><a class="t-linehead" id="t-linehead0158b14"></a>世尊復問：「汝居何處？」</p>
<p>長者白佛言：「世<a class="t" id="t0158b15"></a>尊！在拘薩羅人間，城名舍衛，唯願世尊<a class="t" id="t0158b16"></a>來舍衛國，我當盡壽供養衣被、飲食、房舍、<a class="t" id="t0158b17"></a>床臥、隨病湯藥。」</p>
<p><a class="t-linehead" id="t-linehead0158b17"></a>佛問長者：「舍衛國有精<a class="t" id="t0158b18"></a>舍不？」</p>
<p><a class="t-linehead" id="t-linehead0158b18"></a>長者白佛：「無也，世尊！」</p>
<p>佛告長者：「汝可<a class="t" id="t0158b19"></a>於彼建立精舍，令諸比丘往來宿止。」</p>
<p><a class="t-linehead" id="t-linehead0158b19"></a>長者<a class="t" id="t0158b20"></a>白佛：「但使世尊來舍衛國，我當造作精舍<a class="t" id="t0158b21"></a>僧房，令諸比丘往來止住。」爾時，世尊默然<a class="t" id="t0158b22"></a>受請。</p>
<p><a class="t-linehead" id="t-linehead0158b22"></a>時，長者知佛世尊默然受請已，從座<a class="t" id="t0158b23"></a>起，稽首佛足而去。</p>
<a class="t" id="t0158b24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>