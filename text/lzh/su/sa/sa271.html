<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa271">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 271</span><span class="mirror-right">（二七一） 低舍</span></h1>
</div>
<p><a class="t-linehead" id="t-linehead0071a04"></a>如是我聞：</p>
<p>一時，佛住舍衛國祇樹給<a class="t" id="t0071a05"></a>孤獨園。</p>
<p><a class="t-linehead" id="t-linehead0071a05"></a>爾時，有比丘名曰低舍，與眾多比<a class="t" id="t0071a06"></a>丘集於食堂，語諸比丘言：「諸尊，我不分別<a class="t" id="t0071a07"></a>於法，不樂修梵行，多樂睡眠，疑惑於法。」</p>
<p><a class="t-linehead" id="t-linehead0071a07"></a>爾<a class="t" id="t0071a08"></a>時，眾中有一比丘，往詣佛所，禮佛足，却住<a class="t" id="t0071a09"></a>一面，白佛言：「世尊！低舍比丘以眾多比<a class="t" id="t0071a10"></a>丘集於食堂，作如是說，唱言：『我不能分<a class="t" id="t0071a11"></a>別於法，不樂修梵行，多樂睡眠，疑惑於<a class="t" id="t0071a12"></a>法。』」</p>
<p><a class="t-linehead" id="t-linehead0071a12"></a>佛告比丘：「是低舍比丘是愚癡人，不守<a class="t" id="t0071a13"></a>根門，飲食不知量，初夜、後夜，心不覺悟，<a class="t" id="t0071a14"></a>懈怠嬾惰，不勤精進，不善觀察思惟善法；<a class="t" id="t0071a15"></a>彼於分別法，心樂修梵行，離諸睡眠，於<a class="t" id="t0071a16"></a>正法中離諸疑惑，無有是處。若當比丘守<a class="t" id="t0071a17"></a>護根門，飲食知量，初夜、後夜，覺悟精進，<a class="t" id="t0071a18"></a>觀察善法，樂分別法，樂修梵行，離於睡<a class="t" id="t0071a19"></a>眠，心不疑法，斯有是處。」</p>
<p><a class="t-linehead" id="t-linehead0071a19"></a>爾時，世尊告<a class="t" id="t0071a20"></a>一比丘，汝往語低舍比丘言：「大師呼汝。」</p>
<a class="t" id="t0071a21"></a><p><a class="t-linehead" id="t-linehead0071a21"></a>比丘白佛：「唯然，受教。」前禮佛足，詣低舍<a class="t" id="t0071a22"></a>所，而作是言：「長老低舍！世尊呼汝！」低舍聞<a class="t" id="t0071a23"></a>命，詣世尊所，稽首禮足，却住一面。</p>
<p><a class="t-linehead" id="t-linehead0071a23"></a>爾<a class="t" id="t0071a24"></a>時，世尊語低舍比丘言：「汝低舍！實與眾多<a class="t" id="t0071a25"></a>比丘集於食堂，作是唱言：『諸長老！我不<a class="t" id="t0071a26"></a>能分別於法，不樂梵行，多樂睡眠，疑<a class="t" id="t0071a27"></a>惑於法』耶？」低舍白佛：「實爾。世尊！」</p>
<p><a class="t-linehead" id="t-linehead0071a27"></a>佛問低舍：<a class="t" id="t0071a28"></a>「我今問汝，隨汝意答。於意云何？若於色<a class="t" id="t0071a29"></a>不離貪、不離欲、不離愛、不離念、不<a class="t" id="t0071b01"></a>離渴，彼色若變、若異。於汝意云何？當起<a class="t" id="t0071b02"></a>憂、悲、惱、苦為不耶？」</p>
<p><a class="t-linehead" id="t-linehead0071b02"></a>低舍白佛：「如是，世尊！<a class="t" id="t0071b03"></a>若於色不離貪、不離欲、不離愛、不離<a class="t" id="t0071b04"></a>念、不離渴，彼色若變、若異，實起憂、悲、<a class="t" id="t0071b05"></a>惱、苦。世尊！實爾不異。」</p>
<p><a class="t-linehead" id="t-linehead0071b05"></a>佛告低舍：「善哉！<a class="t" id="t0071b06"></a>善哉！低舍！正應如是，不離貪欲說法。低<a class="t" id="t0071b07"></a>舍！於受、想、行、識，不離貪、不離欲、不離<a class="t" id="t0071b08"></a>愛、不離念、不離渴，彼識若變、若異，於<a class="t" id="t0071b09"></a>汝意云何？當起憂、悲、惱、苦為不耶？」</p>
<p><a class="t-linehead" id="t-linehead0071b09"></a>低舍<a class="t" id="t0071b10"></a>白佛：「如是，世尊！於識不離貪、不離欲、<a class="t" id="t0071b11"></a>不離愛、不離念、不離渴，彼識若變、若異，<a class="t" id="t0071b12"></a>實起憂、悲、惱、苦。世尊！實爾不異。」</p>
<p><a class="t-linehead" id="t-linehead0071b12"></a>佛告低<a class="t" id="t0071b13"></a>舍：「善哉！善哉！正應如是，識不離貪欲說<a class="t" id="t0071b14"></a>法。」</p>
<p><a class="t-linehead" id="t-linehead0071b14"></a>佛告低舍：「於意云何？若於色離貪、離<a class="t" id="t0071b15"></a>欲、離愛、離念、離渴，彼色若變、若異時，當<a class="t" id="t0071b16"></a>生憂、悲、惱、苦耶？」</p>
<p><a class="t-linehead" id="t-linehead0071b16"></a>低舍白佛：「不也，世尊！」</p>
<p>「如<a class="t" id="t0071b17"></a>是不異。於意云何？受、想、行、識，離貪、離欲、離<a class="t" id="t0071b18"></a>愛、離念、離渴，彼識若變、若異，當生憂、悲、<a class="t" id="t0071b19"></a>惱、苦耶？」</p>
<p><a class="t-linehead" id="t-linehead0071b19"></a>低舍答曰：「不也，世尊！如是不異。」</p>
<a class="t" id="t0071b20"></a><p><a class="t-linehead" id="t-linehead0071b20"></a>佛告低舍：「善哉！善哉！低舍！今當說譬，大<a class="t" id="t0071b21"></a>智慧者，以譬得解。如二士夫共伴行一路，<a class="t" id="t0071b22"></a>一善知路，一不知路，其不知者語知路<a class="t" id="t0071b23"></a>者，作如是言：『我欲詣某城、某村、某聚落，<a class="t" id="t0071b24"></a>當示我路。』時，知路者即示彼路，語言：『士<a class="t" id="t0071b25"></a>夫，從此道去，前見二道，捨左從右前行，<a class="t" id="t0071b26"></a>復有坑<span class="gaiji">澗<!--gaiji,澗,1[澗-日＋月],2&#x3D4E;,3--></span>渠流，復當捨左從右，復有叢<a class="t" id="t0071b27"></a>林，復當捨左從右。汝當如是漸漸前行，<a class="t" id="t0071b28"></a>得至某城。』」</p>
<p><a class="t-linehead" id="t-linehead0071b28"></a>佛告低舍：「其譬如是：不知路<a class="t" id="t0071b29"></a>者，譬愚癡凡夫。其知路者，譬如來、應、等正<a class="t" id="t0071c01"></a>覺。前二路者，謂眾生狐疑。左路者，三不善<a class="t" id="t0071c02"></a>法——貪、恚、害覺。其右路者，謂三善覺——出要離<a class="t" id="t0071c03"></a>欲覺、不瞋覺、不害覺。前行左路者，謂邪見、<a class="t" id="t0071c04"></a>邪志、邪語、邪業、邪命、邪方便、邪念、邪定。前行<a class="t" id="t0071c05"></a>右路者，謂正見、正志、正語、正業、正命、正方便、<a class="t" id="t0071c06"></a>正念、正定。坑<span class="gaiji">澗<!--gaiji,澗,1[澗-日＋月],2&#x3D4E;,3--></span>渠流者，謂瞋恚、覆障、憂、悲。<a class="t" id="t0071c07"></a>叢林者，謂五欲功德也。城者，謂般涅槃。」</p>
<p><a class="t-linehead" id="t-linehead0071c07"></a>佛告<a class="t" id="t0071c08"></a>低舍：「佛為大師，為諸聲聞所作已作，如今<a class="t" id="t0071c09"></a>當作哀愍悲念，以義安樂，皆悉已作。汝等<a class="t" id="t0071c10"></a>今日，當作所作，當於樹下，或空露地、山巖<a class="t" id="t0071c11"></a>窟宅，敷草為座，善思正念，修不放逸，莫<a class="t" id="t0071c12"></a>令久後心有悔恨，我今教汝。」</p>
<p><a class="t-linehead" id="t-linehead0071c12"></a>爾時，低舍<a class="t" id="t0071c13"></a>聞佛所說，歡喜奉行。</p>
<a class="t" id="t0071c14"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>