<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa979">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 979</span><span class="mirror-right">（九七九） 須跋陀羅</span></h1>
</div>
<p><a class="t-linehead" id="t-linehead0253c24"></a>如是我聞：</p>
<p>一時，佛住俱夷那竭國力<a class="t" id="t0253c25"></a>士生處堅固雙樹林中。</p>
<p><a class="t-linehead" id="t-linehead0253c25"></a>爾時，世尊涅槃時至，<a class="t" id="t0253c26"></a>告尊者阿難：「汝為世尊於雙樹間敷繩床，<a class="t" id="t0253c27"></a>北首，如來今日中夜於無餘涅槃而般涅<a class="t" id="t0253c28"></a>槃。」</p>
<p><a class="t-linehead" id="t-linehead0253c28"></a>爾時，尊者阿難奉教，於雙樹間敷繩床，<a class="t" id="t0253c29"></a>北首，訖，來詣佛所，稽首佛足，退住一面，白<a class="t" id="t0254a01"></a>佛言：「世尊！已於雙樹間敷繩床，北首。」</p>
<p><a class="t-linehead" id="t-linehead0254a01"></a>爾時，<a class="t" id="t0254a02"></a>世尊詣雙樹間，於繩床上北首右脇而臥，<a class="t" id="t0254a03"></a>足足相累，繫念明想，正念正智。</p>
<p><a class="t-linehead" id="t-linehead0254a03"></a>時，俱夷那<a class="t" id="t0254a04"></a>竭國有須跋陀羅外道出家，百二十歲，年<a class="t" id="t0254a05"></a>耆根熟，為俱夷那竭國人恭敬供養，如阿羅<a class="t" id="t0254a06"></a>漢。彼須跋陀羅出家聞世尊今日中夜當於<a class="t" id="t0254a07"></a>無餘涅槃而般涅槃，然我有所疑，希望而<a class="t" id="t0254a08"></a>住，沙門瞿曇有力，能開覺我，我今當詣沙<a class="t" id="t0254a09"></a>門瞿曇，問其所疑。即出俱夷那竭，詣世尊<a class="t" id="t0254a10"></a>所。</p>
<p><a class="t-linehead" id="t-linehead0254a10"></a>爾時，尊者阿難於園門外經行。時，須跋陀<a class="t" id="t0254a11"></a>羅語阿難言：「我聞沙門瞿曇今日中夜於<a class="t" id="t0254a12"></a>無餘涅槃而般涅槃，我有所疑，希望而住，<a class="t" id="t0254a13"></a>沙門瞿曇有力，能開覺我。若阿難不憚勞<a class="t" id="t0254a14"></a>者，為我往白瞿曇，少有閑暇，答我所問？」</p>
<p><a class="t-linehead" id="t-linehead0254a14"></a>阿<a class="t" id="t0254a15"></a>難答言：「莫逼世尊！世尊疲極。」</p>
<p><a class="t-linehead" id="t-linehead0254a15"></a>如是須<span class="gaiji">跋<!--gaiji,跋,1[跳-兆＋（乏-之＋（犮-、））],2&#x47E6;,3--></span>陀<a class="t" id="t0254a16"></a>羅再三請尊者阿難，尊者阿難亦再三不許。</p>
<a class="t" id="t0254a17"></a><p><a class="t-linehead" id="t-linehead0254a17"></a>須跋陀羅言：「我聞古昔出家耆年大師所說，<a class="t" id="t0254a18"></a>久久乃有如來、應、等正覺出於世間，如優<a class="t" id="t0254a19"></a>曇鉢花。而今如來中夜當於無餘涅槃界<a class="t" id="t0254a20"></a>而般涅槃，我今於法疑，信心而住，沙門瞿<a class="t" id="t0254a21"></a>曇有力，能開覺我，若阿難不憚勞者，為我<a class="t" id="t0254a22"></a>白沙門瞿曇。」</p>
<p><a class="t-linehead" id="t-linehead0254a22"></a>阿難復答言：「須跋陀羅！莫逼<a class="t" id="t0254a23"></a>世尊！世尊今日疲極。」</p>
<p><a class="t-linehead" id="t-linehead0254a23"></a>爾時，世尊以天耳聞<a class="t" id="t0254a24"></a>阿難與須跋陀羅共語來往，而告尊者阿<a class="t" id="t0254a25"></a>難：「莫遮外道出家須跋陀羅！令入問其所<a class="t" id="t0254a26"></a>疑。所以者何？此是最後與外道出家論議，<a class="t" id="t0254a27"></a>此是最後得證聲聞善來比丘，所謂須跋陀<a class="t" id="t0254a28"></a>羅。」</p>
<p><a class="t-linehead" id="t-linehead0254a28"></a>爾時，須跋陀羅，世尊為開善根，歡喜增<a class="t" id="t0254a29"></a>上，詣世尊所，與世尊面相問訊慰勞已，退<a class="t" id="t0254b01"></a>坐一面，白佛言：「瞿曇！凡世間入處，謂富蘭<a class="t" id="t0254b02"></a>那迦葉等六師，各作如是宗：『此是沙門，此是<a class="t" id="t0254b03"></a>沙門。』云何？瞿曇！為實各各有是宗不？」</p>
<p><a class="t-linehead" id="t-linehead0254b03"></a>爾時，<a class="t" id="t0254b04"></a>世尊即為說偈言：</p>
<a class="t" id="t0254b05"></a><blockquote class="gatha">
<p>「始年二十九，　　出家修善道，<a class="t" id="t0254b06"></a><br>　<span class="corr" title="[至&gt;成]">成</span>道至於今，　　經五十餘年，<a class="t" id="t0254b07"></a><br>　三昧明行具，　　常修於淨戒，<a class="t" id="t0254b08"></a><br>　離斯少道分，　　此外無沙門。」</p>
</blockquote>
<a class="t" id="t0254b09"></a><p><a class="t-linehead" id="t-linehead0254b09"></a>佛告須跋陀羅：「於正法、律不得八正道者，<a class="t" id="t0254b10"></a>亦不得初沙門，亦不得第二、第三、第四沙<a class="t" id="t0254b11"></a>門。須跋陀羅！於此法、律得八正道者，得初<a class="t" id="t0254b12"></a>沙門，得第二、第三、第四沙門，除此已，於外<a class="t" id="t0254b13"></a>道無沙門，斯則異道之師，空沙門、婆羅門<a class="t" id="t0254b14"></a>耳。是故，我今於眾中作師子吼。」</p>
<p><a class="t-linehead" id="t-linehead0254b14"></a>說是法時，<a class="t" id="t0254b15"></a>須跋陀羅外道出家遠塵離垢，得法眼淨。<a class="t" id="t0254b16"></a>爾時，須跋陀羅見法、得法、知法、入法，度諸<a class="t" id="t0254b17"></a>狐疑，不由他信，不由他度，於正法、律得<a class="t" id="t0254b18"></a>無所畏。從坐起，整衣服，右膝著地，白尊者<a class="t" id="t0254b19"></a>阿難：「汝得善利，汝得大師，為大師弟子，為<a class="t" id="t0254b20"></a>大師雨，雨灌其頂。我今若得於正法、律出<a class="t" id="t0254b21"></a>家、受具足，得比丘分者，亦當得斯善利！」</p>
<p><a class="t-linehead" id="t-linehead0254b21"></a>時，<a class="t" id="t0254b22"></a>尊者阿難白佛言：「世尊！是須跋陀羅外道出<a class="t" id="t0254b23"></a>家今求於正法、律出家、受具足，得比丘分。」</p>
<a class="t" id="t0254b24"></a><p><a class="t-linehead" id="t-linehead0254b24"></a>爾時，世尊告須跋陀羅：「此比丘來修行梵<a class="t" id="t0254b25"></a>行。」</p>
<p><a class="t-linehead" id="t-linehead0254b25"></a>彼尊者須跋陀羅即於爾時出家，即是<a class="t" id="t0254b26"></a>受具足，成比丘分。如是思惟，乃至心善解<a class="t" id="t0254b27"></a>脫，得阿羅漢。</p>
<p><a class="t-linehead" id="t-linehead0254b27"></a>時，尊者須跋陀羅得阿羅漢，<a class="t" id="t0254b28"></a>解脫樂覺知已，作是念：「我不忍見佛般涅<a class="t" id="t0254b29"></a>槃，我當先般涅槃。」時，尊者須跋陀羅先般涅<a class="t" id="t0254c01"></a>槃已，然後世尊般涅槃。</p>
<a class="t" id="t0254c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>