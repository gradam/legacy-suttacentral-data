<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa287">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 287</span><span class="mirror-right">（二八七） 城邑</span></h1>
</div>
<p><a class="t-linehead" id="t-linehead0080b24"></a>如是我聞：</p>
<p>一時，佛住舍衛國祇樹給孤<a class="t" id="t0080b25"></a>獨園。</p>
<p><a class="t-linehead" id="t-linehead0080b25"></a>爾時，世尊告諸比丘：「我憶宿命未成<a class="t" id="t0080b26"></a>正覺時，獨一靜處，專精禪思，作是念：『何法有<a class="t" id="t0080b27"></a>故老死有？何法緣故老死有？』即正思惟，生如<a class="t" id="t0080b28"></a>實無間等，生有故老死有，生緣故老死有。如<a class="t" id="t0080b29"></a>是有、取、愛、受、觸、六入處、名色。何法有故名色<a class="t" id="t0080c01"></a>有？何法緣故名色有？即正思惟，如實無間等<a class="t" id="t0080c02"></a>生，識有故名色有，識緣故有名色有。我作是<a class="t" id="t0080c03"></a>思惟時，齊識而還不能過彼，謂緣識名<a class="t" id="t0080c04"></a>色，緣名色六入處，緣六入處觸，緣觸受，<a class="t" id="t0080c05"></a>緣受愛，緣愛取，緣取有，緣有生，緣生老、<a class="t" id="t0080c06"></a>病、死、憂、悲、惱、苦。如是如是純大苦聚集。</p>
<p><a class="t-linehead" id="t-linehead0080c06"></a>「我<a class="t" id="t0080c07"></a>時作是念：『何法無故則老死無？何法滅故老<a class="t" id="t0080c08"></a>死滅？』即正思惟，生如實無間等，生無故老<a class="t" id="t0080c09"></a>死無，生滅故老死滅，如是生、有、取、愛、受、觸、<a class="t" id="t0080c10"></a>六入處、名色、識、行……」廣說。</p>
<p><a class="t-linehead" id="t-linehead0080c10"></a>「我復作是思惟：『何法<a class="t" id="t0080c11"></a>無故行無？何法滅故行滅？』即正思惟，如實無<a class="t" id="t0080c12"></a>間等，無明無故行無，無明滅故行滅，行滅故<a class="t" id="t0080c13"></a>識滅，識滅故名色滅，名色滅故六入處滅，六<a class="t" id="t0080c14"></a>入處滅故觸滅，觸滅故受滅，受滅故愛<a class="t" id="t0080c15"></a>滅，愛滅故取滅，取滅故有滅，有滅故生滅，<a class="t" id="t0080c16"></a>生滅故老、病、死、憂、悲、惱、苦滅，如是如是純<a class="t" id="t0080c17"></a>大苦聚滅。</p>
<p><a class="t-linehead" id="t-linehead0080c17"></a>「我時作是念：『我得古仙人道、古<a class="t" id="t0080c18"></a>仙人逕、古仙人道跡，古仙人從此跡去，我<a class="t" id="t0080c19"></a>今隨去。』譬如有人遊於曠野，披荒覓路，忽<a class="t" id="t0080c20"></a>遇故道古人行處，彼則隨行，漸漸前進，見<a class="t" id="t0080c21"></a>故城邑、<span class="corr" title="[古&gt;故] cf.【麗】">故</span>王宮殿、園觀浴池、林木清淨。彼<a class="t" id="t0080c22"></a>作是念：『我今當往白王令知。』即往白王：<a class="t" id="t0080c23"></a>『大王當知，我遊曠野，披荒求路，忽見故道<a class="t" id="t0080c24"></a>古人行處，我即隨行；我隨行已，見故城邑、<a class="t" id="t0080c25"></a>故王宮殿、園觀浴池、林流清淨，大王可往<a class="t" id="t0080c26"></a>居止其中。』王即往彼，止住其中，豐樂安<a class="t" id="t0080c27"></a>隱，人民熾盛。</p>
<p><a class="t-linehead" id="t-linehead0080c27"></a>「今我如是，得古仙人道、古仙<a class="t" id="t0080c28"></a>人逕、古仙人跡，古仙人去處，我得隨去，謂<a class="t" id="t0080c29"></a>八聖道，正見、正志、正語、正業、正命、正方便、正念、<a class="t" id="t0081a01"></a>正定。我從彼道見老病死、老病死集、老病<a class="t" id="t0081a02"></a>死滅、老病死滅道跡，見生、有、取、愛、受、觸、六入<a class="t" id="t0081a03"></a>處、名色、識、行、行集、行滅、行滅道跡。我於此法<a class="t" id="t0081a04"></a>自知自覺，成等正覺，為比丘、比丘尼、優婆塞、<a class="t" id="t0081a05"></a>優婆夷，及餘外道沙門、婆羅門、在家、出家，彼<a class="t" id="t0081a06"></a>諸四眾聞法正向、信樂，知法善，梵行增廣，<a class="t" id="t0081a07"></a>多所饒益，開示顯發。」</p>
<p><a class="t-linehead" id="t-linehead0081a07"></a>佛說此經已，諸比丘<a class="t" id="t0081a08"></a>聞佛所說，歡喜奉行。</p>
<a class="t" id="t0081a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>