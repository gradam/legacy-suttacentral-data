<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa291">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 291</span><span class="mirror-right">（二九一） 觸法</span></h1>
</div>
<p><a class="t-linehead" id="t-linehead0082a28"></a>如是我聞：</p>
<p>一時，佛住王舍城迦蘭陀<a class="t" id="t0082a29"></a>竹園。</p>
<p><a class="t-linehead" id="t-linehead0082a29"></a>爾時，世尊告諸比丘：「我說內觸法，汝<a class="t" id="t0082b01"></a>等為取不？」</p>
<p><a class="t-linehead" id="t-linehead0082b01"></a>時，有異比丘從座起，整衣服，稽<a class="t" id="t0082b02"></a>首禮足，合掌白佛言：「世尊！所說內觸法，我<a class="t" id="t0082b03"></a>已取也。」時，彼比丘於佛前如是如是自記<a class="t" id="t0082b04"></a>說。如是如是世尊不悅。</p>
<p><a class="t-linehead" id="t-linehead0082b04"></a>爾時，尊者阿難在<a class="t" id="t0082b05"></a>佛後執扇扇佛，佛告阿難：「如聖法、律內觸<a class="t" id="t0082b06"></a>法，異於此比丘所說。」</p>
<p><a class="t-linehead" id="t-linehead0082b06"></a>阿難白佛：「今正是時，<a class="t" id="t0082b07"></a>唯願世尊為諸比丘說賢聖法、律內觸法，<a class="t" id="t0082b08"></a>諸比丘聞已，當受奉行。」</p>
<p><a class="t-linehead" id="t-linehead0082b08"></a>佛告阿難：「善哉！諦<a class="t" id="t0082b09"></a>聽，當為汝說。此諸比丘取內觸法，應如是<a class="t" id="t0082b10"></a>思惟：『若眾生所有種種眾苦生，此苦何因、何<a class="t" id="t0082b11"></a>集、何生、何觸？』作如是取時，當知此苦億波<a class="t" id="t0082b12"></a>提因、億波提集、億波提生、億波提轉。</p>
<p><a class="t-linehead" id="t-linehead0082b12"></a>「復次，比<a class="t" id="t0082b13"></a>丘內觸法，又億波提何因、何集、何生、何觸？彼<a class="t" id="t0082b14"></a>取時當復知億波提愛因、愛集、愛生、愛觸。</p>
<p><a class="t-linehead" id="t-linehead0082b14"></a>「復<a class="t" id="t0082b15"></a>次，比丘取內觸法，當復知愛何因、何集、何<a class="t" id="t0082b16"></a>生、何觸。如是取時當知世間所念諦正之<a class="t" id="t0082b17"></a>色，於彼愛生而生、繫而繫、住而住。</p>
<p><a class="t-linehead" id="t-linehead0082b17"></a>「若諸沙門、<a class="t" id="t0082b18"></a>婆羅門於世間所念諦正之色，作常想、恒想、<a class="t" id="t0082b19"></a>安隱想、無病想、我想、我所想而見，則於此色<a class="t" id="t0082b20"></a>愛增長；愛增長已，億波提增長，億波提增長<a class="t" id="t0082b21"></a>已，苦增長；苦增長已，則不解脫生、老、病、死、<a class="t" id="t0082b22"></a>憂、悲、惱、苦，我說彼不解脫苦。譬如路側清<a class="t" id="t0082b23"></a>涼池水，香味具足，有人以毒著中，陽春之<a class="t" id="t0082b24"></a>月，諸行路者風熱渴逼，競來欲飲。有人語<a class="t" id="t0082b25"></a>言：『士夫！此是清涼，色香味具足，然中有毒，<a class="t" id="t0082b26"></a>汝等勿飲。若當飲者，或令汝死，或近死<a class="t" id="t0082b27"></a>苦。而彼渴者不信而飲，雖得美味，須臾或<a class="t" id="t0082b28"></a>死，或近死苦。』如是，沙門婆羅門見世間可<a class="t" id="t0082b29"></a>念端政之色，作常見、恒見、安隱見、無病見、我、<a class="t" id="t0082c01"></a>我所見，乃至不得解脫生、老、病、死、憂、悲、惱、<a class="t" id="t0082c02"></a>苦。</p>
<p><a class="t-linehead" id="t-linehead0082c02"></a>「若諸沙門、婆羅門於世間可念端政之<a class="t" id="t0082c03"></a>色觀察如病、如癰、如刺、如殺、無常、苦、空、非<a class="t" id="t0082c04"></a>我，彼愛則離，愛離故億波提離，億波提離故<a class="t" id="t0082c05"></a>則苦離，苦離故則生、老、病、死、憂、悲、惱、苦離。譬<a class="t" id="t0082c06"></a>如路側清涼池水，香味具足，有人以毒著<a class="t" id="t0082c07"></a>中，陽春之月，諸行路者風熱渴逼，競來欲<a class="t" id="t0082c08"></a>飲，有人語言：『此水有毒！汝等勿飲，若<a class="t" id="t0082c09"></a>當飲者，或令汝死，或近死苦。』彼則念言：<a class="t" id="t0082c10"></a>『此水有毒，若當飲者，或令我死，或近死<a class="t" id="t0082c11"></a>苦，我且忍渴，食乾<span class="gaiji">麨<!--gaiji,,1[麩-夫＋少],2&#x9EA8;,3--></span>飯，不取水飲。』如是，<a class="t" id="t0082c12"></a>沙門、婆羅門於世間可念之色觀察如病、如<a class="t" id="t0082c13"></a>癰、如刺、如殺、無常、苦、空、非我，乃至解脫生、<a class="t" id="t0082c14"></a>老、病、死、憂、悲、惱、苦。是故，阿難！於此法如是<a class="t" id="t0082c15"></a>見、如是聞、如是覺、如是知，於過去、未來亦<a class="t" id="t0082c16"></a>如此道。如是觀察。」</p>
<p><a class="t-linehead" id="t-linehead0082c16"></a>佛說此經已，諸比丘<a class="t" id="t0082c17"></a>聞佛所說，歡喜奉行。</p>
<a class="t" id="t0082c18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>