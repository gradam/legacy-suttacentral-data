<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa259">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 259</span><span class="mirror-right">（二五九） 世間苦</span></h1>
</div>
<p><a class="t-linehead" id="t-linehead0065b05"></a>如是我聞：</p>
<p>一時，佛住王舍城迦蘭陀<a class="t" id="t0065b06"></a>竹園。爾時，尊者舍利弗共摩訶拘絺羅在<a class="t" id="t0065b07"></a>耆闍崛山。</p>
<p><a class="t-linehead" id="t-linehead0065b07"></a>摩訶拘絺羅晡時從禪起，詣舍<a class="t" id="t0065b08"></a>利弗所，共相問訊，相娛悅已，却坐一面。</p>
<p><a class="t-linehead" id="t-linehead0065b08"></a>時，<a class="t" id="t0065b09"></a>摩訶拘絺羅語舍利弗：「欲有所問，仁者寧<a class="t" id="t0065b10"></a>有閑暇見答以不？」</p>
<p><a class="t-linehead" id="t-linehead0065b10"></a>舍利弗言：「仁者且問，<a class="t" id="t0065b11"></a>知者當答。」</p>
<p><a class="t-linehead" id="t-linehead0065b11"></a>時，摩訶拘絺羅問舍利弗言：「若<a class="t" id="t0065b12"></a>比丘未得無間等法，欲求無間等法，云何<a class="t" id="t0065b13"></a>方便求？思惟何等法？」</p>
<p><a class="t-linehead" id="t-linehead0065b13"></a>舍利弗言：「若比丘未<a class="t" id="t0065b14"></a>得無間等法，欲求無間等法，精勤思惟：『五<a class="t" id="t0065b15"></a>受陰為病、為癰、為刺、為殺、無常、苦、空、非我。』<a class="t" id="t0065b16"></a>所以者何？是所應處故。若比丘於此五受<a class="t" id="t0065b17"></a>陰精勤思惟，得須陀洹果證。」</p>
<p><a class="t-linehead" id="t-linehead0065b17"></a>又問：「舍利弗！<a class="t" id="t0065b18"></a>得須陀洹果證已，欲得斯陀含果證者，當<a class="t" id="t0065b19"></a>思惟何等法？」</p>
<p><a class="t-linehead" id="t-linehead0065b19"></a>舍利弗言：「拘絺羅！已得須陀<a class="t" id="t0065b20"></a>洹果證已，欲得斯陀含果證者，亦當精<a class="t" id="t0065b21"></a>勤思惟：『此五受陰法為病、為癰、為刺、為殺、<a class="t" id="t0065b22"></a>無常、苦、空、非我。』所以者何？是所應處故。若比<a class="t" id="t0065b23"></a>丘於此五受陰精勤思惟，得斯陀含果<a class="t" id="t0065b24"></a>證。」</p>
<p><a class="t-linehead" id="t-linehead0065b24"></a>摩訶拘絺羅又問舍利弗言：「得斯陀含<a class="t" id="t0065b25"></a>果證已，欲得阿那含果證者，當思惟何等<a class="t" id="t0065b26"></a>法？」</p>
<p><a class="t-linehead" id="t-linehead0065b26"></a>舍利弗言：「拘絺羅！得斯陀含果證已，欲<a class="t" id="t0065b27"></a>得阿那含果證者，當復精勤思惟：『此五受<a class="t" id="t0065b28"></a>陰法為病、為癰、為刺、為殺、無常、苦、空、非我。』<a class="t" id="t0065b29"></a>所以者何？是所應處故。若比丘於此五受<a class="t" id="t0065c01"></a>陰精勤思惟，得阿那含果證。」</p>
<span class="corr" title="[&gt;[0065c01] 摩訶拘絺羅又問舍利弗言：「得阿那含果證已，欲得阿羅漢果證者，當思惟何等法？」] cf.【麗】【磧砂】"></span><p><a class="t-linehead" id="t-linehead0065c01"></a>摩訶拘絺羅又問舍利弗言：「得阿那含果證已，欲得阿羅漢果證者，當思惟何等法？」</p>
<p><span class="corr" title="[&gt;舍利弗言：「拘絺羅！得阿那含果證] cf.【麗】【磧砂】">舍利弗言：「拘絺羅！得阿那含果證</span>已，欲得阿羅<a class="t" id="t0065c02"></a>漢果證者，當復精勤思惟：『此五受陰法為<a class="t" id="t0065c03"></a>病、為癰、為刺、為殺、無常、苦、空、非我。』所以者<a class="t" id="t0065c04"></a>何？是所應處故。若比丘於此五受陰法<a class="t" id="t0065c05"></a>精勤思惟，得阿羅漢果證。」</p>
<p><a class="t-linehead" id="t-linehead0065c05"></a>摩訶拘絺羅又問<a class="t" id="t0065c06"></a>舍利弗：「得阿羅漢果證已，復思惟何等法？」</p>
<a class="t" id="t0065c07"></a><p><a class="t-linehead" id="t-linehead0065c07"></a>舍利弗言：「摩訶拘絺羅！阿羅漢亦復思惟：<a class="t" id="t0065c08"></a>『此五受陰法為病、為癰、為刺、為殺、無常、苦、<a class="t" id="t0065c09"></a>空、非我。』所以者何？為得未得故，證未證<a class="t" id="t0065c10"></a>故，見法樂住故。」</p>
<p><a class="t-linehead" id="t-linehead0065c10"></a>時，二正士各聞所說，歡喜而<a class="t" id="t0065c11"></a>去。</p>
<a class="t" id="t0065c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>