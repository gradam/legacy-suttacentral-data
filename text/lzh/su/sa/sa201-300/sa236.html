<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa236">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 236</span><span class="mirror-right">（二三六） 清淨乞食住</span></h1>
</div>
<p><a class="t-linehead" id="t-linehead0057b03"></a>如是我聞：</p>
<p>一時，佛住舍衛國祇樹給<a class="t" id="t0057b04"></a>孤獨園。</p>
<p><a class="t-linehead" id="t-linehead0057b04"></a>爾時，尊者舍利弗晨朝著衣持鉢，<a class="t" id="t0057b05"></a>入舍衛城乞食。乞食已，還精舍，舉衣鉢，洗<a class="t" id="t0057b06"></a>足已，持尼師檀，入林中，晝日坐禪。時，舍<a class="t" id="t0057b07"></a>利弗從禪覺，詣世尊所，稽首禮足，退坐一<a class="t" id="t0057b08"></a>面。</p>
<p><a class="t-linehead" id="t-linehead0057b08"></a>爾時，佛告舍利弗：「汝從何來？」</p>
<p>舍利弗答<a class="t" id="t0057b09"></a>言：「世尊！從林中晝日坐禪來。」</p>
<p><a class="t-linehead" id="t-linehead0057b09"></a>佛告舍利弗：<a class="t" id="t0057b10"></a>「今入何等禪住？」</p>
<p><a class="t-linehead" id="t-linehead0057b10"></a>舍利弗白佛言：「世尊！我今<a class="t" id="t0057b11"></a>於林中入空三昧禪住。」</p>
<p><a class="t-linehead" id="t-linehead0057b11"></a>佛告舍利弗：「善哉！<a class="t" id="t0057b12"></a>善哉！舍利弗，汝今入上<span class="corr" title="[坐&gt;座] cf.【麗】">座</span>禪住而坐禪。若<a class="t" id="t0057b13"></a>諸比丘欲入上座禪者，當如是學：</p>
<p><a class="t-linehead" id="t-linehead0057b13"></a>『若入<a class="t" id="t0057b14"></a>城時、若行乞食時、若出城時，當作是思<a class="t" id="t0057b15"></a>惟：「我今眼見色，頗起欲、恩愛、愛念著不？」』</p>
<p><a class="t-linehead" id="t-linehead0057b15"></a>「舍<a class="t" id="t0057b16"></a>利弗！比丘作如是觀時，若眼識於色有<a class="t" id="t0057b17"></a>愛念染著者，彼比丘為斷惡不善故，當勤<a class="t" id="t0057b18"></a>欲方便，堪能繫念修學。譬如有人，火燒頭<a class="t" id="t0057b19"></a>衣，為盡滅故，當起增上方便，勤教令<a class="t" id="t0057b20"></a>滅。彼比丘亦復如是，當起增上勤欲方便，<a class="t" id="t0057b21"></a>繫念修學。</p>
<p><a class="t-linehead" id="t-linehead0057b21"></a>「若比丘觀察時，若於道路、若聚落<a class="t" id="t0057b22"></a>中行乞食、若出聚落，於其中間，眼識於色，<a class="t" id="t0057b23"></a>無有愛念染著者，彼比丘願以此喜樂善<a class="t" id="t0057b24"></a>根，日夜精勤，繫念修習，是名比丘於行、<a class="t" id="t0057b25"></a>住、坐、臥淨除乞食，是故此經名清淨乞食<a class="t" id="t0057b26"></a>住。」</p>
<p><a class="t-linehead" id="t-linehead0057b26"></a>佛說此經已，尊者舍利弗聞佛所說，歡<a class="t" id="t0057b27"></a>喜奉行。</p>
<a class="t" id="t0057b28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>