<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa284">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 284</span><span class="mirror-right">（二八四） 大樹</span></h1>
</div>
<p><a class="t-linehead" id="t-linehead0079b23"></a>如是我聞：</p>
<p>一時，佛住舍衛國祇樹給<a class="t" id="t0079b24"></a>孤獨園。</p>
<p><a class="t-linehead" id="t-linehead0079b24"></a>爾時，世尊告諸比丘：「若於所取法<a class="t" id="t0079b25"></a>隨生味著、顧念、縛心，其心驅馳，追逐名色，<a class="t" id="t0079b26"></a>名色緣六入處，六入處緣觸，觸緣受，受緣<a class="t" id="t0079b27"></a>愛，愛緣取，取緣有，有緣生，生緣老、病、死、憂、悲、<a class="t" id="t0079b28"></a>惱、苦。如是如是純大苦聚集，譬大樹根<a class="t" id="t0079b29"></a>幹、枝條、柯葉、華果，下根深固，壅以糞土，溉灌<a class="t" id="t0079c01"></a>以水，彼樹堅固，永世不朽。如是，比丘！<a class="t" id="t0079c02"></a>於所取法隨生味著、顧念、心縛，其心驅<a class="t" id="t0079c03"></a>馳，追逐名色，名色緣六入處，六入處緣觸，<a class="t" id="t0079c04"></a>觸緣受，受緣愛，愛緣取，取緣有，有緣生，生<a class="t" id="t0079c05"></a>緣老、病、死、憂、悲、惱、苦。如是如是純大苦聚<a class="t" id="t0079c06"></a>集。</p>
<p><a class="t-linehead" id="t-linehead0079c06"></a>「若於所取法隨順無常觀，住生滅觀、無<a class="t" id="t0079c07"></a>欲觀、滅觀、厭觀，心不顧念，無所縛著，識<a class="t" id="t0079c08"></a>則不驅馳、追逐名色，則名色滅，名色滅則<a class="t" id="t0079c09"></a>六入處滅，六入處滅則觸滅，觸滅則受滅，受<a class="t" id="t0079c10"></a>滅則愛滅，愛滅則取滅，取滅則有滅，有滅則<a class="t" id="t0079c11"></a>生滅，生滅則老、病、死、憂、悲、惱、苦滅。如是如是<a class="t" id="t0079c12"></a>則純大苦聚滅，猶如種樹，不隨時愛護令<a class="t" id="t0079c13"></a>其安隱，不壅糞土，不隨時溉灌，冷暖不<a class="t" id="t0079c14"></a>適，不得增長；若復斷根、截枝，段段斬截，<a class="t" id="t0079c15"></a>分分解析，風飄日炙，以火焚燒，燒以成糞，<a class="t" id="t0079c16"></a>或颺以疾風，或投之流水。比丘！於意云<a class="t" id="t0079c17"></a>何？非為彼樹斷截其根，乃至焚燒，令其磨<a class="t" id="t0079c18"></a>滅，於未來世成不生法耶？」</p>
<p><a class="t-linehead" id="t-linehead0079c18"></a>答言：「如是，世<a class="t" id="t0079c19"></a>尊！」</p>
<p><a class="t-linehead" id="t-linehead0079c19"></a>「如是，比丘！於所取法隨順無常觀，住生<a class="t" id="t0079c20"></a>滅觀、無欲觀、滅觀、捨觀，不生顧念，心不<a class="t" id="t0079c21"></a>縛著，識不驅馳、追逐名色，則名色滅，名色<a class="t" id="t0079c22"></a>滅則六入處滅，六入處滅則觸滅，觸滅則<a class="t" id="t0079c23"></a>受滅，受滅則愛滅，愛滅則取滅，取滅則有<a class="t" id="t0079c24"></a>滅，有滅則生滅，生滅則老、病、死、憂、悲、惱、苦<a class="t" id="t0079c25"></a>滅，如是純大苦聚滅。」</p>
<p><a class="t-linehead" id="t-linehead0079c25"></a>佛說此經已，諸比<a class="t" id="t0079c26"></a>丘聞佛所說，歡<span class="corr" title="[善&gt;喜]">喜</span>奉行。</p>
<a class="t" id="t0079c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>