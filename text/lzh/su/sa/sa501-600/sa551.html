<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa551">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 551</span><span class="mirror-right">（五五一） 訶梨</span></h1>
</div>
<p><a class="t-linehead" id="t-linehead0144a28"></a>如是我聞：</p>
<p>一時，佛住舍衛國祇樹給孤<a class="t" id="t0144a29"></a>獨園。爾時，尊者摩訶迦旃延住釋氏訶梨聚<a class="t" id="t0144b01"></a>落精舍。</p>
<p><a class="t-linehead" id="t-linehead0144b01"></a>時，訶梨聚落長者詣尊者摩訶迦<a class="t" id="t0144b02"></a>旃延所，稽首禮足，退坐一面，白尊者摩訶<a class="t" id="t0144b03"></a>迦旃延：「如世尊義品答摩揵提所問偈：</p>
<a class="t" id="t0144b04"></a><blockquote class="gatha">
<p>「斷一切諸流，　　亦塞其流源，<a class="t" id="t0144b05"></a><br>　聚落相習近，　　牟尼不稱歎。<a class="t" id="t0144b06"></a><br>　虛空於五欲，　　永以不還滿，<a class="t" id="t0144b07"></a><br>　世間諍言訟，　　畢竟不復為。</p>
</blockquote>
<a class="t" id="t0144b08"></a><p><a class="t-linehead" id="t-linehead0144b08"></a>「尊者摩訶迦旃延！此偈有何義？」</p>
<p>尊者摩訶迦<a class="t" id="t0144b09"></a>旃延答長者言：「眼流者，眼識起貪，依眼<a class="t" id="t0144b10"></a>界貪欲流出，故名為流。耳、鼻、舌、身、意流者，<a class="t" id="t0144b11"></a>謂意識起貪，依意界貪識流出，故名為<a class="t" id="t0144b12"></a>流。」</p>
<p><a class="t-linehead" id="t-linehead0144b12"></a>長者復問尊者摩訶迦旃延：「云何名為不<a class="t" id="t0144b13"></a>流？」</p>
<p><a class="t-linehead" id="t-linehead0144b13"></a>尊者迦旃延語長者言：「謂眼識、眼識所<a class="t" id="t0144b14"></a>識色依生愛喜，彼若盡、無欲、滅、息、沒，是<a class="t" id="t0144b15"></a>名不流。耳、鼻、舌、身、意、意識、意識所識法依<a class="t" id="t0144b16"></a>生貪欲，彼若盡、無欲、滅、息、沒，是名不流。」</p>
<p><a class="t-linehead" id="t-linehead0144b16"></a>復<a class="t" id="t0144b17"></a>問：「云何？」</p>
<p><a class="t-linehead" id="t-linehead0144b17"></a>尊者摩訶迦旃延答言：「謂緣眼及<a class="t" id="t0144b18"></a>色，生眼識，三事和合生觸，緣觸生受，樂<a class="t" id="t0144b19"></a>受、苦受、不苦不樂受，依此染著流。耳、鼻、舌、<a class="t" id="t0144b20"></a>身、意、意識、意識法，三事和合生觸，緣觸生<a class="t" id="t0144b21"></a>受——樂受、苦受、不苦不樂受，依此受生愛喜<a class="t" id="t0144b22"></a>流，是名流源。云何亦塞其流源？謂眼界取<a class="t" id="t0144b23"></a>心法境界繫著使，彼若盡、無欲、滅、息、沒，是名<a class="t" id="t0144b24"></a>塞流源。耳、鼻、舌、身、意取心法境界繫著使，彼<a class="t" id="t0144b25"></a>若盡、無欲、滅、息、沒，是名亦塞其流源。」</p>
<p><a class="t-linehead" id="t-linehead0144b25"></a>復問：<a class="t" id="t0144b26"></a>「云何名習近相讚歎？」</p>
<p><a class="t-linehead" id="t-linehead0144b26"></a>尊者摩訶迦旃延答言：<a class="t" id="t0144b27"></a>「在家、出家共相習近，同喜、同憂、同樂、同苦，凡<a class="t" id="t0144b28"></a>所為作，悉皆共同，是名習近相讚歎。」</p>
<p><a class="t-linehead" id="t-linehead0144b28"></a>復問：<a class="t" id="t0144b29"></a>「云何不讚歎？」</p>
<p><a class="t-linehead" id="t-linehead0144b29"></a>「在家、出家不相習近，不同喜、<a class="t" id="t0144c01"></a>不同憂、不同苦、不同樂，凡所為作，悉不<a class="t" id="t0144c02"></a>相悅可，是名不相讚歎。」</p>
<p><a class="t-linehead" id="t-linehead0144c02"></a>「云何不空欲？」</p>
<p>「謂<a class="t" id="t0144c03"></a>五欲功德，眼識色愛樂念長養，愛欲深染<a class="t" id="t0144c04"></a>著。耳聲、鼻香、舌味、身觸愛樂念長養，愛欲<a class="t" id="t0144c05"></a>深染著，於此五欲不離貪、不離愛、不離<a class="t" id="t0144c06"></a>念、不離渴，是名不空欲。」</p>
<p><a class="t-linehead" id="t-linehead0144c06"></a>「云何名空欲？」</p>
<p>「謂<a class="t" id="t0144c07"></a>於此五欲功德離貪、離欲、離愛、離念、離渴，<a class="t" id="t0144c08"></a>是名空欲。說我繫著使，是名心法還復滿。<a class="t" id="t0144c09"></a>彼阿羅漢比丘諸漏已盡，斷其根本，如截<a class="t" id="t0144c10"></a>多羅樹頭，於未來世更不復生。云何當復<a class="t" id="t0144c11"></a>與他諍訟，是故世尊說義品答摩犍提所<a class="t" id="t0144c12"></a>問偈：</p>
<a class="t" id="t0144c13"></a><blockquote class="gatha">
<p>「若斷一切流，　　亦塞其流源，<a class="t" id="t0144c14"></a><br>　聚落相習近，　　牟尼不稱歎。<a class="t" id="t0144c15"></a><br>　虛空於諸欲，　　永已不還滿，<a class="t" id="t0144c16"></a><br>　不復與世間，　　共言語諍訟。</p>
</blockquote>
<a class="t" id="t0144c17"></a><p><a class="t-linehead" id="t-linehead0144c17"></a>「是名如來所說偈義分別也。」</p>
<p>爾時，訶梨聚<a class="t" id="t0144c18"></a>落長者聞尊者摩訶迦旃延所說，歡喜隨<a class="t" id="t0144c19"></a>喜，作禮而去。</p>
<a class="t" id="t0144c20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>