<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa186">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 186</span><span class="mirror-right">（一八六） SA 186（一八六）</span></h1>
</div>
<p><a class="t-linehead" id="t-linehead0048b04"></a>如是我聞：</p>
<p>一時，佛住舍衛國祇樹給孤<a class="t" id="t0048b05"></a>獨園。</p>
<p><a class="t-linehead" id="t-linehead0048b05"></a>爾時，世尊告諸比丘：「猶如有人火燒<a class="t" id="t0048b06"></a>頭衣，當云何救？」</p>
<p><a class="t-linehead" id="t-linehead0048b06"></a>比丘白佛言：「世尊！當起增<a class="t" id="t0048b07"></a>上欲，慇懃方便時救令滅。」</p>
<p><a class="t-linehead" id="t-linehead0048b07"></a>佛告比丘：「頭衣<a class="t" id="t0048b08"></a>燒然尚可暫忘，無常盛火當盡斷。為斷無<a class="t" id="t0048b09"></a>常火故，當修止。斷何等法無常故，當<a class="t" id="t0048b10"></a>修止？謂斷色無常故，當修止；斷受、想、行、<a class="t" id="t0048b11"></a>識無常故，當修止……」如是廣說，乃至……。</p>
<p><a class="t-linehead" id="t-linehead0048b11"></a>佛說<a class="t" id="t0048b12"></a>此經已，諸比丘聞佛所說，歡喜奉行。</p>
<a class="t" id="t0048b13"></a><p><a class="t-linehead" id="t-linehead0048b13"></a>如無常，如是過去無常、未來無常、現在無<a class="t" id="t0048b14"></a>常、過去未來無常、過去現在無常、未來現<a class="t" id="t0048b15"></a>在無常、過去未來現在無常，亦如上說。</p>
<a class="t" id="t0048b16"></a><p><a class="t-linehead" id="t-linehead0048b16"></a>如修止八經，如是修觀八經，亦如上說。</p>
<a class="t" id="t0048b17"></a><p><a class="t-linehead" id="t-linehead0048b17"></a>如當斷十六經，如是當知、當吐、當盡、當止、當<a class="t" id="t0048b18"></a>捨、當滅、當沒一一十六經，亦如上說。</p>
<a class="t" id="t0048b19"></a><p><a class="t-linehead" id="t-linehead0048b19"></a>「諸所有色，若過去、若未來、若現在，若內、若外，<a class="t" id="t0048b20"></a>若麤、若細，若好、若醜，若遠、若近，彼一切非<a class="t" id="t0048b21"></a>我、非異我、不相在如實知；受、想、行、識亦如<a class="t" id="t0048b22"></a>是。多聞聖弟子如是正觀者，於色生厭，受、<a class="t" id="t0048b23"></a>想、行、識生厭；厭已不樂，不樂故解脫，解脫<a class="t" id="t0048b24"></a>知見：『我生已盡，梵行已立，所作已作，自知不<a class="t" id="t0048b25"></a>受後有。』」</p>
<p><a class="t-linehead" id="t-linehead0048b25"></a>佛說此經已，諸比丘聞佛所說，<a class="t" id="t0048b26"></a>歡喜奉行。</p>
<a class="t" id="t0048b27"></a><p><a class="t-linehead" id="t-linehead0048b27"></a>「如無常，如是動搖、旋轉、尫瘵、破壞、飄疾、朽敗、<a class="t" id="t0048b28"></a>危頓、不恒、不安、變易、惱苦、災患、魔邪、魔勢、魔<a class="t" id="t0048b29"></a>器，如沫、如泡、如芭蕉、如幻，微劣、貪嗜、殺摽、<a class="t" id="t0048c01"></a>刀劍、疾妬、相殘、損減、衰耗、繫縛、搥打、惡瘡、癰疽、<a class="t" id="t0048c02"></a>利刺、煩惱、讁罰、陰蓋、過患、處愁、慼、惡知識，苦、<a class="t" id="t0048c03"></a>空、非我、非我所，怨家連鏁，非義、非安慰，熱<a class="t" id="t0048c04"></a>惱、無蔭、無洲、無覆、無依、無護，生法、老法、病法、<a class="t" id="t0048c05"></a>死法、憂悲法、惱苦法、無力法、羸劣法、不可<a class="t" id="t0048c06"></a>欲法、誘引法、將養法、有苦法、有殺法、有惱<a class="t" id="t0048c07"></a>法、有熱法、有相法、有吹法、有取法、深嶮法、<a class="t" id="t0048c08"></a>難澁法、不正法、兇暴法、有貪法、有恚法、有<a class="t" id="t0048c09"></a>癡法、不住法、燒然法、罣閡法、災法、集法、<a class="t" id="t0048c10"></a>滅法、骨聚法、肉段法、執炬法、火坑法，如毒<a class="t" id="t0048c11"></a>蛇、如夢價借、如樹果、如屠牛者、如殺<a class="t" id="t0048c12"></a>人者、如觸露、如淹水、如駛流、如織縷、如<a class="t" id="t0048c13"></a>輪沙水、如跳杖、如毒瓶、如毒身、如毒<a class="t" id="t0048c14"></a>華、如毒果、煩惱動。如是，比丘！乃至斷過<a class="t" id="t0048c15"></a>去、未來、現在無常，乃至滅沒，當修止觀。</p>
<p><a class="t-linehead" id="t-linehead0048c15"></a>「斷<a class="t" id="t0048c16"></a>何等法過去、未來、現在無常，乃至滅沒，修止<a class="t" id="t0048c17"></a>觀？謂斷色過去、未來、現在無常，乃至滅沒，故<a class="t" id="t0048c18"></a>修止觀。受、想、行、識亦復如是。</p>
<p><a class="t-linehead" id="t-linehead0048c18"></a>「是故諸所有<a class="t" id="t0048c19"></a>色，若過去、若未來、若現在，若內、若外，若麁、若<a class="t" id="t0048c20"></a>細，若好、若醜，若遠、若近，彼一切非我、非異我、<a class="t" id="t0048c21"></a>不相在如實知。受、想、行、識亦復如是。</p>
<p><a class="t-linehead" id="t-linehead0048c21"></a>「多聞<a class="t" id="t0048c22"></a>聖弟子如是觀者，於色生厭，於受、想、行、識<a class="t" id="t0048c23"></a>生厭，厭故不樂，不樂故解脫，解脫知見：<a class="t" id="t0048c24"></a>『我生已盡，梵行已立，所作已作，自知不受<a class="t" id="t0048c25"></a>後有。』」</p>
<p><a class="t-linehead" id="t-linehead0048c25"></a>佛說此經已，諸比丘聞佛所說，歡<a class="t" id="t0048c26"></a>喜奉行。</p>
<a class="t" id="t0048c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>