<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa108">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 108</span><span class="mirror-right">（一〇八） 西</span></h1>
</div>
<p><a class="t-linehead" id="t-linehead0033b28"></a>如是我聞：</p>
<p>一時，佛住釋氏天現聚落。</p>
<a class="t" id="t0033b29"></a><p><a class="t-linehead" id="t-linehead0033b29"></a>爾時，有西方眾多比丘欲還西方安居，詣<a class="t" id="t0033c01"></a>世尊所，稽首佛足，退坐一面。</p>
<p><a class="t-linehead" id="t-linehead0033c01"></a>爾時，世尊<a class="t" id="t0033c02"></a>為其說法，示、教、照、喜。種種示、教、照、喜已，時<a class="t" id="t0033c03"></a>西方眾多比丘從座起，合掌白佛言：「世尊！<a class="t" id="t0033c04"></a>我西方眾多比丘欲還西方安居，今請奉<a class="t" id="t0033c05"></a>辭。」</p>
<p><a class="t-linehead" id="t-linehead0033c05"></a>佛告西方諸比丘：「汝辭舍利弗未？」</p>
<p>答言：<a class="t" id="t0033c06"></a>「未辭。」</p>
<p><a class="t-linehead" id="t-linehead0033c06"></a>佛告西方諸比丘：「舍利弗淳修梵行，<a class="t" id="t0033c07"></a>汝當奉辭，能令汝等以義饒益，長夜安樂。」</p>
<a class="t" id="t0033c08"></a><p><a class="t-linehead" id="t-linehead0033c08"></a>時，西方諸比丘辭退欲去。時，尊者舍利弗<a class="t" id="t0033c09"></a>去佛不遠，坐一堅固樹下，西方諸比丘往<a class="t" id="t0033c10"></a>詣尊者舍利弗所，稽首禮足，退坐一面，白<a class="t" id="t0033c11"></a>尊者舍利弗言：「我等欲還西方安居，故來<a class="t" id="t0033c12"></a>奉辭。」</p>
<p><a class="t-linehead" id="t-linehead0033c12"></a>舍利弗言：「汝等辭世尊未？」</p>
<p>答言：「已<a class="t" id="t0033c13"></a>辭。」</p>
<p><a class="t-linehead" id="t-linehead0033c13"></a>舍利弗言：「汝等還西方，處處異國，種種<a class="t" id="t0033c14"></a>異眾，必當問汝。汝等今於世尊所，聞善<a class="t" id="t0033c15"></a>說法，當善受、善持、善觀、善入，足能為彼具<a class="t" id="t0033c16"></a>足宣說，不毀佛耶？不令彼眾難問、詰責、<a class="t" id="t0033c17"></a>墮負處耶？」</p>
<p><a class="t-linehead" id="t-linehead0033c17"></a>彼諸比丘白舍利弗：「我等為聞<a class="t" id="t0033c18"></a>法故，來詣尊者，唯願尊者具為我說，哀<a class="t" id="t0033c19"></a>愍故！」</p>
<p><a class="t-linehead" id="t-linehead0033c19"></a>尊者舍利弗告諸比丘：「閻浮提人聰<a class="t" id="t0033c20"></a>明利根，若剎利、若婆羅門、若長者、若沙門，<a class="t" id="t0033c21"></a>必當問汝：『汝彼大師云何說法？以何教<a class="t" id="t0033c22"></a>教汝？』當答言：『大師唯說調伏欲貪，以此<a class="t" id="t0033c23"></a>教教。』</p>
<p><a class="t-linehead" id="t-linehead0033c23"></a>「當復問汝：『於何法中調伏欲貪？』<a class="t" id="t0033c24"></a>當復答言：『大師唯說於彼色陰調伏欲貪，<a class="t" id="t0033c25"></a>於受、想、行、識陰調伏欲貪，我大師如是說<a class="t" id="t0033c26"></a>法。』</p>
<p><a class="t-linehead" id="t-linehead0033c26"></a>「彼當復問：『欲貪有何過患故，大師說<a class="t" id="t0033c27"></a>於色調伏欲貪？受、想、行、識調伏欲貪？』汝復<a class="t" id="t0033c28"></a>應答言：『若於色欲不斷、貪不斷、愛不斷、念<a class="t" id="t0033c29"></a>不斷、渴不斷者，彼色若變、若異，則生憂、悲、<a class="t" id="t0034a01"></a>惱、苦。受、想、行、識亦復如是。見欲貪有如是<a class="t" id="t0034a02"></a>過故，於色調伏欲貪，於受、想、行、識調伏欲<a class="t" id="t0034a03"></a>貪。』</p>
<p><a class="t-linehead" id="t-linehead0034a03"></a>「彼復當問：『見斷欲貪，有何福利故，大<a class="t" id="t0034a04"></a>師說於色調伏欲貪，於受、想、行、識調伏欲<a class="t" id="t0034a05"></a>貪？』當復答言：『若於色斷欲、斷貪、斷念、斷愛、<a class="t" id="t0034a06"></a>斷渴，彼色若變、若異，不起憂、悲、惱、苦。受、想、<a class="t" id="t0034a07"></a>行、識亦復如是。』</p>
<p><a class="t-linehead" id="t-linehead0034a07"></a>「諸尊！若受諸不善法因緣<a class="t" id="t0034a08"></a>故，今得現法樂住，不苦、不礙、不惱、不熱，身<a class="t" id="t0034a09"></a>壞命終生於善處者，世尊終不說言：『當斷<a class="t" id="t0034a10"></a>諸不善法。亦不教人於佛法中修諸梵行，<a class="t" id="t0034a11"></a>得盡苦邊。以受諸不善法因緣故，今現<a class="t" id="t0034a12"></a>法苦住，障礙熱惱，身壞命終，墮惡道中。』是<a class="t" id="t0034a13"></a>故世尊說言：『當斷不善法，於佛法中修諸<a class="t" id="t0034a14"></a>梵行，平等盡苦，究竟苦邊。』</p>
<p><a class="t-linehead" id="t-linehead0034a14"></a>「若受諸善法因<a class="t" id="t0034a15"></a>緣，現法苦住，障礙熱惱，身壞命終墮惡道<a class="t" id="t0034a16"></a>中者，世尊終不說受持善法，於佛法中，修<a class="t" id="t0034a17"></a>諸梵行，平等盡苦，究竟苦邊。受持善法，現<a class="t" id="t0034a18"></a>法樂住，不苦、不礙、不惱、不熱，身壞命終，生<a class="t" id="t0034a19"></a>於善處，是故世尊讚歎、教人受諸善法，於<a class="t" id="t0034a20"></a>佛法中，修諸梵行，平等盡苦，究竟苦邊。」</p>
<p><a class="t-linehead" id="t-linehead0034a20"></a>尊<a class="t" id="t0034a21"></a>者舍利弗說是法時，西方諸比丘不起諸<a class="t" id="t0034a22"></a>漏，心得解脫。尊者舍利弗說是法時，諸比<a class="t" id="t0034a23"></a>丘歡喜隨喜，作禮而去。</p>
<a class="t" id="t0034a24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>