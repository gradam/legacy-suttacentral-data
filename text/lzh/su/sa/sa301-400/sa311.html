<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa311">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 311</span><span class="mirror-right">（三一一） 富樓那</span></h1>
</div>
<p><a class="t-linehead" id="t-linehead0089b01"></a>如是我聞：</p>
<p>一時，佛住舍衛國祇樹給<a class="t" id="t0089b02"></a>孤獨園。</p>
<p><a class="t-linehead" id="t-linehead0089b02"></a>爾時，尊者富樓那來詣佛所，稽首<a class="t" id="t0089b03"></a>禮足，退住一面，白佛言：「善哉！世尊！為我說<a class="t" id="t0089b04"></a>法，我坐獨一靜處，專精思惟，不放逸住，乃<a class="t" id="t0089b05"></a>至自知不受後有。」</p>
<p><a class="t-linehead" id="t-linehead0089b05"></a>佛告富樓那：「善哉！善哉！<a class="t" id="t0089b06"></a>能問如來如是之義。諦聽，善思，當為汝說。<a class="t" id="t0089b07"></a>若有比丘！眼見可愛、可樂、可念、可意，長養<a class="t" id="t0089b08"></a>欲之色；見已欣悅、讚歎、繫著，欣悅、讚歎、繫著<a class="t" id="t0089b09"></a>已歡喜，歡喜已樂著，樂著已貪愛，貪愛已阨<a class="t" id="t0089b10"></a>礙。歡喜、樂著、貪愛、阨礙故，去涅槃遠。耳、<a class="t" id="t0089b11"></a>鼻、舌、身、意亦如是說。</p>
<p><a class="t-linehead" id="t-linehead0089b11"></a>「富樓那！若比丘，眼見<a class="t" id="t0089b12"></a>可愛、樂、可念、可意，長養欲之色；見已不欣悅、<a class="t" id="t0089b13"></a>不讚歎、不繫著，不欣悅、不讚歎、不繫著<a class="t" id="t0089b14"></a>故不歡喜，不歡喜故不深樂，不深樂故<a class="t" id="t0089b15"></a>不貪愛，不貪愛故不阨礙。不歡喜、不深<a class="t" id="t0089b16"></a>樂、不貪愛、不阨礙故，漸近涅槃。耳、鼻、舌、身、<a class="t" id="t0089b17"></a>意亦如是說。」</p>
<p><a class="t-linehead" id="t-linehead0089b17"></a>佛告富樓那：「我已略說法<a class="t" id="t0089b18"></a>教，汝欲何所住？」</p>
<p><a class="t-linehead" id="t-linehead0089b18"></a>富樓那白佛言：「世尊！<a class="t" id="t0089b19"></a>我已蒙世尊略說教誡，我欲於西方輸<a class="t" id="t0089b20"></a>盧那人間遊行。」</p>
<p><a class="t-linehead" id="t-linehead0089b20"></a>佛告富樓那：「西方輸盧那<a class="t" id="t0089b21"></a>人兇惡、輕躁、弊暴、好罵。富樓那！汝若聞彼<a class="t" id="t0089b22"></a>兇惡、輕躁、弊暴、好罵、毀辱者，當如之何？」</p>
<p><a class="t-linehead" id="t-linehead0089b22"></a>富<a class="t" id="t0089b23"></a>樓那白佛言：「世尊！若彼西方輸盧那國人，<a class="t" id="t0089b24"></a>面前兇惡、訶罵、毀辱者。我作是念：『彼西方輸<a class="t" id="t0089b25"></a>盧那人賢善智慧，雖於我前兇惡、弊暴、<a class="t" id="t0089b26"></a>罵、毀辱我，猶尚不以手、石而見打擲。』」</p>
<p><a class="t-linehead" id="t-linehead0089b26"></a>佛告<a class="t" id="t0089b27"></a>富樓那：「彼西方輸盧那人但兇惡、輕躁、弊暴、<a class="t" id="t0089b28"></a>罵辱，於汝則可脫，復當以手、石打擲者，<a class="t" id="t0089b29"></a>當如之何？」</p>
<p><a class="t-linehead" id="t-linehead0089b29"></a>富樓那白佛言：「世尊！西方輸盧<a class="t" id="t0089c01"></a>那人脫以手、石加於我者，我當念言：『輸<a class="t" id="t0089c02"></a>盧那人賢善智慧，雖以手、石加我，而不<a class="t" id="t0089c03"></a>用刀杖。』」</p>
<p><a class="t-linehead" id="t-linehead0089c03"></a>佛告富樓那：「若當彼人脫以刀杖<a class="t" id="t0089c04"></a>而加汝者，復當云何？」</p>
<p><a class="t-linehead" id="t-linehead0089c04"></a>富樓那白佛言：「世<a class="t" id="t0089c05"></a>尊！若當彼人脫以刀杖，而加我者，當作<a class="t" id="t0089c06"></a>是念：『彼輸盧那人賢善智慧，雖以刀杖而<a class="t" id="t0089c07"></a>加於我，而不見殺。』」</p>
<p><a class="t-linehead" id="t-linehead0089c07"></a>佛告富樓那：「假使彼<a class="t" id="t0089c08"></a>人脫殺汝者，當如之何？」</p>
<p><a class="t-linehead" id="t-linehead0089c08"></a>富樓那白佛言：<a class="t" id="t0089c09"></a>「世尊！若西方輸盧那人脫殺我者，當作是<a class="t" id="t0089c10"></a>念：『有諸世尊弟子，當厭患身，或以刀自<a class="t" id="t0089c11"></a>殺，或服毒藥，或以繩自繫，或投深坑；彼西<a class="t" id="t0089c12"></a>方輸盧那人賢善智慧，於我朽敗之身，以<a class="t" id="t0089c13"></a>少作方便，便得解脫。』」</p>
<p><a class="t-linehead" id="t-linehead0089c13"></a>佛言：「善哉！富樓那！汝<a class="t" id="t0089c14"></a>善學忍辱，汝今堪能於輸盧那人間住止，<a class="t" id="t0089c15"></a>汝今宜去度於未度，安於未安，未涅槃者<a class="t" id="t0089c16"></a>令得涅槃。」</p>
<p><a class="t-linehead" id="t-linehead0089c16"></a>爾時，富樓那聞佛所說，歡喜隨<a class="t" id="t0089c17"></a>喜，作禮而去。</p>
<a class="t" id="t0089c18"></a><p><a class="t-linehead" id="t-linehead0089c18"></a>爾時，尊者富樓那夜過晨朝，著衣持鉢，入<a class="t" id="t0089c19"></a>舍衛城乞食，食已還出，付囑臥具，持衣鉢<a class="t" id="t0089c20"></a>去，至西方輸盧那人間遊行。到已，夏安居，<a class="t" id="t0089c21"></a>為五百優婆塞說法，建立五百僧伽藍，繩<a class="t" id="t0089c22"></a>床、臥褥、供養眾具悉皆備足。三月過已，具足<a class="t" id="t0089c23"></a>三明，即於彼處入無餘涅槃。</p>
<a class="t" id="t0089c24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>