<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa334">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 334</span><span class="mirror-right">（三三四） 有縛法</span></h1>
</div>
<p><a class="t-linehead" id="t-linehead0092b21"></a>如是我聞：</p>
<p>一時，佛住拘留搜調牛聚<a class="t" id="t0092b22"></a>落。</p>
<p><a class="t-linehead" id="t-linehead0092b22"></a>爾時，世尊告諸比丘：「今當為汝說法，初、<a class="t" id="t0092b23"></a>中、後善，善義善味，純一滿淨，梵行清白。諦聽，<a class="t" id="t0092b24"></a>善思，謂有因、有緣、有縛法經。</p>
<p><a class="t-linehead" id="t-linehead0092b24"></a>「云何有因、有緣、<a class="t" id="t0092b25"></a>有縛法經？謂眼有因、有緣、有縛。何等為眼因、<a class="t" id="t0092b26"></a>眼緣、眼縛？謂眼業因、業緣、業縛，業有因、有緣、<a class="t" id="t0092b27"></a>有縛。何等為業因、業緣、業縛<span class="corr" title="[業&gt;]"></span>？謂業愛因、愛<a class="t" id="t0092b28"></a>緣、愛縛，愛有因、有緣、有縛。何等為愛因、愛<a class="t" id="t0092b29"></a>緣、愛縛？謂愛無明因、無明緣、無明縛，無明<a class="t" id="t0092c01"></a>有因、有緣、有縛。何等無明因、無明緣、無明縛？<a class="t" id="t0092c02"></a>謂無明不正思惟因、不正思惟緣、不正思惟<a class="t" id="t0092c03"></a>縛，不正思惟有因、有緣、有縛。何等不正思惟<a class="t" id="t0092c04"></a>因、不正思惟緣、不正思惟縛，謂緣眼、色，生<a class="t" id="t0092c05"></a>不正思惟，生於癡。</p>
<p><a class="t-linehead" id="t-linehead0092c05"></a>「緣眼、色，生不正思惟，<a class="t" id="t0092c06"></a>生於癡，彼癡者是無明，癡求欲名為愛，<a class="t" id="t0092c07"></a>愛所作名為業。如是，比丘！不正思惟因無<a class="t" id="t0092c08"></a>明為愛，無明因愛，愛因為業，業因為眼。耳、<a class="t" id="t0092c09"></a>鼻、舌、身、意亦如是說，是名有因緣、有縛法<a class="t" id="t0092c10"></a>經。」</p>
<p><a class="t-linehead" id="t-linehead0092c10"></a>佛說此經已，諸比丘聞佛所說，歡喜奉<a class="t" id="t0092c11"></a>行。</p>
<a class="t" id="t0092c12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>