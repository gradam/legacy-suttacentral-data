<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa343">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 343</span><span class="mirror-right">（三四三） 浮彌</span></h1>
</div>
<a class="t" id="t-juan14"></a>　<a class="t" id="t0093b20"></a><a class="t" id="t0093b21"></a><a class="t" id="t0093b22"></a><p class="suttainfo"><span class="t-juanname">雜阿含經卷第十四</span><br><a class="t" id="t0093b23"></a><a class="t" id="t0093b24"></a><span class="t-byline">宋天竺三藏求那跋陀羅譯</span></p>
<a class="t" id="t0093b25"></a><p><a class="t-linehead" id="t-linehead0093b25"></a>如是我聞：</p>
<p>一時，佛住王舍城迦蘭陀<a class="t" id="t0093b26"></a>竹園。爾時，尊者浮彌比丘住耆闍崛山。</p>
<p><a class="t-linehead" id="t-linehead0093b26"></a>時，有<a class="t" id="t0093b27"></a>眾多外道出家詣尊者浮彌所，共相問訊慶<a class="t" id="t0093b28"></a>慰，共相問訊慶慰已，退坐一面，語尊者浮<a class="t" id="t0093b29"></a>彌言：「欲有所問，寧有閑暇見答與不？」</p>
<a class="t" id="t0093c01"></a><p><a class="t-linehead" id="t-linehead0093c01"></a>尊者浮彌語諸外道出家：「隨汝所問，當為<a class="t" id="t0093c02"></a>汝說。」</p>
<p><a class="t-linehead" id="t-linehead0093c02"></a>時，諸外道出家問尊者浮彌：「苦樂自作<a class="t" id="t0093c03"></a>耶？」</p>
<p><a class="t-linehead" id="t-linehead0093c03"></a>尊者浮彌答言：「諸外道出家說苦樂自<a class="t" id="t0093c04"></a>作者，世尊說言：『此是無記。』」</p>
<p><a class="t-linehead" id="t-linehead0093c04"></a>復問：「苦樂他作<a class="t" id="t0093c05"></a>耶？」</p>
<p><a class="t-linehead" id="t-linehead0093c05"></a>答言：「苦樂他作者，世尊說言：『此是無<a class="t" id="t0093c06"></a>記。』」</p>
<p><a class="t-linehead" id="t-linehead0093c06"></a>復問：「苦樂自他作耶？」</p>
<p>答言：「苦樂自他作<a class="t" id="t0093c07"></a>者，世尊說言：『此是無記。』」</p>
<p><a class="t-linehead" id="t-linehead0093c07"></a>復問：「苦樂非自非他<a class="t" id="t0093c08"></a>無因作耶？」</p>
<p><a class="t-linehead" id="t-linehead0093c08"></a>答言：「苦樂非自非他無因作者，<a class="t" id="t0093c09"></a>世尊說言：『此是無記。』」</p>
<p><a class="t-linehead" id="t-linehead0093c09"></a>諸外道出家復問：「云何？<a class="t" id="t0093c10"></a>尊者浮彌苦樂自作耶？說言無記。苦樂他作<a class="t" id="t0093c11"></a>耶？說言無記。苦樂自他作耶？說言無記。苦樂<a class="t" id="t0093c12"></a>非自非他無因作耶？說言無記。今沙門瞿曇<a class="t" id="t0093c13"></a>說苦樂云何生？」</p>
<p><a class="t-linehead" id="t-linehead0093c13"></a>尊者浮彌答言：「諸外道出<a class="t" id="t0093c14"></a>家！世尊說苦樂從緣起生。」</p>
<p><a class="t-linehead" id="t-linehead0093c14"></a>時，諸外道出家<a class="t" id="t0093c15"></a>聞尊者浮彌所說，心不歡喜，呵責而去。</p>
<p><a class="t-linehead" id="t-linehead0093c15"></a>爾<a class="t" id="t0093c16"></a>時，尊者舍利弗去尊者浮彌不遠，坐一樹<a class="t" id="t0093c17"></a>下。</p>
<p><a class="t-linehead" id="t-linehead0093c17"></a>爾時，尊者浮彌知諸外道出家去已，往<a class="t" id="t0093c18"></a>詣尊者舍利弗所，到已，與舍利弗面相慶慰。<a class="t" id="t0093c19"></a>慶慰已，以彼諸外道出家所問事，具白尊者<a class="t" id="t0093c20"></a>舍利弗：「我作此答，得不謗毀世尊！如說說、<a class="t" id="t0093c21"></a>不如法說、不為是隨順法行法，得無為餘<a class="t" id="t0093c22"></a>因法論者來難詰呵責不？」</p>
<p><a class="t-linehead" id="t-linehead0093c22"></a>尊者舍利弗言：「尊<a class="t" id="t0093c23"></a>者浮彌！汝之所說，實如佛說，不謗如來，如<a class="t" id="t0093c24"></a>說說、如法說、法行法說，不為餘因論義者<a class="t" id="t0093c25"></a>來難詰呵責。所以者何？世尊說苦樂從緣起<a class="t" id="t0093c26"></a>生故。尊者浮彌！彼諸沙門、婆羅門所問苦樂<a class="t" id="t0093c27"></a>自作者，彼亦從因起生；言不從緣起生者，<a class="t" id="t0093c28"></a>無有是處。苦樂他作、自他作、<span class="corr" title="[亦&gt;非]">非</span>自非他無<a class="t" id="t0093c29"></a><span class="corr" title="[緣&gt;因] cf.【麗】">因</span>作說者，彼亦從緣起生；若言不從緣生<a class="t" id="t0094a01"></a>者，無有是處。尊者浮彌！彼沙門、婆羅門所<a class="t" id="t0094a02"></a>說苦樂自作者，亦緣觸生；若言不從觸生<a class="t" id="t0094a03"></a>者，無有是處。苦樂他作、自他作、非自非他<a class="t" id="t0094a04"></a>無因作者，彼亦緣觸生，若言不緣觸生<a class="t" id="t0094a05"></a>者，無有是處。」</p>
<p><a class="t-linehead" id="t-linehead0094a05"></a>爾時，尊者阿難去舍利弗不<a class="t" id="t0094a06"></a>遠，坐一樹下，聞尊者舍利弗與尊者浮彌<a class="t" id="t0094a07"></a>所論說事。聞已，從座起，往詣佛所，稽首佛<a class="t" id="t0094a08"></a>足，退住一面。以尊者浮彌與尊者舍利弗<a class="t" id="t0094a09"></a>共論說一一具白世尊。</p>
<p><a class="t-linehead" id="t-linehead0094a09"></a>佛告阿難：「善哉！善<a class="t" id="t0094a10"></a>哉！阿難！尊者舍利弗有來問者，能隨時答。<a class="t" id="t0094a11"></a>善哉！舍利弗！有應時智故，有來問者，能隨<a class="t" id="t0094a12"></a>時答。若我聲聞，有隨時問者，應隨時答，如<a class="t" id="t0094a13"></a>舍利弗所說。</p>
<p><a class="t-linehead" id="t-linehead0094a13"></a>「阿難！我昔時住王舍城山中仙<a class="t" id="t0094a14"></a>人住處，有諸外道出家以如是義、如是句、<a class="t" id="t0094a15"></a>如是味來問於我，我為斯等以如是義、<a class="t" id="t0094a16"></a>如是句、如是味而為記說，如尊者舍利弗<a class="t" id="t0094a17"></a>所說。</p>
<p><a class="t-linehead" id="t-linehead0094a17"></a>「阿難！若諸沙門、婆羅門苦樂自作，我即<a class="t" id="t0094a18"></a>往彼問言：『汝實作是說苦樂自作耶？』彼答<a class="t" id="t0094a19"></a>我言：『如是。』我即問言：『汝能堅執持此義，言<a class="t" id="t0094a20"></a>是真實，餘則愚者，我所不許。所以者何？我<a class="t" id="t0094a21"></a>說苦樂所起異於此。』彼若問我：『云何瞿曇<a class="t" id="t0094a22"></a>所說，苦樂所起異者？』我當答言：『從其緣起<a class="t" id="t0094a23"></a>而生苦樂。如是說苦他作、自他作、非自非<a class="t" id="t0094a24"></a>他無因作者，我亦往彼所說如上。』」</p>
<p><a class="t-linehead" id="t-linehead0094a24"></a>阿難白<a class="t" id="t0094a25"></a>佛：「如世尊所說義，我已解知，有生故有<a class="t" id="t0094a26"></a>老死，非緣餘；有生故有老死，乃至無明故<a class="t" id="t0094a27"></a>有行，非緣餘；有無明故有行，無明滅則行<a class="t" id="t0094a28"></a>滅，乃至生滅則老、病、死、憂、悲、惱、苦滅，如是純<a class="t" id="t0094a29"></a>大苦聚滅。」</p>
<p><a class="t-linehead" id="t-linehead0094a29"></a>佛說此經已，尊者阿難聞佛所<a class="t" id="t0094b01"></a>說，歡喜隨喜，作禮而去。</p>
<a class="t" id="t0094b02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>