<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa136">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 136</span><span class="mirror-right">（一三六） 是事有故</span></h1>
</div>
<p><a class="t-linehead" id="t-linehead0042b02"></a>如是我聞：</p>
<p>一時，佛住舍衛國祇樹給孤<a class="t" id="t0042b03"></a>獨園。</p>
<p><a class="t-linehead" id="t-linehead0042b03"></a>爾時，世尊告諸比丘：「於何所是事有<a class="t" id="t0042b04"></a>故，何所起，何所繫著，何所見我？諸比丘！令<a class="t" id="t0042b05"></a>彼眾生無明所蓋，愛繫其首，長道驅馳，生<a class="t" id="t0042b06"></a>死輪迴，生死流轉，不知本際？」</p>
<p><a class="t-linehead" id="t-linehead0042b06"></a>諸比丘白佛：<a class="t" id="t0042b07"></a>「世尊是法根、法眼、法依。善哉！世尊！唯願哀<a class="t" id="t0042b08"></a>愍，廣說其義，諸比丘聞已，當受奉行。」</p>
<a class="t" id="t0042b09"></a><p><a class="t-linehead" id="t-linehead0042b09"></a>佛告諸比丘：「諦聽，善思，當為汝說。諸比丘！<a class="t" id="t0042b10"></a>色有故，是色事起，於色繫著，於色見我，令<a class="t" id="t0042b11"></a>眾生無明所蓋，愛繫其首，長道驅馳，生死<a class="t" id="t0042b12"></a>輪迴，生死流轉。受、想、行、識亦復如是。諸比<a class="t" id="t0042b13"></a>丘！色是常耶？為非常耶？」</p>
<p><a class="t-linehead" id="t-linehead0042b13"></a>答曰：「無常。世尊！」</p>
<p>復<a class="t" id="t0042b14"></a>問：「若無常者，是苦耶？」</p>
<p><a class="t-linehead" id="t-linehead0042b14"></a>答曰：「是苦。世尊！」</p>
<p>「如是，<a class="t" id="t0042b15"></a>比丘！若無常者是苦，是苦有故，是事起、繫著、<a class="t" id="t0042b16"></a>見我，令彼眾生無明所蓋，愛繫其首，長<a class="t" id="t0042b17"></a>道驅馳，生死輪迴，生死流轉。受、想、行、識亦復<a class="t" id="t0042b18"></a>如是。</p>
<p><a class="t-linehead" id="t-linehead0042b18"></a>「是故，諸比丘！諸所有色，若過去、若未來、<a class="t" id="t0042b19"></a>若現在，若內、若外，若麤、若細，若好、若醜，若遠、<a class="t" id="t0042b20"></a>若近，彼一切非我、非異我、不相在。如是觀<a class="t" id="t0042b21"></a>者，是名正慧。受、想、行、識亦復如是。</p>
<p><a class="t-linehead" id="t-linehead0042b21"></a>「如是見、<a class="t" id="t0042b22"></a>聞、覺、識，求得隨憶、隨覺，隨觀，彼一切非我、<a class="t" id="t0042b23"></a>非異我、不相在，是名正慧。</p>
<p><a class="t-linehead" id="t-linehead0042b23"></a>「若有見言有<a class="t" id="t0042b24"></a>我、有此世、有他世、有常、有恒、不變易，彼<a class="t" id="t0042b25"></a>一切非我、非異我、不相在，是名正慧。</p>
<p><a class="t-linehead" id="t-linehead0042b25"></a>「若復<a class="t" id="t0042b26"></a>有見非此我、非此我所、非當來我、非當<a class="t" id="t0042b27"></a>來我所，彼一切非我、非異我、不相在，是名<a class="t" id="t0042b28"></a>正慧。</p>
<p><a class="t-linehead" id="t-linehead0042b28"></a>「若多聞聖弟子於此六見處觀察非<a class="t" id="t0042b29"></a>我、非我所，如是觀者，於佛狐疑斷，於法、僧<a class="t" id="t0042c01"></a>狐疑斷。是名，比丘！不復堪任作身、口、意業，<a class="t" id="t0042c02"></a>趣三惡道；正使放逸，諸聖弟子皆悉決定<a class="t" id="t0042c03"></a>向於三菩提，七有天人往生，作苦後邊。」</p>
<p><a class="t-linehead" id="t-linehead0042c03"></a>佛<a class="t" id="t0042c04"></a>說此經已，諸比丘聞佛所說，歡喜奉行。</p>
<a class="t" id="t0042c05"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>