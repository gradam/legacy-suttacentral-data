<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa722">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 722</span><span class="mirror-right">（七二二） 轉輪王</span></h1>
</div>
<p><a class="t-linehead" id="t-linehead0194a23"></a>如是我聞：</p>
<p>一時，佛住舍衛國祇樹給孤<a class="t" id="t0194a24"></a>獨園。</p>
<p><a class="t-linehead" id="t-linehead0194a24"></a>爾時，世尊告諸比丘：「轉輪聖王出於世<a class="t" id="t0194a25"></a>時，有七寶現於世間。云何轉輪聖王出於<a class="t" id="t0194a26"></a>世時，金輪寶現有？時，剎利灌頂聖王，月十五<a class="t" id="t0194a27"></a>日，沐浴清淨，受持齋戒，於樓閣上，大臣圍<a class="t" id="t0194a28"></a>遶。有金輪寶從東方出，輪有千輻，齊轂圓<a class="t" id="t0194a29"></a>輞，輪相具足，天真金寶。古昔傳聞，剎利灌<a class="t" id="t0194b01"></a>頂大王月十五日布薩時，沐浴清淨，受持<a class="t" id="t0194b02"></a>福善。善來大王，此是王國，此國安隱，人民<a class="t" id="t0194b03"></a>豐樂，願於中止，教化國人，我則隨從。聖王<a class="t" id="t0194b04"></a>答言：『諸聚落主！汝今但當善化國人，有不<a class="t" id="t0194b05"></a>順者，當來白我，當如法化，莫作非法，亦<a class="t" id="t0194b06"></a>令國人善化非法，若如是者，則從我化。』於<a class="t" id="t0194b07"></a>是聖王從東海度，乘古聖王道，至于南海；<a class="t" id="t0194b08"></a>至於南海，度於南海，至西海；乘於古昔<a class="t" id="t0194b09"></a>聖王之道，度於西海，至於北海。南、西、北方<a class="t" id="t0194b10"></a>諸小國王奉迎啟請，亦如東方廣說。於是金<a class="t" id="t0194b11"></a>輪寶，聖王隨從，度於北海，還至王宮正治<a class="t" id="t0194b12"></a>殿上，住虛空中，是為轉輪聖王出興于世，<a class="t" id="t0194b13"></a>金輪寶現於世間。</p>
<p><a class="t-linehead" id="t-linehead0194b13"></a>「云何為轉輪聖王出興于<a class="t" id="t0194b14"></a>世，白象寶現於世間？若剎利灌頂大王純<a class="t" id="t0194b15"></a>色之象，其色鮮好，七支拄地，聖王見已，心<a class="t" id="t0194b16"></a>則欣悅，今此寶象，來應於我，告善調象師，<a class="t" id="t0194b17"></a>令速調此寶象，調已送來。象師受命，不盈<a class="t" id="t0194b18"></a>一日，象即調伏，一切調伏相悉皆具足，猶如<a class="t" id="t0194b19"></a>餘象經年調者，今此象寶一日調伏亦復如<a class="t" id="t0194b20"></a>是。調已送詣王所，上白大王：『此象已調，唯<a class="t" id="t0194b21"></a>王自知時。』爾時，聖王觀察此象調相已備，即<a class="t" id="t0194b22"></a>乘寶象，於晨旦時周行四海，至日中時還<a class="t" id="t0194b23"></a>歸王宮，是名轉輪聖王出興于世，如此象<a class="t" id="t0194b24"></a>寶現於世間。</p>
<p><a class="t-linehead" id="t-linehead0194b24"></a>「何等為轉輪聖王出興于世，<a class="t" id="t0194b25"></a>馬寶現於世間？轉輪聖王所有馬寶純一青<a class="t" id="t0194b26"></a>色，烏頭澤尾，聖王見馬，心生欣悅，今此神<a class="t" id="t0194b27"></a>馬來應我故，付調馬師，令速調之，調已送<a class="t" id="t0194b28"></a>來。馬師奉教，不盈一日，其馬即調，猶如餘<a class="t" id="t0194b29"></a>馬經年調者，馬寶調伏亦復如是。知馬調<a class="t" id="t0194c01"></a>已，還送奉王，白言：『大王！此馬已調。』爾時，聖<a class="t" id="t0194c02"></a>王觀察寶馬調相已備，於晨旦時乘此寶<a class="t" id="t0194c03"></a>馬周行四海，至日中時還歸王宮，是名轉<a class="t" id="t0194c04"></a>輪聖王出興于世，馬寶現於世間。</p>
<p><a class="t-linehead" id="t-linehead0194c04"></a>「何等為<a class="t" id="t0194c05"></a>轉輪聖王出興于世，摩尼珠寶現於世間？<a class="t" id="t0194c06"></a>若轉輪聖王所有寶珠，其形八楞，光澤明照，<a class="t" id="t0194c07"></a>無諸類隙，於王宮內，常為燈明。轉輪聖王<a class="t" id="t0194c08"></a>察試寶珠，陰雨之夜，將四種兵入於園林，<a class="t" id="t0194c09"></a>持珠前導，光明照耀，面一由旬，是為轉輪<a class="t" id="t0194c10"></a>聖王出興于世，摩尼寶珠現於世間。</p>
<p><a class="t-linehead" id="t-linehead0194c10"></a>「何等<a class="t" id="t0194c11"></a>為轉輪聖王出興于世，賢玉女寶現於世<a class="t" id="t0194c12"></a>間？轉輪聖王所有玉女，不黑不白、不長不<a class="t" id="t0194c13"></a>短、不麁不細、不肥不瘦，支體端正，寒時<a class="t" id="t0194c14"></a>體暖、熱時體涼，身體柔軟如迦陵伽衣，身諸<a class="t" id="t0194c15"></a>毛孔，出栴檀香，口鼻出息，作優鉢羅香。後<a class="t" id="t0194c16"></a>臥先起，瞻王意色，隨宜奉事，軟言愛語，端<a class="t" id="t0194c17"></a>心正念，發王道意，心無違越，況復身、口，是<a class="t" id="t0194c18"></a>為轉輪聖王寶女。</p>
<p><a class="t-linehead" id="t-linehead0194c18"></a>「云何為轉輪聖王主藏臣<a class="t" id="t0194c19"></a>寶現於世間？謂轉輪聖王主藏大臣本行施<a class="t" id="t0194c20"></a>故，生得天眼，能見伏藏，有主無主、若水若<a class="t" id="t0194c21"></a>陸、若遠若近，悉能見之，轉輪聖王須珍寶，<a class="t" id="t0194c22"></a>即便告勅，隨王所須，輒以奉上。於是聖王<a class="t" id="t0194c23"></a>有時試彼大臣，觀其所能，乘船遊海，告彼<a class="t" id="t0194c24"></a>大臣：『我須寶物。』臣白王言：『小住岸邊，當以<a class="t" id="t0194c25"></a>奉上。』王告彼臣：『我今不須岸邊之寶，且盡<a class="t" id="t0194c26"></a>與我。』於是大臣即於水中出四金瓮，金寶<a class="t" id="t0194c27"></a>滿中，以奉聖王，王所須即取用之，若取足<a class="t" id="t0194c28"></a>已，餘則還歸水中。聖王出世，則有如此主<a class="t" id="t0194c29"></a>藏之臣現於世間。</p>
<p><a class="t-linehead" id="t-linehead0194c29"></a>「云何聖王出興於世，有<a class="t" id="t0195a01"></a>主兵之臣現於世間？謂有主兵臣聰明智<a class="t" id="t0195a02"></a>辯。譬如世間善思量成就者，聖王所宜，彼則<a class="t" id="t0195a03"></a>悉從，宜去、宜住、宜出、宜入。聖王四種兵行，<a class="t" id="t0195a04"></a>道里頓止，不令疲勌，悉知聖王宜所應作，<a class="t" id="t0195a05"></a>現法後世功德之事，以白聖王。轉輪聖王出<a class="t" id="t0195a06"></a>興于世，有如是主兵之臣。</p>
<p><a class="t-linehead" id="t-linehead0195a06"></a>「如是如來、應、等<a class="t" id="t0195a07"></a>正覺出興於世，有七覺分現於世間。何等<a class="t" id="t0195a08"></a>為七？謂念覺分、擇法覺分、精進覺分、喜覺<a class="t" id="t0195a09"></a>分、猗覺分、定覺分、捨覺分。」</p>
<p><a class="t-linehead" id="t-linehead0195a09"></a>佛說此經已，諸<a class="t" id="t0195a10"></a>比丘聞佛所說，歡喜奉行。</p>
<a class="t" id="t0195a11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>