<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa715">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 715</span><span class="mirror-right">（七一五） 食</span></h1>
</div>
<p><a class="t-linehead" id="t-linehead0192a25"></a>如是我聞：</p>
<p>一時，佛住舍衛國祇樹給<a class="t" id="t0192a26"></a>孤獨園。</p>
<p><a class="t-linehead" id="t-linehead0192a26"></a>爾時，世尊告諸比丘：「有五蓋、七覺<a class="t" id="t0192a27"></a>分，有食、無食，我今當說。諦聽，善思，當為汝<a class="t" id="t0192a28"></a>說。譬如身依食而立，非不食。如是五蓋依<a class="t" id="t0192a29"></a>於食而立，非不食。貪欲蓋以何為食？謂觸<a class="t" id="t0192a30"></a>相，於彼不正思惟，未起貪欲令起，已起貪欲<a class="t" id="t0192b01"></a>能令增廣，是名欲愛蓋之食。</p>
<p><a class="t-linehead" id="t-linehead0192b01"></a>「何等為瞋恚<a class="t" id="t0192b02"></a>蓋食？謂障礙相，於彼不正思惟，未起瞋恚蓋<a class="t" id="t0192b03"></a>令起，已起瞋恚蓋能令增廣，是名瞋恚蓋<a class="t" id="t0192b04"></a>食。</p>
<p><a class="t-linehead" id="t-linehead0192b04"></a>「何等為睡眠蓋食？有五法。何等為五？微<a class="t" id="t0192b05"></a>弱、不樂、欠呿、多食、懈怠，於彼不正思惟，未<a class="t" id="t0192b06"></a>起睡眠蓋令起，已起睡眠蓋能令增廣，是名<a class="t" id="t0192b07"></a>睡眠蓋食。</p>
<p><a class="t-linehead" id="t-linehead0192b07"></a>「何等為掉悔蓋食？有四法。何等<a class="t" id="t0192b08"></a>為四？謂親屬覺、人眾覺、天覺、本所經娛樂<a class="t" id="t0192b09"></a>覺。自憶念、他人令憶念而生覺，於彼起不<a class="t" id="t0192b10"></a>正思惟，未起掉悔令起，已起掉悔令其增廣，<a class="t" id="t0192b11"></a>是名掉悔蓋食。</p>
<p><a class="t-linehead" id="t-linehead0192b11"></a>「何等為疑蓋食？有三世。何<a class="t" id="t0192b12"></a>等為三？謂過去世、未來世、現在世。於過去<a class="t" id="t0192b13"></a>世猶豫、未來世猶豫、現在世猶豫，於彼起<a class="t" id="t0192b14"></a>不正思惟，未起疑蓋令起，已起疑蓋能令增<a class="t" id="t0192b15"></a>廣，是名疑蓋食。</p>
<p><a class="t-linehead" id="t-linehead0192b15"></a>「譬如身依於食而得長養，<a class="t" id="t0192b16"></a>非不食。如是七覺分依食而住，依食長養，<a class="t" id="t0192b17"></a>非不食。</p>
<p><a class="t-linehead" id="t-linehead0192b17"></a>「何等為念覺分不食？謂四念處不<a class="t" id="t0192b18"></a>思惟，未起念覺分不起，已起念覺分令退，是<a class="t" id="t0192b19"></a>名念覺分不食。</p>
<p><a class="t-linehead" id="t-linehead0192b19"></a>「何等為擇法覺分不食？謂<a class="t" id="t0192b20"></a>於善法撰擇，於不善法撰擇，於彼不思惟，<a class="t" id="t0192b21"></a>未起擇法覺分令不起，已起擇法覺分令退，<a class="t" id="t0192b22"></a>是名擇法覺分不食。</p>
<p><a class="t-linehead" id="t-linehead0192b22"></a>「何等為精進覺分不<a class="t" id="t0192b23"></a>食？謂四正斷，於彼不思惟，未起精進覺分<a class="t" id="t0192b24"></a>令不起，已起精進覺分令退，是名精進覺<a class="t" id="t0192b25"></a>分不食。</p>
<p><a class="t-linehead" id="t-linehead0192b25"></a>「何等為喜覺分不食？有喜，有喜處<a class="t" id="t0192b26"></a>法，於彼不思惟，未起喜覺分不起，已起喜<a class="t" id="t0192b27"></a>覺分令退，是名喜覺分不食。</p>
<p><a class="t-linehead" id="t-linehead0192b27"></a>「何等為猗覺<a class="t" id="t0192b28"></a>分不食？有身猗息及心猗息，於彼不思惟，<a class="t" id="t0192b29"></a>未生猗覺分不起，已生猗覺分令退，是名猗<a class="t" id="t0192c01"></a>覺分不食。</p>
<p><a class="t-linehead" id="t-linehead0192c01"></a>「何等為定覺分不食？有四禪，於<a class="t" id="t0192c02"></a>彼不思惟，未起定覺分不起，已起定覺分令<a class="t" id="t0192c03"></a>退，是名定覺分不食。</p>
<p><a class="t-linehead" id="t-linehead0192c03"></a>「何等為捨覺分不食？<a class="t" id="t0192c04"></a>有三界，謂斷界、無欲界、滅界，於彼不思惟，<a class="t" id="t0192c05"></a>未起捨覺分不起，已起捨覺分令退，是名<a class="t" id="t0192c06"></a>捨覺分不食。</p>
<p><a class="t-linehead" id="t-linehead0192c06"></a>「何等為貪欲蓋不食？謂不淨<a class="t" id="t0192c07"></a>觀，於彼思惟，未起貪欲蓋不起，已起貪欲<a class="t" id="t0192c08"></a>蓋令斷，是名貪欲蓋不食。</p>
<p><a class="t-linehead" id="t-linehead0192c08"></a>「何等為瞋恚蓋<a class="t" id="t0192c09"></a>不食？彼慈心思惟，未生瞋恚蓋不起，已生瞋<a class="t" id="t0192c10"></a>恚蓋令滅，是名瞋恚蓋不食。</p>
<p><a class="t-linehead" id="t-linehead0192c10"></a>「何等為睡眠<a class="t" id="t0192c11"></a>蓋不食？彼明照思惟，未生睡眠蓋不起，已<a class="t" id="t0192c12"></a>生睡眠蓋令滅，是名睡眠蓋不食。</p>
<p><a class="t-linehead" id="t-linehead0192c12"></a>「何等為<a class="t" id="t0192c13"></a>掉悔蓋不食？彼寂止思惟，未生掉悔蓋不<a class="t" id="t0192c14"></a>起，已生掉悔蓋令滅，是名掉悔蓋不食。</p>
<p><a class="t-linehead" id="t-linehead0192c14"></a>「何<a class="t" id="t0192c15"></a>等為疑蓋不食？彼緣起法思惟，未生疑蓋不<a class="t" id="t0192c16"></a>起，已生疑蓋令滅，是名疑蓋不食。譬如身<a class="t" id="t0192c17"></a>依食而住、依食而立；如是七覺分依食而<a class="t" id="t0192c18"></a>住、依食而立。</p>
<p><a class="t-linehead" id="t-linehead0192c18"></a>「何等為念覺分食？謂四念處<a class="t" id="t0192c19"></a>思惟已，未生念覺分令起，已生念覺分轉生<a class="t" id="t0192c20"></a>令增廣，是名念覺分食。</p>
<p><a class="t-linehead" id="t-linehead0192c20"></a>「何等為擇法覺分<a class="t" id="t0192c21"></a>食？有擇善法，有擇不善法，彼思惟已，未生<a class="t" id="t0192c22"></a>擇法覺分令起，已生擇法覺分重生令增廣，<a class="t" id="t0192c23"></a>是名擇法覺分食。</p>
<p><a class="t-linehead" id="t-linehead0192c23"></a>「何等為精進覺分食？彼四<a class="t" id="t0192c24"></a>正斷思惟，未生精進覺分令起，已生精進覺<a class="t" id="t0192c25"></a>分重生令增廣，是名精進覺分食。</p>
<p><a class="t-linehead" id="t-linehead0192c25"></a>「何等為<a class="t" id="t0192c26"></a>喜覺分食？有喜，有喜處，彼思惟，未生喜覺分<a class="t" id="t0192c27"></a>令起，已生喜覺分重生令增廣，是名喜覺<a class="t" id="t0192c28"></a>分食。</p>
<p><a class="t-linehead" id="t-linehead0192c28"></a>「何等為猗覺分食，有身猗息、心猗息思<a class="t" id="t0192c29"></a>惟，未生猗覺分令起，已生猗覺分重生令增<a class="t" id="t0193a01"></a>廣，是名猗覺分食。</p>
<p><a class="t-linehead" id="t-linehead0193a01"></a>「何等為定覺分食？謂有<a class="t" id="t0193a02"></a>四禪思惟，未生定覺分令生起，已生定覺分<a class="t" id="t0193a03"></a>重生令增廣，是名定覺分食。</p>
<p><a class="t-linehead" id="t-linehead0193a03"></a>「何等為捨覺<a class="t" id="t0193a04"></a>分食？有三界。何等三？謂斷界、無欲界、滅界。<a class="t" id="t0193a05"></a>彼思惟，未生捨覺分令起，已生捨覺分重生<a class="t" id="t0193a06"></a>令增廣，是名捨覺分食。」</p>
<p><a class="t-linehead" id="t-linehead0193a06"></a>佛說此經已，諸比<a class="t" id="t0193a07"></a>丘聞佛所說，歡喜奉行。</p>
<a class="t" id="t0193a08"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>