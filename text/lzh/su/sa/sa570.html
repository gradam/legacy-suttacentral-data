<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa570">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 570</span><span class="mirror-right">（五七〇） 黎犀達多</span></h1>
</div>
<p><a class="t-linehead" id="t-linehead0151a09"></a>如是我聞：</p>
<p>一時，佛住菴羅聚落菴羅<a class="t" id="t0151a10"></a>林中，與眾多上座比丘俱。</p>
<p><a class="t-linehead" id="t-linehead0151a10"></a>時，質多羅長者<a class="t" id="t0151a11"></a>詣諸上座所，稽首禮足，退坐一面，白諸上<a class="t" id="t0151a12"></a>座言：「諸世間所見，或說有我，或說眾生，<a class="t" id="t0151a13"></a>或說壽命，或說世間吉凶。云何？尊者！此諸<a class="t" id="t0151a14"></a>異見，何本、何集、何生、何轉？」</p>
<p><a class="t-linehead" id="t-linehead0151a14"></a>時，諸上座默然<a class="t" id="t0151a15"></a>不答。如是三問，亦三默然。</p>
<p><a class="t-linehead" id="t-linehead0151a15"></a>時，有一下座<a class="t" id="t0151a16"></a>比丘名梨犀達多，白諸上座言：「我欲答<a class="t" id="t0151a17"></a>彼長者所問。」</p>
<p><a class="t-linehead" id="t-linehead0151a17"></a>諸上座言：「善能答者答。」</p>
<p>時，長<a class="t" id="t0151a18"></a>者即問梨犀達多：「尊者！凡世間所見，何本、<a class="t" id="t0151a19"></a>何集、何生、何轉？」</p>
<p><a class="t-linehead" id="t-linehead0151a19"></a>尊者梨犀達多答言：「長者！<a class="t" id="t0151a20"></a>凡世間所見，或言有我，或說眾生，或說<a class="t" id="t0151a21"></a>壽命，或說世間吉凶，斯等諸見，一切皆以<a class="t" id="t0151a22"></a>身見為本，身見集、身見生、身見轉。」</p>
<p><a class="t-linehead" id="t-linehead0151a22"></a>復問：「尊<a class="t" id="t0151a23"></a>者！云何為身見？」</p>
<p><a class="t-linehead" id="t-linehead0151a23"></a>答言：「長者！愚癡無聞凡夫<a class="t" id="t0151a24"></a>見色是我、色異我、色中我、我中色，受、想、行、<a class="t" id="t0151a25"></a>識見是我、識異我、我中識、識中我。長者！是<a class="t" id="t0151a26"></a>名身見。」</p>
<p><a class="t-linehead" id="t-linehead0151a26"></a>復問：「尊者！云何得無此身見？」</p>
<p>答言：<a class="t" id="t0151a27"></a>「長者！謂多聞聖弟子不見色是我，不見<a class="t" id="t0151a28"></a>色異我，不見我中色、色中我；不見受、想、行、<a class="t" id="t0151a29"></a>識是我，不見識異我，不見我中識、識中我，<a class="t" id="t0151b01"></a>是名得無身見。」</p>
<p><a class="t-linehead" id="t-linehead0151b01"></a>復問：「尊者！其父何名？於<a class="t" id="t0151b02"></a>何所生？」</p>
<p><a class="t-linehead" id="t-linehead0151b02"></a>答言：「長者！我生於後方長者家。」</p>
<a class="t" id="t0151b03"></a><p><a class="t-linehead" id="t-linehead0151b03"></a>質多羅長者語尊者梨犀達多：「我及尊者二<a class="t" id="t0151b04"></a>父本是善知識。」</p>
<p><a class="t-linehead" id="t-linehead0151b04"></a>梨犀達多答言：「如是，長者！」</p>
<a class="t" id="t0151b05"></a><p><a class="t-linehead" id="t-linehead0151b05"></a>質多羅長者語梨犀達多言：「尊者若能住此<a class="t" id="t0151b06"></a>菴羅林中，我盡形壽供養衣服、飲食、隨病<a class="t" id="t0151b07"></a>湯藥，尊者梨犀達多默然受請。」</p>
<p><a class="t-linehead" id="t-linehead0151b07"></a>時，尊者梨<a class="t" id="t0151b08"></a>犀達多受質多羅長者請，供養障礙故，久<a class="t" id="t0151b09"></a>不詣世尊所。</p>
<p><a class="t-linehead" id="t-linehead0151b09"></a>時，諸上座比丘為質多羅長<a class="t" id="t0151b10"></a>者種種說法，示、教、照、喜；示、教、照、喜已，質多羅<a class="t" id="t0151b11"></a>長者歡喜隨喜，作禮而去。</p>
<a class="t" id="t0151b12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>