<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1338">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1338</span><span class="mirror-right">（一三三八） 花</span></h1>
</div>
<p><a class="t-linehead" id="t-linehead0369a09"></a>如是我聞：</p>
<p>一時，佛住舍衛國祇樹給<a class="t" id="t0369a10"></a>孤獨園。</p>
<p><a class="t-linehead" id="t-linehead0369a10"></a>時，有異比丘在拘薩羅人間，止一<a class="t" id="t0369a11"></a>林中。時，彼比丘有眼患，受師教，應嗅鉢<a class="t" id="t0369a12"></a>曇摩花。時，彼比丘受師教已，往至鉢曇摩<a class="t" id="t0369a13"></a>池側，於池岸邊，迎風而坐，隨風嗅香。</p>
<p><a class="t-linehead" id="t-linehead0369a13"></a>時，<a class="t" id="t0369a14"></a>有天神，主此池者，語比丘言：「何以盜華？<a class="t" id="t0369a15"></a>汝今便是盜香賊也！」</p>
<p><a class="t-linehead" id="t-linehead0369a15"></a>爾時，比丘說偈答言：</p>
<a class="t" id="t0369a16"></a><blockquote class="gatha">
<p>「不壞亦不奪，　　遠住隨嗅香，<a class="t" id="t0369a17"></a><br>　汝今何故言，　　我是盜香賊？」</p>
</blockquote>
<a class="t" id="t0369a18"></a><p><a class="t-linehead" id="t-linehead0369a18"></a>爾時，天神復說偈言：</p>
<a class="t" id="t0369a19"></a><blockquote class="gatha">
<p>「不求而不捨，　　世間名為賊，<a class="t" id="t0369a20"></a><br>　汝今人不與，　　而自一向取，<a class="t" id="t0369a21"></a><br>　是則名世間，　　真實盜香賊。」</p>
</blockquote>
<a class="t" id="t0369a22"></a><p><a class="t-linehead" id="t-linehead0369a22"></a>時，有一士夫取彼藕根，重負而去。</p>
<p>爾時，比<a class="t" id="t0369a23"></a>丘為彼天神而說偈言：</p>
<a class="t" id="t0369a24"></a><blockquote class="gatha">
<p>「如今彼士夫，　　斷截分陀利，<a class="t" id="t0369a25"></a><br>　拔根重負去，　　便是姦狡人，<a class="t" id="t0369a26"></a><br>　汝何故不遮，　　而言我盜香。」</p>
</blockquote>
<a class="t" id="t0369a27"></a><p><a class="t-linehead" id="t-linehead0369a27"></a>時，彼天神說偈答言：</p>
<a class="t" id="t0369a28"></a><blockquote class="gatha">
<p>「狂亂姦狡人，　　猶如乳母衣，<a class="t" id="t0369a29"></a><br>　何足加其言，　　宜堪與汝語。<a class="t" id="t0369b01"></a><br>　袈裟污不現，　　黑衣墨不污，<a class="t" id="t0369b02"></a><br>　姦狡兇惡人，　　世間不與語。<a class="t" id="t0369b03"></a><br>　蠅脚污素帛，　　明者小過現，<a class="t" id="t0369b04"></a><br>　如墨點珂貝，　　雖小悉皆現。<a class="t" id="t0369b05"></a><br>　常從彼求淨，　　無結離煩惱，<a class="t" id="t0369b06"></a><br>　如毛髮之惡，　　人見如泰山。」</p>
</blockquote>
<a class="t" id="t0369b07"></a><p><a class="t-linehead" id="t-linehead0369b07"></a>時，彼比丘復說偈言：</p>
<a class="t" id="t0369b08"></a><blockquote class="gatha">
<p>「善哉善哉說，　　以義安慰我，<a class="t" id="t0369b09"></a><br>　汝可常為我，　　數數說斯偈。」</p>
</blockquote>
<a class="t" id="t0369b10"></a><p><a class="t-linehead" id="t-linehead0369b10"></a>時，彼天神復說偈言：</p>
<a class="t" id="t0369b11"></a><blockquote class="gatha">
<p>「我非汝買奴，　　亦非人與汝，<a class="t" id="t0369b12"></a><br>　何為常隨汝，　　數數相告語，<a class="t" id="t0369b13"></a><br>　汝今自當知，　　彼彼饒益事。」</p>
</blockquote>
<a class="t" id="t0369b14"></a><p><a class="t-linehead" id="t-linehead0369b14"></a>時，彼天子說是偈已，彼比丘聞其所說，歡<a class="t" id="t0369b15"></a>喜隨喜，從座起去，獨一靜處，專精思惟，斷諸<a class="t" id="t0369b16"></a>煩惱，得阿羅漢。</p>
<a class="t" id="t0369b17"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>