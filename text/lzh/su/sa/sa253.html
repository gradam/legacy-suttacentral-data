<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa253">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 253</span><span class="mirror-right">（二五三） 毗紐迦旃延</span></h1>
</div>
<p><a class="t-linehead" id="t-linehead0061b29"></a>如是我聞：</p>
<p>一時，尊者優陀夷往拘<a class="t" id="t0061c01"></a>薩羅國人間遊行，至拘磐茶聚落，到毘紐<a class="t" id="t0061c02"></a>迦旃延氏婆羅門尼菴羅園中住。</p>
<p><a class="t-linehead" id="t-linehead0061c02"></a>時，毘紐迦<a class="t" id="t0061c03"></a>旃延氏婆羅門尼有諸年少弟子，遊行採<a class="t" id="t0061c04"></a>樵，至菴羅園中，見尊者優陀夷坐一樹下，<a class="t" id="t0061c05"></a>容貌端正，諸根寂靜，心意安諦，成就第一調<a class="t" id="t0061c06"></a>伏。見已，往詣其所，共相問訊已，退坐一面。<a class="t" id="t0061c07"></a>時，優陀夷為諸年少種種說法，勸勵已，默然<a class="t" id="t0061c08"></a>而住，彼諸年少聞尊者優陀夷所說，歡喜隨<a class="t" id="t0061c09"></a>喜，從坐起去。</p>
<p><a class="t-linehead" id="t-linehead0061c09"></a>時，諸年少擔持束薪，還至毘<a class="t" id="t0061c10"></a>紐迦旃延氏婆羅門尼所，置薪束於地，詣毘<a class="t" id="t0061c11"></a>紐迦旃延氏婆羅門尼所，白言：「我和上尼，<a class="t" id="t0061c12"></a>當知菴羅園中有沙門優陀夷，姓瞿曇氏，<a class="t" id="t0061c13"></a>依於彼住，極善說法。」</p>
<p><a class="t-linehead" id="t-linehead0061c13"></a>毘紐迦旃延氏婆羅門<a class="t" id="t0061c14"></a>尼語諸年少言：「汝可往請沙門優陀夷瞿<a class="t" id="t0061c15"></a>曇氏，明日於此飯食。」</p>
<p><a class="t-linehead" id="t-linehead0061c15"></a>時，諸年少弟子受毘<a class="t" id="t0061c16"></a>紐迦旃延氏婆羅門尼教已，往詣尊者優陀<a class="t" id="t0061c17"></a>夷所，白優陀夷言：「尊者當知，我和上毘<a class="t" id="t0061c18"></a>紐迦旃延氏婆羅門尼請尊者優陀夷明旦<a class="t" id="t0061c19"></a>飯食。」</p>
<p><a class="t-linehead" id="t-linehead0061c19"></a>時，優陀夷默然受請。</p>
<p>時，彼諸年少知<a class="t" id="t0061c20"></a>優陀夷受請已，還歸和上毘紐迦旃延氏<a class="t" id="t0061c21"></a>婆羅門尼所，白言：「和上尼，我以和上尼<a class="t" id="t0061c22"></a>語，請尊者優陀夷，尊者優陀夷默然受請，<a class="t" id="t0061c23"></a>和上尼自知時。」</p>
<p><a class="t-linehead" id="t-linehead0061c23"></a>爾時，尊者優陀夷夜過晨<a class="t" id="t0061c24"></a>朝，著衣持鉢，往詣毘紐迦旃延氏婆羅門<a class="t" id="t0061c25"></a>尼舍。時，毘紐迦旃延氏婆羅門尼遙見尊<a class="t" id="t0061c26"></a>者優陀夷來，疾敷床座，請令就坐，設種<a class="t" id="t0061c27"></a>種飲食，自手供養，豐美滿足。食已，澡嗽、洗<a class="t" id="t0061c28"></a>鉢訖，還就本座。</p>
<p><a class="t-linehead" id="t-linehead0061c28"></a>時，毘紐迦旃延氏婆羅門<a class="t" id="t0061c29"></a>尼知食已訖，著好革屣，以衣覆頭，別施<a class="t" id="t0062a01"></a>高床，現起輕相，慠慢而坐，語優陀夷言：<a class="t" id="t0062a02"></a>「欲有所問，寧有閑暇見答與不？」</p>
<p><a class="t-linehead" id="t-linehead0062a02"></a>優陀夷<a class="t" id="t0062a03"></a>答言：「姊妹！今是非時。」作此語已，從坐起<a class="t" id="t0062a04"></a>去。</p>
<p><a class="t-linehead" id="t-linehead0062a04"></a>如是。明日諸弟子復至菴羅園採樵聽<a class="t" id="t0062a05"></a>法，還復白和上尼，和上尼復遣詣請食，<a class="t" id="t0062a06"></a>如前三返，乃至請法，答言：「非時。」不為<a class="t" id="t0062a07"></a>說法。</p>
<p><a class="t-linehead" id="t-linehead0062a07"></a>諸年少弟子復白和上尼，菴羅園<a class="t" id="t0062a08"></a>中沙門優陀夷極善說法。</p>
<p><a class="t-linehead" id="t-linehead0062a08"></a>和上尼答言：<a class="t" id="t0062a09"></a>「我亦知彼極善說法，再三請來，設食問法，<a class="t" id="t0062a10"></a>常言非時，不說而去。」</p>
<p><a class="t-linehead" id="t-linehead0062a10"></a>諸弟子言和上尼：<a class="t" id="t0062a11"></a>「著好革屣，以衣覆頭，不恭敬坐，彼云何<a class="t" id="t0062a12"></a>說？所以者何？彼尊者優陀夷以敬法故，<a class="t" id="t0062a13"></a>不說而去。」</p>
<p><a class="t-linehead" id="t-linehead0062a13"></a>和上尼答言：「若如是者，更為<a class="t" id="t0062a14"></a>我請彼。」</p>
<p><a class="t-linehead" id="t-linehead0062a14"></a>諸弟子受教，更請供養如前。<a class="t" id="t0062a15"></a>時，和上尼知食訖已，脫革屣，整衣服，更<a class="t" id="t0062a16"></a>坐卑床，恭敬白言：「欲有所問，寧有閑暇見<a class="t" id="t0062a17"></a>答與不？」</p>
<p><a class="t-linehead" id="t-linehead0062a17"></a>優陀夷答言：「汝今宜問，當為汝<a class="t" id="t0062a18"></a>說。」</p>
<p><a class="t-linehead" id="t-linehead0062a18"></a>彼即問言：「有沙門、婆羅門說苦樂自作，<a class="t" id="t0062a19"></a>復有說言苦樂他作，復有說言苦樂自<a class="t" id="t0062a20"></a>他作，復有說言苦樂非自非他作。尊者！復<a class="t" id="t0062a21"></a>云何？」</p>
<p><a class="t-linehead" id="t-linehead0062a21"></a>尊者優陀夷答言：「姊妹！阿羅訶說苦<a class="t" id="t0062a22"></a>樂異生，非如是說。」</p>
<p><a class="t-linehead" id="t-linehead0062a22"></a>婆羅門尼復問：「其義云<a class="t" id="t0062a23"></a>何？」</p>
<p><a class="t-linehead" id="t-linehead0062a23"></a>優陀夷答言：「阿羅訶說：『從其因緣，生諸<a class="t" id="t0062a24"></a>苦樂。』」</p>
<p><a class="t-linehead" id="t-linehead0062a24"></a>優陀夷復語婆羅門尼言：「我今問汝，<a class="t" id="t0062a25"></a>隨意答我。於意云何？有眼不？」</p>
<p><a class="t-linehead" id="t-linehead0062a25"></a>答言：「有。」</p>
<p>「有<a class="t" id="t0062a26"></a>色不？」</p>
<p><a class="t-linehead" id="t-linehead0062a26"></a>答言：「有。」</p>
<p>「有眼識、眼觸、眼觸因緣生受，<a class="t" id="t0062a27"></a>內覺若苦、若樂、不苦不樂不？」</p>
<p><a class="t-linehead" id="t-linehead0062a27"></a>答言：「如是，尊者<a class="t" id="t0062a28"></a>優陀夷！」</p>
<p><a class="t-linehead" id="t-linehead0062a28"></a>優陀夷復問：「有耳、鼻、舌、身、意、意觸<a class="t" id="t0062a29"></a>因緣生受，內覺若苦、若樂、不苦不樂不？」</p>
<p><a class="t-linehead" id="t-linehead0062a29"></a>答言：<a class="t" id="t0062b01"></a>「如是，尊者優陀夷！」</p>
<p><a class="t-linehead" id="t-linehead0062b01"></a>優陀夷言：「此是阿羅訶<a class="t" id="t0062b02"></a>說：『從其因緣，生於苦樂。』」</p>
<p><a class="t-linehead" id="t-linehead0062b02"></a>婆羅門尼言：「尊<a class="t" id="t0062b03"></a>者優陀夷！如是阿羅訶說從其因緣生<a class="t" id="t0062b04"></a>苦樂耶？」</p>
<p><a class="t-linehead" id="t-linehead0062b04"></a>優陀夷答言：「如是，婆羅門尼！」</p>
<p>婆羅<a class="t" id="t0062b05"></a>門尼復問：「沙門！云何阿羅訶說因緣生苦、樂、<a class="t" id="t0062b06"></a>不苦不樂滅？」</p>
<p><a class="t-linehead" id="t-linehead0062b06"></a>優陀夷答言：「我今問汝，隨意<a class="t" id="t0062b07"></a>答我。婆羅門尼！一切眼、一切時滅無餘，猶<a class="t" id="t0062b08"></a>有眼觸因緣生受，內覺若苦、若樂、不苦不樂<a class="t" id="t0062b09"></a>耶？」</p>
<p><a class="t-linehead" id="t-linehead0062b09"></a>答言：「無也，沙門！」</p>
<p>「如是，耳、鼻、舌、身、意，一<a class="t" id="t0062b10"></a>切時滅永盡無餘，猶有意觸因緣生受，內覺<a class="t" id="t0062b11"></a>若苦、若樂、不苦不樂耶？」</p>
<p><a class="t-linehead" id="t-linehead0062b11"></a>答言：「無也，沙門。」</p>
<p>「如<a class="t" id="t0062b12"></a>是，婆羅門尼！是為阿羅訶說：『因緣生苦、<a class="t" id="t0062b13"></a>樂、不苦不樂滅。』」</p>
<p><a class="t-linehead" id="t-linehead0062b13"></a>尊者優陀夷說是法時，毘<a class="t" id="t0062b14"></a>紐迦旃延氏婆羅門尼遠塵離垢，得法眼<a class="t" id="t0062b15"></a>淨。爾時，毘紐迦旃延氏婆羅門尼見法、得<a class="t" id="t0062b16"></a>法、知法、入法，度疑惑，不由於他入佛教法，<a class="t" id="t0062b17"></a>於法得無所畏。從坐起，整衣服，恭敬合<a class="t" id="t0062b18"></a>掌，白尊者優陀夷：「我今日超入決定，我從<a class="t" id="t0062b19"></a>今日歸依佛、歸依法、歸依僧，我從今日<a class="t" id="t0062b20"></a>盡壽歸依三寶。」</p>
<p><a class="t-linehead" id="t-linehead0062b20"></a>爾時，優陀夷為婆羅門尼<a class="t" id="t0062b21"></a>說法，示、教、照、喜已，從坐起去。</p>
<a class="t" id="t0062b22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>