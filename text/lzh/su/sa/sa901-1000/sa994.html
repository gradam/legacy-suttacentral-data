<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa994">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 994</span><span class="mirror-right">（九九四） 婆耆娑滅盡</span></h1>
</div>
<p><a class="t-linehead" id="t-linehead0259c06"></a>如是我聞：</p>
<p>一時，佛住舍衛國祇樹給<a class="t" id="t0259c07"></a>孤獨園。</p>
<p><a class="t-linehead" id="t-linehead0259c07"></a>時，尊者婆耆舍住舍衛國東園鹿子<a class="t" id="t0259c08"></a>母講堂，疾病困篤，尊者富隣尼為看病人，<a class="t" id="t0259c09"></a>供給供養。</p>
<p><a class="t-linehead" id="t-linehead0259c09"></a>時，尊者婆耆舍語尊者富隣尼<a class="t" id="t0259c10"></a>言：「汝往詣世尊所，持我語白世尊言：『尊<a class="t" id="t0259c11"></a>者婆耆舍稽首世尊足，問訊世尊少病少<a class="t" id="t0259c12"></a>惱、起居輕利、得自安樂住不？』復作是言：『尊<a class="t" id="t0259c13"></a>者婆耆舍住東園鹿子母講堂，疾病困篤，<a class="t" id="t0259c14"></a>欲求見世尊，無力方便堪詣世尊。善哉！<a class="t" id="t0259c15"></a>世尊！願往至東園鹿子母講堂尊者婆耆舍<a class="t" id="t0259c16"></a>所，哀愍故。』」</p>
<p><a class="t-linehead" id="t-linehead0259c16"></a>時，尊者富隣尼即受其語，往詣<a class="t" id="t0259c17"></a>世尊。稽首佛足，退坐一面。作是言：「尊者婆<a class="t" id="t0259c18"></a>耆舍住東園鹿子母講堂，疾病困篤，願見世<a class="t" id="t0259c19"></a>尊，無力方便堪能奉見。善哉！世尊！願往東<a class="t" id="t0259c20"></a>園鹿子母講堂尊者婆耆舍所，為哀愍故。」</p>
<p><a class="t-linehead" id="t-linehead0259c20"></a>爾<a class="t" id="t0259c21"></a>時，世尊默然而許。</p>
<p><a class="t-linehead" id="t-linehead0259c21"></a>時，尊者富隣尼知佛許<a class="t" id="t0259c22"></a>已，即從坐起，禮佛足而去。</p>
<p><a class="t-linehead" id="t-linehead0259c22"></a>世尊晡時從<a class="t" id="t0259c23"></a>禪起，往詣尊者婆耆舍。尊者婆耆舍遙見<a class="t" id="t0259c24"></a>世尊，憑床欲起。</p>
<p><a class="t-linehead" id="t-linehead0259c24"></a>爾時，世尊見尊者婆耆舍<a class="t" id="t0259c25"></a>憑床欲起，語言：「婆耆舍！莫自輕動！」世尊<a class="t" id="t0259c26"></a>即坐，問尊者婆耆舍：「汝所患苦，為平和可<a class="t" id="t0259c27"></a>堪忍不？身諸苦痛為增為損？……」</p>
<p><a class="t-linehead" id="t-linehead0259c27"></a>如前焰摩迦<a class="t" id="t0259c28"></a>修多羅廣說，乃至「我所苦患，轉覺其增，不<a class="t" id="t0259c29"></a>覺其損。」</p>
<p><a class="t-linehead" id="t-linehead0259c29"></a>佛告婆耆舍：「我今問汝，隨意答<a class="t" id="t0260a01"></a>我。汝得心不染、不著、不污、解脫、離諸顛倒<a class="t" id="t0260a02"></a>不？」</p>
<p><a class="t-linehead" id="t-linehead0260a02"></a>婆耆舍白佛言：「我心不染、不著、不污、解脫、<a class="t" id="t0260a03"></a>離諸顛倒。」</p>
<p><a class="t-linehead" id="t-linehead0260a03"></a>佛告婆耆舍：「汝云何得心不染、<a class="t" id="t0260a04"></a>不著、不污、解脫、離諸顛倒？」</p>
<p><a class="t-linehead" id="t-linehead0260a04"></a>婆耆舍白佛：「我<a class="t" id="t0260a05"></a>過去眼識於色，心不顧念，於未來色不欣<a class="t" id="t0260a06"></a>想，於現在色不著。我過去、未來、現在眼識<a class="t" id="t0260a07"></a>於色，貪欲愛樂念於彼得盡，無欲、滅、沒、息、<a class="t" id="t0260a08"></a>離、解脫；心解脫已，是故不染、不著、不污、離<a class="t" id="t0260a09"></a>諸顛倒，正受而住。如是耳、鼻、舌、身、意識，過<a class="t" id="t0260a10"></a>去於法，心不顧念，未來不欣，現在不著。過<a class="t" id="t0260a11"></a>去、未來、現在法中，念欲愛盡，無欲、滅、沒、息、<a class="t" id="t0260a12"></a>離、解脫；心解脫已，是故不染、不著、不污、解脫、<a class="t" id="t0260a13"></a>離諸顛倒，正受而住。唯願世尊今日最後<a class="t" id="t0260a14"></a>饒益於我，聽我說偈。」</p>
<p><a class="t-linehead" id="t-linehead0260a14"></a>佛告婆耆舍：「宜知<a class="t" id="t0260a15"></a>是時！」</p>
<p><a class="t-linehead" id="t-linehead0260a15"></a>尊者婆耆舍起，正身端坐，繫念在前，<a class="t" id="t0260a16"></a>而說偈言：</p>
<a class="t" id="t0260a17"></a><blockquote class="gatha">
<p>「我今住佛前，　　稽首恭敬禮，<a class="t" id="t0260a18"></a><br>　於一切諸法，　　悉皆得解脫。<a class="t" id="t0260a19"></a><br>　善解諸法相，　　深信樂正法，<a class="t" id="t0260a20"></a><br>　世尊等正覺，　　世尊為大師。<a class="t" id="t0260a21"></a><br>　世尊降魔怨，　　世尊大牟尼，<a class="t" id="t0260a22"></a><br>　滅除一切使，　　自度群生類。<a class="t" id="t0260a23"></a><br>　世尊於世間，　　諸法悉覺知，<a class="t" id="t0260a24"></a><br>　世間悉無有，　　知法過佛者。<a class="t" id="t0260a25"></a><br>　於諸天人中，　　亦無與佛等，<a class="t" id="t0260a26"></a><br>　是故我今日，　　稽首大精進。<a class="t" id="t0260a27"></a><br>　稽首士之上，　　拔諸愛欲刺，<a class="t" id="t0260a28"></a><br>　我今是最後，　　得見於世尊。<a class="t" id="t0260a29"></a><br>　稽首日種尊，　　暮當般涅槃，<a class="t" id="t0260b01"></a><br>　正智繫正念，　　於此朽壞身。<a class="t" id="t0260b02"></a><br>　餘勢之所起，　　從今夜永滅，<a class="t" id="t0260b03"></a><br>　三界不復染，　　入無餘涅槃。<a class="t" id="t0260b04"></a><br>　苦受及樂受，　　亦不苦不樂，<a class="t" id="t0260b05"></a><br>　從觸因緣生，　　於今悉永斷。<a class="t" id="t0260b06"></a><br>　苦受及樂受，　　亦不苦不樂，<a class="t" id="t0260b07"></a><br>　從觸因緣生，　　於今悉已知。<a class="t" id="t0260b08"></a><br>　若內及與外，　　苦樂等諸受，<a class="t" id="t0260b09"></a><br>　於受無所著，　　正智正繫心。<a class="t" id="t0260b10"></a><br>　於初中最後，　　諸聚無障礙，<a class="t" id="t0260b11"></a><br>　諸聚既已斷，　　了知受無餘。<a class="t" id="t0260b12"></a><br>　明見真實者，　　說九十一劫，<a class="t" id="t0260b13"></a><br>　三劫中不空，　　有大仙人尊。<a class="t" id="t0260b14"></a><br>　餘空無洲依，　　唯畏恐怖劫，<a class="t" id="t0260b15"></a><br>　當知大仙人，　　乃復出於世。<a class="t" id="t0260b16"></a><br>　安慰諸天人，　　開眼離塵冥，<a class="t" id="t0260b17"></a><br>　示悟諸眾生，　　令覺一切苦。<a class="t" id="t0260b18"></a><br>　苦苦及苦集，　　超苦之寂滅，<a class="t" id="t0260b19"></a><br>　賢聖八正道，　　安隱趣涅槃。<a class="t" id="t0260b20"></a><br>　世間難得者，　　現前悉皆得，<a class="t" id="t0260b21"></a><br>　生世得人身，　　演說於正法。<a class="t" id="t0260b22"></a><br>　隨己之所欲，　　離垢求清淨，<a class="t" id="t0260b23"></a><br>　專修其己利，　　勿令空無果。<a class="t" id="t0260b24"></a><br>　空過則生憂，　　隣於地獄苦，<a class="t" id="t0260b25"></a><br>　於所說正法，　　不樂不欲受。<a class="t" id="t0260b26"></a><br>　當久處生死，　　輪迴息無期，<a class="t" id="t0260b27"></a><br>　長夜懷憂惱，　　如商人失財。<a class="t" id="t0260b28"></a><br>　我今眾慶集，　　無復生老死，<a class="t" id="t0260b29"></a><br>　輪迴悉已斷，　　不復重受生。<a class="t" id="t0260c01"></a><br>　愛識河水流，　　於今悉枯竭，<a class="t" id="t0260c02"></a><br>　已拔陰根本，　　連鎖不相續。<a class="t" id="t0260c03"></a><br>　供養大師畢，　　所作者已作，<a class="t" id="t0260c04"></a><br>　重擔悉已捨，　　有流悉已斷。<a class="t" id="t0260c05"></a><br>　不復樂受生，　　亦無死可惡，<a class="t" id="t0260c06"></a><br>　正智正繫念，　　唯待終時至。<a class="t" id="t0260c07"></a><br>　念空野龍象，　　六十雄猛獸，<a class="t" id="t0260c08"></a><br>　一旦免枷鎖，　　逸樂山林中。<a class="t" id="t0260c09"></a><br>　婆耆舍亦然，　　大師口生子，<a class="t" id="t0260c10"></a><br>　厭捨於徒眾，　　正念待時至。<a class="t" id="t0260c11"></a><br>　今告於汝等，　　諸來集會者，<a class="t" id="t0260c12"></a><br>　聽我最後偈，　　其義所饒益。<a class="t" id="t0260c13"></a><br>　生者悉歸滅，　　諸行無有常，<a class="t" id="t0260c14"></a><br>　速生速死法，　　何可久依怙。<a class="t" id="t0260c15"></a><br>　是故強其志，　　精勤方便求，<a class="t" id="t0260c16"></a><br>　觀察有恐怖，　　隨順牟尼道。<a class="t" id="t0260c17"></a><br>　速盡此苦陰，　　勿復增輪轉，<a class="t" id="t0260c18"></a><br>　佛口所生子，　　歎說此偈已。<a class="t" id="t0260c19"></a><br>　長辭於大眾，　　婆耆舍涅槃，<a class="t" id="t0260c20"></a><br>　彼以慈悲故，　　說此無上偈。<a class="t" id="t0260c21"></a><br>　尊者婆耆舍，　　如來法生子，<a class="t" id="t0260c22"></a><br>　垂心哀愍故，　　說此無上偈。<a class="t" id="t0260c23"></a><br>　然後般涅槃，　　一切當敬禮。」</p>
</blockquote>
<a class="t" id="t0260c24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>