<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa985">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 985</span><span class="mirror-right">（九八五） 愛</span></h1>
</div>
<p><a class="t-linehead" id="t-linehead0256b08"></a>如是我聞：</p>
<p>一時，佛住舍衛國祇樹給<a class="t" id="t0256b09"></a>孤獨園。</p>
<p><a class="t-linehead" id="t-linehead0256b09"></a>爾時，世尊告諸比丘：「有從愛生愛，<a class="t" id="t0256b10"></a>從愛生恚；從恚生愛，從恚生恚。</p>
<p><a class="t-linehead" id="t-linehead0256b10"></a>「云何為<a class="t" id="t0256b11"></a>從愛生愛？謂有一於眾生有喜、有愛、有<a class="t" id="t0256b12"></a>念、有可意，他於彼有喜、有愛、有念、有可<a class="t" id="t0256b13"></a>意隨行此，作是念：『我於彼眾生有喜、有<a class="t" id="t0256b14"></a>愛、有念、有可意，他復於彼有喜、有愛、有<a class="t" id="t0256b15"></a>念、有可意隨行故，我於他人復生於愛。』是<a class="t" id="t0256b16"></a>名從愛生愛。</p>
<p><a class="t-linehead" id="t-linehead0256b16"></a>「云何從愛生恚？謂有一於<a class="t" id="t0256b17"></a>眾生有喜、有愛、有念、有可意，而他於彼<a class="t" id="t0256b18"></a>不喜、不愛、不念、不可意隨行此，作是念：<a class="t" id="t0256b19"></a>『我於眾生有喜、有愛、有念、有可意，而他於<a class="t" id="t0256b20"></a>彼不喜、不愛、不念、不可意隨行故，我於<a class="t" id="t0256b21"></a>他而生瞋恚。』是名從愛生恚。</p>
<p><a class="t-linehead" id="t-linehead0256b21"></a>「云何為從<a class="t" id="t0256b22"></a>恚生愛？謂有一於眾生不喜、不愛、不念、<a class="t" id="t0256b23"></a>不可意，他復於彼不喜、不愛、不念、不可<a class="t" id="t0256b24"></a>意隨行故，我於他而生愛念，是名從恚生<a class="t" id="t0256b25"></a>愛。</p>
<p><a class="t-linehead" id="t-linehead0256b25"></a>「云何從恚生恚？謂有一於眾生不喜、<a class="t" id="t0256b26"></a>不愛、不念、不可意，而他於彼有喜、有愛、<a class="t" id="t0256b27"></a>有念、有可意隨行此，作是念：『我於彼眾<a class="t" id="t0256b28"></a>生不喜、不愛、不念、不可意，而他於彼有<a class="t" id="t0256b29"></a>喜、有愛、有念、有可意隨行，我於他所問<a class="t" id="t0256c01"></a>起瞋恚。』是名從恚生恚。</p>
<p><a class="t-linehead" id="t-linehead0256c01"></a>「若比丘離欲、惡不<a class="t" id="t0256c02"></a>善法，有覺有觀，乃至初禪、第二、第三、第四禪<a class="t" id="t0256c03"></a>具足住者，從愛生愛、從恚生恚、從恚生<a class="t" id="t0256c04"></a>愛、從愛生恚已斷已知，斷其根本，如截<a class="t" id="t0256c05"></a>多羅樹頭，無復生分，於未來世成不生<a class="t" id="t0256c06"></a>法。</p>
<p><a class="t-linehead" id="t-linehead0256c06"></a>「若彼比丘盡諸有漏，無漏心解脫、慧解脫，<a class="t" id="t0256c07"></a>現法自知作證：『我生已盡，梵行已立，所作已<a class="t" id="t0256c08"></a>作，自知不受後有。』當於爾時，不自舉，不<a class="t" id="t0256c09"></a>起塵，不熾然，不<span class="corr" title="[嫌&gt;熑]">熑</span>彼。</p>
<p><a class="t-linehead" id="t-linehead0256c09"></a>「云何自舉？謂見色是<a class="t" id="t0256c10"></a>我、色異我、我中色、色中我。受、想、行、識亦復<a class="t" id="t0256c11"></a>如是，是名自舉。云何不自舉？謂不見色是<a class="t" id="t0256c12"></a>我、色異我、我中色、色中我。受、想、行、識亦復<a class="t" id="t0256c13"></a>如是，是名不自舉。云何還舉？謂於罵者還<a class="t" id="t0256c14"></a>罵，瞋者還瞋，打者還打，觸者還觸，是名<a class="t" id="t0256c15"></a>還舉。云何不還舉？謂罵者不還罵，瞋者不<a class="t" id="t0256c16"></a>還瞋，打者不還打，觸者不還觸，是名不<a class="t" id="t0256c17"></a>還舉。</p>
<p><a class="t-linehead" id="t-linehead0256c17"></a>「云何起塵？謂有我、我欲，乃至十八種愛，<a class="t" id="t0256c18"></a>是名起塵。云何不起塵？謂無我、無我欲，乃至<a class="t" id="t0256c19"></a>十八愛不起，是名不起塵。</p>
<p><a class="t-linehead" id="t-linehead0256c19"></a>「云何熾然？謂有<a class="t" id="t0256c20"></a>我所、我所欲，乃至外十八愛行，是名熾然。云<a class="t" id="t0256c21"></a>何不熾然？謂無我所、無我所欲，乃至無外十<a class="t" id="t0256c22"></a>八愛行，是名不熾然。</p>
<p><a class="t-linehead" id="t-linehead0256c22"></a>「云何<span class="corr" title="[嫌&gt;熑]">熑</span>彼？謂見我真<a class="t" id="t0256c23"></a>實起，於我慢、我欲、我使不斷不知，是名<span class="corr" title="[嫌&gt;熑]">熑</span><a class="t" id="t0256c24"></a>彼。云何不<span class="corr" title="[嫌&gt;熑]">熑</span>彼？謂不見我真實，我慢、我欲、<a class="t" id="t0256c25"></a>我使已斷已知，是名不<span class="corr" title="[嫌&gt;熑]">熑</span>彼。」</p>
<p><a class="t-linehead" id="t-linehead0256c25"></a>佛說此經<a class="t" id="t0256c26"></a>已，諸比丘聞佛所說，歡喜奉行。</p>
<a class="t" id="t0256c27"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>