<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa936">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 936</span><span class="mirror-right">（九三六） 麤手</span></h1>
</div>
<p><a class="t-linehead" id="t-linehead0239c21"></a>如是我聞：</p>
<p>一時，佛住迦毘羅衛國尼<a class="t" id="t0239c22"></a>拘律園中。</p>
<p><a class="t-linehead" id="t-linehead0239c22"></a>時，有迦毘羅衛釋氏集供養堂，<a class="t" id="t0239c23"></a>作如是論，問：「摩訶男！云何最後記說彼百<a class="t" id="t0239c24"></a>手釋氏命終，世尊記彼得須陀洹，不墮惡<a class="t" id="t0239c25"></a>趣法，決定正向三菩提，七有天人往生，究<a class="t" id="t0239c26"></a>竟苦邊。然彼百手釋氏犯戒飲酒，而復世<a class="t" id="t0239c27"></a>尊記彼得須陀洹，乃至究竟苦邊。汝摩訶<a class="t" id="t0239c28"></a>男！當往問佛，如佛所說，我等奉持！」</p>
<p><a class="t-linehead" id="t-linehead0239c28"></a>爾時，摩<a class="t" id="t0239c29"></a>訶男往詣佛所，稽首禮足，退坐一面，白佛<a class="t" id="t0240a01"></a>言：「世尊！我等迦毘羅衛諸釋氏集供養堂，<a class="t" id="t0240a02"></a>作如是論，摩訶男：『云何最後記說，是中百<a class="t" id="t0240a03"></a>手釋氏命終，世尊記說得須陀洹，乃至究竟<a class="t" id="t0240a04"></a>苦邊。汝今當往重問世尊，如世尊所說，我<a class="t" id="t0240a05"></a>等奉持！』我今問佛，唯願解說。」</p>
<p><a class="t-linehead" id="t-linehead0240a05"></a>佛告摩訶男：<a class="t" id="t0240a06"></a>「『善逝大師、善逝大師』者，聖弟子所說，口說<a class="t" id="t0240a07"></a>善逝，而心正念直見，悉入善逝。『正法律、正<a class="t" id="t0240a08"></a>法律』者，聖弟子所說，口說正法，發心正念<a class="t" id="t0240a09"></a>直見，悉入正法。『善向僧、善向僧』者，聖弟子<a class="t" id="t0240a10"></a>所說，口說善向，發心正念直見，悉入善<a class="t" id="t0240a11"></a>向。如是，摩訶男！聖弟子於佛一向淨信，於<a class="t" id="t0240a12"></a>法、僧一向淨信，於法利智、出智、決定智，八解<a class="t" id="t0240a13"></a>脫具足身作證，以智慧見，有漏斷知。如是<a class="t" id="t0240a14"></a>聖弟子不趣地獄、畜生、餓鬼，不墮惡趣，<a class="t" id="t0240a15"></a>說阿羅漢俱解脫。</p>
<p><a class="t-linehead" id="t-linehead0240a15"></a>「復次，摩訶男！聖弟子一向<a class="t" id="t0240a16"></a>於佛清淨信，乃至決定智慧，不得八解脫<a class="t" id="t0240a17"></a>身作證具足住，然彼知見有漏斷，是名聖弟<a class="t" id="t0240a18"></a>子不墮惡趣，乃至慧解脫。復次，摩訶男！聖<a class="t" id="t0240a19"></a>弟子一向於佛清淨信，乃至決定智慧，八解<a class="t" id="t0240a20"></a>脫<span class="corr" title="[自&gt;身] cf.【麗】">身</span>作證具足住，而不見有漏斷，是名聖<a class="t" id="t0240a21"></a>弟子不墮惡趣，乃至身證。</p>
<p><a class="t-linehead" id="t-linehead0240a21"></a>「復次，摩訶男！若<a class="t" id="t0240a22"></a>聖弟子一向於佛清淨信，乃至決定智慧，不<a class="t" id="t0240a23"></a>得八解脫身作證具足住，然於正法、律如<a class="t" id="t0240a24"></a>實知見，是名聖弟子不墮惡趣，乃至見到。<a class="t" id="t0240a25"></a>復次，摩訶男！聖弟子一向於佛清淨信，乃至<a class="t" id="t0240a26"></a>決定智慧，於正法、律如實知見，不得見到，<a class="t" id="t0240a27"></a>是名聖弟子不墮惡趣，乃至信解脫。</p>
<p><a class="t-linehead" id="t-linehead0240a27"></a>「復次，<a class="t" id="t0240a28"></a>摩訶男！聖弟子信於佛言說清淨，信法、信<a class="t" id="t0240a29"></a>僧言說清淨，於五法增上智慧，審諦堪忍，<a class="t" id="t0240b01"></a>謂信、精進、念、定、慧，是名聖弟子不墮惡<a class="t" id="t0240b02"></a>趣，乃至隨法行。</p>
<p><a class="t-linehead" id="t-linehead0240b02"></a>「復次，摩訶男！聖弟子信於<a class="t" id="t0240b03"></a>佛言說清淨，信法、信僧言說清淨，乃至五<a class="t" id="t0240b04"></a>法少慧，審諦堪忍，謂信、精進、念、定、慧，是名<a class="t" id="t0240b05"></a>聖弟子不墮惡趣，乃至隨信行。</p>
<p><a class="t-linehead" id="t-linehead0240b05"></a>「摩訶男！此<a class="t" id="t0240b06"></a>堅固樹，於我所說能知義者，無有是處！若<a class="t" id="t0240b07"></a>能知者，我則記說，況復百手釋氏而不記說<a class="t" id="t0240b08"></a>得須陀洹？摩訶男！百手釋氏臨命終時，受<a class="t" id="t0240b09"></a>持淨戒，捨離飲酒，然後命終，我記說彼得<a class="t" id="t0240b10"></a>須陀洹，乃至究竟苦邊。」</p>
<p><a class="t-linehead" id="t-linehead0240b10"></a>摩訶男釋氏聞佛<a class="t" id="t0240b11"></a>所說，歡喜隨喜，從坐起，作禮而去。</p>
<a class="t" id="t0240b12"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>