<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa932">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 932</span><span class="mirror-right">（九三二） 十一</span></h1>
</div>
<p><a class="t-linehead" id="t-linehead0238b10"></a>如是我聞：</p>
<p>一時，佛住迦毘羅衛國尼<a class="t" id="t0238b11"></a>拘律園中。時，有眾多比丘集於食堂為世<a class="t" id="t0238b12"></a>尊縫衣。</p>
<p><a class="t-linehead" id="t-linehead0238b12"></a>時，釋氏摩訶男聞眾多比丘集於<a class="t" id="t0238b13"></a>食堂為世尊縫衣，世尊不久三月安居訖，<a class="t" id="t0238b14"></a>作衣竟，持衣鉢，人間遊行。聞已，往詣佛所，<a class="t" id="t0238b15"></a>稽首佛足，退坐一面，白佛言：「世尊！我四體<a class="t" id="t0238b16"></a>不攝，迷於四方，聞法悉忘。以聞眾多比丘<a class="t" id="t0238b17"></a>集於食堂為世尊縫衣，世尊不久安居訖，<a class="t" id="t0238b18"></a>作衣竟，持衣鉢，人間遊行，是故我今思惟：<a class="t" id="t0238b19"></a>『何時當復得見世尊及諸知識比丘？』」</p>
<p><a class="t-linehead" id="t-linehead0238b19"></a>佛告<a class="t" id="t0238b20"></a>摩訶男：「汝正使見世尊、不見世尊，見諸知<a class="t" id="t0238b21"></a>識比丘及與不見，但當念於五法，精勤修<a class="t" id="t0238b22"></a>習。摩訶男！當以正信為主，非不正信；戒具<a class="t" id="t0238b23"></a>足、聞具足、施具足、慧具足為本，非不智慧。<a class="t" id="t0238b24"></a>如是，摩訶男！依此五法，修六念處。何等為<a class="t" id="t0238b25"></a>六？此摩訶男！念如來，當如是念：『如來、應、等<a class="t" id="t0238b26"></a>正覺，乃至佛世尊。』當念法、僧、戒、施、天事，乃<a class="t" id="t0238b27"></a>至自行得智慧。如是，摩訶男！聖弟子成就<a class="t" id="t0238b28"></a>十一法者，則為學跡，終不腐敗，堪任知<a class="t" id="t0238b29"></a>見、堪任決定，住甘露門，近於甘露，不能一<a class="t" id="t0238c01"></a>切疾得甘露涅槃。</p>
<p><a class="t-linehead" id="t-linehead0238c01"></a>「譬如伏鷄伏其卵，或<a class="t" id="t0238c02"></a>五或十，隨時消息，愛護將養，正復中間放<a class="t" id="t0238c03"></a>逸，猶能以爪以口啄卵，得生其子。所以者<a class="t" id="t0238c04"></a>何？以彼鷄母初隨時消息，善愛護故。如是<a class="t" id="t0238c05"></a>聖弟子成就十一法者，住於學跡，終不腐<a class="t" id="t0238c06"></a>敗，乃至不能一切疾得甘露涅槃。」</p>
<p><a class="t-linehead" id="t-linehead0238c06"></a>佛說此<a class="t" id="t0238c07"></a>經已，摩訶男釋氏聞佛所說，歡喜隨喜，作<a class="t" id="t0238c08"></a>禮而去。</p>
<a class="t" id="t0238c09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>