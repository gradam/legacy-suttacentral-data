<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa956">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 956</span><span class="mirror-right">（九五六） 毘富羅</span></h1>
</div>
<p><a class="t-linehead" id="t-linehead0243b13"></a>如是我聞：</p>
<p>一時，佛住王舍城毘富羅<a class="t" id="t0243b14"></a>山側。</p>
<p><a class="t-linehead" id="t-linehead0243b14"></a>爾時，世尊告諸比丘：「一切行無常，一切<a class="t" id="t0243b15"></a>行不恒、不安、變易之法。諸比丘！於一切行<a class="t" id="t0243b16"></a>當生厭離、求樂、解脫。</p>
<p><a class="t-linehead" id="t-linehead0243b16"></a>「諸比丘！過去世時，<a class="t" id="t0243b17"></a>此毘富羅山名長竹山，有諸人民圍遶<a class="t" id="t0243b18"></a>山居，名低彌羅邑。低彌羅邑人壽四萬歲，<a class="t" id="t0243b19"></a>低彌羅邑人上此山頂，四日乃得往反。時，<a class="t" id="t0243b20"></a>世有佛，名迦羅迦孫提如來、應、等正覺、明<a class="t" id="t0243b21"></a>行足、善逝、世間解、無上士、調御丈夫、天人師、佛<a class="t" id="t0243b22"></a>世尊出興於世，說法教化，初、中、後善，善義善<a class="t" id="t0243b23"></a>味，純一滿淨，梵行清白，開發顯示。彼長竹山<a class="t" id="t0243b24"></a>於今名字亦滅，低彌羅聚落人民亦沒，彼佛<a class="t" id="t0243b25"></a>如來已般涅槃。比丘！當知一切諸行皆悉無<a class="t" id="t0243b26"></a>常、不恒、不安、變易之法，於一切行，當修厭<a class="t" id="t0243b27"></a>離、離欲、解脫。</p>
<p><a class="t-linehead" id="t-linehead0243b27"></a>「諸比丘！過去世時，此毘富羅山<a class="t" id="t0243b28"></a>名曰朋迦。時，有人民遶山而居，名阿毘<a class="t" id="t0243b29"></a>迦邑，彼時人民壽三萬歲，阿毘迦人上此山<a class="t" id="t0243c01"></a>頂，經三日中乃得往反。時，世有佛，名拘<a class="t" id="t0243c02"></a>那含牟尼如來、應、等正覺、明行足、善逝、世間解、<a class="t" id="t0243c03"></a>無上士、調御丈夫、天人師、佛世尊出興於世，<a class="t" id="t0243c04"></a>演說經法，初、中、後善，善義善味，純一滿淨，梵<a class="t" id="t0243c05"></a>行清白，開發顯示。諸比丘！彼朋迦山名字久<a class="t" id="t0243c06"></a>滅，阿毘迦邑人亦久亡沒，彼佛世尊亦般涅<a class="t" id="t0243c07"></a>槃。如是，比丘！一切諸行皆悉無常、不恒、不安、<a class="t" id="t0243c08"></a>變易之法，汝等比丘當修厭離、求樂、解<a class="t" id="t0243c09"></a>脫。</p>
<p><a class="t-linehead" id="t-linehead0243c09"></a>「諸比丘！過去世時，此毘富羅山名宿波<a class="t" id="t0243c10"></a>羅首，有諸人民遶山居止，名赤馬邑，人<a class="t" id="t0243c11"></a>壽二萬歲，彼諸人民上此山頂，經二日中<a class="t" id="t0243c12"></a>乃得往反。爾時，有佛名曰迦葉如來、應<a class="t" id="t0243c13"></a>供，乃至出興於世，演說經法，初、中、後善，善<a class="t" id="t0243c14"></a>義善味，純一滿淨，梵行清白，開示顯現。比丘！<a class="t" id="t0243c15"></a>當知宿波羅首山名字久滅，赤馬邑人亦久<a class="t" id="t0243c16"></a>亡沒，彼佛世尊亦般涅槃。如是，比丘！一切諸<a class="t" id="t0243c17"></a>行皆悉無常、不恒、不安、變易之法。是故，比丘！<a class="t" id="t0243c18"></a>當修厭離、離欲、解脫。</p>
<p><a class="t-linehead" id="t-linehead0243c18"></a>「諸比丘！今日此山名<a class="t" id="t0243c19"></a>毘富羅，有諸人民遶山而居，名摩竭提<a class="t" id="t0243c20"></a>國，此諸人民壽命百歲，善自消息，得滿百歲，<a class="t" id="t0243c21"></a>摩竭提人上此山頂，須臾往反，我今於此<a class="t" id="t0243c22"></a>得成如來、應、等正覺，乃至佛世尊，演說正<a class="t" id="t0243c23"></a>法，教化令得寂滅涅槃、正道、善逝、覺知。比<a class="t" id="t0243c24"></a>丘！當知此毘富羅山名亦當磨滅，摩竭提<a class="t" id="t0243c25"></a>人亦當亡沒，如來不久當般涅槃。如是，比<a class="t" id="t0243c26"></a>丘！一切諸行悉皆無常、不恒、不安、變易之法。<a class="t" id="t0243c27"></a>是故，比丘！當修厭離、離欲、解脫。」</p>
<p><a class="t-linehead" id="t-linehead0243c27"></a>爾時，世尊<a class="t" id="t0243c28"></a>即說偈言：</p>
<a class="t" id="t0243c29"></a><blockquote class="gatha">
<p>「古昔長竹山，　　低彌羅村邑，<a class="t" id="t0244a01"></a><br>　次名朋迦山，　　阿毘迦聚落，<a class="t" id="t0244a02"></a><br>　宿波羅首山，　　聚落名赤馬，<a class="t" id="t0244a03"></a><br>　今毘富羅山，　　國名摩竭陀，<a class="t" id="t0244a04"></a><br>　名山悉磨滅，　　其人悉沒亡，<a class="t" id="t0244a05"></a><br>　諸佛般涅槃，　　有者無不盡。<a class="t" id="t0244a06"></a><br>　一切行無常，　　悉皆生滅法，<a class="t" id="t0244a07"></a><br>　有生無不盡，　　唯寂滅為樂。」</p>
</blockquote>
<a class="t" id="t0244a08"></a><p><a class="t-linehead" id="t-linehead0244a08"></a>佛說此經已，諸比丘聞佛所說，歡喜奉行。</p>
<a class="t" id="t0244a09"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>