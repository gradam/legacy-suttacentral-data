<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa972">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 972</span><span class="mirror-right">（九七二） 婆羅門出家</span></h1>
</div>
<p><a class="t-linehead" id="t-linehead0251a20"></a>如是我聞：</p>
<p>一時，佛住王舍城迦蘭陀<a class="t" id="t0251a21"></a>竹園。</p>
<p><a class="t-linehead" id="t-linehead0251a21"></a>時，有眾多婆羅門出家住須摩竭陀池<a class="t" id="t0251a22"></a>側，集聚一處，作如是論：「如是婆羅門真<a class="t" id="t0251a23"></a>諦，如是婆羅門真諦。」</p>
<p><a class="t-linehead" id="t-linehead0251a23"></a>爾時，世尊知彼眾多婆<a class="t" id="t0251a24"></a>羅門出家心念，往到須摩竭陀池側。</p>
<p><a class="t-linehead" id="t-linehead0251a24"></a>時，眾多<a class="t" id="t0251a25"></a>婆羅門出家遙見佛來，即為佛敷床座，請<a class="t" id="t0251a26"></a>佛就坐。</p>
<p><a class="t-linehead" id="t-linehead0251a26"></a>佛即就坐，告諸婆羅門出家：「汝等<a class="t" id="t0251a27"></a>於此須摩竭陀池側，眾共集聚，何所論說？」</p>
<a class="t" id="t0251a28"></a><p><a class="t-linehead" id="t-linehead0251a28"></a>婆羅門出家白佛言：「瞿曇！我等眾多婆羅門<a class="t" id="t0251a29"></a>出家集於此坐，作如是論：『如是婆羅門真<a class="t" id="t0251b01"></a>諦。如是婆羅門真諦。』」</p>
<p><a class="t-linehead" id="t-linehead0251b01"></a>佛告婆羅門出家：「有<a class="t" id="t0251b02"></a>三種婆羅門真實，我自覺悟成等正覺而<a class="t" id="t0251b03"></a>復為人演說。汝婆羅門出家作如是說：『不<a class="t" id="t0251b04"></a>害一切眾生，是婆羅門真諦，非為虛妄。』彼<a class="t" id="t0251b05"></a>於彼言我勝、言相似、言我卑，若於彼真<a class="t" id="t0251b06"></a>諦不繫著，於一切世間作慈心色像，是名<a class="t" id="t0251b07"></a>第一婆羅門真諦，我自覺悟成等正覺，為人<a class="t" id="t0251b08"></a>演說。</p>
<p><a class="t-linehead" id="t-linehead0251b08"></a>「復次，婆羅門作如是說：『所有集法皆<a class="t" id="t0251b09"></a>是滅法，此是真諦，非為虛妄。』乃至於彼真<a class="t" id="t0251b10"></a>諦不計著，於一切世間觀察生滅，是名<a class="t" id="t0251b11"></a>第二婆羅門真諦。</p>
<p><a class="t-linehead" id="t-linehead0251b11"></a>「復次，婆羅門作如是說：<a class="t" id="t0251b12"></a>『無我處所及事都無所有，無我處所及事<a class="t" id="t0251b13"></a>都無所有，此則真諦，非為虛妄。』如前說，<a class="t" id="t0251b14"></a>乃至於彼無所繫著，一切世間無我像類，<a class="t" id="t0251b15"></a>是名第三婆羅門真諦，我自覺悟成等正覺<a class="t" id="t0251b16"></a>而為人說。」爾時，眾多婆羅門出家默然住。</p>
<p><a class="t-linehead" id="t-linehead0251b16"></a>時，<a class="t" id="t0251b17"></a>世尊作是念：「今映彼愚癡，殺彼惡者，今此<a class="t" id="t0251b18"></a>眾中無一能自思量欲造因緣，於沙門瞿<a class="t" id="t0251b19"></a>曇法中修行梵行。」如是知已，從坐起而去。</p>
<a class="t" id="t0251b20"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>