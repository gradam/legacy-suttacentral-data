<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa938">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 938</span><span class="mirror-right">（九三八） 淚</span></h1>
</div>
<p><a class="t-linehead" id="t-linehead0240c25"></a>如是我聞：</p>
<p>一時，佛住舍衛國祇樹給<a class="t" id="t0240c26"></a>孤獨園。</p>
<p><a class="t-linehead" id="t-linehead0240c26"></a>爾時，世尊告諸比丘：「眾生無始生死<a class="t" id="t0240c27"></a>以來，長夜輪轉，不知苦之本際。」</p>
<p><a class="t-linehead" id="t-linehead0240c27"></a>佛告諸比<a class="t" id="t0240c28"></a>丘：「於意云何？恒河流水，乃至四大海，其水為<a class="t" id="t0240c29"></a>多？為汝等長夜輪轉生死，流淚為多？」</p>
<p><a class="t-linehead" id="t-linehead0240c29"></a>諸比<a class="t" id="t0241a01"></a>丘白佛：「如我解世尊所說義，我等長夜輪<a class="t" id="t0241a02"></a>轉生死，流淚甚多，過於恒水及四大海。」</p>
<p><a class="t-linehead" id="t-linehead0241a02"></a>佛告<a class="t" id="t0241a03"></a>比丘：「善哉！善哉！汝等長夜輪轉生死，流淚甚<a class="t" id="t0241a04"></a>多，非彼恒水及四大海。所以者何？汝等長夜<a class="t" id="t0241a05"></a>喪失父母、兄弟、姊妹、宗親、知識，喪失錢財，<a class="t" id="t0241a06"></a>為之流淚，甚多無量。汝等長夜棄於塜間，膿<a class="t" id="t0241a07"></a>血流出，及生地獄、畜生、餓鬼。諸比丘！汝等<a class="t" id="t0241a08"></a>從無始生死，長夜輪轉，其身血淚甚多無量。」</p>
<a class="t" id="t0241a09"></a><p><a class="t-linehead" id="t-linehead0241a09"></a>佛告諸比丘：「色為常耶？為無常耶？」</p>
<p>比丘白<a class="t" id="t0241a10"></a>佛：「無常。世尊！」</p>
<p><a class="t-linehead" id="t-linehead0241a10"></a>佛告比丘：「若無常者，是苦耶？」</p>
<a class="t" id="t0241a11"></a><p><a class="t-linehead" id="t-linehead0241a11"></a>比丘白佛：「是苦。世尊！」</p>
<p>佛告比丘：「若無常、苦<a class="t" id="t0241a12"></a>者，是變易法，多聞聖弟子寧於其中見我、<a class="t" id="t0241a13"></a>異我、相在不？」</p>
<p><a class="t-linehead" id="t-linehead0241a13"></a>比丘白佛：「不也，世尊！」受、想、<a class="t" id="t0241a14"></a>行、識亦復如是。</p>
<p><a class="t-linehead" id="t-linehead0241a14"></a>「諸比丘！聖弟子如是知、如<a class="t" id="t0241a15"></a>是見，乃至於色解脫，於受、想、行、識解脫，<a class="t" id="t0241a16"></a>解脫生、老、病、死、憂、悲、惱、苦。」</p>
<p><a class="t-linehead" id="t-linehead0241a16"></a>佛說此經<a class="t" id="t0241a17"></a>已，諸比丘聞佛所說，歡喜奉行。</p>
<a class="t" id="t0241a18"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>