<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa255">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 255</span><span class="mirror-right">（二五五） 魯醯遮</span></h1>
</div>
<p><a class="t-linehead" id="t-linehead0063b19"></a>如是我聞：</p>
<p>一時，尊者摩訶迦旃延住<a class="t" id="t0063b20"></a>阿磐提國濕摩陀江側，獼猴室阿練若<a class="t" id="t0063b21"></a>窟。有魯醯遮婆羅門，恭敬承事，如羅漢法。</p>
<a class="t" id="t0063b22"></a><p><a class="t-linehead" id="t-linehead0063b22"></a>爾時，尊者摩訶迦旃延晨朝著衣持鉢，入獼<a class="t" id="t0063b23"></a>猴室聚落，次行乞食，乞食還，舉衣鉢，洗足<a class="t" id="t0063b24"></a>已，入室坐禪。</p>
<p><a class="t-linehead" id="t-linehead0063b24"></a>時，魯醯遮婆羅門有諸年少弟<a class="t" id="t0063b25"></a>子，遊行採薪，至尊者摩訶迦旃延窟邊，共戲<a class="t" id="t0063b26"></a>笑言：「此中剃髮沙門住，是黑闇人，非世勝<a class="t" id="t0063b27"></a>人，而魯醯遮婆羅門尊重供養，如羅漢法。」</p>
<p><a class="t-linehead" id="t-linehead0063b27"></a>時，<a class="t" id="t0063b28"></a>尊者摩訶迦旃延語諸年少言：「年少！年少！莫<a class="t" id="t0063b29"></a>作聲。」</p>
<p><a class="t-linehead" id="t-linehead0063b29"></a>諸<span class="corr" title="[少年&gt;年少] cf.【麗】">年少</span>言終，不敢復言。如是再三，語<a class="t" id="t0063c01"></a>猶不止。</p>
<p><a class="t-linehead" id="t-linehead0063c01"></a>於是尊者摩訶迦旃延出戶外，語<a class="t" id="t0063c02"></a>諸年少言：「年少！年少！汝等莫語。我今當為<a class="t" id="t0063c03"></a>汝等說法，汝等且聽。」</p>
<p><a class="t-linehead" id="t-linehead0063c03"></a>諸年少言：「諾，唯願說<a class="t" id="t0063c04"></a>法，我當聽受。」</p>
<p><a class="t-linehead" id="t-linehead0063c04"></a>爾時，尊者摩訶迦旃延即說<a class="t" id="t0063c05"></a>偈言：</p>
<a class="t" id="t0063c06"></a><blockquote class="gatha">
<p>「古昔婆羅門，　　修習勝妙戒，<a class="t" id="t0063c07"></a><br>　得生宿命智，　　娛樂真諦禪，<a class="t" id="t0063c08"></a><br>　常住於慈悲，　　關閉諸根門，<a class="t" id="t0063c09"></a><br>　調伏於口過，　　古昔行如是。<a class="t" id="t0063c10"></a><br>　捨本真實行，　　而存虛偽事，<a class="t" id="t0063c11"></a><br>　守族姓放逸，　　從諸根六境，<a class="t" id="t0063c12"></a><br>　自餓居塚間，　　三浴誦三典，<a class="t" id="t0063c13"></a><br>　不守護根門，　　猶如夢得寶。<a class="t" id="t0063c14"></a><br>　編髮衣皮褐，　　戒盜灰坌身，<a class="t" id="t0063c15"></a><br>　麁衣以蔽形，　　執杖持水瓶，<a class="t" id="t0063c16"></a><br>　假形婆羅門，　　以求於利養。<a class="t" id="t0063c17"></a><br>　善攝護其身，　　澄淨離塵垢，<a class="t" id="t0063c18"></a><br>　不惱於眾生，　　是道婆羅門。」</p>
</blockquote>
<a class="t" id="t0063c19"></a><p><a class="t-linehead" id="t-linehead0063c19"></a>爾時，諸年少婆羅門瞋恚不喜，語尊者摩訶<a class="t" id="t0063c20"></a>迦旃延：「謗我經典，毀壞所說，罵辱婆羅門。」<a class="t" id="t0063c21"></a>執持薪束，還魯醯遮婆羅門所，語魯醯遮<a class="t" id="t0063c22"></a>婆羅門言：「和上知不？彼摩訶迦旃延誹謗<a class="t" id="t0063c23"></a>經典，毀呰言說，罵辱婆羅門。」</p>
<p><a class="t-linehead" id="t-linehead0063c23"></a>魯醯遮婆羅<a class="t" id="t0063c24"></a>門語諸年少：「諸年少！莫作是語。所以者<a class="t" id="t0063c25"></a>何？摩訶迦旃延宿重戒德，不應謗毀經典，<a class="t" id="t0063c26"></a>毀呰言說，罵婆羅門。」</p>
<p><a class="t-linehead" id="t-linehead0063c26"></a>諸年少言：「和上不信<a class="t" id="t0063c27"></a>我言，當自往看。」</p>
<p><a class="t-linehead" id="t-linehead0063c27"></a>時，魯醯遮婆羅門不信諸<a class="t" id="t0063c28"></a>年少語，往詣摩訶迦旃延，共相問訊慰勞<a class="t" id="t0063c29"></a>已，退坐一面。語摩訶迦旃延言：「我諸年<a class="t" id="t0064a01"></a>少弟子來到此不？」</p>
<p><a class="t-linehead" id="t-linehead0064a01"></a>答言：「到此。」</p>
<p>「少多與共言<a class="t" id="t0064a02"></a>語不？」</p>
<p><a class="t-linehead" id="t-linehead0064a02"></a>答云：「與共言語。」</p>
<p>魯醯遮婆羅門言：「汝<a class="t" id="t0064a03"></a>與諸年少共語，今可為我盡說是。」</p>
<p><a class="t-linehead" id="t-linehead0064a03"></a>摩訶迦<a class="t" id="t0064a04"></a>旃延即為廣說。時，魯醯遮婆羅門亦復瞋恚，<a class="t" id="t0064a05"></a>心得不喜，語摩訶迦旃延：「我先不信諸年<a class="t" id="t0064a06"></a>少語，今摩訶迦旃延真實誹謗經典，毀呰而<a class="t" id="t0064a07"></a>說，罵辱婆羅門。」作此語已，小默然住。須臾，<a class="t" id="t0064a08"></a>復語摩訶迦旃延：「仁者所說『門』。何等為『門』？」</p>
<a class="t" id="t0064a09"></a><p><a class="t-linehead" id="t-linehead0064a09"></a>摩訶迦旃延言：「善哉！善哉！婆羅門！所問如<a class="t" id="t0064a10"></a>法，我今當為汝說『門』。婆羅門！眼是門，以<a class="t" id="t0064a11"></a>見色故。耳、鼻、舌、身、意是門，以識法故。」</p>
<p><a class="t-linehead" id="t-linehead0064a11"></a>婆羅<a class="t" id="t0064a12"></a>門言：「奇哉！摩訶迦旃延！我問其門，即說其<a class="t" id="t0064a13"></a>門，如摩訶迦旃延所說不守護門。云何不<a class="t" id="t0064a14"></a>守護門？」</p>
<p><a class="t-linehead" id="t-linehead0064a14"></a>摩訶迦旃延言：「善哉！善哉！婆羅門！<a class="t" id="t0064a15"></a>問不守護門，是如法問，今當為汝說不<a class="t" id="t0064a16"></a>守護門。</p>
<p><a class="t-linehead" id="t-linehead0064a16"></a>「婆羅門！愚癡無聞凡夫眼見色已，<a class="t" id="t0064a17"></a>於可念色而起緣著，不可念色而起瞋恚。<a class="t" id="t0064a18"></a>不住身念處，故於心解脫、慧解脫無如實<a class="t" id="t0064a19"></a>知。於彼起種種惡不善法，不得無餘滅盡，<a class="t" id="t0064a20"></a>於心解脫、慧解脫妨礙，不得滿足；心解脫、<a class="t" id="t0064a21"></a>慧解脫不滿故，身滿惡行，不得休息，心不<a class="t" id="t0064a22"></a>寂靜，以不寂靜故，於其根門則不調伏、<a class="t" id="t0064a23"></a>不守護、不修習。如眼色，耳聲、鼻香、舌味、身<a class="t" id="t0064a24"></a>觸、意法，亦復如是。」</p>
<p><a class="t-linehead" id="t-linehead0064a24"></a>魯醯遮婆羅門言：「奇哉！<a class="t" id="t0064a25"></a>奇哉！摩訶迦旃延，我問不守護門，即為我<a class="t" id="t0064a26"></a>說不守護門。摩訶迦旃延！云何復名善守<a class="t" id="t0064a27"></a>護門？」</p>
<p><a class="t-linehead" id="t-linehead0064a27"></a>摩訶迦旃延語婆羅門言：「善哉！善<a class="t" id="t0064a28"></a>哉！汝能問我善守護門義。諦聽，善思，當<a class="t" id="t0064a29"></a>為汝說守護門義。</p>
<p><a class="t-linehead" id="t-linehead0064a29"></a>「多聞聖弟子眼見色<a class="t" id="t0064b01"></a>已，於可念色不起緣著，不可念色不起<a class="t" id="t0064b02"></a>瞋恚；常攝其心住身念處，無量心解脫、慧<a class="t" id="t0064b03"></a>解脫如實知，於彼所起惡不善法寂滅無<a class="t" id="t0064b04"></a>餘，於心解脫、慧解脫而得滿足；解脫滿足<a class="t" id="t0064b05"></a>已，身觸惡行悉得休息，心得正念，是名<a class="t" id="t0064b06"></a>初門善調伏守護修習。如眼及色，耳聲、鼻香、<a class="t" id="t0064b07"></a>舌味、身觸、意法，亦復如是。」</p>
<p><a class="t-linehead" id="t-linehead0064b07"></a>魯醯遮婆羅門<a class="t" id="t0064b08"></a>言：「奇哉！摩訶迦旃延！我問守護問義，即<a class="t" id="t0064b09"></a>為我說守護門義。譬如士夫求毒藥草<a class="t" id="t0064b10"></a>反得甘露，今我如是，瞋恚而來至此座<a class="t" id="t0064b11"></a>坐，而摩訶迦旃延以大法雨，雨我身中，如<a class="t" id="t0064b12"></a>雨甘露。摩訶迦旃延！家中多事，今請還家。」</p>
<a class="t" id="t0064b13"></a><p><a class="t-linehead" id="t-linehead0064b13"></a>摩訶迦旃延言：「婆羅門！宜知是時。」</p>
<p>時，魯醯<a class="t" id="t0064b14"></a>遮婆羅門聞摩訶迦旃延所說，歡喜隨喜，<a class="t" id="t0064b15"></a>從坐起去。</p>
<a class="t" id="t0064b16"></a><p class="endsutta"><span class="t-juanname">雜阿含經卷第九</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>