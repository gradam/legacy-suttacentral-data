<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1322">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 1322</span><span class="mirror-right">（一三二二） 富那婆藪</span></h1>
</div>
<p><a class="t-linehead" id="t-linehead0362c22"></a>如是我聞：</p>
<p>一時，佛在摩竭提國人間<a class="t" id="t0362c23"></a>遊行，與大眾俱，到富那婆藪鬼子母住處<a class="t" id="t0362c24"></a>宿。</p>
<p><a class="t-linehead" id="t-linehead0362c24"></a>爾時，世尊為諸比丘說四聖諦相應法，<a class="t" id="t0362c25"></a>所謂苦聖諦、苦集聖諦、苦滅聖諦、苦滅道跡<a class="t" id="t0362c26"></a>聖諦。</p>
<p><a class="t-linehead" id="t-linehead0362c26"></a>爾時，富那婆藪鬼母，兒富那婆藪及鬼<a class="t" id="t0362c27"></a>女欝多羅，二鬼小兒夜啼。時，富那婆藪鬼<a class="t" id="t0362c28"></a>母教其男女故，而說偈言：</p>
<a class="t" id="t0362c29"></a><blockquote class="gatha">
<p>「汝富那婆藪，　　欝多羅莫啼，<a class="t" id="t0363a01"></a><br>　令我得聽聞，　　如來所說法。<a class="t" id="t0363a02"></a><br>　非父母能令，　　其子解脫苦，<a class="t" id="t0363a03"></a><br>　聞如來說法，　　其苦得解脫。<a class="t" id="t0363a04"></a><br>　世人隨愛欲，　　為眾苦所迫，<a class="t" id="t0363a05"></a><br>　如來為說法，　　令破壞生死。<a class="t" id="t0363a06"></a><br>　我今欲聞法，　　汝等當默然，<a class="t" id="t0363a07"></a><br>　時富那婆藪，　　鬼女欝多羅。<a class="t" id="t0363a08"></a><br>　悉受其母語，　　默然而靜聽，<a class="t" id="t0363a09"></a><br>　語母言善哉，　　我亦樂聞法。<a class="t" id="t0363a10"></a><br>　此正覺世尊，　　於摩竭勝山，<a class="t" id="t0363a11"></a><br>　為諸眾生類，　　演說脫苦法。<a class="t" id="t0363a12"></a><br>　說苦及苦因，　　苦滅滅苦道，<a class="t" id="t0363a13"></a><br>　從此四聖諦，　　安隱趣涅槃。<a class="t" id="t0363a14"></a><br>　母今但善聽，　　世尊所說法。」</p>
</blockquote>
<a class="t" id="t0363a15"></a><p><a class="t-linehead" id="t-linehead0363a15"></a>時，富那婆藪鬼母即說偈言：</p>
<a class="t" id="t0363a16"></a><blockquote class="gatha">
<p>「奇哉智慧子，　　善能隨我心，<a class="t" id="t0363a17"></a><br>　汝富那婆藪，　　善歎佛導師。<a class="t" id="t0363a18"></a><br>　汝富那婆藪，　　及汝欝多羅，<a class="t" id="t0363a19"></a><br>　當生隨喜心，　　我已見聖諦。」</p>
</blockquote>
<a class="t" id="t0363a20"></a><p><a class="t-linehead" id="t-linehead0363a20"></a>時，富那婆藪鬼母說是偈時，鬼子男女隨<a class="t" id="t0363a21"></a>喜默然。</p>
<a class="t" id="t0363a22"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>