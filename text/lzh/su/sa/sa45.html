<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa45">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 45</span><span class="mirror-right">（四五） 覺</span></h1>
</div>
<p><a class="t-linehead" id="t-linehead0011b01"></a>如是我聞：</p>
<p>一時，佛住舍衛國祇樹給孤<a class="t" id="t0011b02"></a>獨園。</p>
<p><a class="t-linehead" id="t-linehead0011b02"></a>爾時，世尊告諸比丘：「有五受陰。云何<a class="t" id="t0011b03"></a>為五？色受陰，受、想、行、識受陰。若諸沙門、婆羅<a class="t" id="t0011b04"></a>門見有我者，一切皆於此五受陰見我。諸<a class="t" id="t0011b05"></a>沙門、婆羅門見色是我，色異我，我在色，色<a class="t" id="t0011b06"></a>在我；見受、想、行、識是我，識異我，我在識，識<a class="t" id="t0011b07"></a>在我。愚癡無聞凡夫以無明故，見色是我、<a class="t" id="t0011b08"></a>異我、相在，言我真實不捨；以不捨故，諸根<a class="t" id="t0011b09"></a>增長；諸根長已，增諸觸；六觸入處所觸故，<a class="t" id="t0011b10"></a>愚癡無聞凡夫起苦樂覺，從觸入處起。何<a class="t" id="t0011b11"></a>等為六？謂眼觸入處，耳、鼻、舌、身、意觸入處。</p>
<p><a class="t-linehead" id="t-linehead0011b11"></a>「如<a class="t" id="t0011b12"></a>是，比丘！有意界、法界、無明界，愚癡無聞凡<a class="t" id="t0011b13"></a>夫無明觸故，起有覺、無覺、有無覺、我勝覺、我<a class="t" id="t0011b14"></a>等覺、我卑覺、我知我見覺。如是知、如是見<a class="t" id="t0011b15"></a>覺，皆由六觸入故。多聞聖弟子於此六觸<a class="t" id="t0011b16"></a>入處，捨離無明而生明，不生有覺、無覺、有<a class="t" id="t0011b17"></a>無覺、勝覺、等覺、卑覺、我知我見覺。如是知、<a class="t" id="t0011b18"></a>如是見已，先所起無明觸滅，後明觸覺<a class="t" id="t0011b19"></a>起。」</p>
<p><a class="t-linehead" id="t-linehead0011b19"></a>佛說此經已，諸比丘聞佛所說，歡喜奉<a class="t" id="t0011b20"></a>行。</p>
<a class="t" id="t0011b21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>