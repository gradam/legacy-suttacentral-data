<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa24">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 24</span><span class="mirror-right">（二四） 羅睺羅所問</span></h1>
</div>
<p><a class="t-linehead" id="t-linehead0005b05"></a>如是我聞：</p>
<p>一時，佛住王舍城伽蘭陀<a class="t" id="t0005b06"></a>竹園。</p>
<p><a class="t-linehead" id="t-linehead0005b06"></a>爾時，世尊告羅睺羅：「比丘！云何知、云何<a class="t" id="t0005b07"></a>見我此識身及外境界一切相，無有我、我<a class="t" id="t0005b08"></a>所見、我慢使繫著？」</p>
<p><a class="t-linehead" id="t-linehead0005b08"></a>羅睺羅白佛言：「世尊為<a class="t" id="t0005b09"></a>法主、為導、為覆。善哉！世尊當為諸比丘<a class="t" id="t0005b10"></a>演說此義，諸比丘從佛聞已，當受持奉行。」</p>
<a class="t" id="t0005b11"></a><p><a class="t-linehead" id="t-linehead0005b11"></a>佛告羅睺羅：「諦聽！諦聽！善思念之，當為汝<a class="t" id="t0005b12"></a>說。」</p>
<p><a class="t-linehead" id="t-linehead0005b12"></a>羅睺羅白佛：「唯然，受教。」</p>
<p>佛告羅睺羅：<a class="t" id="t0005b13"></a>「當觀諸所有色，若過去、若未來、若現在，若<a class="t" id="t0005b14"></a>內、若外，若麁、若細，若好、若醜，若遠、若近，彼<a class="t" id="t0005b15"></a>一切非我、不異我、不相在。如是平等慧如<a class="t" id="t0005b16"></a>實觀。如是受、想、行、識，若過去、若未來、若現<a class="t" id="t0005b17"></a>在，若內、若外，若麁、若細，若好、若醜，若遠、若<a class="t" id="t0005b18"></a>近，彼一切非我、不異我、不相在。如是平<a class="t" id="t0005b19"></a>等慧如實觀。</p>
<p><a class="t-linehead" id="t-linehead0005b19"></a>「比丘！如是知、如是見我此識身<a class="t" id="t0005b20"></a>及外境界一切相，無有我、我所見、我慢使繫<a class="t" id="t0005b21"></a>著。</p>
<p><a class="t-linehead" id="t-linehead0005b21"></a>「羅睺羅！比丘如是識身及外境界一切相，<a class="t" id="t0005b22"></a>無有我、我所見、我慢使繫著者，超越疑心，<a class="t" id="t0005b23"></a>遠離諸相，寂靜解脫，是名比丘斷除愛欲，<a class="t" id="t0005b24"></a>轉去諸結，正無間等，究竟苦邊。」</p>
<p><a class="t-linehead" id="t-linehead0005b24"></a>時，羅睺羅<a class="t" id="t0005b25"></a>聞佛所說，歡喜奉行。</p>
<a class="t" id="t0005b26"></a><blockquote class="gatha">
<p>使、增諸數　　非我、非彼　　結繫、動搖<a class="t" id="t0005b27"></a><br>　劫波所問　　亦羅睺羅　　所問二經</p>
</blockquote>
<a class="t" id="t0005b28"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>