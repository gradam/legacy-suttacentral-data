<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa13">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 13</span><span class="mirror-right">（一三） 味</span></h1>
</div>
<p><a class="t-linehead" id="t-linehead0002b15"></a>如是我聞：</p>
<p>一時，佛住舍衛國祇樹給孤<a class="t" id="t0002b16"></a>獨園。</p>
<p><a class="t-linehead" id="t-linehead0002b16"></a>爾時，世尊告諸比丘：「若眾生於色不<a class="t" id="t0002b17"></a>味者，則不染於色；以眾生於色味故，<a class="t" id="t0002b18"></a>則有染著。如是眾生於受、想、行、識不味<a class="t" id="t0002b19"></a>者，彼眾生則不染於識；以眾生味受、想、行、<a class="t" id="t0002b20"></a>識故，彼眾生染著於識。</p>
<p><a class="t-linehead" id="t-linehead0002b20"></a>「諸比丘！若色於<a class="t" id="t0002b21"></a>眾生不為患者，彼諸眾生不應厭色，以<a class="t" id="t0002b22"></a>色為眾生患故，彼諸眾生則厭於色。如是<a class="t" id="t0002b23"></a>受、想、行、識不為患者，彼諸眾生不應厭<a class="t" id="t0002b24"></a>識；以受、想、行、識為眾生患故，彼諸眾生則<a class="t" id="t0002b25"></a>厭於識。</p>
<p><a class="t-linehead" id="t-linehead0002b25"></a>「諸比丘！若色於眾生無出離者，<a class="t" id="t0002b26"></a>彼諸眾生不應出離於色；以色於眾生有<a class="t" id="t0002b27"></a>出離故，彼諸眾生出離於色。如是受、想、行、<a class="t" id="t0002b28"></a>識於眾生無出離者，彼諸眾生不應出<a class="t" id="t0002b29"></a>離於識。以受、想、行、識於眾生有出離故，彼<a class="t" id="t0002c01"></a>諸眾生出離於識。</p>
<p><a class="t-linehead" id="t-linehead0002c01"></a>「諸比丘！若我於此五受<a class="t" id="t0002c02"></a>陰不如實知味是味、患是患、離是離者，<a class="t" id="t0002c03"></a>我於諸天、若魔、若梵、沙門、婆羅門、天、人眾中，<a class="t" id="t0002c04"></a>不脫、不出、不離，永住顛倒，亦不能自證得<a class="t" id="t0002c05"></a>阿耨多羅三藐三菩提。</p>
<p><a class="t-linehead" id="t-linehead0002c05"></a>「諸比丘！我以如實知<a class="t" id="t0002c06"></a>此五受陰味是味、患是患、離是離故，我於<a class="t" id="t0002c07"></a>諸天、若魔、若梵、沙門、婆羅門、天、人眾中，自證<a class="t" id="t0002c08"></a>得脫、得出、得離、得解脫結縛，永不住顛倒，<a class="t" id="t0002c09"></a>亦能自證得阿耨多羅三藐三菩提。」</p>
<p><a class="t-linehead" id="t-linehead0002c09"></a>時，諸比<a class="t" id="t0002c10"></a>丘聞佛所說，歡喜奉行。</p>
<a class="t" id="t0002c11"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>