<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa81">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 81</span><span class="mirror-right">（八一） 富蘭那</span></h1>
</div>
<p><a class="t-linehead" id="t-linehead0020b28"></a>如是我聞：</p>
<p>一時，佛住毘耶離獼猴池<a class="t" id="t0020b29"></a>側重閣講堂。</p>
<p><a class="t-linehead" id="t-linehead0020b29"></a>爾時，有離車名摩訶男，日<a class="t" id="t0020c01"></a>日遊行，往詣佛所。時，彼離車作是念：「若我<a class="t" id="t0020c02"></a>早詣世尊所者，世尊及我知識比丘皆悉<a class="t" id="t0020c03"></a>禪思，我今當詣七菴羅樹阿耆毘外道所。」<a class="t" id="t0020c04"></a>即往詣彼富蘭那迦葉住處。</p>
<p><a class="t-linehead" id="t-linehead0020c04"></a>時，富蘭那迦<a class="t" id="t0020c05"></a>葉——外道眾主，與五百外道前後圍遶，高聲<a class="t" id="t0020c06"></a>嬉戲，論說俗事。時，富蘭那迦葉遙見離車<a class="t" id="t0020c07"></a>摩訶男來，告其眷屬，令寂靜住：「汝等默然！<a class="t" id="t0020c08"></a>是離車摩訶男是沙門瞿曇弟子，此是沙門<a class="t" id="t0020c09"></a>瞿曇白衣弟子，毘耶離中最為上首，常樂<a class="t" id="t0020c10"></a>靜寂，讚歎寂靜，彼所之詣寂靜之眾，是故<a class="t" id="t0020c11"></a>汝等應當寂靜。」</p>
<p><a class="t-linehead" id="t-linehead0020c11"></a>時，摩訶男詣彼眾富蘭那<a class="t" id="t0020c12"></a>所，與富蘭那共相問訊，相慰勞已，却坐一<a class="t" id="t0020c13"></a>面。時，摩訶男語富蘭那言：「我聞富蘭那為<a class="t" id="t0020c14"></a>諸弟子說法：『無因、無緣眾生有垢，無因、無緣<a class="t" id="t0020c15"></a>眾生清淨。』世有此論，汝為審有此，為是外<a class="t" id="t0020c16"></a>人相毀之言？世人所撰，為是法、為非法，頗<a class="t" id="t0020c17"></a>有世人共論、難問、嫌責以不？」</p>
<p><a class="t-linehead" id="t-linehead0020c17"></a>富蘭那迦葉<a class="t" id="t0020c18"></a>言：「實有此論，非世妄傳。我立此論，是如法<a class="t" id="t0020c19"></a>論，我說此法，皆是順法，無有世人來共難<a class="t" id="t0020c20"></a>問而呵責者。所以者何？摩訶男！我如是見、如<a class="t" id="t0020c21"></a>是說：『無因、無緣眾生有垢，無因、無緣眾生清<a class="t" id="t0020c22"></a>淨。』」</p>
<p><a class="t-linehead" id="t-linehead0020c22"></a>時，摩訶男聞富蘭那所說，心不喜樂，呵<a class="t" id="t0020c23"></a>罵已，從坐起去，向世尊所，頭面禮足，却坐<a class="t" id="t0020c24"></a>一面，以向與富蘭那所論事，向佛廣說。</p>
<p><a class="t-linehead" id="t-linehead0020c24"></a>佛<a class="t" id="t0020c25"></a>告離車摩訶男：「彼富蘭那為出意語，不足<a class="t" id="t0020c26"></a>記也。如是富蘭那愚癡，不辨、不善、非因<a class="t" id="t0020c27"></a>而作是說：『無因、無緣眾生有垢，無因、無緣眾<a class="t" id="t0020c28"></a>生清淨。』所以者何？有因、有緣眾生有垢，有<a class="t" id="t0020c29"></a>因、有緣眾生清淨。</p>
<p><a class="t-linehead" id="t-linehead0020c29"></a>「摩訶男！何因、何緣眾生有<a class="t" id="t0021a01"></a>垢，何因、何緣眾生清淨？摩訶男！若色<span class="corr" title="[非&gt;]"></span>一向<a class="t" id="t0021a02"></a>是苦，非樂、非隨樂、非樂長養、離樂者，眾生<a class="t" id="t0021a03"></a>不應因此而生樂著。摩訶男！以色非一向<a class="t" id="t0021a04"></a>是苦，<span class="corr" title="[非&gt;是]">是</span>樂、隨樂、樂所長養、不離樂，是故眾<a class="t" id="t0021a05"></a>生於色染著；染著故繫，繫故有惱。摩訶男！<a class="t" id="t0021a06"></a>若受、想、行、識<span class="corr" title="[非&gt;]"></span>一向是苦，非樂、非隨樂、非<a class="t" id="t0021a07"></a>樂長養、離樂者，眾生不應因此而生樂著。<a class="t" id="t0021a08"></a>摩訶男！以識非一向是苦，<span class="corr" title="[非&gt;是]">是</span>樂，隨樂、樂所<a class="t" id="t0021a09"></a>長養、不離樂，是故眾生於識染著；染著故<a class="t" id="t0021a10"></a>繫，繫故生惱。摩訶男！是名有因、有緣眾<a class="t" id="t0021a11"></a>生有垢。</p>
<p><a class="t-linehead" id="t-linehead0021a11"></a>「摩訶男！何因、何緣眾生清淨？摩訶<a class="t" id="t0021a12"></a>男！若色一向是樂，非苦、非隨苦、非憂苦<a class="t" id="t0021a13"></a>長養、離苦者，眾生不應因色而生厭離。摩<a class="t" id="t0021a14"></a>訶男！以色非一向樂，是苦、隨苦、憂苦長養、<a class="t" id="t0021a15"></a>不離苦，是故眾生厭離於色；厭故不樂，<a class="t" id="t0021a16"></a>不樂故解脫。摩訶男！若受、想、行、識一向是<a class="t" id="t0021a17"></a>樂，非苦、非隨苦、非憂苦長養、離苦者，眾<a class="t" id="t0021a18"></a>生不應因識而生厭離。摩訶男！以受、想、行、<a class="t" id="t0021a19"></a>識非一向樂，是苦、隨苦、憂苦長養、不離苦，<a class="t" id="t0021a20"></a>是故眾生厭離於識；厭故不樂，不樂故解<a class="t" id="t0021a21"></a>脫。摩訶男！是名有因、有緣眾生清淨。」</p>
<p><a class="t-linehead" id="t-linehead0021a21"></a>時，摩訶<a class="t" id="t0021a22"></a>男聞佛所說，歡喜隨喜，禮佛而退。</p>
<a class="t" id="t0021a23"></a><blockquote class="gatha">
<p>知法及重擔　　往詣、觀、欲貪<a class="t" id="t0021a24"></a><br>　生及與略說　　法印、富蘭那</p>
</blockquote>
<a class="t" id="t0021a25"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>