<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa916">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 916</span><span class="mirror-right">（九一六） 說何論</span></h1>
</div>
<p><a class="t-linehead" id="t-linehead0231c03"></a>如是我聞：</p>
<p>一時，佛住那羅聚落好衣<a class="t" id="t0231c04"></a>菴羅園中。</p>
<p><a class="t-linehead" id="t-linehead0231c04"></a>時，有刀師氏聚落主，尼揵弟子，<a class="t" id="t0231c05"></a>來詣佛所，稽首禮足，退坐一面。</p>
<p><a class="t-linehead" id="t-linehead0231c05"></a>爾時，世尊<a class="t" id="t0231c06"></a>告聚落主：「欲何所論？尼揵若提子為何所<a class="t" id="t0231c07"></a>說？」</p>
<p><a class="t-linehead" id="t-linehead0231c07"></a>聚落主言：「彼尼揵若提子說：『殺生者，一切<a class="t" id="t0231c08"></a>皆墮泥<span class="corr" title="[梨&gt;犁]">犁</span>中，以多行故，則將至彼；如是盜、<a class="t" id="t0231c09"></a>邪婬、妄語皆墮泥犁中，以多行故，則將至<a class="t" id="t0231c10"></a>彼。』」</p>
<p><a class="t-linehead" id="t-linehead0231c10"></a>佛告聚落主：「若如尼犍若提子說殺生<a class="t" id="t0231c11"></a>者墮泥犁中，以多行故，而往生彼者，則無<a class="t" id="t0231c12"></a>有眾生墮泥犁中。聚落主！於意云何？何等<a class="t" id="t0231c13"></a>眾生於一切時有心殺生？復於何時有心<a class="t" id="t0231c14"></a>不殺生，乃至何時有心妄語，何時有心不妄<a class="t" id="t0231c15"></a>語？」</p>
<p><a class="t-linehead" id="t-linehead0231c15"></a>聚落主白佛言：「世尊！人於晝夜，少時有<a class="t" id="t0231c16"></a>心殺生，乃至少時有心妄語，而多時不有<a class="t" id="t0231c17"></a>心殺生，乃至妄語。」</p>
<p><a class="t-linehead" id="t-linehead0231c17"></a>佛告聚落主：「若如是者，<a class="t" id="t0231c18"></a>豈非無有人墮於泥犁中耶？如尼揵所說：<a class="t" id="t0231c19"></a>『有人殺生者，一切墮泥犁中，多習行者將<a class="t" id="t0231c20"></a>往生彼，乃至妄語亦復如是。』聚落主！彼大師<a class="t" id="t0231c21"></a>出興于世，覺想籌量，入覺想地住。於凡夫<a class="t" id="t0231c22"></a>地自辯所說，隨意籌量，為諸弟子作如是<a class="t" id="t0231c23"></a>說法，言殺生者，一切皆墮泥犁中，多習行<a class="t" id="t0231c24"></a>將往生彼，乃至妄語亦復如是。彼諸弟子若<a class="t" id="t0231c25"></a>信其說，言：『我大師知其所知，見其所見，能<a class="t" id="t0231c26"></a>為弟子作如是說：「若殺生者，一切皆墮泥<a class="t" id="t0231c27"></a>犁中，多習行故，將往生彼。」我本有心殺生、偷<a class="t" id="t0231c28"></a>盜、邪婬、妄語，當墮泥犁中。』得如是見，乃至<a class="t" id="t0231c29"></a>不捨此見，不厭彼業，不覺彼悔，於未來<a class="t" id="t0232a01"></a>世，不捨殺生，乃至不捨妄語，彼意解脫不<a class="t" id="t0232a02"></a>滿足，慧解脫亦不滿足。意解脫不滿足、慧<a class="t" id="t0232a03"></a>解脫不滿足故，則為謗聖邪見；邪見因緣<a class="t" id="t0232a04"></a>故，身壞命終，生惡趣泥犁中。如是，聚落主！<a class="t" id="t0232a05"></a>有因、有緣眾生煩惱，有因、有緣眾生業煩<a class="t" id="t0232a06"></a>惱。</p>
<p><a class="t-linehead" id="t-linehead0232a06"></a>「聚落主！如來、應、等正覺、明行足、善逝、世間<a class="t" id="t0232a07"></a>解、無上士、調御丈夫、天人師、佛世尊出興於<a class="t" id="t0232a08"></a>世，常為眾生呵責殺生，讚歎不殺；呵責<a class="t" id="t0232a09"></a>偷盜、邪婬、妄語，讚歎不盜、不婬、不妄語。常以<a class="t" id="t0232a10"></a>此法，化諸聲聞，令念、樂、信、重，言：『我大師知<a class="t" id="t0232a11"></a>其所知，見其所見，呵責殺生，讚歎不殺，乃<a class="t" id="t0232a12"></a>至呵責妄語，讚歎不妄語，我從昔來，以愚<a class="t" id="t0232a13"></a>癡無慧，有心殺生，我緣是故，今自悔責。』雖<a class="t" id="t0232a14"></a>不能令彼業不為，且因此悔責故，於未<a class="t" id="t0232a15"></a>來世，得離殺生，乃至得離盜、婬、妄語，亦得<a class="t" id="t0232a16"></a>滿足正意解脫，滿足慧解脫，意解脫、慧解脫<a class="t" id="t0232a17"></a>滿足已，得不謗賢聖，正見成就；正見因緣<a class="t" id="t0232a18"></a>故，得生善趣天上。如是，聚落主！有因、有緣<a class="t" id="t0232a19"></a>眾生業煩惱清淨。</p>
<p><a class="t-linehead" id="t-linehead0232a19"></a>「聚落主！彼多聞聖弟子作<a class="t" id="t0232a20"></a>如是學：『隨時晝夜觀察所起少有心殺生、<a class="t" id="t0232a21"></a>多有心不殺生。』若於有心殺生，當自悔責，<a class="t" id="t0232a22"></a>不是不類。若不有心殺生，無怨無憎，心生<a class="t" id="t0232a23"></a>隨喜；隨喜已，歡喜生；歡喜已，心猗息；心猗<a class="t" id="t0232a24"></a>息已，心受樂；受樂已，則心定。心定已，聖弟子<a class="t" id="t0232a25"></a>心與慈俱，無怨無嫉，無有瞋恚，廣大無量，<a class="t" id="t0232a26"></a>滿於一方，正受住；二方、三方，乃至四方、四維、<a class="t" id="t0232a27"></a>上下、一切世間，心與慈俱，無怨無嫉，無有<a class="t" id="t0232a28"></a>瞋恚，廣大無量，善修習，充滿諸方，具足正受<a class="t" id="t0232a29"></a>住。」</p>
<p><a class="t-linehead" id="t-linehead0232a29"></a>爾時，世尊以爪甲抄少土，語刀師氏聚<a class="t" id="t0232b01"></a>落主言：「云何？聚落主！我爪甲土多？大地為<a class="t" id="t0232b02"></a>多？」</p>
<p><a class="t-linehead" id="t-linehead0232b02"></a>聚落主白佛言：「世尊！爪甲土少少耳，大<a class="t" id="t0232b03"></a>地土無量無數。」</p>
<p><a class="t-linehead" id="t-linehead0232b03"></a>佛告聚落主：「如甲上之土<a class="t" id="t0232b04"></a>甚少，大地之土其數無量。如是心與慈俱，<a class="t" id="t0232b05"></a>修習多修習，諸有量業者，如甲上土，不能<a class="t" id="t0232b06"></a>將去，不能令住。如是偷盜對以悲心，邪婬<a class="t" id="t0232b07"></a>對以喜心，妄語對以捨心，不得為比。」</p>
<p><a class="t-linehead" id="t-linehead0232b07"></a>說<a class="t" id="t0232b08"></a>是語時，刀師氏聚落主遠塵離垢，得法眼<a class="t" id="t0232b09"></a>淨，聚落主見法、得法、覺法、知法、深入於法，<a class="t" id="t0232b10"></a>離諸狐疑不由於他、不隨於他，於正法、<a class="t" id="t0232b11"></a>律得無所畏。從坐起，整衣服，右膝著地，<a class="t" id="t0232b12"></a>合掌白佛：「我已度。世尊！已越。世尊！我今歸<a class="t" id="t0232b13"></a>佛、歸法、歸比丘僧，盡其壽命為優婆塞。世<a class="t" id="t0232b14"></a>尊！譬如士夫欲求燈明，取其馬尾，以為<a class="t" id="t0232b15"></a>燈炷，欲吹令然，終不得明，徒自疲勞，燈<a class="t" id="t0232b16"></a>竟不然。我亦如是，欲求明智，於諸愚癡尼<a class="t" id="t0232b17"></a>揵子所，愚癡習近，愚癡和合，愚癡奉事，徒自<a class="t" id="t0232b18"></a>勞苦，不得明智，是故我今重歸依佛、歸法、<a class="t" id="t0232b19"></a>歸僧。從今以去，於彼尼揵愚癡不善不辯<a class="t" id="t0232b20"></a>者所，少信、少敬、少愛、少念，於今遠離。是故，我<a class="t" id="t0232b21"></a>今第三歸佛、歸法、歸僧，乃至盡壽，為優婆<a class="t" id="t0232b22"></a>塞，自淨其心。」</p>
<p><a class="t-linehead" id="t-linehead0232b22"></a>時，刀師氏聚落主聞佛所說，<a class="t" id="t0232b23"></a>歡喜隨喜，作禮而去。</p>
<a class="t" id="t0232b24"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>