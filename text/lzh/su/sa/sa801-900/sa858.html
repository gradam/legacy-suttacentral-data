<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa858">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 858</span><span class="mirror-right">（八五八） 難提</span></h1>
</div>
<p><a class="t-linehead" id="t-linehead0218b13"></a>如是我聞：</p>
<p>一時，佛住舍衛國祇樹給<a class="t" id="t0218b14"></a>孤獨園，前三月夏安居。</p>
<p><a class="t-linehead" id="t-linehead0218b14"></a>時，有釋氏難提聞<a class="t" id="t0218b15"></a>佛於舍衛國祇樹給孤獨園。前三月結夏安<a class="t" id="t0218b16"></a>居，聞已，作是念：「我當往彼，并復於彼造作<a class="t" id="t0218b17"></a>供養眾事，供給如來及比丘僧。」即到彼，三月<a class="t" id="t0218b18"></a>竟，時，眾多比丘集於食堂，為世尊縫衣，而<a class="t" id="t0218b19"></a>作是言：「如來不久作衣竟，著衣持鉢，人間<a class="t" id="t0218b20"></a>遊行。」</p>
<p><a class="t-linehead" id="t-linehead0218b20"></a>時，釋氏難提聞眾多比丘集於食堂，言：<a class="t" id="t0218b21"></a>「如來不久作衣竟，著衣持鉢，人間遊行。」聞<a class="t" id="t0218b22"></a>已，來詣佛所，稽首禮足，退住一面，白佛言：<a class="t" id="t0218b23"></a>「世尊！我今四體支解，四方易韻，先所受法，今<a class="t" id="t0218b24"></a>悉迷忘。我聞世尊人間遊行，我何時當復更<a class="t" id="t0218b25"></a>見世尊及諸知識比丘？」</p>
<p><a class="t-linehead" id="t-linehead0218b25"></a>佛告釋氏難提：「若<a class="t" id="t0218b26"></a>見如來、若不見，<span class="corr" title="[苦&gt;若]">若</span>見知識比丘、若不見，汝<a class="t" id="t0218b27"></a>當隨時修於六念。何等為六？當念如來、法、<a class="t" id="t0218b28"></a>僧事、自所持戒、自所行施，及念諸天。」</p>
<p><a class="t-linehead" id="t-linehead0218b28"></a>佛說<a class="t" id="t0218b29"></a>此經已，釋氏難提聞佛所說，歡喜隨喜，作<a class="t" id="t0218c01"></a>禮而去。</p>
<a class="t" id="t0218c02"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>