<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa623">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 623</span><span class="mirror-right">（六二三） 世間</span></h1>
</div>
<p><a class="t-linehead" id="t-linehead0174b15"></a>如是我聞：</p>
<p>一時，佛住波羅奈仙人住<a class="t" id="t0174b16"></a>處鹿野苑中。</p>
<p><a class="t-linehead" id="t-linehead0174b16"></a>爾時，世尊告諸比丘：「世間言<a class="t" id="t0174b17"></a>美色，世間美色者，能令多人集聚觀看者<a class="t" id="t0174b18"></a>不？」</p>
<p><a class="t-linehead" id="t-linehead0174b18"></a>諸比丘白佛：「如是，世尊！」</p>
<p>佛告比丘：「若<a class="t" id="t0174b19"></a>世間美色，世間美色者，又能種種歌舞伎樂，<a class="t" id="t0174b20"></a>復極令多眾聚集看不？」</p>
<p><a class="t-linehead" id="t-linehead0174b20"></a>比丘白佛：「如是，世<a class="t" id="t0174b21"></a>尊！」</p>
<p><a class="t-linehead" id="t-linehead0174b21"></a>佛告比丘：「若有世間美色，世間美色者，<a class="t" id="t0174b22"></a>在於一處，作種種歌舞伎樂戲笑，復有大<a class="t" id="t0174b23"></a>眾雲集一處，若有士夫不愚不癡，樂樂背<a class="t" id="t0174b24"></a>苦，貪生畏死，有人語言：『士夫，汝當持滿油<a class="t" id="t0174b25"></a>鉢，於世間美色者所及大眾中過，使一能<a class="t" id="t0174b26"></a>殺人者，拔刀隨汝，若失一渧油者，輒<a class="t" id="t0174b27"></a>當斬汝命。』云何？比丘！彼持油鉢士夫能<a class="t" id="t0174b28"></a>不念油鉢，不念殺人者，觀彼伎女及大眾<a class="t" id="t0174b29"></a>不？」</p>
<p><a class="t-linehead" id="t-linehead0174b29"></a>比丘白佛：「不也，世尊！所以者何？世尊！彼<a class="t" id="t0174c01"></a>士夫自見其後有拔刀者，常作是念：『我若<a class="t" id="t0174c02"></a>落油一渧，彼拔刀者當截我頭。』唯一其<a class="t" id="t0174c03"></a>心，繫念油鉢，於世間美色及大眾中徐步<a class="t" id="t0174c04"></a>而過，不敢顧眄。」</p>
<p><a class="t-linehead" id="t-linehead0174c04"></a>「如是，比丘！若有沙門、婆羅<a class="t" id="t0174c05"></a>門正身自重，一其心念，不顧聲色，善攝一<a class="t" id="t0174c06"></a>切心法，住身念處者，則是我弟子，隨我<a class="t" id="t0174c07"></a>教者。云何為比丘正身自重，一其心念，<a class="t" id="t0174c08"></a>不顧聲色，攝持一切心法，住身念處。如是，<a class="t" id="t0174c09"></a>比丘！身身觀念，精勤方便，正智正念，調<a class="t" id="t0174c10"></a>伏世間貪憂，受、心、法法觀念住亦復如是。是<a class="t" id="t0174c11"></a>名比丘正身自重，一其心念，不顧聲色，善<a class="t" id="t0174c12"></a>攝心法，住四念處。」</p>
<p><a class="t-linehead" id="t-linehead0174c12"></a>爾時，世尊即說偈言：</p>
<a class="t" id="t0174c13"></a><blockquote class="gatha">
<p>「專心正念，　　護持油鉢，<a class="t" id="t0174c14"></a><br>　自心隨護，　　未曾至方，<a class="t" id="t0174c15"></a><br>　甚難得過，　　勝妙微細，<a class="t" id="t0174c16"></a><br>　諸佛所說，　　言教利劍。<a class="t" id="t0174c17"></a><br>　當一其心，　　專精護持，<a class="t" id="t0174c18"></a><br>　非彼凡人，　　放逸之事，<a class="t" id="t0174c19"></a><br>　能入如是，　　不放逸教。」</p>
</blockquote>
<a class="t" id="t0174c20"></a><p><a class="t-linehead" id="t-linehead0174c20"></a>佛說此經已，諸比丘聞佛所說，歡喜奉行。</p>
<a class="t" id="t0174c21"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>