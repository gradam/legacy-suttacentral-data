<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa641">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 641</span><span class="mirror-right">（六四一） SA 641（六四一）</span></h1>
</div>
<p><a class="t-linehead" id="t-linehead0180a06"></a>阿育王施半阿摩勒果因緣經</p>
<a class="t" id="t0180a07"></a><p><a class="t-linehead" id="t-linehead0180a07"></a>阿育王於如來法中得大敬信。時，王問諸<a class="t" id="t0180a08"></a>比丘言：「誰於如來法中行大布施？」</p>
<p><a class="t-linehead" id="t-linehead0180a08"></a>諸比丘<a class="t" id="t0180a09"></a>白王言：「給孤獨長者最行大施。」</p>
<p><a class="t-linehead" id="t-linehead0180a09"></a>王復問曰：<a class="t" id="t0180a10"></a>「彼施幾許寶物？」</p>
<p><a class="t-linehead" id="t-linehead0180a10"></a>比丘答曰：「以億千金。」</p>
<p>王聞<a class="t" id="t0180a11"></a>已。如是思惟：「彼長者尚能捨億千金，我今<a class="t" id="t0180a12"></a>為王，何緣復以億千金施？當以億百千<a class="t" id="t0180a13"></a>金施。」</p>
<p><a class="t-linehead" id="t-linehead0180a13"></a>時，王起八萬四千佛塔，於彼諸塔中<a class="t" id="t0180a14"></a>復施百千金，復作五歲大會，會有三百千<a class="t" id="t0180a15"></a>比丘，用三百億金供養於彼僧眾中。第一<a class="t" id="t0180a16"></a>分是阿羅漢，第二分是學人，第三分是真實<a class="t" id="t0180a17"></a>凡夫。除私庫藏，此閻浮提夫人、婇女、太子、<a class="t" id="t0180a18"></a>大臣施與聖僧，四十億金還復贖取。如是<a class="t" id="t0180a19"></a>計挍，用九十六億千金，乃至王得重病時，<a class="t" id="t0180a20"></a>王自知命欲終盡。</p>
<p><a class="t-linehead" id="t-linehead0180a20"></a>時，有大臣名羅陀崛<a class="t" id="t0180a21"></a>多。時，王宿命是施佛土時同伴小兒。時，彼<a class="t" id="t0180a22"></a>大臣羅陀崛多見王重病，命垂欲盡，稽首<a class="t" id="t0180a23"></a>以偈問王：</p>
<a class="t" id="t0180a24"></a><blockquote class="gatha">
<p>「顏貌常鮮澤，　　百千婇女遶，<a class="t" id="t0180a25"></a><br>　譬如諸蓮華，　　蜜蜂當聚集，<a class="t" id="t0180a26"></a><br>　今覩聖王顏，　　無有諸鮮澤。」</p>
</blockquote>
<a class="t" id="t0180a27"></a><p><a class="t-linehead" id="t-linehead0180a27"></a>王即以偈答：</p>
<a class="t" id="t0180a28"></a><blockquote class="gatha">
<p>「我今無所憂，　　失財及王位，<a class="t" id="t0180a29"></a><br>　此身及餘親，　　及諸種種寶，<a class="t" id="t0180b01"></a><br>　我今所愁者，　　不復覩賢聖，<a class="t" id="t0180b02"></a><br>　四事以供養，　　我今唯念此，<a class="t" id="t0180b03"></a><br>　顏色有變異，　　心意無所寧。</p>
</blockquote>
<a class="t" id="t0180b04"></a><p><a class="t-linehead" id="t-linehead0180b04"></a>「又復，我常所願，欲以滿億百千金作功德，<a class="t" id="t0180b05"></a>今願不得滿足，便就後世時，計挍前後所<a class="t" id="t0180b06"></a>施金銀珍寶，唯減四億未滿。」王即辦諸珍<a class="t" id="t0180b07"></a>寶，送與鷄雀寺中。</p>
<p><a class="t-linehead" id="t-linehead0180b07"></a>法益之子，名三波提，<a class="t" id="t0180b08"></a>為太子諸臣等，啟太子言：「大王將終不久，<a class="t" id="t0180b09"></a>今以此珍寶送與寺舍中，今庫藏財寶已<a class="t" id="t0180b10"></a>竭，諸王法以物為尊，太子今宜斷之，勿<a class="t" id="t0180b11"></a>使大王用盡也。」時，太子即勅典藏者，勿復<a class="t" id="t0180b12"></a>出與大王用之。</p>
<p><a class="t-linehead" id="t-linehead0180b12"></a>時，大王自知索諸物不<a class="t" id="t0180b13"></a>復能得，所食金器送與寺中。時，太子令<a class="t" id="t0180b14"></a>斷金器，給以銀器，王食已，復送與寺中。又<a class="t" id="t0180b15"></a>斷銀器，給以銅器，王亦以此送與寺中。又<a class="t" id="t0180b16"></a>斷銅器，給以瓦器。</p>
<p><a class="t-linehead" id="t-linehead0180b16"></a>時，大王手中有半阿摩<a class="t" id="t0180b17"></a>勒果，悲淚告諸大臣：「今誰為地主？」</p>
<p><a class="t-linehead" id="t-linehead0180b17"></a>時，諸臣<a class="t" id="t0180b18"></a>啟白大王：「王為地主。」</p>
<p><a class="t-linehead" id="t-linehead0180b18"></a>時，王即說偈答曰：</p>
<a class="t" id="t0180b19"></a><blockquote class="gatha">
<p>「汝等護我心，　　何假虛妄語，<a class="t" id="t0180b20"></a><br>　我今坐王位，　　不復得自在。<a class="t" id="t0180b21"></a><br>　阿摩勒半果，　　今在於我手，<a class="t" id="t0180b22"></a><br>　此即是我物，　　於是得自由。<a class="t" id="t0180b23"></a><br>　嗚呼尊富貴，　　可厭可棄捨，<a class="t" id="t0180b24"></a><br>　先領閻浮提，　　今一旦貧至。<a class="t" id="t0180b25"></a><br>　如恒河駛流，　　一逝而不返，<a class="t" id="t0180b26"></a><br>　富貴亦復然，　　逝者不復還。」</p>
</blockquote>
<a class="t" id="t0180b27"></a><p><a class="t-linehead" id="t-linehead0180b27"></a>又復，如佛偈所說：</p>
<a class="t" id="t0180b28"></a><blockquote class="gatha">
<p>「凡盛必有衰，　　以衰為究竟，<a class="t" id="t0180b29"></a><br>　如來神口說，　　真實無有異，<a class="t" id="t0180c01"></a><br>　先時所教令，　　速疾無有閡，<a class="t" id="t0180c02"></a><br>　今有所求索，　　無復從我教，<a class="t" id="t0180c03"></a><br>　如風閡於山，　　如水閡於岸，<a class="t" id="t0180c04"></a><br>　我今所教令，　　於今已永絕，<a class="t" id="t0180c05"></a><br>　將從無量眾，　　擊鼓吹貝螺，<a class="t" id="t0180c06"></a><br>　常作諸伎樂，　　受諸五欲樂，<a class="t" id="t0180c07"></a><br>　婇女數百眾，　　日夜自娛樂，<a class="t" id="t0180c08"></a><br>　今者都永盡，　　如樹無花實，<a class="t" id="t0180c09"></a><br>　顏貌轉枯盡，　　色力亦復然，<a class="t" id="t0180c10"></a><br>　如花轉萎悴，　　我今亦復爾。」</p>
</blockquote>
<a class="t" id="t0180c11"></a><p><a class="t-linehead" id="t-linehead0180c11"></a>時，阿育王呼侍者言：「汝今憶我恩養，汝持<a class="t" id="t0180c12"></a>此半阿摩勒果送鷄雀寺中，作我意，禮拜<a class="t" id="t0180c13"></a>諸比丘僧足，白言：『阿育王問訊諸大聖眾，我<a class="t" id="t0180c14"></a>是阿育王，領此閻浮提，閻浮提是我所有，<a class="t" id="t0180c15"></a>今者頓盡，無有財寶布施眾僧，於一切財<a class="t" id="t0180c16"></a>而不得自在。今唯此半阿摩勒果，我得自<a class="t" id="t0180c17"></a>由，此是最後布施檀<span class="corr" title="[婆&gt;波] cf.【麗】">波</span>羅蜜，哀愍我故，納<a class="t" id="t0180c18"></a>受此施，令我得供養僧福。』而說偈言：</p>
<a class="t" id="t0180c19"></a><blockquote class="gatha">
<p>「半阿摩勒果，　　是我之所有，<a class="t" id="t0180c20"></a><br>　於我得自在，　　今捨於大眾。<a class="t" id="t0180c21"></a><br>　緣心在於聖，　　更無濟我者，<a class="t" id="t0180c22"></a><br>　憐愍於我故，　　納受阿摩勒。<a class="t" id="t0180c23"></a><br>　為我食此施，　　因是福無量，<a class="t" id="t0180c24"></a><br>　世世受妙樂，　　用之無有盡。」</p>
</blockquote>
<a class="t" id="t0180c25"></a><p><a class="t-linehead" id="t-linehead0180c25"></a>時，彼使者受王勅已，即持此半阿摩勒果，<a class="t" id="t0180c26"></a>至鷄雀寺中，至上座前，五體著地作禮，長<a class="t" id="t0180c27"></a>跪合掌，向上座而說偈曰：</p>
<a class="t" id="t0180c28"></a><blockquote class="gatha">
<p>「領於閻浮提，　　一繖繫一鼓，<a class="t" id="t0180c29"></a><br>　遊行無所礙，　　如日照於世，<a class="t" id="t0181a01"></a><br>　業行報已至，　　在世不復久，<a class="t" id="t0181a02"></a><br>　無有王威德，　　如日雲所翳，<a class="t" id="t0181a03"></a><br>　號曰阿育王，　　稽首禮僧足，<a class="t" id="t0181a04"></a><br>　送此布施物，　　謂半阿摩勒，<a class="t" id="t0181a05"></a><br>　願求來世福，　　哀愍彼王故，<a class="t" id="t0181a06"></a><br>　聖眾愍彼故，　　受是半果施。」</p>
</blockquote>
<a class="t" id="t0181a07"></a><p><a class="t-linehead" id="t-linehead0181a07"></a>時，彼上座告諸大眾：「誰聞是語而不厭世<a class="t" id="t0181a08"></a>間？我等聞是事，不可不生厭離，如佛經<a class="t" id="t0181a09"></a>所說。見他衰事，應生厭離，若有識類眾生<a class="t" id="t0181a10"></a>者，聞是事豈得不捨世間？」而說偈曰：</p>
<a class="t" id="t0181a11"></a><blockquote class="gatha">
<p>「人王世中最，　　阿育孔雀姓，<a class="t" id="t0181a12"></a><br>　閻浮提自在，　　阿摩勒為主，<a class="t" id="t0181a13"></a><br>　太子及諸臣，　　共奪大王施，<a class="t" id="t0181a14"></a><br>　送半阿摩勒，　　降伏憍財者，<a class="t" id="t0181a15"></a><br>　使彼生厭心，　　愚夫不識施，<a class="t" id="t0181a16"></a><br>　因果受妙樂，　　示送半摩勒。」</p>
</blockquote>
<a class="t" id="t0181a17"></a><p><a class="t-linehead" id="t-linehead0181a17"></a>時，彼上座作是念言：「云何令此半阿摩勒，<a class="t" id="t0181a18"></a>一切眾僧得其分食？」即教令研磨，著石榴<a class="t" id="t0181a19"></a>羹中，行已，眾僧一切皆得周遍。</p>
<p><a class="t-linehead" id="t-linehead0181a19"></a>時，王復問傍<a class="t" id="t0181a20"></a>臣曰：「誰是閻浮提王？」</p>
<p><a class="t-linehead" id="t-linehead0181a20"></a>臣啟王言：「大王是也。」</p>
<a class="t" id="t0181a21"></a><p><a class="t-linehead" id="t-linehead0181a21"></a>時，王從臥起而坐，顧望四方，合掌作禮，念<a class="t" id="t0181a22"></a>諸佛德，心念口言：「我今復以此閻浮提施<a class="t" id="t0181a23"></a>與三寶，隨意用之。」而說偈曰：</p>
<a class="t" id="t0181a24"></a><blockquote class="gatha">
<p>「今此閻浮提，　　多有珍寶飾，<a class="t" id="t0181a25"></a><br>　施與良福田，　　果報自然得，<a class="t" id="t0181a26"></a><br>　以此施功德，　　不求天帝釋，<a class="t" id="t0181a27"></a><br>　梵王及人主，　　世界諸妙樂，<a class="t" id="t0181a28"></a><br>　如是等果報，　　我悉不用受，<a class="t" id="t0181a29"></a><br>　以是施功德，　　疾得成佛道，<a class="t" id="t0181b01"></a><br>　為世所尊仰，　　成得一切智，<a class="t" id="t0181b02"></a><br>　世間作善友，　　導師最第一。」</p>
</blockquote>
<a class="t" id="t0181b03"></a><p><a class="t-linehead" id="t-linehead0181b03"></a>時，王以此語盡書紙上，而封緘之，以齒印<a class="t" id="t0181b04"></a>印之。作如是事畢，便即就盡。</p>
<a class="t" id="t0181b05"></a><p><a class="t-linehead" id="t-linehead0181b05"></a>爾時，太子及諸臣、宮人、婇女、國界人民，興<a class="t" id="t0181b06"></a>種種供養葬送，如王之法而闍維之。</p>
<a class="t" id="t0181b07"></a><p><a class="t-linehead" id="t-linehead0181b07"></a>爾時，諸臣欲立太子紹王位，中有一大<a class="t" id="t0181b08"></a>臣，名曰阿<span class="corr" title="[[少／免]&gt;[少／兔]]"><span class="gaiji">［少／兔］<!--gaiji,,1[少／兔],2&#x3779;,3--></span></span>羅陀，語諸臣曰：「不得立太<a class="t" id="t0181b09"></a>子為王。所以者何？大王阿育在時，本誓願<a class="t" id="t0181b10"></a>滿十萬億金作諸功德，唯減四億，不滿十<a class="t" id="t0181b11"></a>萬，以是故，今捨閻浮提施與三寶，欲令<a class="t" id="t0181b12"></a>滿足。今是大地屬於三寶，云何而立為王？」</p>
<a class="t" id="t0181b13"></a><p><a class="t-linehead" id="t-linehead0181b13"></a>時，諸臣聞已，即送四億諸金，送與寺中，即<a class="t" id="t0181b14"></a>便立法益之子為王，名三波提。次復太子，<a class="t" id="t0181b15"></a>名毘梨訶波低，為紹王位，毘梨訶波低太<a class="t" id="t0181b16"></a>子，名曰毘梨訶西那，次紹王位。毘梨訶西<a class="t" id="t0181b17"></a>那太子，名曰沸沙須摩，次紹王位。沸沙須<a class="t" id="t0181b18"></a>摩太子，名曰沸沙蜜多羅，次紹王位。</p>
<p><a class="t-linehead" id="t-linehead0181b18"></a>時，<a class="t" id="t0181b19"></a>沸沙蜜多羅問諸臣曰：「我當作何等事，<a class="t" id="t0181b20"></a>令我名德久存於世？」</p>
<p><a class="t-linehead" id="t-linehead0181b20"></a>時，賢善諸臣信樂三<a class="t" id="t0181b21"></a>寶者，啟王言：「阿育大王是王之前種姓，彼<a class="t" id="t0181b22"></a>王在世，造立八萬四千如來塔，復興種種<a class="t" id="t0181b23"></a>供養，此之名德，相傳至今。王欲求此名<a class="t" id="t0181b24"></a>者，當造立八萬四千塔，及諸供養。」</p>
<p><a class="t-linehead" id="t-linehead0181b24"></a>王言：「大<a class="t" id="t0181b25"></a>王阿育有大威德，能辦此事，我不能作，更<a class="t" id="t0181b26"></a>思餘事。」</p>
<p><a class="t-linehead" id="t-linehead0181b26"></a>中有惡臣，不信向者，啟王言：「世間<a class="t" id="t0181b27"></a>二種法傳世不滅，一者作善，二者作惡。大<a class="t" id="t0181b28"></a>王阿育作諸善行，王今當行惡行，打壞八<a class="t" id="t0181b29"></a>萬四千塔。」</p>
<p><a class="t-linehead" id="t-linehead0181b29"></a>時，王用侫臣語，即興四兵眾，往<a class="t" id="t0181c01"></a>詣寺舍，壞諸塔寺。王先往鷄雀寺中，寺門<a class="t" id="t0181c02"></a>前有石師子，即作師子吼。王聞之即大驚<a class="t" id="t0181c03"></a>怖，非生獸之類，而能吼鳴，還入城中。如是<a class="t" id="t0181c04"></a>再三，欲壞彼寺。</p>
<a class="t" id="t0181c05"></a><p><a class="t-linehead" id="t-linehead0181c05"></a>時，王呼諸比丘來，問諸比丘：「使我壞塔為<a class="t" id="t0181c06"></a>善？壞僧房為善？」</p>
<p><a class="t-linehead" id="t-linehead0181c06"></a>比丘答曰：「二不應行。王<a class="t" id="t0181c07"></a>其欲壞者，寧壞僧房，勿壞佛塔。」</p>
<p><a class="t-linehead" id="t-linehead0181c07"></a>時，王殺害<a class="t" id="t0181c08"></a>比丘，及壞塔寺。如是漸漸至婆伽羅國，又<a class="t" id="t0181c09"></a>復唱令：「若有人能得沙門釋子頭來者，賞<a class="t" id="t0181c10"></a>之千金。」</p>
<p><a class="t-linehead" id="t-linehead0181c10"></a>爾時，彼國中有一阿羅漢，化作眾<a class="t" id="t0181c11"></a>多比丘頭，與諸百姓，令送至於王所，令<a class="t" id="t0181c12"></a>王庫藏財寶竭盡。時，彼王聞阿羅漢作如是<a class="t" id="t0181c13"></a>事，倍復瞋恚，欲殺彼阿羅漢。</p>
<p><a class="t-linehead" id="t-linehead0181c13"></a>時，彼羅漢入<a class="t" id="t0181c14"></a>滅盡正受，王作無量方便，殺彼聖人，終不<a class="t" id="t0181c15"></a>能得。入滅盡三昧力故，不傷其體。如是<a class="t" id="t0181c16"></a>漸進至佛塔門邊。</p>
<p><a class="t-linehead" id="t-linehead0181c16"></a>彼所塔中，有一鬼神，止<a class="t" id="t0181c17"></a>住其中，守護佛塔，名曰牙齒。彼鬼神作是<a class="t" id="t0181c18"></a>念：「我是佛弟子，受持禁戒，不殺害眾生，我<a class="t" id="t0181c19"></a>今不能殺害於王。」又復作念：「有一神名<a class="t" id="t0181c20"></a>曰為蟲，行諸惡行，兇暴勇健，求索我女，我<a class="t" id="t0181c21"></a>不與之；今者為護正法故，當嫁與彼，令<a class="t" id="t0181c22"></a>其守護佛法。」即呼彼神語言：「我今嫁女與<a class="t" id="t0181c23"></a>汝，然共立約誓，汝要當降伏此王，勿使<a class="t" id="t0181c24"></a>興諸惡行，壞滅正法。」</p>
<p><a class="t-linehead" id="t-linehead0181c24"></a>時，王所有一大鬼神，<a class="t" id="t0181c25"></a>名曰烏茶，威德具足，故彼神不奈王何。<a class="t" id="t0181c26"></a>時，牙齒神作方便，今日王威勢自然由此<a class="t" id="t0181c27"></a>鬼神，我今誘誑共作親厚。如是與彼神<a class="t" id="t0181c28"></a>作知識，極作知識已，即將此神至於南<a class="t" id="t0181c29"></a>方大海中。</p>
<p><a class="t-linehead" id="t-linehead0181c29"></a>時彼蟲神排攩大山，推迮王<a class="t" id="t0181c30"></a>上，及四兵眾，無不死盡。眾人唱言：「快哉！快<a class="t" id="t0182a01"></a>哉！」是世人相傳，名為快哉。彼王終亡，孔雀<a class="t" id="t0182a02"></a>苗裔於此永終，是故世間富樂不足為<a class="t" id="t0182a03"></a>貪。阿育大王有智之人，覺世無常，身命難<a class="t" id="t0182a04"></a>保，五家財物亦如幻化。覺了彼法，勤行精<a class="t" id="t0182a05"></a>進，作諸功德，乃至臨終，係心三寶，念念不<a class="t" id="t0182a06"></a>絕，無所悋惜，唯願盡成阿耨多羅三藐三<a class="t" id="t0182a07"></a>菩提。</p>
<a class="t" id="t0182a08"></a><p class="endsutta"><span class="t-juanname">雜阿含經卷第二十五</span></p>
</article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>