<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa815">
<article>
<div class="hgroup mirror">
<p class="division"><span class="mirror-left">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left">SA 815</span><span class="mirror-right">（八一五） 布薩</span></h1>
</div>
<p><a class="t-linehead" id="t-linehead0209b15"></a>如是我聞：</p>
<p>一時，佛住舍衛國祇樹給孤<a class="t" id="t0209b16"></a>獨園夏安居。爾時，眾多上座聲聞於世尊左<a class="t" id="t0209b17"></a>右樹下、窟中安居。時，有眾多年少比丘詣<a class="t" id="t0209b18"></a>佛所，稽首佛足，退坐一面。</p>
<p><a class="t-linehead" id="t-linehead0209b18"></a>佛為諸年少比<a class="t" id="t0209b19"></a>丘種種說法，示、教、照、喜；示、教、照、喜已，默然<a class="t" id="t0209b20"></a>住。</p>
<p><a class="t-linehead" id="t-linehead0209b20"></a>諸年少比丘聞佛所說，歡喜隨喜，從座<a class="t" id="t0209b21"></a>起，作禮而去。</p>
<a class="t" id="t0209b22"></a><p><a class="t-linehead" id="t-linehead0209b22"></a>諸年少比丘往詣上座比丘所，禮諸上座<a class="t" id="t0209b23"></a>足已，於一面坐。</p>
<p><a class="t-linehead" id="t-linehead0209b23"></a>時，諸上座比丘作是念：「我<a class="t" id="t0209b24"></a>等當攝受此諸年少比丘，或一人受一人，<a class="t" id="t0209b25"></a>或一人受二、三、多人。」作是念已，即便攝受，<a class="t" id="t0209b26"></a>或一人受一人，或受二、三、多人，或有上座<a class="t" id="t0209b27"></a>乃至受六十人。</p>
<p><a class="t-linehead" id="t-linehead0209b27"></a>爾時，世尊十五日布薩時，於<a class="t" id="t0209b28"></a>大眾前敷座而坐。</p>
<p><a class="t-linehead" id="t-linehead0209b28"></a>爾時，世尊觀察諸比丘<a class="t" id="t0209b29"></a>已，告比丘：「善哉！善哉！我今喜諸比丘行<a class="t" id="t0209c01"></a>諸正事。是故，比丘！當勤精進。」</p>
<p><a class="t-linehead" id="t-linehead0209c01"></a>於此舍衛國，<a class="t" id="t0209c02"></a>滿迦低月，諸處人間比丘聞世尊於舍衛<a class="t" id="t0209c03"></a>國安居，滿迦低月滿已，作衣竟，持衣鉢，<a class="t" id="t0209c04"></a>於舍衛國人間遊行。漸至舍衛國，舉衣鉢，<a class="t" id="t0209c05"></a>洗足已，詣世尊所，稽首禮足已，退坐一面。</p>
<a class="t" id="t0209c06"></a><p><a class="t-linehead" id="t-linehead0209c06"></a>爾時，世尊為人間比丘種種說法，示、教、照、喜<a class="t" id="t0209c07"></a>已，默然住。</p>
<p><a class="t-linehead" id="t-linehead0209c07"></a>爾時人間比丘聞佛說法，歡喜<a class="t" id="t0209c08"></a>隨喜，從座起，作禮而去。往詣上座比丘所，<a class="t" id="t0209c09"></a>稽首禮足，退坐一面。</p>
<p><a class="t-linehead" id="t-linehead0209c09"></a>時，諸上座作是念：「我<a class="t" id="t0209c10"></a>等當受此人間比丘，或一人受一人，或二、<a class="t" id="t0209c11"></a>三，乃至多人。」即便受之，或一人受一人，或<a class="t" id="t0209c12"></a>二、三，乃至有受六十人者。彼上座比丘受<a class="t" id="t0209c13"></a>諸人間比丘，教誡、教授，善知先後次第。</p>
<p><a class="t-linehead" id="t-linehead0209c13"></a>爾時，<a class="t" id="t0209c14"></a>世尊月十五日布薩時，於大眾前敷座而<a class="t" id="t0209c15"></a>坐，觀察諸比丘眾，告諸比丘：「善哉！善哉！諸<a class="t" id="t0209c16"></a>比丘！我欣汝等所行正事，樂汝等所行正<a class="t" id="t0209c17"></a>事。諸比丘！過去諸佛亦有比丘眾所行正<a class="t" id="t0209c18"></a>事如今此眾，未來諸佛所有諸眾亦當如<a class="t" id="t0209c19"></a>是所行正事如今此眾。所以者何？今此眾<a class="t" id="t0209c20"></a>中諸長老比丘，有得初禪、第二禪、第三禪、第<a class="t" id="t0209c21"></a>四禪，慈、悲、喜、捨，空入處、識入處、無所有入<a class="t" id="t0209c22"></a>處、非想非非想處具足住。有比丘三結盡，<a class="t" id="t0209c23"></a>得須陀洹，不墮惡趣法，決定正向三菩<a class="t" id="t0209c24"></a>提，七有天人往生，究竟苦邊。有比丘三結<a class="t" id="t0209c25"></a>盡，貪、恚、癡薄，得斯陀含。有比丘五下分結<a class="t" id="t0209c26"></a>盡，得阿那含，生般涅槃，不復還生此世。有<a class="t" id="t0209c27"></a>比丘得無量神通境界，天耳、他心智、宿命智、<a class="t" id="t0209c28"></a>生死智、漏盡智。有比丘修不淨觀，斷貪欲，<a class="t" id="t0209c29"></a>修慈心，斷瞋恚，修無常想，斷我慢，修安<a class="t" id="t0210a01"></a>那般那念，斷覺想。云何？比丘！修安那般那<a class="t" id="t0210a02"></a>念斷覺想？是比丘依止聚落，乃至觀滅出<a class="t" id="t0210a03"></a>息如觀滅出息學，是名修安那般那念<a class="t" id="t0210a04"></a>斷覺想。」</p>
<p><a class="t-linehead" id="t-linehead0210a04"></a>佛說此經已，諸比丘聞佛所說，歡<a class="t" id="t0210a05"></a>喜奉行。</p>
<a class="t" id="t0210a06"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
</aside>
</section>
</div>
</body>
</html>