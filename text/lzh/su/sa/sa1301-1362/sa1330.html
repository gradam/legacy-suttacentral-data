<!DOCTYPE html>
<html>
<head>
<meta charset="utf8">
<title></title>
</head>
<body>
<div id="text" lang="lzh">
<section class="sutta" id="sa1330">
<article>
<div class="hgroup mirror">
<p class="division"><span class="mirror-left latin">Saṃyuktāgama</span><span class="mirror-right">雜阿含經</span></p>
<h1 class="mirror-row"><span class="mirror-left latin">SA 1330</span><span class="mirror-right">（一三三〇） 害及無害</span></h1>
</div>
<p><a class="t-linehead" id="t-linehead0367b05"></a>如是我聞：</p>
<p>一時，佛住王舍城迦蘭陀<a class="t" id="t0367b06"></a>竹園。</p>
<p><a class="t-linehead" id="t-linehead0367b06"></a>爾時，尊者舍利弗、尊者大目揵連住<a class="t" id="t0367b07"></a>耆闍崛山中。</p>
<p><a class="t-linehead" id="t-linehead0367b07"></a>時，尊者舍利弗新剃鬚髮。時，有<a class="t" id="t0367b08"></a>伽吒及優波伽吒鬼。優波伽吒鬼見尊者舍<a class="t" id="t0367b09"></a>利弗新剃鬚髮，語伽吒鬼言：「我今當往打<a class="t" id="t0367b10"></a>彼沙門頭。」</p>
<p><a class="t-linehead" id="t-linehead0367b10"></a>伽吒鬼言：「汝優波伽吒！莫作是<a class="t" id="t0367b11"></a>語。此沙門大德大力，汝莫長夜得大不饒益<a class="t" id="t0367b12"></a>苦！」如是再三說。</p>
<p><a class="t-linehead" id="t-linehead0367b12"></a>時，優波伽吒鬼再三不用<a class="t" id="t0367b13"></a>伽吒鬼語，即以手打尊者舍利弗頭。打已，<a class="t" id="t0367b14"></a>尋自喚言：「燒我，伽吒！煮我，伽吒！」再三喚已，<a class="t" id="t0367b15"></a>陷入地中，墮阿毘地獄。</p>
<p><a class="t-linehead" id="t-linehead0367b15"></a>尊者大目揵連聞<a class="t" id="t0367b16"></a>尊者舍利弗為鬼所打聲已，即往詣尊者<a class="t" id="t0367b17"></a>舍利弗所，問尊者舍利弗言：「云何？尊者！苦<a class="t" id="t0367b18"></a>痛可忍不？」</p>
<p><a class="t-linehead" id="t-linehead0367b18"></a>尊者舍利弗答言：「尊者大目揵連！<a class="t" id="t0367b19"></a>雖復苦痛，意能堪忍，不至大苦。」</p>
<p><a class="t-linehead" id="t-linehead0367b19"></a>尊者大目<a class="t" id="t0367b20"></a>揵連語尊者舍利弗言：「奇哉！尊者舍利弗！<a class="t" id="t0367b21"></a>真為大德大力，此鬼若以手打耆闍崛山<a class="t" id="t0367b22"></a>者，能令碎如糠糟，況復打人而不苦痛？」</p>
<a class="t" id="t0367b23"></a><p><a class="t-linehead" id="t-linehead0367b23"></a>爾時，尊者舍利弗語尊者大目揵連：「我實不<a class="t" id="t0367b24"></a>大苦痛。」</p>
<p><a class="t-linehead" id="t-linehead0367b24"></a>時，尊者舍利弗、大目揵連共相慰勞。</p>
<a class="t" id="t0367b25"></a><p><a class="t-linehead" id="t-linehead0367b25"></a>時，世尊以天耳聞其語聲，聞已即說偈言：</p>
<a class="t" id="t0367b26"></a><blockquote class="gatha">
<p>「其心如剛石，　　堅住不傾動，<a class="t" id="t0367b27"></a><br>　染著心已離，　　瞋者不反報，<a class="t" id="t0367b28"></a><br>　若如此修心，　　何有苦痛憂？」</p>
</blockquote>
<a class="t" id="t0367b29"></a><p><a class="t-linehead" id="t-linehead0367b29"></a>佛說此經已，諸比丘聞佛所說，歡喜奉行。</p>
<a class="t" id="t0367c01"></a></article>
<aside id="metaarea">
<p>This Chinese translation of the Saṃyuktāgama of the Sarvāstivāda (說一切有部) school was done by Guṇabhadra (求那跋陀羅) in the Song state (宋), dated to 435–443 CE.</p>
<p>The text is from <span class="small-caps"><a href="http://tripitaka.cbeta.org/T02n0099" target="_blank">CBETA</a></span>, which is based on the Taishō edition of the Chinese canon.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>