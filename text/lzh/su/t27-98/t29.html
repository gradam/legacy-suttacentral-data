<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t29">
<article>
<div class="hgroup mirror"><h1 class="mirror-row"><span class="mirror-left">T29</span>
<span class="mirror-right">佛說鹹水喻經</span></h1></div>　<a class="t" id="t0811a27"></a><a class="t" id="t0811a28"></a><a class="t" id="t0811a29"></a><a class="t" id="t0811b01"></a><p class="suttainfo"><span class="t-juanname">佛說鹹水喻經</span><br><a class="t" id="t0811b02"></a><a class="t" id="t0811b03"></a>
<span class="t-byline">失譯人名今附西晉錄</span></p><a class="t" id="t0811b04"></a>
<p><a class="t-linehead" id="t-linehead0811b04"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0811b05"></a>園。爾時世尊告諸比丘：「我與汝等說水喻七<a class="t" id="t0811b06"></a>事，諦聽諦思念之，我當說。」對曰：「如是，世尊！」<a class="t" id="t0811b07"></a>爾時諸比丘從佛聞教。</p>
<p><a class="t-linehead" id="t-linehead0811b07"></a>世尊告曰：「云何，比丘！<a class="t" id="t0811b08"></a>水喻七事？若人沒於水；從水出頭復還沒水；<a class="t" id="t0811b09"></a>或出頭遍觀四方；或出頭不復沒水；或有人<a class="t" id="t0811b10"></a>欲行出水；或有人欲至彼岸；或有人已至彼<a class="t" id="t0811b11"></a>岸，淨志得立彼岸。</p>
<p><a class="t-linehead" id="t-linehead0811b11"></a>「彼云何人沒溺於水？或有<a class="t" id="t0811b12"></a>一人以不善法盡纏裹身，純罪熟，至地獄一<a class="t" id="t0811b13"></a>劫受罪不可療治，是謂此人常沒溺於水，是<a class="t" id="t0811b14"></a>謂初入水沒溺。</p>
<p><a class="t-linehead" id="t-linehead0811b14"></a>「彼云何人出頭還沒入水？或<a class="t" id="t0811b15"></a>有一人作是沒溺，有信於善法，懷慙愧，求其<a class="t" id="t0811b16"></a>方便，於諸善法皆懷慙愧，彼出於水還沒溺<a class="t" id="t0811b17"></a>水，是謂二人沒溺於水。</p>
<p><a class="t-linehead" id="t-linehead0811b17"></a>「彼云何人出水遍觀<a class="t" id="t0811b18"></a>四方？或有一人出水，彼有信於善法，有慙愧<a class="t" id="t0811b19"></a>心，有勇猛意，於諸不善法皆有慙愧。彼出水<a class="t" id="t0811b20"></a>上，不復沒溺於水。此諸賢，是謂三人喻彼出<a class="t" id="t0811b21"></a>水。</p>
<p><a class="t-linehead" id="t-linehead0811b21"></a>「彼云何人出水住？或有一人作是出水，有<a class="t" id="t0811b22"></a>信於善法，有慙愧，有精進，於諸善法皆懷<a class="t" id="t0811b23"></a>慙愧，彼於三結使盡，成須陀洹而不退轉，必<a class="t" id="t0811b24"></a>當還所獲，是謂四人喻彼出水住。</p>
<p><a class="t-linehead" id="t-linehead0811b24"></a>「彼云何人<a class="t" id="t0811b25"></a>出水欲至彼岸？或有一人作如是出水，彼有<a class="t" id="t0811b26"></a>信於善法，有慙愧，有勇猛意，於諸善法悉懷<a class="t" id="t0811b27"></a>慙愧，彼盡三結使，貪欲、瞋恚、愚癡薄，成斯陀<a class="t" id="t0811b28"></a>含，來至此間而盡苦本，是謂彼人喻彼水欲<a class="t" id="t0811b29"></a>至彼岸。</p>
<p><a class="t-linehead" id="t-linehead0811b29"></a>「云何彼人已至彼岸？或有一人便出<a class="t" id="t0811c01"></a>水，有信於善法，有慙愧，有勇猛意，於諸善法<a class="t" id="t0811c02"></a>皆懷慙愧，彼便盡五下分結，成阿那含，於彼<a class="t" id="t0811c03"></a>般涅槃，不復來至此間，是謂六人喻彼出水<a class="t" id="t0811c04"></a>已至彼岸。</p>
<p><a class="t-linehead" id="t-linehead0811c04"></a>「彼云何人已至彼岸，淨志得立彼<a class="t" id="t0811c05"></a>岸？或有一人而出水上，有信於善法，有慙愧<a class="t" id="t0811c06"></a>有，勇猛意，於諸善法皆懷慙愧；或有一人盡<a class="t" id="t0811c07"></a>有漏成無漏，念解脫、智慧解脫，於現法中疾<a class="t" id="t0811c08"></a>得證通，而自娛樂盡生死源。梵行已立，所作<a class="t" id="t0811c09"></a>已辦，更不復受母胎。是謂彼人喻彼水已立<a class="t" id="t0811c10"></a>彼出岸。</p>
<p><a class="t-linehead" id="t-linehead0811c10"></a>「如是，比丘！此七人，我今與汝等說七<a class="t" id="t0811c11"></a>人喻水。諸世尊與諸聲聞所應當說，有大慈，<a class="t" id="t0811c12"></a>欲使獲安隱，皆使得度，所謂閑居處、樹下、空<a class="t" id="t0811c13"></a>處露坐，汝等坐禪勿有懈怠；今不精勤後備<a class="t" id="t0811c14"></a>有悔。是謂我所教勅。」</p>
<p><a class="t-linehead" id="t-linehead0811c14"></a>爾時諸比丘聞佛所說，<a class="t" id="t0811c15"></a>歡喜奉行。</p><a class="t" id="t0811c16"></a>
<p class="endsutta"><span class="t-juanname">佛說鹹水喻經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
