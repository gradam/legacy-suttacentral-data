<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t48">
<article>
<div class="hgroup mirror"><h1 class="mirror-row"><span class="mirror-left">T48</span>
<span class="mirror-right">佛說是法非法經</span></h1></div>　<a class="t" id="t0837c18"></a><a class="t" id="t0837c19"></a><a class="t" id="t0837c20"></a><a class="t" id="t0837c21"></a><p class="suttainfo"><span class="t-juanname">佛說是法非法經<span class="t-note">（出《中阿含》）</span></span><br><a class="t" id="t0837c22"></a><a class="t" id="t0837c23"></a>
<span class="t-byline">後漢安息國三藏安世高譯</span></p><a class="t" id="t0837c24"></a>
<p><a class="t-linehead" id="t-linehead0837c24"></a>聞如是：</p>
<p>一時，佛在舍衛國祇樹給孤獨園。是<a class="t" id="t0837c25"></a>時，佛告諸比丘，比丘應曰：「唯然。」比丘從佛聽。<a class="t" id="t0837c26"></a>佛說：「有賢者法，比丘聽說，亦有非賢者法，<a class="t" id="t0837c27"></a>當聽熟聽、熟知熟念說。」比丘唯然，從佛受教，<a class="t" id="t0837c28"></a>佛便說是。</p><a class="t" id="t0837c29"></a>
<p><a class="t-linehead" id="t-linehead0837c29"></a>「何等比丘非賢者法？若比丘大姓，<span class="corr" title="[熹&gt;憙]">憙</span>道欲學<a class="t" id="t0838a01"></a>道，若有餘同學比丘非大姓，比丘大姓故，<a class="t" id="t0838a02"></a>為自憍身欺餘，是非賢者法。</p><a class="t" id="t0838a03"></a>
<p><a class="t-linehead" id="t-linehead0838a03"></a>「何等為賢者法？賢者學計是我不必從大姓，<a class="t" id="t0838a04"></a>能斷貪婬、能斷瞋恚、能斷愚癡。或時有比丘<a class="t" id="t0838a05"></a>非大姓家，但有方便受法，如法說、如要行、隨<a class="t" id="t0838a06"></a>法行，為從是名聞故；如法行、隨法諦，不自<a class="t" id="t0838a07"></a>譽，亦不欺餘，是賢者法。</p>
<p><a class="t-linehead" id="t-linehead0838a07"></a>「或時一者比丘，色像<a class="t" id="t0838a08"></a>多端正，餘比丘不如，便從端正故自譽欺<a class="t" id="t0838a09"></a>餘，是非賢者法。賢者復不爾，賢者自計，色<a class="t" id="t0838a10"></a>端正我不必從是，能斷貪婬、能斷瞋恚、能斷<a class="t" id="t0838a11"></a>愚癡。或時有比丘不端正，但隨法多少受<a class="t" id="t0838a12"></a>行，便從是得譽得名聞，受法諦隨法行，不<a class="t" id="t0838a13"></a>自譽亦不欺餘，是賢者法。</p><a class="t" id="t0838a14"></a>
<p><a class="t-linehead" id="t-linehead0838a14"></a>「或時一者比丘，善語言善說，餘比丘不如，<a class="t" id="t0838a15"></a>便從善語言善說自譽欺餘，是非賢者法。賢<a class="t" id="t0838a16"></a>者復不爾，賢者學計是我不必從善美語，亦<a class="t" id="t0838a17"></a>不從知善美說，能斷欲貪、能斷瞋恚、能斷愚<a class="t" id="t0838a18"></a>癡。</p><a class="t" id="t0838a19"></a>
<p><a class="t-linehead" id="t-linehead0838a19"></a>「或時比丘，言語不善美，亦不善說故，但如<a class="t" id="t0838a20"></a>法受教，多少隨行，便從是得恭敬，從是得<a class="t" id="t0838a21"></a>名聞，是法從受法行諦，不自譽亦不欺餘，<a class="t" id="t0838a22"></a>是賢者法。</p><a class="t" id="t0838a23"></a>
<p><a class="t-linehead" id="t-linehead0838a23"></a>「或時是聞一者比丘，年大多知識，相知富<a class="t" id="t0838a24"></a>饒，餘比丘不如，便從年大從多知識，從是<a class="t" id="t0838a25"></a>自譽自憍欺餘，是非賢者法。</p><a class="t" id="t0838a26"></a>
<p><a class="t-linehead" id="t-linehead0838a26"></a>「賢者復不爾，賢者但念學計是我不必從年<a class="t" id="t0838a27"></a>大故，亦不從多知識故，亦不從多得福故，<a class="t" id="t0838a28"></a>能斷貪欲、能斷瞋恚、能斷愚癡。</p><a class="t" id="t0838a29"></a>
<p><a class="t-linehead" id="t-linehead0838a29"></a>「或時比丘年亦不大，亦不多知識，福亦不<a class="t" id="t0838b01"></a>饒，但受法，欲隨法，欲隨法行多少，便從是<a class="t" id="t0838b02"></a>得名聞。是從法隨法諦，不自譽不自憍亦不<a class="t" id="t0838b03"></a>欺餘，是賢者法。</p><a class="t" id="t0838b04"></a>
<p><a class="t-linehead" id="t-linehead0838b04"></a>「或時是聞一者比丘，知聞經能說經、知律知<a class="t" id="t0838b05"></a>入通經，餘比丘不如，便從入故、從通經故，<a class="t" id="t0838b06"></a>自譽自憍欺餘，是非賢者法。</p><a class="t" id="t0838b07"></a>
<p><a class="t-linehead" id="t-linehead0838b07"></a>「賢者復不爾，賢<span class="corr" title="[故&gt;者] cf.【麗】">者</span>但計學是我不必從入<a class="t" id="t0838b08"></a>故，亦不從通經故，能斷貪欲、能斷瞋恚、能斷<a class="t" id="t0838b09"></a>愚癡。</p><a class="t" id="t0838b10"></a>
<p><a class="t-linehead" id="t-linehead0838b10"></a>「或時有比丘，無有入，亦不通經，但受法隨法，<a class="t" id="t0838b11"></a>正求隨法行，便從是得恭敬得名聞。是從<a class="t" id="t0838b12"></a>持法隨法行諦，不自譽、不自憍亦不欺餘，是<a class="t" id="t0838b13"></a>賢者法。</p><a class="t" id="t0838b14"></a>
<p><a class="t-linehead" id="t-linehead0838b14"></a>「或時一者比丘，自求不從相知求，不過七<a class="t" id="t0838b15"></a>家，一處坐一時食，從後不取，餘比丘不如，<a class="t" id="t0838b16"></a>便從一食後不取，自譽自憍欺餘，是非賢者<a class="t" id="t0838b17"></a>法。賢者復不爾，賢者但學，我不必從一食<a class="t" id="t0838b18"></a>後不取不從，是故能斷貪欲、能斷瞋恚、能斷<a class="t" id="t0838b19"></a>愚癡。或時比丘不一食不從後取，但受法<a class="t" id="t0838b20"></a>隨法正受隨法，從是得恭敬，從是得名聞；<a class="t" id="t0838b21"></a>是法隨法諦，不自譽、不自憍亦不欺餘，是賢<a class="t" id="t0838b22"></a>者法。</p><a class="t" id="t0838b23"></a>
<p><a class="t-linehead" id="t-linehead0838b23"></a>「或時一者比丘，土中塚間止，但三領名故，餘<a class="t" id="t0838b24"></a>比丘不如，便從名故，自譽自憍欺餘，是非<a class="t" id="t0838b25"></a>賢者法。</p><a class="t" id="t0838b26"></a>
<p><a class="t-linehead" id="t-linehead0838b26"></a>「賢者復不爾，賢者但計學我不必從三領名<a class="t" id="t0838b27"></a>故，能斷貪欲、能斷瞋恚、能斷愚癡。或時比<a class="t" id="t0838b28"></a>丘，無有三領名，但受法隨法，正受隨法，便<a class="t" id="t0838b29"></a>從是得恭敬得名聞；是法隨法諦，不自譽、不<a class="t" id="t0838c01"></a>自憍亦不欺餘，是賢者法。</p><a class="t" id="t0838c02"></a>
<p><a class="t-linehead" id="t-linehead0838c02"></a>「或時一者比丘露中止，或時樹下，或時空澤<a class="t" id="t0838c03"></a>塚間，在所臥具，餘比丘不如，便從是故，自<a class="t" id="t0838c04"></a>譽自憍欺餘，是非賢者法。</p><a class="t" id="t0838c05"></a>
<p><a class="t-linehead" id="t-linehead0838c05"></a>「賢者復不爾，賢者但計學我不必從是露中<a class="t" id="t0838c06"></a>樹下、空澤間故，能斷貪欲、能斷瞋恚、能斷愚<a class="t" id="t0838c07"></a>癡。</p><a class="t" id="t0838c08"></a>
<p><a class="t-linehead" id="t-linehead0838c08"></a>「或時比丘，無有是上說，但受法隨法，正受<a class="t" id="t0838c09"></a>隨法，便從是得恭敬得名聞；是法隨法諦，<a class="t" id="t0838c10"></a>不自譽、不自憍、不欺餘，是賢者法。</p><a class="t" id="t0838c11"></a>
<p><a class="t-linehead" id="t-linehead0838c11"></a>「或時比丘，已得第一禪，餘比丘不如，便從第<a class="t" id="t0838c12"></a>一禪故，自譽自憍欺餘，是非賢者法。</p><a class="t" id="t0838c13"></a>
<p><a class="t-linehead" id="t-linehead0838c13"></a>「賢者復不爾，賢者但學第一禪者，佛說自知<a class="t" id="t0838c14"></a>是，受是法諦，不自譽、不自憍、不欺餘，是賢者<a class="t" id="t0838c15"></a>法。</p><a class="t" id="t0838c16"></a>
<p><a class="t-linehead" id="t-linehead0838c16"></a>「或時比丘，有二禪德，或有三禪德，或有<a class="t" id="t0838c17"></a>四禪德，如第一禪說，是賢者法。</p><a class="t" id="t0838c18"></a>
<p><a class="t-linehead" id="t-linehead0838c18"></a>「或時比丘，解空行意，或時解識行意，或時<a class="t" id="t0838c19"></a>解非常行意，或時解無有思想意行有思想<a class="t" id="t0838c20"></a>行意，餘比丘不如，便從是得思想無有思想<a class="t" id="t0838c21"></a>行，便自譽自憍亦欺餘，是非賢者法。賢者<a class="t" id="t0838c22"></a>復不爾，賢者但計學無有思想亦無有思想<a class="t" id="t0838c23"></a>行，佛說從計我有是，是受法隨法諦，不自譽、<a class="t" id="t0838c24"></a>不自憍、不欺餘，是賢者法。」</p><a class="t" id="t0838c25"></a>
<p><a class="t-linehead" id="t-linehead0838c25"></a>佛說：「比丘！我已說賢者法，亦說非賢者法，<a class="t" id="t0838c26"></a>比丘當自思惟，賢者法亦當思惟。非賢者法<a class="t" id="t0838c27"></a>已思惟，當行賢者法，捨非賢者法，受賢者<a class="t" id="t0838c28"></a>法。隨法比丘應當學是。」</p>
<p><a class="t-linehead" id="t-linehead0838c28"></a>佛說是，比丘受著心<a class="t" id="t0838c29"></a>行。</p><a class="t" id="t0839a01"></a>
<p class="endsutta"><span class="t-juanname">佛說是法非法經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
