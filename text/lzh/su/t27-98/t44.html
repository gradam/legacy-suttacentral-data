<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t44">
<article>
<div class="hgroup mirror"><h1 class="mirror-row"><span class="mirror-left">T44</span>
<span class="mirror-right">佛說古來世時經</span></h1></div>　<a class="t" id="t0829b03"></a><a class="t" id="t0829b04"></a><a class="t" id="t0829b05"></a><a class="t" id="t0829b06"></a><p class="suttainfo"><span class="t-juanname">佛說古來世時經</span><br><a class="t" id="t0829b07"></a><a class="t" id="t0829b08"></a>
<span class="t-byline">失譯人名附東晉錄</span></p><a class="t" id="t0829b09"></a>
<p><a class="t-linehead" id="t-linehead0829b09"></a>聞如是：</p>
<p>一時，佛遊波羅奈仙人鹿處。爾時，諸<a class="t" id="t0829b10"></a>比丘飯食已後，會於講堂而共講議：「設有長<a class="t" id="t0829b11"></a>者所行平等，有淨戒比丘奉行真戒，來入其<a class="t" id="t0829b12"></a>舍從受分衛，若復曰獲致百斤金，何所勝<a class="t" id="t0829b13"></a>乎？」或有比丘報之曰：「百斤千斤有益耶，熟<a class="t" id="t0829b14"></a>思計之。奉戒比丘，遵修正真，受其分衛，念<a class="t" id="t0829b15"></a>彼長者，其福最上。」於時賢者阿難律在彼會<a class="t" id="t0829b16"></a>中，聞說法言，答報之曰：「何但百千？正使<a class="t" id="t0829b17"></a>過此無極之寶，猶不及長者供養飯食真戒<a class="t" id="t0829b18"></a>比丘。所以者何？憶念吾昔在波羅奈國，穀<a class="t" id="t0829b19"></a>米踊貴人民飢饉，我負擔草賣以自活。彼有<a class="t" id="t0829b20"></a>緣覺名曰和里，來遊其國。我早出城欲擔負<a class="t" id="t0829b21"></a>草，爾時緣覺著衣持鉢入城分衛，中道吾負<a class="t" id="t0829b22"></a>草還於城門中，復與相遇空鉢而出。和里緣<a class="t" id="t0829b23"></a>覺遙見吾來，即自念言：『吾早入城此人出<a class="t" id="t0829b24"></a>城，今負草還，想朝未食，吾當隨後往詣其<a class="t" id="t0829b25"></a>家，乞可以適飢。』我時擔草自還其舍，下草著<a class="t" id="t0829b26"></a>地，顧見緣覺追吾之後如影隨形，我時心念：<a class="t" id="t0829b27"></a>『朝出城時，見此緣覺入城分衛，而空鉢還，想<a class="t" id="t0829b28"></a>未獲食，吾當斷食以奉施之。』即持食出長跪<a class="t" id="t0829b29"></a>授之：『身安隱具，願上道人愍傷受之。』時緣<a class="t" id="t0829c01"></a>覺曰：『穀米飢貴人民虛饑，分為二分，一分<a class="t" id="t0829c02"></a>著鉢一分自食，爾為應法耳。』身報之曰：『唯<a class="t" id="t0829c03"></a>然聖人！白衣居家，炊作器物食具有耳，徐炊<a class="t" id="t0829c04"></a>食之早晚無在，道人願受加哀一門。』時彼<a class="t" id="t0829c05"></a>緣覺悉受飯食。吾因是德，七反生天為諸天<a class="t" id="t0829c06"></a>王，七反在世人中之尊。因此一施，為諸<a class="t" id="t0829c07"></a>國王長者人民群臣百官所見奉事，四輩弟<a class="t" id="t0829c08"></a>子比丘比丘尼清信士女所見供養，衣被飲<a class="t" id="t0829c09"></a>食牀褥臥具病瘦醫藥，自來求吾，吾無所望。<a class="t" id="t0829c10"></a>初生在家為釋種子，諸藏踊出，金銀珍寶不<a class="t" id="t0829c11"></a>可勝計，及餘財物無能限者，棄家<span class="corr" title="[損&gt;捐] cf.【麗】">捐</span>業行作<a class="t" id="t0829c12"></a>沙門。假使爾時知其道人緣覺道成，廣大其<a class="t" id="t0829c13"></a>心，福不可量。」於是頌曰：</p><a class="t" id="t0829c14"></a><blockquote class="gatha">
<p>「吾曾擔負草，　　貧窮傭以活，<a class="t" id="t0829c15"></a><br>
供養於沙門，　　和里緣覺稱。<a class="t" id="t0829c16"></a><br>
因斯生釋種，　　號曰阿難律，<a class="t" id="t0829c17"></a><br>
吾便於歌舞，　　鼓琴瑟笛成。<a class="t" id="t0829c18"></a><br>
吾時見導師，　　正覺勝甘露，<a class="t" id="t0829c19"></a><br>
即發欣歡心，　　出家為沙門。<a class="t" id="t0829c20"></a><br>
便知本宿命，　　前世所更歷，<a class="t" id="t0829c21"></a><br>
在彼忉利天，　　受安則七反。<a class="t" id="t0829c22"></a><br>
於彼七此七，　　計終始十四，<a class="t" id="t0829c23"></a><br>
在天上世間，　　未曾至惡道。<a class="t" id="t0829c24"></a><br>
得知人去來，　　生死之所趣，<a class="t" id="t0829c25"></a><br>
雖在於彼樂，　　不如聖道甘。<a class="t" id="t0829c26"></a><br>
以五品定意，　　寂然為一心，<a class="t" id="t0829c27"></a><br>
洗除結眾垢，　　道眼覩清淨。<a class="t" id="t0829c28"></a><br>
所用故出家，　　在家<span class="corr" title="[捐&gt;損]">損</span>其業，<a class="t" id="t0829c29"></a><br>
其願以合成，　　以具足佛教。<a class="t" id="t0830a01"></a><br>
亦不樂於生，　　亦不樂求死，<a class="t" id="t0830a02"></a><br>
初不擇其時，　　寂然定其志。<a class="t" id="t0830a03"></a><br>
維耶竹樹間，　　吾命盡於彼，<a class="t" id="t0830a04"></a><br>
在於竹樹下，　　滅度而無漏。」</p>
</blockquote><a class="t" id="t0830a05"></a>
<p><a class="t-linehead" id="t-linehead0830a05"></a>爾時，世尊道耳徹聞，阿難律比丘為眾比丘<a class="t" id="t0830a06"></a>自說宿命，本所更歷福德之報，從定室出，<a class="t" id="t0830a07"></a>詣講堂坐比丘前，告諸比丘：「汝等共會，何所<a class="t" id="t0830a08"></a>講論？」諸比丘曰：「吾等普會，各論罪福善惡所<a class="t" id="t0830a09"></a>歸。賢者阿難律，自說宿命所興德本。」佛告<a class="t" id="t0830a10"></a>諸比丘：「汝等以說過去世事，復欲聞如來講<a class="t" id="t0830a11"></a>說當來之本。」諸比丘曰：「唯然世尊！今正是<a class="t" id="t0830a12"></a>時，應為比丘說當來法，聞則奉持。」佛言：「諦<a class="t" id="t0830a13"></a>聽善思念之。」「唯然世尊！願樂欲聞。」</p>
<p><a class="t-linehead" id="t-linehead0830a13"></a>佛言：<a class="t" id="t0830a14"></a>「當來之世，人當長命壽八萬歲，此閻浮提人<a class="t" id="t0830a15"></a>民熾盛五穀豐賤，人聚落居鷄鳴相聞；女人<a class="t" id="t0830a16"></a>五百歲乃行嫁耳，都有三病老病大小便，<a class="t" id="t0830a17"></a>有所思求。爾時有王號曰為軻，主四天下<a class="t" id="t0830a18"></a>為轉輪聖王，治以正法；自然七寶金輪白象<a class="t" id="t0830a19"></a>紺馬明珠玉女之婦藏臣兵臣，王有千子勇<a class="t" id="t0830a20"></a>猛多力姿容殊勝，降伏他兵，治四天下，不<a class="t" id="t0830a21"></a>加鞭杖刀刃不施，行以正法人民安隱。王有<a class="t" id="t0830a22"></a>四車皆七寶成，其輪千輻高三十二丈，其車<a class="t" id="t0830a23"></a>甚高威光巍巍，在上舉幡令一切布施眾<a class="t" id="t0830a24"></a>生；飯食衣被牀臥車乘香華燈火，供養沙門<a class="t" id="t0830a25"></a>道人及貧窮者。惠施訖竟，以家之信棄國捐<a class="t" id="t0830a26"></a>王，捨家學道行作沙門。時族姓子所以慕道，<a class="t" id="t0830a27"></a>下其鬚髮身被法衣，獲于無上淨修梵行，究<a class="t" id="t0830a28"></a>竟佛教，現在自然成六神通，生死為斷所作<a class="t" id="t0830a29"></a>已辦了名色本。」</p><a class="t" id="t0830b01"></a>
<p><a class="t-linehead" id="t-linehead0830b01"></a>爾時，賢者比丘在會中，即從坐起，偏袒右肩，<a class="t" id="t0830b02"></a>長跪叉手白世尊曰：「我當來世當為軻王<a class="t" id="t0830b03"></a>乎！主四天下，自然七寶而有千子，治以正法<a class="t" id="t0830b04"></a>廣施一切，出家學道成無著慧耶？」於是世<a class="t" id="t0830b05"></a>尊呵詰比丘：「咄愚癡子！當以一生究成道德，<a class="t" id="t0830b06"></a>而反更求周旋生死，言我來世為轉輪聖王<a class="t" id="t0830b07"></a>貪於七寶，千子勇猛然後入道？」佛告比丘：<a class="t" id="t0830b08"></a>「汝當來世得為軻王主四天下，廣施一切出<a class="t" id="t0830b09"></a>家成道。」</p>
<p><a class="t-linehead" id="t-linehead0830b09"></a>佛告比丘：「後來世人，其命增長八萬<a class="t" id="t0830b10"></a>歲，當有世尊，號曰彌勒如來、至真、等正覺、明<a class="t" id="t0830b11"></a>行成為、善逝、世間解、無上士、道法御、天人師，號<a class="t" id="t0830b12"></a>佛、世尊，如我今也。天上天下諸天梵釋，沙<a class="t" id="t0830b13"></a>門梵志，莫不歸伏從受道教。普說法化上<a class="t" id="t0830b14"></a>中下，善分別其義清修梵行，普興道化猶<a class="t" id="t0830b15"></a>如我今也。其清淨教流布，天上天下莫不承<a class="t" id="t0830b16"></a>受，其比丘眾無央數千。」</p><a class="t" id="t0830b17"></a>
<p><a class="t-linehead" id="t-linehead0830b17"></a>爾時，賢者彌勒處其會中，即從坐起偏袒右<a class="t" id="t0830b18"></a>肩，長跪叉手前白佛言：「唯然世尊！我當來<a class="t" id="t0830b19"></a>世人壽八萬歲時，當為彌勒如來、至真、等正<a class="t" id="t0830b20"></a>覺，教化天上天下，如今佛耶？」於是世尊讚<a class="t" id="t0830b21"></a>彌勒曰：「善哉善哉！乃施柔順廣大之慈，欲<a class="t" id="t0830b22"></a>救無數無極之眾，乃興斯意，欲為當來一切<a class="t" id="t0830b23"></a>唱導，亦如我今也。汝當來世即當成佛，號<a class="t" id="t0830b24"></a>曰彌勒如來、至真、等正覺、明行成為、善逝、世間<a class="t" id="t0830b25"></a>解、無上士、道法御、天人師，號佛、世尊。」</p>
<p><a class="t-linehead" id="t-linehead0830b25"></a>於時賢<a class="t" id="t0830b26"></a>者阿難持扇侍佛，佛告阿難：「取金縷織成衣<a class="t" id="t0830b27"></a>來，當賜彌勒比丘。」阿難受教，即往取奉授<a class="t" id="t0830b28"></a>世尊。世尊取已便與彌勒，謂彌勒言：「取是<a class="t" id="t0830b29"></a>法衣以施眾僧。所以者何？謂如來、至真、等正<a class="t" id="t0830c01"></a>覺，於世間人多所饒益，救以至德。」彌勒即以<a class="t" id="t0830c02"></a>奉眾僧。</p>
<p><a class="t-linehead" id="t-linehead0830c02"></a>時魔波旬心自念言：「沙門瞿曇！為<a class="t" id="t0830c03"></a>諸比丘講當來世，今我欲往亂其法教。」魔即<a class="t" id="t0830c04"></a>時往於世尊前，以偈頌曰：</p><a class="t" id="t0830c05"></a><blockquote class="gatha">
<p>「我想爾時人，　　體柔髮姝好，<a class="t" id="t0830c06"></a><br>
眾寶瓔珞身，　　頭戴珠華飾。」</p>
</blockquote><a class="t" id="t0830c07"></a>
<p><a class="t-linehead" id="t-linehead0830c07"></a>於是世尊言：「今魔波旬故來到此，欲亂道教。」<a class="t" id="t0830c08"></a>佛即報魔，以偈頌曰：</p><a class="t" id="t0830c09"></a><blockquote class="gatha">
<p>「爾時世人民，　　無著狐疑斷，<a class="t" id="t0830c10"></a><br>
蠲除生死網，　　事辦無穿漏，<a class="t" id="t0830c11"></a><br>
於彌勒佛教，　　淨修於梵行。」</p>
</blockquote><a class="t" id="t0830c12"></a>
<p><a class="t-linehead" id="t-linehead0830c12"></a>於是天魔復以偈頌，報世尊言：</p><a class="t" id="t0830c13"></a><blockquote class="gatha">
<p>「我想爾時人，　　體衣文鮮明，<a class="t" id="t0830c14"></a><br>
栴檀以塗身，　　莊嚴其身首，<a class="t" id="t0830c15"></a><br>
於城雞頭末，　　軻王之治處。」</p>
</blockquote><a class="t" id="t0830c16"></a>
<p><a class="t-linehead" id="t-linehead0830c16"></a>於是世尊以偈報魔曰：</p><a class="t" id="t0830c17"></a><blockquote class="gatha">
<p>「爾時人至誠，　　無我無所受，<a class="t" id="t0830c18"></a><br>
不用珍異物，　　心無所貪著，<a class="t" id="t0830c19"></a><br>
在於彌勒世，　　清修於梵行。」</p>
</blockquote><a class="t" id="t0830c20"></a>
<p><a class="t-linehead" id="t-linehead0830c20"></a>魔人以偈復報佛言：</p><a class="t" id="t0830c21"></a><blockquote class="gatha">
<p>「我想爾時人，　　貪寶好飲食，<a class="t" id="t0830c22"></a><br>
便工於歌舞，　　但樂鼓琴瑟，<a class="t" id="t0830c23"></a><br>
在於雞頭末，　　軻王之所處。」</p>
</blockquote><a class="t" id="t0830c24"></a>
<p><a class="t-linehead" id="t-linehead0830c24"></a>時佛以偈復報魔言：</p><a class="t" id="t0830c25"></a><blockquote class="gatha">
<p>「彼人度無極，　　壞網無所拘，<a class="t" id="t0830c26"></a><br>
禪定行平等，　　欣然無所著。<a class="t" id="t0830c27"></a><br>
魔波旬當知，　　汝以投於地。」</p>
</blockquote><a class="t" id="t0830c28"></a>
<p><a class="t-linehead" id="t-linehead0830c28"></a>爾時魔波旬心自念言：「如來神聖，已知我所<a class="t" id="t0830c29"></a>住興滅。」憂愁不樂，羞愧而去。</p>
<p><a class="t-linehead" id="t-linehead0830c29"></a>佛說是時，莫<a class="t" id="t0831a01"></a>不歡喜。</p><a class="t" id="t0831a02"></a>
<p class="endsutta"><span class="t-juanname">佛說古來世時經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
