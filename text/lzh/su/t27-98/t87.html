<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t87">
<article>
<div class="hgroup mirror"><h1 class="mirror-row"><span class="mirror-left">T87</span>
<span class="mirror-right">佛說齋經</span></h1></div>　<a class="t" id="t0910c23"></a><a class="t" id="t0910c24"></a><a class="t" id="t0910c25"></a><a class="t" id="t0910c26"></a><p class="suttainfo"><span class="t-juanname">佛說齋經</span><br><a class="t" id="t0910c27"></a><a class="t" id="t0910c28"></a>
<span class="t-byline">吳月氏國居士支謙譯</span></p><a class="t" id="t0910c29"></a>
<p><a class="t-linehead" id="t-linehead0910c29"></a>聞如是：</p>
<p>一時，佛在舍衛城東丞相家殿。丞相<a class="t" id="t0911a01"></a>母名維耶，早起沐浴著綵衣，與諸子婦俱出，<a class="t" id="t0911a02"></a>稽首佛足，一面坐。佛問維耶：「沐浴何早？」對曰：<a class="t" id="t0911a03"></a>「欲與諸婦俱受齋戒。」佛言：「齋有三輩，樂何等<a class="t" id="t0911a04"></a>齋？」維耶長跪言：「願聞何謂三齋。」</p>
<p><a class="t-linehead" id="t-linehead0911a04"></a>佛言：「一為牧<a class="t" id="t0911a05"></a>牛齋，二為尼犍齋，三為佛法齋。牧牛齋者，<a class="t" id="t0911a06"></a>如牧牛人求善水草飲飼其牛，暮歸思念何<a class="t" id="t0911a07"></a>野有豐饒，須天明當復往。若族姓男女已受<a class="t" id="t0911a08"></a>齋戒，意在家居利欲產業，及念美飲食育養<a class="t" id="t0911a09"></a>身者，是為如彼牧牛人意，不得大福、非大明。</p><a class="t" id="t0911a10"></a>
<p><a class="t-linehead" id="t-linehead0911a10"></a>「尼犍齋者，當月十五日齋之時，伏地受齋<a class="t" id="t0911a11"></a>戒，為十由延內諸神拜言：『我今日齋，不敢為<a class="t" id="t0911a12"></a>惡；不名有家，彼我無親，妻子奴婢非是我有，<a class="t" id="t0911a13"></a>我非其主。』然其學，貴文賤質無有正心，至到<a class="t" id="t0911a14"></a>明日相，名有如故。事齋如彼者，不得大福、非<a class="t" id="t0911a15"></a>大明。</p>
<p><a class="t-linehead" id="t-linehead0911a15"></a>「佛法齋者，道弟子月六齋之日受八戒。<a class="t" id="t0911a16"></a>何謂八？</p><a class="t" id="t0911a17"></a>
<p><a class="t-linehead" id="t-linehead0911a17"></a>「第一戒者，盡一日一夜持，心如真人，無<a class="t" id="t0911a18"></a>有殺意、慈念眾生，不得賊害蠕動之類，不加<a class="t" id="t0911a19"></a>刀杖，念欲安利莫復為殺，如清淨戒以一心<a class="t" id="t0911a20"></a>習。</p><a class="t" id="t0911a21"></a>
<p><a class="t-linehead" id="t-linehead0911a21"></a>「第二戒者，盡一日一夜持，心如真人，無貪取<a class="t" id="t0911a22"></a>意、思念布施，當歡喜與、自手與、潔淨與、恭敬<a class="t" id="t0911a23"></a>與、不望與，却慳貪意，如清淨戒以一心習。</p><a class="t" id="t0911a24"></a>
<p><a class="t-linehead" id="t-linehead0911a24"></a>「第三戒者，一日一夜持，心如真人，無婬意、不<a class="t" id="t0911a25"></a>念房室，修治梵行，不為邪欲、心不貪色，如清<a class="t" id="t0911a26"></a>淨戒以一心習。</p><a class="t" id="t0911a27"></a>
<p><a class="t-linehead" id="t-linehead0911a27"></a>「第四戒者，一日一夜持，心如真人，無妄語意，<a class="t" id="t0911a28"></a>思念至誠、安定徐言，不為偽詐、心口相應，如<a class="t" id="t0911a29"></a>清淨戒以一心習。</p><a class="t" id="t0911b01"></a>
<p><a class="t-linehead" id="t-linehead0911b01"></a>「第五戒者，一日一夜持，心如真人，不飲酒、不<a class="t" id="t0911b02"></a>醉、不迷亂、不失志，去放逸意，如清淨戒以一<a class="t" id="t0911b03"></a>心習。</p><a class="t" id="t0911b04"></a>
<p><a class="t-linehead" id="t-linehead0911b04"></a>「第六戒者，一日一夜持，心如真人，無求安意，<a class="t" id="t0911b05"></a>不著華香、不傅脂粉、不為歌舞倡樂，如清淨<a class="t" id="t0911b06"></a>戒以一心習。</p><a class="t" id="t0911b07"></a>
<p><a class="t-linehead" id="t-linehead0911b07"></a>「第七戒者，一日一夜持，心如真人，無求安意，<a class="t" id="t0911b08"></a>不臥好床，卑床草席，捐除睡臥，思念經道，如<a class="t" id="t0911b09"></a>清淨戒以一心習。</p><a class="t" id="t0911b10"></a>
<p><a class="t-linehead" id="t-linehead0911b10"></a>「第八戒者，一日一夜持，心如真人，奉法時食，<a class="t" id="t0911b11"></a>食少節身，過日中後不復食，如清淨戒以一<a class="t" id="t0911b12"></a>心習。」</p><a class="t" id="t0911b13"></a>
<p><a class="t-linehead" id="t-linehead0911b13"></a>佛告維耶：「受齋之日當習五念。何謂五？</p><a class="t" id="t0911b14"></a>
<p><a class="t-linehead" id="t-linehead0911b14"></a>「一當念佛。佛為如來，為至真，為等正覺，為明<a class="t" id="t0911b15"></a>行足，為善逝、世間父、無上士、經法御、天人師，<a class="t" id="t0911b16"></a>號曰佛。是念佛者，愚癡惡意怒習悉除，善心<a class="t" id="t0911b17"></a>自生思樂佛業。譬如以麻油澡豆沐頭，垢濁<a class="t" id="t0911b18"></a>得除。齋念佛者，其淨如是，眾人見之莫不<a class="t" id="t0911b19"></a>好信。</p><a class="t" id="t0911b20"></a>
<p><a class="t-linehead" id="t-linehead0911b20"></a>「二當念法。佛所說法三十七品，具足不毀思<a class="t" id="t0911b21"></a>念勿忘，當知此法為世間明。是念法者，愚癡<a class="t" id="t0911b22"></a>惡意怒習悉除，善心自生用樂法業。譬如以<a class="t" id="t0911b23"></a>麻油澡豆浴身，垢濁得除。齋念法者，其淨如<a class="t" id="t0911b24"></a>是，眾人見之莫不好信。</p><a class="t" id="t0911b25"></a>
<p><a class="t-linehead" id="t-linehead0911b25"></a>「三當念眾。恭敬親附依受慧教，佛弟子眾，有<a class="t" id="t0911b26"></a>得溝港受、溝港證者，有得頻來受、頻來證者，<a class="t" id="t0911b27"></a>有得不還受、不還證者，有得應真受、應真證<a class="t" id="t0911b28"></a>者，是為四雙之八輩丈夫，皆為戒成、定成、慧<a class="t" id="t0911b29"></a>成、解成、度知見成，為聖德、為行具，當為叉手<a class="t" id="t0911c01"></a>天上天下尊者福田。是念眾，愚癡惡意怒習<a class="t" id="t0911c02"></a>悉除，喜心自生樂眾之業。譬如以淳灰浣衣，<a class="t" id="t0911c03"></a>垢污得除。齋念眾者，其德如是，眾人見之莫<a class="t" id="t0911c04"></a>不好信。</p><a class="t" id="t0911c05"></a>
<p><a class="t-linehead" id="t-linehead0911c05"></a>「四者念戒。身受佛戒一心奉持，不虧不犯、不<a class="t" id="t0911c06"></a>動不忘、善立慎護、為慧者舉、後無所悔、不以<a class="t" id="t0911c07"></a>有望、能等教人。是念戒者，愚癡惡意怒習悉<a class="t" id="t0911c08"></a>除，喜心自生樂戒統業。如鏡之磨，垢除盛明。<a class="t" id="t0911c09"></a>齋念戒者，其淨如是，眾人見之莫不好信。</p>
<p><a class="t-linehead" id="t-linehead0911c09"></a>「五<a class="t" id="t0911c10"></a>當念天。第一四天王，第二忉利天，鹽天，兜<a class="t" id="t0911c11"></a>術天，不憍樂天，化應聲天，當自念：『我以有信、<a class="t" id="t0911c12"></a>有戒、有聞、有施、有智，至身死時精神上天，願<a class="t" id="t0911c13"></a>不失信戒聞施智。』是念天者，愚癡惡意怒習<a class="t" id="t0911c14"></a>悉除，喜心自生樂天統業。譬如寶珠，常治清<a class="t" id="t0911c15"></a>明。齋念天者，其淨如是。</p>
<p><a class="t-linehead" id="t-linehead0911c15"></a>「奉持八戒，習五思念，<a class="t" id="t0911c16"></a>為佛法齋，與天參德，滅惡興善，後生天上，終<a class="t" id="t0911c17"></a>得泥洹。是以智者自力行，出心作福。</p><a class="t" id="t0911c18"></a>
<p><a class="t-linehead" id="t-linehead0911c18"></a>「如是，維耶！齋之福祐明譽廣遠，譬是天下十<a class="t" id="t0911c19"></a>六大國，是十六國滿中眾寶不可稱數，不如<a class="t" id="t0911c20"></a>一日受佛法齋。如<span class="corr" title="[此&gt;比] cf.【麗】">比</span>其福者，則十六國為一<a class="t" id="t0911c21"></a>豆耳。天上廣遠不可稱說，當今人間五十歲，<a class="t" id="t0911c22"></a>為第一天上一日一夜，第一四天上壽五百<a class="t" id="t0911c23"></a>歲，彼當人間九百萬歲。佛法齋者，得生此天<a class="t" id="t0911c24"></a>上。人間百歲為忉利天上一日一夜，忉利天<a class="t" id="t0911c25"></a>壽千歲，當人間三千六百萬歲。人間二百歲<a class="t" id="t0911c26"></a>為鹽天上一日一夜，鹽天壽二千歲，當人間<a class="t" id="t0911c27"></a>一億五千二百萬歲。人間四百歲為兜術天<a class="t" id="t0911c28"></a>上一日一夜，兜術天壽四千歲，當人間六億<a class="t" id="t0911c29"></a>八百萬歲。人間八百歲為不驕樂天上一日<a class="t" id="t0912a01"></a>一夜，不驕樂天壽八千歲，當人間二十三億<a class="t" id="t0912a02"></a>四千萬歲。人間千六百歲為化應聲天上一<a class="t" id="t0912a03"></a>日一夜，化應聲天壽萬六千歲，當人間九十<a class="t" id="t0912a04"></a>二億一千六百萬歲。若人有信、有戒、有聞、有<a class="t" id="t0912a05"></a>施、有智奉佛法齋，當命盡時，其人精神，皆生<a class="t" id="t0912a06"></a>此六天上，安隱快樂。猗善眾多我少說耳，凡<a class="t" id="t0912a07"></a>人行善，魂神上天受福無量。」</p>
<p><a class="t-linehead" id="t-linehead0912a07"></a>維耶聞佛語，歡<a class="t" id="t0912a08"></a>喜言：「善哉善哉！世尊！齋之福德甚快無量，願<a class="t" id="t0912a09"></a>受佛戒。從今已後月月六齋，竭力作福至<a class="t" id="t0912a10"></a>死。」</p>
<p><a class="t-linehead" id="t-linehead0912a10"></a>佛說經已，皆歡喜受教。</p><a class="t" id="t0912a11"></a>
<p class="endsutta"><span class="t-juanname">佛說齋經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p></aside>
</section></div></body></html>
