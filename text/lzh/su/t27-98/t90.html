<!doctype html><html><head><meta charset="utf8"><title></title></head><body><div id="text" lang="lzh">
<section class="sutta" id="t90">
<article>
<div class="hgroup mirror"><h1 class="mirror-row"><span class="mirror-left">T90</span>
<span class="mirror-right">佛說鞞摩肅經</span></h1></div>　<a class="t" id="t0913c01"></a><a class="t" id="t0913c02"></a><a class="t" id="t0913c03"></a><a class="t" id="t0913c04"></a><p class="suttainfo"><span class="t-juanname">佛說鞞摩肅經</span><br><a class="t" id="t0913c05"></a><a class="t" id="t0913c06"></a>
<span class="t-byline">宋天竺三藏求那<span class="gaiji">跋<!--gaiji,跋,1[跳-兆＋（乏－之＋（犮－、））],2&#x47E6;,3--></span>陀羅譯</span></p><a class="t" id="t0913c07"></a>
<p><a class="t-linehead" id="t-linehead0913c07"></a>聞如是：</p>
<p>一時，婆伽婆在舍衛城祇樹給孤獨<a class="t" id="t0913c08"></a>園。於是，鞞摩肅<span class="t-note">（姓也）</span>異學，中食後行，彷徉而<a class="t" id="t0913c09"></a>行至世尊所。到已白世尊曰：「唯，瞿曇！形色極<a class="t" id="t0913c10"></a>無上妙。」</p>
<p><a class="t-linehead" id="t-linehead0913c10"></a>「此迦旃延！云何為色妙？」</p>
<p>「此瞿曇！謂色<a class="t" id="t0913c11"></a>妙極妙，更無有妙最勝者，最妙最好彼色最<a class="t" id="t0913c12"></a>妙，彼色最上最好。」</p>
<p><a class="t-linehead" id="t-linehead0913c12"></a>「猶若，迦<span class="corr" title="[栴&gt;旃] cf.【麗】">旃</span>延！有人作是<a class="t" id="t0913c13"></a>說：『人中有妙者我欲婬之。』或有作是言：『汝謂<a class="t" id="t0913c14"></a>此人中妙者，字是姓是像是？若長若短若中？<a class="t" id="t0913c15"></a>若端正不端正？若白黑？若剎利女、婆羅門女、<a class="t" id="t0913c16"></a>居士女、工師女？東方南方西方北方？』問已不<a class="t" id="t0913c17"></a>能報。」</p>
<p><a class="t-linehead" id="t-linehead0913c17"></a>「汝不知不見，謂此人中妙至北方，而言<a class="t" id="t0913c18"></a>欲婬。」</p>
<p><a class="t-linehead" id="t-linehead0913c18"></a>「此迦旃延！汝所言彼色為最妙，彼色為<a class="t" id="t0913c19"></a>最上，彼色無上，問色已不能知。」</p>
<p><a class="t-linehead" id="t-linehead0913c19"></a>「猶若，瞿曇！閻<a class="t" id="t0913c20"></a>浮檀金，巧工師子極磨治淨著白器中，形色<a class="t" id="t0913c21"></a>極妙，色有所照。是故，瞿曇！我作是說，色為最<a class="t" id="t0913c22"></a>妙，色為最勝，彼色為最勝，彼色無上，彼色最<a class="t" id="t0913c23"></a>上。」</p>
<p><a class="t-linehead" id="t-linehead0913c23"></a>「是故，迦旃延！我還問汝，隨所思還報之。於<a class="t" id="t0913c24"></a>迦旃延意云何？此閻浮檀金，巧師子極磨治<a class="t" id="t0913c25"></a>淨，著白器中形色有照，謂此即照虫於闇冥<a class="t" id="t0913c26"></a>時，色妙色有所照，誰光最勝最上最妙最好<a class="t" id="t0913c27"></a>說？」</p>
<p><a class="t-linehead" id="t-linehead0913c27"></a>「此瞿曇！即照虫於閻浮檀金，光明最勝最<a class="t" id="t0913c28"></a>上最好最妙說。」</p>
<p><a class="t-linehead" id="t-linehead0913c28"></a>「於迦旃延意云何？即照虫於<a class="t" id="t0913c29"></a>闇冥時，光明有所照；謂油燈明於闇冥時，光<a class="t" id="t0914a01"></a>明有所照；誰光明最勝最妙最好最上？」</p>
<p><a class="t-linehead" id="t-linehead0914a01"></a>「唯瞿<a class="t" id="t0914a02"></a>曇！油燈光明於即照虫，光明最勝最上最妙<a class="t" id="t0914a03"></a>最好。」</p>
<p><a class="t-linehead" id="t-linehead0914a03"></a>「於迦旃延意云何？謂油燈光明，於夜闇<a class="t" id="t0914a04"></a>冥有所照；謂此大火積，於夜闇冥光明有所<a class="t" id="t0914a05"></a>照；誰光明最勝最上妙好？」</p>
<p><a class="t-linehead" id="t-linehead0914a05"></a>「唯瞿曇！火積光明<a class="t" id="t0914a06"></a>於油燈，光明最勝上妙好。」</p>
<p><a class="t-linehead" id="t-linehead0914a06"></a>「於迦旃延意云何？<a class="t" id="t0914a07"></a>謂火積於闇冥時光明有所照；謂星過夜半<a class="t" id="t0914a08"></a>天晴無雲曀，光明有所照；誰光明最勝上妙<a class="t" id="t0914a09"></a>好？」</p>
<p><a class="t-linehead" id="t-linehead0914a09"></a>「唯瞿曇！星光明於火積，光明最勝上妙好。」</p><a class="t" id="t0914a10"></a>
<p><a class="t-linehead" id="t-linehead0914a10"></a>「於迦旃延意云何？謂星過夜半已，天晴無雲<a class="t" id="t0914a11"></a>蔽，光明有所照；謂月夜欲半，天無雲蔽，光明<a class="t" id="t0914a12"></a>有所照；誰光明最勝上妙好？」</p>
<p><a class="t-linehead" id="t-linehead0914a12"></a>「唯瞿曇！月光明<a class="t" id="t0914a13"></a>於星，光明最勝上妙好。」</p>
<p><a class="t-linehead" id="t-linehead0914a13"></a>「於迦旃延意云何？謂<a class="t" id="t0914a14"></a>月夜欲半，天晴無雲蔽，光明有所照；謂日於<a class="t" id="t0914a15"></a>夏時，日中光明有所照；誰光明最勝上妙好？」</p><a class="t" id="t0914a16"></a>
<p><a class="t-linehead" id="t-linehead0914a16"></a>「唯瞿曇！日光明於月，光明最勝上妙好。」</p>
<p>「此迦<a class="t" id="t0914a17"></a>旃延！彼多有天諸謂如是威神，極有所能，光<a class="t" id="t0914a18"></a>明所不及，我本在中坐，本在中有所說，我不<a class="t" id="t0914a19"></a>作是說，光明最勝光明最上光明最妙。汝迦<a class="t" id="t0914a20"></a>旃延！謂即照虫光明最下最不如，而說言是<a class="t" id="t0914a21"></a>最上最勝最妙耶？問光明已而不能知。」於是<a class="t" id="t0914a22"></a>鞞摩肅異學，被世尊面責，默然住無有言，身<a class="t" id="t0914a23"></a>面污，迴面無言默然住。</p>
<p><a class="t-linehead" id="t-linehead0914a23"></a>於是世尊面責鞞摩<a class="t" id="t0914a24"></a>肅已，還欲令言，告鞞摩肅異學曰：「復次迦旃<a class="t" id="t0914a25"></a>延！有五姓欲愛念愛色近婬染著，眼知色、耳<a class="t" id="t0914a26"></a>知聲、鼻知香、舌知味、身知細滑。此迦旃延！或<a class="t" id="t0914a27"></a>有愛色，或有不愛色，謂或有一於色歡喜具<a class="t" id="t0914a28"></a>滿，喜意所念亦滿，於彼色於餘色，不欲不思，<a class="t" id="t0914a29"></a>不欲得不願求，是彼色最為妙最為上。此迦<a class="t" id="t0914b01"></a>旃延！或有一愛聲香味細滑，或有一不愛滑，<a class="t" id="t0914b02"></a>或有一細滑者歡喜具滿，喜意所念亦滿，於<a class="t" id="t0914b03"></a>彼細滑更餘細滑，不欲不思，不欲得不願求，<a class="t" id="t0914b04"></a>是彼細滑最上最妙。」</p>
<p><a class="t-linehead" id="t-linehead0914b04"></a>於是鞞摩肅異學叉手<a class="t" id="t0914b05"></a>向世尊，白世尊曰：「甚奇瞿曇！而沙門瞿曇無<a class="t" id="t0914b06"></a>量方便，為我說婬樂求婬樂。猶若瞿曇！草木<a class="t" id="t0914b07"></a>因火然，火因草木然。如是我，沙門瞿曇！以無<a class="t" id="t0914b08"></a>量方便說於婬，說婬樂求婬樂止。」</p>
<p><a class="t-linehead" id="t-linehead0914b08"></a>「迦旃延！汝<a class="t" id="t0914b09"></a>為不善於此長夜作異見、作異忍、作異欲、作異<a class="t" id="t0914b10"></a>求，我此所說等與等知其義。此迦旃延！我弟<a class="t" id="t0914b11"></a>子諸比丘，晨起及暮常不眠臥，常行講論必<a class="t" id="t0914b12"></a>成等道，具足分別，生得盡、梵行已成、所作已<a class="t" id="t0914b13"></a>辦、名色已有，知如真。我此所說，等與等知其<a class="t" id="t0914b14"></a>義。」</p>
<p><a class="t-linehead" id="t-linehead0914b14"></a>於是鞞摩肅異學，於世尊極瞋恚，極懷恨<a class="t" id="t0914b15"></a>不歡喜，說世尊、誹世尊、罵世尊：「如此沙門瞿<a class="t" id="t0914b16"></a>曇！為非。」罵說已，白世尊曰：「此瞿曇！或有一<a class="t" id="t0914b17"></a>沙門婆羅門，不知過去世，不知當來世，無量<a class="t" id="t0914b18"></a>生世間，而記說聖，生已盡、梵行已成、所作已<a class="t" id="t0914b19"></a>辦、名色已有，知如真。是故，瞿曇！我作是念：『云<a class="t" id="t0914b20"></a>何或一沙門婆羅門，不知過去世，不知當來<a class="t" id="t0914b21"></a>世，無量生世間，而記說聖，生已盡、梵行已成、<a class="t" id="t0914b22"></a>所作已辦、名色已有，知如真？』」</p>
<p><a class="t-linehead" id="t-linehead0914b22"></a>於是世尊作是<a class="t" id="t0914b23"></a>念：「念此鞞摩肅異學！於我極瞋恚、極懷恨、不<a class="t" id="t0914b24"></a>歡喜，誹謗我、罵詈我：『此沙門瞿曇！我罵說之。』<a class="t" id="t0914b25"></a>而白我曰：『此瞿曇！或有一沙門婆羅門，不知<a class="t" id="t0914b26"></a>過去世至知如真。』」世尊知已，告鞞摩肅異學<a class="t" id="t0914b27"></a>曰：「此迦旃延！或一沙門婆羅門，不知過去世，<a class="t" id="t0914b28"></a>至知如真，彼時應作是言：『置過去世，置當來<a class="t" id="t0914b29"></a>世，不應念一生。』復次，迦旃延！我作是說：『置過<a class="t" id="t0914c01"></a>去世，置當來世，不應念一生。我弟子諸比丘，<a class="t" id="t0914c02"></a>不諛諂亦不幻，質直行，我教授之、我為說法，<a class="t" id="t0914c03"></a>如所設則能學，近於法知有善。』猶若，迦旃延！<a class="t" id="t0914c04"></a>年少童男，彼父母或繫手足，於彼時有智生，<a class="t" id="t0914c05"></a>彼父母解手足，彼但憶解不憶縛。如是，迦旃<a class="t" id="t0914c06"></a>延！我作是說：『置過去世，至知有善。』猶若迦旃<a class="t" id="t0914c07"></a>延！因油燈炷則得然，或有人不更著油、不更<a class="t" id="t0914c08"></a>易炷，前者皆盡後亦不益，不久速滅。如是，迦<a class="t" id="t0914c09"></a>旃延！我作是說：『置過去世，至知有善。』猶若迦<a class="t" id="t0914c10"></a>旃延！有十積木，二十三十四十五十六十積<a class="t" id="t0914c11"></a>木，火燒然而然，則知有大火積。或有人更不<a class="t" id="t0914c12"></a>著薪、不著草、不著牛糞、不著<span class="gaiji">麩<!--gaiji,麩,1[麩-夫＋孚],2&#x4D38;,3--></span>、不著掃，不久<a class="t" id="t0914c13"></a>皆盡亦不更著，不久速滅。如是，迦旃延！我作<a class="t" id="t0914c14"></a>是說：『置過去世，至知有善。』」</p>
<p><a class="t-linehead" id="t-linehead0914c14"></a>說此時，鞞摩肅異<a class="t" id="t0914c15"></a>學，遠塵離垢諸法眼生。於是鞞摩肅異學，見<a class="t" id="t0914c16"></a>法得法，了法清淨法，離邪離疑，更無尊天<a class="t" id="t0914c17"></a>不復信他，離諸猶豫得立果，於世尊境界得<a class="t" id="t0914c18"></a>無畏法。從坐起，頭面禮世尊足：「唯世尊！我<a class="t" id="t0914c19"></a>寧可得於世尊學道，受具足為比丘，於世尊<a class="t" id="t0914c20"></a>所行於梵行，此比丘當行梵行。」彼鞞摩肅，則<a class="t" id="t0914c21"></a>於世尊學道，受具足為比丘。尊者鞞摩肅，學<a class="t" id="t0914c22"></a>道受具足，知法至成阿羅漢。</p>
<p><a class="t-linehead" id="t-linehead0914c22"></a>佛如是說。鞞摩<a class="t" id="t0914c23"></a>肅聞世尊所說，歡喜而樂。</p><a class="t" id="t0914c24"></a>
<p class="endsutta"><span class="t-juanname">佛說鞞摩肅經</span></p>
</article>
<aside id="metaarea"><p>This is an independent sūtra. In the Taishō canon, on which this edition is based, it is collected together with the Madhyamāgama. The text is from <a href="http://tripitaka.cbeta.org/T01" target="blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside>
</section></div></body></html>
