<!doctype html><html><head><meta charset="utf8"><title></title></head><body><div id="text" lang="lzh"><section class="sutta" id="sa-3.10"><article><div class="mirror hgroup"><p class="division"><span class="mirror-left latin">Saṃyuktāgama (3rd)</span><span class="mirror-right">雜阿含經</span></p><h1 class="mirror-row"><span class="mirror-left latin">SA-3 10</span><span class="mirror-right">（一〇）</span></h1></div><p><a class="t-linehead" id="t-linehead0495c24"></a>聞如是：一時佛在舍衛國祇樹給孤獨園。<a class="t" id="t0495c25"></a>佛告比丘：「比丘聽！」「受教。」佛便說：「是比丘，人<a class="t" id="t0495c26"></a>有四因緣，貪愛有輕重，從是離道。比丘，譬一<a class="t" id="t0495c27"></a>人有四婦，第一婦為夫所重，坐起行步動作<a class="t" id="t0495c28"></a>臥息未曾相離，沐浴莊飾飯食五樂常先與<a class="t" id="t0495c29"></a>之，寒暑飢渴摩順護視，隨其所欲<span class="corr" title="[末&gt;未]">未</span>曾與諍。<a class="t" id="t0496a01"></a>第二婦者坐起言談常在左右，得之者喜，不<a class="t" id="t0496a02"></a>得者憂，或致老病，或致鬪訟。第三婦者時共<a class="t" id="t0496a03"></a>會現，數相存問苦甘恣意，窮困瘦極便相患<a class="t" id="t0496a04"></a>厭，或相遠離適相思念。第四婦者主給使令，<a class="t" id="t0496a05"></a>趣走作務，諸劇難苦，輒往應之，而不問亦不<a class="t" id="t0496a06"></a>與語，希於護視不在意中。此四婦夫一旦有<a class="t" id="t0496a07"></a>死事，當遠<span class="corr" title="[從&gt;徙] cf.【麗】">徙</span>去，便呼第一婦：『汝當隨我去。』<a class="t" id="t0496a08"></a>第一婦報言：『我不隨卿。』聟言：『我重愛無有<a class="t" id="t0496a09"></a>比，大小多少常順汝旨，養育護汝不失汝意，<a class="t" id="t0496a10"></a>為那不相隨？』婦言：『卿雖愛重我，我終不能相<a class="t" id="t0496a11"></a>隨。』夫便恨去，呼第二婦：『汝當隨我去。』第二婦<a class="t" id="t0496a12"></a>報言：『卿所重愛第一婦尚不隨卿，我亦終不<a class="t" id="t0496a13"></a>相隨。』聟言：『我始求汝時，勤苦不可言，觸寒<a class="t" id="t0496a14"></a>逢暑忍飢忍渴，又更水火縣官盜賊與人共<a class="t" id="t0496a15"></a>諍，儇儇咋咋乃得汝耳，為那不相隨？』婦言：『卿<a class="t" id="t0496a16"></a>自貪利強求為我，我不求卿，何為持勤苦相<a class="t" id="t0496a17"></a>語耶？』夫便恨去，復呼第三婦：『汝當隨我去。』第<a class="t" id="t0496a18"></a>三婦報言：『我受卿恩施，送卿至城外，終不能<a class="t" id="t0496a19"></a>遠行到卿所至處。』夫自恨如去，還與第四婦<a class="t" id="t0496a20"></a>共議言：『我當離是國界，汝隨我去。』第四婦報<a class="t" id="t0496a21"></a>言：『我本去離父母來給卿使，死生苦樂當隨<a class="t" id="t0496a22"></a>卿所到。』此夫不能得可意所重三婦自隨，但<a class="t" id="t0496a23"></a>得苦醜不可意者俱去耳。」</p><p><a class="t-linehead" id="t-linehead0496a23"></a>佛言：「上頭所譬喻<a class="t" id="t0496a24"></a>說，一人者是人意神，第一婦者是為人之身<a class="t" id="t0496a25"></a>也，人好愛其身過於第一婦，至命盡死，意神<a class="t" id="t0496a26"></a>隨逐罪福當獨遠去，身僵在地不肯隨去。」</p><p><a class="t-linehead" id="t-linehead0496a26"></a>佛<a class="t" id="t0496a27"></a>言：「比丘不隨四行不得度脫。何等為四？一<a class="t" id="t0496a28"></a>者憂苦，二者習欲，三者盡空，四者消滅。諸<a class="t" id="t0496a29"></a>惡道要有八行，至誠在四諦。第二婦者是人<a class="t" id="t0496b01"></a>之財產，得之者喜不得者愁，至命盡時財寶<a class="t" id="t0496b02"></a>續在世間，亦不自隨去空坐之愁苦。第三婦<a class="t" id="t0496b03"></a>者，謂父母妻子、兄弟五親、知識奴婢，以生時<a class="t" id="t0496b04"></a>恩愛轉相思慕，至於命盡啼哭而送之到城<a class="t" id="t0496b05"></a>外塚間，便棄死人各自還歸，憂思不過十日，<a class="t" id="t0496b06"></a>便共飲食捐忘死人。第四婦者是人意，天下<a class="t" id="t0496b07"></a>無有自愛守護意者，皆放心恣意貪欲瞋恚<a class="t" id="t0496b08"></a>不信正道，身死當墮惡道，或入地獄或為畜<a class="t" id="t0496b09"></a>生或為餓鬼，皆快意所致也。比丘！為道當自<a class="t" id="t0496b10"></a>端心正意，當去愚癡之心，無愚癡之行，息不<a class="t" id="t0496b11"></a>行惡，不行惡不受殃，不受其殃不生，不生<a class="t" id="t0496b12"></a>亦不老，不老亦不病，不病亦不死，不死便<a class="t" id="t0496b13"></a>得無為泥洹道。」</p><p><a class="t-linehead" id="t-linehead0496b13"></a>佛如如說是，比丘受歡喜。</p><a class="t" id="t0496b14"></a>
</article><aside id="metaarea"><p>This translation of a Saṃyuktāgama (雜阿含經)  is included in the Taishō edition of the Chinese Buddhist canon in vol. 2, sūtra 101. The text is from <a href="http://tripitaka.cbeta.org/T02n0101" target="_blank">CBETA</a>.</p><p>Prepared for SuttaCentral by <span class="editor">Bhikkhu Sujato</span>.</p></aside></section></div></body></html>
