<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-kd10">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<h1 class="mirror-row">
<span class="mirror-left">Campeyya Khandhaka</span>
<span class="mirror-right">瞻波揵度第十</span> </h1>
</div>
<a class="t" id="0885a08"></a>
<a class="t-juannumber" id="juan-44"></a>
<p class="suttainfo">
<span class="t-juanname">四分律卷第四十四<span class="t-note">（三分之八）</span></span><a class="t" id="0885a11"></a><a class="t" id="0885a12"></a><br>
<span class="t-byline">姚秦罽賓三藏佛陀耶舍<a class="t" id="0885a13"></a>共竺佛念等譯</span><a class="t" id="0885a14"></a></p>
<a class="t" id="0885a15"></a>
<p>
<a class="sc" id="1"></a>
<a class="t-linehead" id="0885a15"></a>
爾時世尊。在瞻波城伽尸國婆娑婆聚落。時<a class="t" id="0885a16"></a>異住處有舊比丘。常接眾人猶如泉水。<a class="t" id="0885a17"></a>作如是言。若未來客比丘。我當供給所<a class="t" id="0885a18"></a>須為作洗浴飲食供養。時有眾多比丘。在<a class="t" id="0885a19"></a>伽尸國人間遊行。至婆娑婆聚落。時彼比<a class="t" id="0885a20"></a>丘。即供給所須食飲供養。彼比丘異時作<a class="t" id="0885a21"></a>如是念。我不能常從白衣乞索飲食供具<a class="t" id="0885a22"></a>作洗浴作粥供養。此客比丘道路遠來。今<a class="t" id="0885a23"></a>已懈息。本未有知識今已有知識。我今寧<a class="t" id="0885a24"></a>可不復求索。於是即止。彼客比丘作是<a class="t" id="0885a25"></a>念。此比丘憎我曹。本供給我等所須飲食洗<a class="t" id="0885a26"></a><span class="corr" title="[洛&gt;浴]">浴</span>之具。今止不復與我。我等寧可舉此比<a class="t" id="0885a27"></a>丘耶。彼即和合舉此比丘。彼比丘作是念。<a class="t" id="0885a28"></a>我今不能自知是犯非犯是舉非舉。為如法<a class="t" id="0885a29"></a>舉羯磨成就。為不如法舉羯磨不成就。我今<a class="t" id="0885b01"></a>寧可往瞻婆世尊所以此因緣具白世<a class="t" id="0885b02"></a>尊。世尊若有言教。隨世尊所教我當施行。</p>
<a class="t" id="0885b03"></a>
<p>
<a class="sc" id="2"></a>
<a class="t-linehead" id="0885b03"></a>
爾時此舊比丘持衣<span class="gaiji">鉢<!--gaiji,缽,1[金*本],2&#x9262;,3-->
</span>。詣瞻婆往世尊所。<a class="t" id="0885b04"></a>頭面作禮已<span class="gaiji">却
<!--gaiji,卻,1[去*ㄗ],2&#x5374;,3-->
</span>住一面。爾時世尊慰勞客比<a class="t" id="0885b05"></a>丘。乞求易得不。住止和合不。道路不疲極<a class="t" id="0885b06"></a>不。答言。住止和合乞求易得道路不疲極。<a class="t" id="0885b07"></a>汝比丘從何所來。彼比丘言。我在伽尸國<a class="t" id="0885b08"></a>婆娑婆聚落。於異住處舊比丘常接眾客<a class="t" id="0885b09"></a>所須。猶如泉水。若未來有客比丘來者。供<a class="t" id="0885b10"></a>給所須飲食若作粥洗浴具。後有眾多比丘。<a class="t" id="0885b11"></a>在伽尸國人間遊行至婆娑婆聚落。我時即<a class="t" id="0885b12"></a>供給所須飲食若作粥洗浴具。大德。我時作<a class="t" id="0885b13"></a>如是念。我不能常至白衣家乞索飲食所<a class="t" id="0885b14"></a>須之具。此諸客比丘今已懈息。本未有知<a class="t" id="0885b15"></a>識。今已有知識。我今寧可不復求索。於是<a class="t" id="0885b16"></a>即止彼客比丘作如是語舊比丘憎我等。<a class="t" id="0885b17"></a>先常供給我所須飲食作粥洗浴具。今不復<a class="t" id="0885b18"></a>供給我曹。寧可舉彼比丘罪。即便共和合<a class="t" id="0885b19"></a>共舉。大德。我作如是念。不能知是犯非犯<a class="t" id="0885b20"></a>是舉非舉為是如法舉羯磨成就。為是不如<a class="t" id="0885b21"></a>法舉羯磨不成就耶。我寧可往瞻婆城<a class="t" id="0885b22"></a>詣世尊所以此因緣具白世尊。世尊若有<a class="t" id="0885b23"></a>言教。隨世尊教施行佛告彼比丘。汝比丘<a class="t" id="0885b24"></a>無犯非犯非舉不成舉非法舉。汝比丘羯磨<a class="t" id="0885b25"></a>不成就。汝比丘可還去。至婆娑婆聚落。還<a class="t" id="0885b26"></a>供給眾客所須。猶如泉水。比丘我共汝作<a class="t" id="0885b27"></a>伴。如法非不如法。時彼客比丘。從婆娑婆<a class="t" id="0885b28"></a>聚落人間遊行。至伽尸國往世尊所。頭面<a class="t" id="0885b29"></a>禮足<span class="gaiji">却<!--gaiji,卻,1[去*ㄗ],2&#x5374;,3-->
</span>住一面。</p>
<a class="t" id="0885c01"></a>
<p>
<a class="sc" id="3"></a>
<a class="t-linehead" id="0885c01"></a>
爾時世尊。慰勞客比丘。汝曹住止和合不。<a class="t" id="0885c02"></a>不以乞食疲苦耶。彼比丘答言。住止和合<a class="t" id="0885c03"></a>不以乞食為苦。問言。汝從何所來。答言。<a class="t" id="0885c04"></a>我從婆娑婆聚落來。問言。彼頗有舊住比<a class="t" id="0885c05"></a>丘。常供給眾客所須。猶如泉水。汝等舉耶。<a class="t" id="0885c06"></a>答言。實舉世尊。佛問言。汝等以何事故舉。<a class="t" id="0885c07"></a>答言無事無緣。爾時世尊以無數方便呵責<a class="t" id="0885c08"></a>彼比丘。汝所為非。非威儀非沙門法非淨<a class="t" id="0885c09"></a>行非隨順行。所不應為。云何癡人。舊比丘<a class="t" id="0885c10"></a>供給客比丘。猶如泉水。而汝等無事而舉。<a class="t" id="0885c11"></a>爾時世尊呵責客比丘已告諸比丘。有四<a class="t" id="0885c12"></a>羯磨。非法羯磨。非法別眾羯磨。非法和合羯<a class="t" id="0885c13"></a>磨。法別眾羯磨。是中二羯磨。非法羯磨別眾<a class="t" id="0885c14"></a>羯磨不應作。若作如法治。法羯磨和合羯<a class="t" id="0885c15"></a>磨應作。有四滿數。有人得滿數不應呵。<a class="t" id="0885c16"></a>有人不得滿數應呵。有人不得滿數亦<a class="t" id="0885c17"></a>不應呵。有人得滿數亦應呵。何等人得滿<a class="t" id="0885c18"></a>數不應呵。若為作呵責羯磨擯羯磨依止羯<a class="t" id="0885c19"></a>磨遮不至白衣家羯磨。彼人得滿數不得<a class="t" id="0885c20"></a>呵。何等人不得滿數應呵。若欲受大戒<a class="t" id="0885c21"></a>人。此人不得滿數得呵。何等人不得滿<a class="t" id="0885c22"></a>數亦不得呵。若為比丘作羯磨。比丘尼不<a class="t" id="0885c23"></a>得滿數不得呵。式叉摩那沙彌沙彌尼。若<a class="t" id="0885c24"></a>言犯邊罪。若犯比丘尼。若賊心受戒若壞二<a class="t" id="0885c25"></a>道。若黃門。若殺父母。若殺阿羅漢。若破僧。<a class="t" id="0885c26"></a>若惡心出佛身血。若非人畜生。若二根。若被<a class="t" id="0885c27"></a>舉。若滅擯。若應滅擯。若別住。若在戒場上。<a class="t" id="0885c28"></a>若神足在空。若隱沒。若離見聞處。若所為<a class="t" id="0885c29"></a>作羯磨人。如是等人不得滿數不應呵。<a class="t" id="0886a01"></a>何等人得滿數亦得呵。若善比丘同一界<a class="t" id="0886a02"></a>住。不以神足在空不隱沒。不離見聞處<a class="t" id="0886a03"></a>乃至語傍人。如是等人得滿數應呵。時六<a class="t" id="0886a04"></a>群比丘。一人舉一人。一人舉二人。或舉三<a class="t" id="0886a05"></a>人或舉僧。二人舉一人二人舉二人。或舉<a class="t" id="0886a06"></a>三人或舉僧。三人舉一人或舉二人。或舉<a class="t" id="0886a07"></a>三人或舉僧。僧舉僧。諸比丘白佛。佛言。<a class="t" id="0886a08"></a>不得一人舉一人二人三人舉僧。不得二<a class="t" id="0886a09"></a>人舉一人二人三人舉僧。不得三人舉一<a class="t" id="0886a10"></a>人二人三人舉僧。不得僧舉僧。若一人舉<a class="t" id="0886a11"></a>一人。非法羯磨非毘尼羯磨不應爾。若一人<a class="t" id="0886a12"></a>舉二人三人僧。若二人舉一人二人三人僧。<a class="t" id="0886a13"></a>若三人舉一人舉二人舉三人舉僧。僧舉<a class="t" id="0886a14"></a>僧。非法羯磨非毘尼羯磨。不應爾。爾時六<a class="t" id="0886a15"></a>群比丘。重作羯磨。作呵責羯磨已。復作擯<a class="t" id="0886a16"></a>羯磨。作依止。作遮不至白衣家。與作舉。與<a class="t" id="0886a17"></a>作波利婆沙。與作本日治。與摩那唾。與阿<a class="t" id="0886a18"></a>浮訶那。與現前毘尼。與憶念毘尼。與不癡<a class="t" id="0886a19"></a>毘尼。與自言治。與作多覓罪。與作多覓<a class="t" id="0886a20"></a>罪相。與如草覆地。諸比丘白佛。佛言。不應<a class="t" id="0886a21"></a>重作羯磨。不應作呵責羯磨已復作擯羯<a class="t" id="0886a22"></a>磨乃至如草覆地。爾時佛告諸比丘。有四<a class="t" id="0886a23"></a>種僧。四人僧五人僧十人僧二十人僧是中<a class="t" id="0886a24"></a>四人僧者。除自恣受大戒出罪。餘一切如<a class="t" id="0886a25"></a>法羯磨應作。是中五人僧者。在中國除受<a class="t" id="0886a26"></a>大戒出罪。餘一切如法羯磨應作。是中十人<a class="t" id="0886a27"></a>僧者除出罪。餘一切如法羯磨應作。是中二<a class="t" id="0886a28"></a>十人僧者。一切羯磨應作。況復過二十。若<a class="t" id="0886a29"></a>應四人羯磨。四人少一人作羯磨者。非法<a class="t" id="0886b01"></a>非毘尼羯磨。若以比丘尼作第四人。若以<a class="t" id="0886b02"></a>式叉摩那沙彌沙彌尼若言犯邊罪若犯比<a class="t" id="0886b03"></a>丘尼。若賊心受戒若壞二道若黃門。若殺父<a class="t" id="0886b04"></a>母殺阿羅漢惡心出佛身血。若非人若畜<a class="t" id="0886b05"></a>生若二根。若被舉若滅擯若應滅擯所為<a class="t" id="0886b06"></a>作羯磨人。以如是人足滿四人。非法非毘<a class="t" id="0886b07"></a>尼羯磨不應爾。五人僧十人僧二十人僧亦<a class="t" id="0886b08"></a>如是。爾時六群比丘。作非法非毘尼羯磨。<a class="t" id="0886b09"></a>彼作非法別眾羯磨。非法和合羯磨。法別眾<a class="t" id="0886b10"></a>羯磨。法相似別眾羯磨。法相似和合羯磨。作<a class="t" id="0886b11"></a>呵不止羯磨。諸比丘白佛。佛言。不應作非<a class="t" id="0886b12"></a>法非毘尼羯磨。不應作非法別眾羯磨。不<a class="t" id="0886b13"></a>應作非法和合羯磨。不應作法別眾羯磨。<a class="t" id="0886b14"></a>不應作法相似別眾羯磨。不應作法相似<a class="t" id="0886b15"></a>和合羯磨。不應作呵不止羯磨。云何非<a class="t" id="0886b16"></a>法非毘尼羯磨。白二羯磨。作白已不作羯<a class="t" id="0886b17"></a>磨。是名非法非毘尼羯磨不應爾。作二<a class="t" id="0886b18"></a>白不作羯磨。作三白不作羯磨。作眾多<a class="t" id="0886b19"></a>白不作羯磨。非法非毘尼羯磨不應爾。白<a class="t" id="0886b20"></a>二羯磨。作一白二羯磨。非法非毘尼羯磨不<a class="t" id="0886b21"></a>應爾。作一白三羯磨。作一白眾多羯磨。<a class="t" id="0886b22"></a>作二白一羯磨。作二白二羯磨。作二白三<a class="t" id="0886b23"></a>羯磨。作二白眾多羯磨。作三白一羯磨。作<a class="t" id="0886b24"></a>三白二羯磨。作三白三羯磨。作三白眾多羯<a class="t" id="0886b25"></a>磨。作眾多白一羯磨。作眾多白二羯磨。作<a class="t" id="0886b26"></a>眾多白三羯磨。作眾多白眾多羯磨。非法<a class="t" id="0886b27"></a>非毘尼羯磨不應爾。白二羯磨。作一羯磨<a class="t" id="0886b28"></a>不作白。非法非毘尼羯磨不應爾。作二羯<a class="t" id="0886b29"></a>磨不作白。作三羯磨不作白。作眾多羯<a class="t" id="0886c01"></a>磨不作白。非法非毘尼羯磨不應爾。白二<a class="t" id="0886c02"></a>羯磨。作一羯磨二白。非法非毘尼羯磨不應<a class="t" id="0886c03"></a>爾。作一羯磨三白。作一羯磨眾多白。作二<a class="t" id="0886c04"></a>羯磨一白。作二羯磨二白。作二羯磨三白。<a class="t" id="0886c05"></a>作二羯磨眾多白。作三羯磨一白。作三羯<a class="t" id="0886c06"></a>磨二白。作三羯磨三白。作三羯磨眾多白。<a class="t" id="0886c07"></a>作眾多羯磨一白。作眾多羯磨二白。作<a class="t" id="0886c08"></a>眾多羯磨三白。作眾多羯磨眾多白。非法<a class="t" id="0886c09"></a>非毘尼羯磨不應爾。白二羯磨。不如白法<a class="t" id="0886c10"></a>作白。不如羯磨法作羯磨。非法非毘尼羯磨<a class="t" id="0886c11"></a>不應爾。白四羯磨。作一白不作羯磨。非<a class="t" id="0886c12"></a>法非毘尼羯磨不應爾。作二白不作羯磨。<a class="t" id="0886c13"></a>作三白不作羯磨。作眾多白不作羯磨。<a class="t" id="0886c14"></a>非法非毘尼。羯磨不應爾。作一白一羯磨。<a class="t" id="0886c15"></a>作一白二羯磨。作一白眾多羯磨。作二白<a class="t" id="0886c16"></a>一羯磨。作二白二羯磨。作二白三羯磨。作<a class="t" id="0886c17"></a>二白眾多羯磨。作三白一羯磨。作三白二羯<a class="t" id="0886c18"></a>磨。作三白三羯磨。作三白眾多羯磨。作眾<a class="t" id="0886c19"></a>多白一羯磨。作眾多白二羯磨。作眾多白<a class="t" id="0886c20"></a>三羯磨。作眾多白眾多羯磨。非法非毘尼<a class="t" id="0886c21"></a>羯磨不應爾。白四羯磨。作一羯磨不作<a class="t" id="0886c22"></a>白。非法非毘尼羯磨不應爾。作二羯磨不<a class="t" id="0886c23"></a>作白。作三羯磨不作白。作眾多羯磨不<a class="t" id="0886c24"></a>作白。非法非毘尼羯磨不應爾。作一羯磨<a class="t" id="0886c25"></a>一白。作一羯磨二白。作一羯磨三白。作一<a class="t" id="0886c26"></a>羯磨眾多白。作二羯磨一白。作二羯磨二<a class="t" id="0886c27"></a>白。作二羯磨三白作二羯磨眾多白。作三<a class="t" id="0886c28"></a>羯磨二白。作三羯磨三白。作三羯磨眾多<a class="t" id="0886c29"></a>白。作眾多羯磨一白。作眾多羯磨二<a class="t" id="0887a01"></a>白。作眾多羯磨三白。作眾多羯磨眾多<a class="t" id="0887a02"></a>白。非法非毘尼羯磨不應爾。作白四羯磨。<a class="t" id="0887a03"></a>不如白法作白。不如三羯磨法作羯磨。非法<a class="t" id="0887a04"></a>非毘尼羯磨不應爾。是中有比丘見無罪。<a class="t" id="0887a05"></a>餘比丘語言。汝犯罪見不。答言不見。彼即<a class="t" id="0887a06"></a>舉作不見罪羯磨。佛言。非法非毘尼羯磨不<a class="t" id="0887a07"></a>應爾。是中有比丘無懺悔罪。餘比丘語<a class="t" id="0887a08"></a>言。汝犯罪應懺悔。答言。我不懺悔。彼即舉<a class="t" id="0887a09"></a>作不懺悔羯磨。佛言。非法非毘尼羯磨不應<a class="t" id="0887a10"></a>爾。是中有比丘。無惡見不捨。餘比丘語<a class="t" id="0887a11"></a>言。汝有惡見應捨。答言我不捨。彼即舉<a class="t" id="0887a12"></a>作惡見不捨羯磨。佛言。非法非毘尼羯磨<a class="t" id="0887a13"></a>不應爾。是中有比丘。見無罪無罪懺悔。<a class="t" id="0887a14"></a>餘比丘語言。汝見罪不。汝應懺悔。答言。我<a class="t" id="0887a15"></a>不見罪我不懺悔。彼即舉作不見罪不懺<a class="t" id="0887a16"></a>悔羯磨。佛言。非法非毘尼羯磨不應爾。是<a class="t" id="0887a17"></a>中有比丘。見無罪無惡見不捨。餘比丘語<a class="t" id="0887a18"></a>言。汝見有罪惡見應捨。答言。我不見罪<a class="t" id="0887a19"></a>無惡見不捨。彼即舉作不見罪惡見不捨<a class="t" id="0887a20"></a>羯磨。佛言。非法非毘尼羯磨不應爾。是中<a class="t" id="0887a21"></a>有比丘。無罪懺悔無惡見不捨。餘比丘語<a class="t" id="0887a22"></a>言。汝有罪應懺悔捨惡見。答言。我不懺<a class="t" id="0887a23"></a>悔我無惡見不捨。彼即舉作不懺悔不捨<a class="t" id="0887a24"></a>惡見羯磨。佛言。非法非毘尼羯磨不應爾。<a class="t" id="0887a25"></a>是中有比丘。見無罪無罪懺悔無惡見不<a class="t" id="0887a26"></a>捨。餘比丘語言。汝見罪應懺悔捨惡見。答<a class="t" id="0887a27"></a>言。我不見罪不懺悔無惡見不捨。彼即<a class="t" id="0887a28"></a>舉作不見罪不懺悔不捨惡見羯磨。佛言。非<a class="t" id="0887a29"></a>法非毘尼羯磨不應爾。是中有比丘。無罪<a class="t" id="0887b01"></a>見無罪。餘比丘問言。汝見罪不。答言見。彼<a class="t" id="0887b02"></a>比丘即舉作不見罪羯磨。佛言。非法非毘尼<a class="t" id="0887b03"></a>羯磨不應爾。是中有比丘無罪懺悔。餘比<a class="t" id="0887b04"></a>丘語言。汝有罪應懺悔。答言當懺悔。彼比<a class="t" id="0887b05"></a>丘即舉作不懺悔羯磨。佛言。非法非毘尼羯<a class="t" id="0887b06"></a>磨不應爾。是中有比丘無惡見不捨。餘<a class="t" id="0887b07"></a>比丘語言。汝有惡見應捨。答言我當捨。彼<a class="t" id="0887b08"></a>即舉作惡見不捨羯磨。佛言。非法非毘尼羯<a class="t" id="0887b09"></a>磨不應爾。是中有比丘。無罪見無罪不懺<a class="t" id="0887b10"></a>悔。餘比丘語言汝見罪應懺悔。答言我見<a class="t" id="0887b11"></a>罪當懺悔。彼即舉作不見罪不懺悔羯磨。<a class="t" id="0887b12"></a>佛言。非法非毘尼羯磨不應爾。是中有比<a class="t" id="0887b13"></a>丘無見罪無惡見不捨。餘比丘語言。汝<a class="t" id="0887b14"></a>見罪惡見應捨。答言。我見罪當捨惡見。彼<a class="t" id="0887b15"></a>即舉作不見罪不捨惡見羯磨。佛言非法非<a class="t" id="0887b16"></a>毘尼羯磨不應爾。是中有比丘無罪懺悔<a class="t" id="0887b17"></a>無惡見不捨。餘比丘語言。汝有罪應懺<a class="t" id="0887b18"></a>悔惡見應捨。答言。當懺悔捨惡見。彼即舉<a class="t" id="0887b19"></a>作不懺悔不捨惡見羯磨。佛言。非法非毘尼<a class="t" id="0887b20"></a>羯磨不應爾。是中有比丘見無罪無罪懺<a class="t" id="0887b21"></a>悔無惡見不捨。餘比丘語言。汝見罪當<a class="t" id="0887b22"></a>懺悔惡見應捨。答言。我見罪當懺悔捨惡<a class="t" id="0887b23"></a>見。彼即舉作不見罪不懺悔惡。見不捨羯磨。<a class="t" id="0887b24"></a>佛言非法。非毘尼羯磨不應爾。是中有比<a class="t" id="0887b25"></a>丘見有罪。餘比丘語言。汝有罪見不。答言<a class="t" id="0887b26"></a>見。彼即舉作不見罪羯磨。佛言。非法非毘<a class="t" id="0887b27"></a>尼羯磨不應爾。是中有比丘有罪懺悔。餘<a class="t" id="0887b28"></a>比丘語言。汝有罪應懺悔。答言我當懺悔。<a class="t" id="0887b29"></a>彼即舉作不懺悔羯磨。佛言。非法非毘尼羯<a class="t" id="0887c01"></a>磨不應爾。是中有比丘。有惡見不捨。餘<a class="t" id="0887c02"></a>比丘語言。汝有惡見應捨。答言當捨。彼<a class="t" id="0887c03"></a>即舉作不捨惡見羯磨。佛言。非法非毘尼<a class="t" id="0887c04"></a>羯磨不應爾。是中有比丘。見有罪有罪<a class="t" id="0887c05"></a>應懺悔。餘比丘語言。汝見有罪應懺悔。答<a class="t" id="0887c06"></a>言我見罪當懺悔。彼即作舉不見罪不懺<a class="t" id="0887c07"></a>悔羯磨。佛言。非法非毘尼羯磨不應爾。是<a class="t" id="0887c08"></a>中有比丘。見有罪有惡見不捨。餘比丘<a class="t" id="0887c09"></a>語言。汝見有罪惡見應捨。答言。我見罪<a class="t" id="0887c10"></a>當捨惡見。彼比丘即舉作不見罪惡見不<a class="t" id="0887c11"></a>捨羯磨。佛言。非法非毘尼羯磨不應爾。是<a class="t" id="0887c12"></a>中有比丘。有罪懺悔有惡見不捨。餘比丘<a class="t" id="0887c13"></a>語言。汝有罪當懺悔惡見當捨。答言。我<a class="t" id="0887c14"></a>當懺悔當捨惡見。彼即舉作不懺悔不捨<a class="t" id="0887c15"></a>惡見羯磨。佛言。非法非毘尼羯磨不應爾。<a class="t" id="0887c16"></a>是中有比丘。見有罪懺悔惡見不捨。餘比<a class="t" id="0887c17"></a>丘語言。汝見罪當懺悔惡見應捨。答言。我<a class="t" id="0887c18"></a>見罪當懺悔捨惡見。彼即舉作不見罪不<a class="t" id="0887c19"></a>懺悔不捨惡見羯磨。佛言。非法非毘尼羯磨<a class="t" id="0887c20"></a>不應爾。是為非法非毘尼羯磨。云何如法<a class="t" id="0887c21"></a>如毘尼羯磨。白二羯磨。如白法作白。如<a class="t" id="0887c22"></a>羯磨法作羯磨。如法如毘尼羯磨應爾。白<a class="t" id="0887c23"></a>四羯磨。如白法作白。如三羯磨法作羯<a class="t" id="0887c24"></a>磨。如法如毘尼羯磨應爾。是中有比丘<a class="t" id="0887c25"></a>見有罪。餘比丘問言。汝有罪見不。答言<a class="t" id="0887c26"></a>不見。彼即舉作不見罪羯磨。佛言。如法如<a class="t" id="0887c27"></a>毘尼羯磨應爾。是中有比丘。有罪應懺悔。<a class="t" id="0887c28"></a>餘比丘語言。汝有罪應懺悔。答言。我不懺<a class="t" id="0887c29"></a>悔。彼即舉作不懺悔羯磨。佛言。如法如毘尼<a class="t" id="0888a01"></a>羯磨應爾。是中有比丘惡見不捨。餘比丘<a class="t" id="0888a02"></a>語言。汝有惡見應捨。答言不捨。彼即舉作<a class="t" id="0888a03"></a>惡見不捨羯磨。佛言。如法如毘尼羯磨應爾。<a class="t" id="0888a04"></a>是中有比丘見有罪有罪懺悔。餘比丘語<a class="t" id="0888a05"></a>言。汝見有罪有罪懺悔。答言不見不懺悔。<a class="t" id="0888a06"></a>彼即如其所犯。作不見罪。不懺悔羯磨。佛<a class="t" id="0888a07"></a>言。如法如毘尼羯磨應爾。是中有比丘見<a class="t" id="0888a08"></a>有罪有惡見不捨。餘比丘語言。汝有罪有<a class="t" id="0888a09"></a>惡見應捨。答言。我不見罪惡見不捨。彼即<a class="t" id="0888a10"></a>如其所犯罪。與作不見罪惡見不捨羯磨。<a class="t" id="0888a11"></a>佛言。如法如毘尼羯磨應爾。是中有比丘。<a class="t" id="0888a12"></a>有罪懺悔惡見不捨。餘比丘語言。汝有罪<a class="t" id="0888a13"></a>當懺悔惡見當捨。答言。我不懺悔不捨<a class="t" id="0888a14"></a>惡見。彼即如其所犯。作不懺悔不捨惡見羯<a class="t" id="0888a15"></a>磨。佛言。如法如毘尼羯磨應爾。是中有比<a class="t" id="0888a16"></a>丘。見有罪懺悔惡見不捨。餘比丘語言。汝<a class="t" id="0888a17"></a>見有罪當懺悔惡見應捨。答言。我不見罪<a class="t" id="0888a18"></a>不懺悔不捨惡見。彼即如其所犯罪。作不<a class="t" id="0888a19"></a>見罪不懺悔不捨惡見羯磨。佛言。如法如毘<a class="t" id="0888a20"></a>尼羯磨應爾。是為如法如毘尼羯磨。云何非<a class="t" id="0888a21"></a>法別眾羯磨。同一住處羯磨時有不來者。應<a class="t" id="0888a22"></a>與欲而不與欲。在現前應呵者便呵。彼<a class="t" id="0888a23"></a>作白二羯磨。作白四羯磨。白此事乃為彼<a class="t" id="0888a24"></a>事作羯磨。是為非法別眾羯磨。云何非法<a class="t" id="0888a25"></a>和合羯磨。有同一住處。和合一處羯磨時<a class="t" id="0888a26"></a>有不來。應與欲者與欲。在現前應得呵<a class="t" id="0888a27"></a>者不呵。作白二羯磨作白四羯磨。白此事<a class="t" id="0888a28"></a>乃為彼事作羯磨。是為非法和合羯磨。云<a class="t" id="0888a29"></a>何法別眾羯磨。同一住處羯磨時有不來者。<a class="t" id="0888b01"></a>應與欲不與欲。在現前應得呵者呵彼<a class="t" id="0888b02"></a>作白二白四羯磨如法作。是為法別眾羯<a class="t" id="0888b03"></a>磨。云何法相似別眾羯磨。同一住處羯磨時<a class="t" id="0888b04"></a>有不來者。應與欲不與欲。在現前應呵<a class="t" id="0888b05"></a>者呵。作白二白四羯磨。前作羯磨後作白。<a class="t" id="0888b06"></a>是為法相似別眾羯磨。云何法相似和合羯<a class="t" id="0888b07"></a>磨。同一住處羯磨時有不來者。應與欲<a class="t" id="0888b08"></a>者與欲。在現前應得呵者不呵。白二白<a class="t" id="0888b09"></a>四羯磨。前作羯磨後作白。是為法相似和<a class="t" id="0888b10"></a>合羯磨。何等人作呵責成呵。或有人呵成<a class="t" id="0888b11"></a>呵。或有人呵不成呵。何者呵不成呵。為<a class="t" id="0888b12"></a>比丘作羯磨。比丘尼呵不成呵。式叉摩那<a class="t" id="0888b13"></a>沙彌沙彌尼。若言犯邊罪。犯比丘尼。或賊<a class="t" id="0888b14"></a>心受戒。或壞二道黃門。殺父母殺阿羅漢。<a class="t" id="0888b15"></a>惡心出佛身血破和合僧。非人畜生二根。<a class="t" id="0888b16"></a>若被舉若滅擯若應滅擯。若在戒場上。若<a class="t" id="0888b17"></a>作別住。若以神足在空若隱沒。若離見聞<a class="t" id="0888b18"></a>處。若所為作羯磨人。如是人呵不成呵。云<a class="t" id="0888b19"></a>何呵成呵。若善比丘同在一界內住。不在<a class="t" id="0888b20"></a>空不隱沒。不離見聞處乃至語比坐。如<a class="t" id="0888b21"></a>是人呵成呵。是為呵羯磨。爾時優波離。從<a class="t" id="0888b22"></a>坐起偏露右肩右膝著地合掌白佛言。應<a class="t" id="0888b23"></a>作呵責羯磨乃與作擯羯磨如法如毘尼<a class="t" id="0888b24"></a>羯磨不。佛語優波離。此不如法羯磨。優波<a class="t" id="0888b25"></a>離復白佛言。應與作呵責羯磨乃與作依<a class="t" id="0888b26"></a>止羯磨。若乃作遮不至白衣家羯磨乃至如<a class="t" id="0888b27"></a>草覆地。是如法如毘尼羯磨不。佛言。不如<a class="t" id="0888b28"></a>法不應與作呵責羯磨乃作擯羯磨乃至<a class="t" id="0888b29"></a>如草覆地非法非毘尼羯磨不應爾。如是展<a id="0888c01"></a>轉乃至如草覆地。非法非毘尼羯磨不應爾。<a class="t" id="0888c02"></a>佛語優波離。若應作呵責羯磨與作呵責<a class="t" id="0888c03"></a>羯磨。此是如法如毘尼羯磨應爾。如是乃至<a class="t" id="0888c04"></a>如草覆地羯磨。如法如毘尼羯磨應爾。爾時<a class="t" id="0888c05"></a>有異住處。眾僧與比丘作呵責羯磨。乃作<a class="t" id="0888c06"></a>非法別眾羯磨。餘眾僧聞彼眾僧與比丘<a class="t" id="0888c07"></a>作呵責羯磨。乃作非法別眾羯磨羯磨不<a class="t" id="0888c08"></a>成。我曹當與作呵責羯磨。即作呵責羯磨。<a class="t" id="0888c09"></a>非法和合。復有餘處僧聞彼眾僧為比丘<a class="t" id="0888c10"></a>作呵責羯磨非法和合羯磨不成。我曹當<a class="t" id="0888c11"></a>為作呵責羯磨。彼即作呵責羯磨。法別眾。<a class="t" id="0888c12"></a>餘處僧聞彼眾僧為比丘作呵責羯磨法<a class="t" id="0888c13"></a>別眾羯磨羯磨不成。我曹當為作呵責羯<a class="t" id="0888c14"></a>磨。即作呵責羯磨。法相似別眾。餘處僧聞<a class="t" id="0888c15"></a>彼眾僧為比丘作呵責羯磨。法相似別眾羯<a class="t" id="0888c16"></a>磨不成。我曹當為作呵責羯磨。法相似和<a class="t" id="0888c17"></a>合羯磨。彼比丘作如是念。我當云何。即<a class="t" id="0888c18"></a>白諸比丘。諸比丘白佛。佛言。諸如是不如<a class="t" id="0888c19"></a>法羯磨不成就。如是一切羯磨亦不成就。<a class="t" id="0888c20"></a>爾時有住處。眾僧為比丘作非法別眾羯<a class="t" id="0888c21"></a>磨。爾時眾多僧皆共諍。或言非法別眾羯磨。<a class="t" id="0888c22"></a>或言非法和合。或言法別眾。或言法相似<a class="t" id="0888c23"></a>別眾。或言法相似和合。或言羯磨成就。或<a class="t" id="0888c24"></a>言不成就。諸比丘不知云何告餘比丘。<a class="t" id="0888c25"></a>餘比丘往白佛。佛言。彼住處眾僧。為比丘<a class="t" id="0888c26"></a>作呵責羯磨非法別眾。是中眾多僧各各共<a class="t" id="0888c27"></a>諍。或言非法別眾。或言非法和合。乃至言<a class="t" id="0888c28"></a>成不成。是中僧言非法別眾者。此是法語。<a class="t" id="0888c29"></a>乃至法相似和合者。此亦如是是法語。爾時<a class="t" id="0889a01"></a>優波離。從坐起偏露右肩右膝著地合<a class="t" id="0889a02"></a>掌白佛言。若有比丘。僧先與羯磨。後眾僧<a class="t" id="0889a03"></a>與解。成不成解耶。佛語優波離。或成或不<a class="t" id="0889a04"></a>成。復問。云何成不成。佛告優波離。有十三<a class="t" id="0889a05"></a>種人。僧先為作羯磨不成解。除此十三種<a class="t" id="0889a06"></a>人已。為餘人作羯磨已。若僧與解者得<a class="t" id="0889a07"></a>成解。優波離復問佛。若僧先為作羯磨為<a class="t" id="0889a08"></a>解羯磨已。驅出成驅出為不成耶。佛言。<a class="t" id="0889a09"></a>或有成驅出。或有不成驅出。若為十三種<a class="t" id="0889a10"></a>人作羯磨已。驅出成驅出。除此十三種。<a class="t" id="0889a11"></a>為餘人作羯磨。後解羯磨得解。若驅出不<a class="t" id="0889a12"></a>成驅出<span class="t-note">（瞻波揵度具足竟）</span>。</p>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>