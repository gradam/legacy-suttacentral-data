<!DOCTYPE html>
<html data-prev="lzh-dg-bu-vb-ss12" data-next="lzh-dg-bu-vb-an1">
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-ss13">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Saṅghādisesa 13</span>
<span class="mirror-right">僧伽婆尸沙一十三</span> </h1>
</div>
<p>
<a class="sc" id="1"></a>
<a class="t-linehead" id="0599a16"></a>
◎爾時佛在拘睒毘國瞿師羅園。時尊者闡<a class="t" id="0599a17"></a>陀比丘。惡性不受人語。語諸比丘言。汝莫<a class="t" id="0599a18"></a>語我若好若惡。我亦不語諸大德若好若<a class="t" id="0599a19"></a>惡。諸大德止。莫有所說。何用教我為。我應<a class="t" id="0599a20"></a>教諸大德。何以故。我聖主得正覺故。譬如<a class="t" id="0599a21"></a>大水初來漂諸草木積在一處。諸大德亦復<a class="t" id="0599a22"></a>如是。種種姓種種名種種家出家集在一處。<a class="t" id="0599a23"></a>亦如大風吹諸草木集在一處。諸大德亦<a class="t" id="0599a24"></a>如是。種種姓種種名種種家出家集在一<a class="t" id="0599a25"></a>處。是故諸大德。不應教我。我應教諸大<a class="t" id="0599a26"></a>德。何以故。我聖主得正覺故。時諸比丘。聞<a class="t" id="0599a27"></a>中有少欲知足行頭陀樂學戒知慚愧者。<a class="t" id="0599a28"></a>嫌責闡陀比丘。云何惡性不受人語。語諸<a class="t" id="0599a29"></a>比丘言。諸大德。莫語我若好若惡。我亦不<a class="t" id="0599b01"></a>語諸大德若好若惡。諸大德且止。莫有所<a class="t" id="0599b02"></a>說。何用教授我為。我應教諸大德。何以<a class="t" id="0599b03"></a>故。我聖主得正覺故。譬如大水初來漂諸<a class="t" id="0599b04"></a>草木集在一處。亦如大風吹諸草木聚在<a class="t" id="0599b05"></a>一處。諸大德亦復如是。種種姓種種名種種<a class="t" id="0599b06"></a>家出家集在一處。是故我應教諸大德。諸大<a class="t" id="0599b07"></a>德不應教我。何以故。我聖主得正覺故。<a class="t" id="0599b08"></a>諸比丘往到世尊所。頭面禮足在一面坐。<a class="t" id="0599b09"></a>以此因緣具白世尊。世尊爾時以此因緣<a class="t" id="0599b10"></a>集比丘僧。以無數方便呵責闡陀比丘。汝<a class="t" id="0599b11"></a>所為非。非威儀非沙門法非淨行非隨<a class="t" id="0599b12"></a>順行。所不應為。云何闡陀惡性不受人語。<a class="t" id="0599b13"></a>廣說如上。乃至我聖主得正覺。時世尊呵<a class="t" id="0599b14"></a>責闡陀已。告諸比丘。聽僧與闡陀比丘作<a class="t" id="0599b15"></a>呵諫白四羯磨。如是呵諫。僧中應差堪能<a class="t" id="0599b16"></a>羯磨者如上作如是白。大德僧聽。此闡陀<a class="t" id="0599b17"></a>比丘惡性不受人語。諸比丘以戒律如法<a class="t" id="0599b18"></a>教授。自作不可共語語諸比丘言。大德莫<a class="t" id="0599b19"></a>語我若好若惡。我亦不語諸大德若好若<a class="t" id="0599b20"></a>惡。大德且止。不須教我。若僧時到僧忍聽。<a class="t" id="0599b21"></a>僧今與闡陀比丘作呵諫。捨此事故。汝<a class="t" id="0599b22"></a>闡陀莫自作不可共語。當作可共語。闡陀<a class="t" id="0599b23"></a>汝應如法諫諸比丘。諸比丘亦當如法諫<a class="t" id="0599b24"></a>汝。如是佛弟子眾得增益。展轉相教展轉<a class="t" id="0599b25"></a>相諫展轉懺悔。白如是。大德僧聽。此闡陀比<a class="t" id="0599b26"></a>丘惡性不受人語。諸比丘以戒律如法教<a class="t" id="0599b27"></a>授。自作不可共語語諸比丘言。大德莫語<a class="t" id="0599b28"></a>我若好若惡。我亦不語諸大德若好若惡。<a class="t" id="0599b29"></a>大德且止。不須教我。今僧為闡陀比丘作<a class="t" id="0599c01"></a>呵諫捨此事故汝闡陀莫自作不可共語。<a class="t" id="0599c02"></a>當作可共語。汝當如法諫諸比丘。諸比丘<a class="t" id="0599c03"></a>亦當如法諫汝。如是佛弟子眾得增益。展<a class="t" id="0599c04"></a>轉相教展轉相諫展轉懺悔。誰諸長老忍。僧<a class="t" id="0599c05"></a>為闡陀比丘作呵諫。捨此事者默然。誰<a class="t" id="0599c06"></a>不忍者說。是初羯磨。第二第三亦如是說。<a class="t" id="0599c07"></a>僧已忍。與闡陀比丘作呵諫捨此事竟。<a class="t" id="0599c08"></a>僧忍默然故是事如是持。當如是呵諫。<a class="t" id="0599c09"></a>僧與闡陀比丘作呵諫白四羯磨令捨此<a class="t" id="0599c10"></a>事已。諸比丘白佛。佛言。若有餘比丘。惡性<a class="t" id="0599c11"></a>不受人語者僧亦當與作如是呵諫白四<a class="t" id="0599c12"></a>羯磨。自今已去。與諸比丘結戒。集十句義<a class="t" id="0599c13"></a>乃至正法久住。欲說戒者當如是說。若比<a class="t" id="0599c14"></a>丘惡性不受人語。於戒法中諸比丘如法<a class="t" id="0599c15"></a>諫已。自身不受諫語言。諸大德莫向我<a class="t" id="0599c16"></a>說若好若惡。我亦不向諸大德說若好若<a class="t" id="0599c17"></a>惡。諸大德且止莫諫我。彼比丘諫是比丘<a class="t" id="0599c18"></a>言。大德莫自身不受諫語。大德自身當<a class="t" id="0599c19"></a>受諫語。大德如法諫諸比丘。諸比丘亦<a class="t" id="0599c20"></a>如法諫大德。如是佛弟子眾得增益。展轉<a class="t" id="0599c21"></a>相諫展轉相教展轉懺悔。是比丘如是。諫<a class="t" id="0599c22"></a>時堅持不捨。彼比丘應三諫。捨是事故。<a class="t" id="0599c23"></a>乃至三諫捨者善。不捨者僧伽婆尸沙。比<a class="t" id="0599c24"></a>丘義如上說。惡性不受語者。不忍不受<a class="t" id="0599c25"></a>人教誨。以戒律如法教授者。有七犯聚波<a class="t" id="0599c26"></a>羅夷。僧伽婆尸沙。波逸提。波羅提提舍尼。<a class="t" id="0599c27"></a>偷蘭遮。突吉羅。惡說。如法者如法如律<a class="t" id="0599c28"></a>如佛所教。若比丘惡性不受人語。諸比丘<a class="t" id="0599c29"></a>以戒律。如法教授。自身作不可共語。大德<a class="t" id="0600a01"></a>莫語我若好若惡。我亦不語諸大德若好<a class="t" id="0600a02"></a>若惡。大德。且止不須諫我。彼比丘諫此<a class="t" id="0600a03"></a>比丘言。大德莫自作不可共語。當作可共<a class="t" id="0600a04"></a>語。大德如法諫諸比丘。諸比丘亦當如法<a class="t" id="0600a05"></a>諫大德。如是佛弟子眾得增益。展轉相教<a class="t" id="0600a06"></a>展轉相諫展轉懺悔。大德。可捨此事。莫為<a class="t" id="0600a07"></a>僧所呵更犯重罪。若隨語者善。不隨語者<a class="t" id="0600a08"></a>應作白。作白已應更求。大德。我已作白<a class="t" id="0600a09"></a>竟。餘有三羯磨在。大德可捨此事。勿為僧<a class="t" id="0600a10"></a>所呵更犯重罪。若隨語者善。不隨語者<a class="t" id="0600a11"></a>作初羯磨。作初羯磨已應更求。大德已作<a class="t" id="0600a12"></a>白初羯磨竟。餘有二羯磨在。大德。可捨<a class="t" id="0600a13"></a>此事。勿為僧所訶更犯重罪。若隨語者<a class="t" id="0600a14"></a>善不隨語者為說第二羯磨。說第二<a class="t" id="0600a15"></a>羯磨已應更求。大德。我已作白第二羯磨<a class="t" id="0600a16"></a>竟。餘有一羯磨在。大德。可捨此事。勿<a class="t" id="0600a17"></a>為僧所呵更犯重罪。若隨語者善。不隨語<a class="t" id="0600a18"></a>者為說第三羯磨。說第三羯磨竟僧伽婆尸<a class="t" id="0600a19"></a>沙。白二羯磨捨者三偷蘭遮。白一羯磨捨<a class="t" id="0600a20"></a>者二偷蘭遮。白已捨者一偷蘭遮。作白未<a class="t" id="0600a21"></a>竟捨者突吉羅。未白前惡性不受人語盡<a class="t" id="0600a22"></a>突吉羅。若為惡性作呵諫時。若有餘比丘<a class="t" id="0600a23"></a>教言莫捨此比丘偷蘭遮。若未作呵諫而<a class="t" id="0600a24"></a>語者突吉羅。若比丘尼教言莫捨此比丘尼<a class="t" id="0600a25"></a>偷蘭遮。若未呵諫突吉羅。除比丘比丘尼。<a class="t" id="0600a26"></a>餘人教莫捨呵不呵盡突吉羅。比丘尼僧伽<a class="t" id="0600a27"></a>婆尸沙。式叉摩那沙彌沙彌尼突吉羅。是謂<a class="t" id="0600a28"></a>為犯。不犯者初語時捨。非法別眾。非法和合<a class="t" id="0600a29"></a>眾。法別眾。法相似別眾。法相似和合眾。<a class="t" id="0600b01"></a>非法非律非佛所教。若一切未作呵諫前<a class="t" id="0600b02"></a>不犯。若為無智人呵諫時語彼如是言。汝<a class="t" id="0600b03"></a>和上阿闍梨所行亦如是。汝可更學問誦<a class="t" id="0600b04"></a>經。若其事如是。若戲笑語若疾疾語。若獨語<a class="t" id="0600b05"></a>若夢中語。欲說此錯說彼。是謂不犯。不<a class="t" id="0600b06"></a>犯者。最初未制戒。癡狂心亂痛惱所纏<a class="t" id="0600b07"></a>。<span class="rule-number">十三竟</span></p>
<a class="t" id="0600b08"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>