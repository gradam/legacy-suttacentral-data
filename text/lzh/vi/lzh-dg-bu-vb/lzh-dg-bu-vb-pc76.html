<!DOCTYPE html>
<html data-prev="lzh-dg-bu-vb-pc75" data-next="lzh-dg-bu-vb-pc77">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc76">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 76</span><span class="mirror-right">波逸提七十六</span>
</h1>
</div>
<p>
<a class="sc" id="1"></a>
<a class="t-linehead" id="0687b20"></a>
爾時佛在舍衛國祇樹給孤獨園。時六群比<a class="t" id="0687b21"></a>丘中有犯事者。恐眾僧彈舉六人。便共<a class="t" id="0687b22"></a>相隨至大食小食上。若眾僧大集說法時若<a class="t" id="0687b23"></a>說戒時。六人共俱不相離。使諸比丘無由<a class="t" id="0687b24"></a>得與作羯磨。後於異時。六群比丘作衣。諸<a class="t" id="0687b25"></a>比丘自相謂言。此六群比丘今在此作衣。欲<a class="t" id="0687b26"></a>作羯磨者今正是時。即遣使喚言。汝等來。<a class="t" id="0687b27"></a>眾僧有事。六群比丘報言。僧有何等事。我<a class="t" id="0687b28"></a>等停作衣不得往。僧報言。汝等若不得<a class="t" id="0687b29"></a>來。可令一二比丘持欲來。六群比丘即令<a class="t" id="0687c01"></a>一比丘受欲來。爾時眾僧。即與此一比丘<a class="t" id="0687c02"></a>作羯磨。作羯磨已。即還至彼六群比丘<a class="t" id="0687c03"></a>所。彼問言。眾僧何所作為。此比丘報言。於<a class="t" id="0687c04"></a>我身無利。問言。以何事於汝身無利耶。<a class="t" id="0687c05"></a>報言。眾僧與我作羯磨。六群比丘前與欲<a class="t" id="0687c06"></a>已。後便悔言。彼作羯磨者。非為羯磨。羯<a class="t" id="0687c07"></a>磨不成。我以彼事故與欲。不以此事時<a class="t" id="0687c08"></a>諸比丘聞其中有少欲知足行頭陀樂學戒<a class="t" id="0687c09"></a>知慚愧者。嫌責六群比丘言。云何汝等與<a class="t" id="0687c10"></a>欲已後自悔言。我以彼事與欲不以此事。<a class="t" id="0687c11"></a>爾時諸比丘往世尊所。頭面禮足在一面<a class="t" id="0687c12"></a>坐。以此因緣具白世尊。世尊爾時以此因<a class="t" id="0687c13"></a>緣集比丘僧。呵責六群比丘言。汝所為非。<a class="t" id="0687c14"></a>非威儀非沙門法非淨行非隨順行。所<a class="t" id="0687c15"></a>不應為。云何前與欲已後自悔言。我以彼<a class="t" id="0687c16"></a>事與欲。不以此事耶。世尊以無數方便<a class="t" id="0687c17"></a>呵責已告諸比丘。此六群比丘癡人。多種<a class="t" id="0687c18"></a>有漏處最初犯戒。自今已去與比丘結戒。<a class="t" id="0687c19"></a>集十句義乃至正法久住。欲說戒者當如<a class="t" id="0687c20"></a>是說。若比丘與欲已後悔者波逸提。比丘義<a class="t" id="0687c21"></a>如上。若比丘與欲已後悔。作是言。汝等<a class="t" id="0687c22"></a>作羯磨非羯磨羯磨不成。我以彼事故與<a class="t" id="0687c23"></a>欲。不以此事。說而了了者波逸提。不了了<a class="t" id="0687c24"></a>突吉羅。比丘尼波逸提。式叉摩那沙彌沙彌<a class="t" id="0687c25"></a>尼突吉羅。是謂為犯。不犯者。其事實爾。非<a class="t" id="0687c26"></a>羯磨羯磨不成故。便作是言。非羯磨羯磨<a class="t" id="0687c27"></a>不成不犯。若戲笑語疾疾語獨處語夢中語。<a class="t" id="0687c28"></a>欲說此乃錯說彼一切無犯。無犯者。最初<a class="t" id="0687c29"></a>未制戒。癡狂心亂痛惱所纏。<span class="rule-number">七十六竟</span></p>
<a class="t" id="0688a01"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>