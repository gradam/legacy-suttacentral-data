<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bu-vb-pc30">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 30</span><span class="mirror-right">波逸提三十</span>
</h1>
</div>
<p>
<a class="sc" id="1"></a>
<a class="t-linehead" id="0654a23"></a>
爾時佛在舍衛國祇樹給孤獨園。時毘舍離<a class="t" id="0654a24"></a>嫁女與舍衛國人。後與姑共諍還詣本國。<a class="t" id="0654a25"></a>爾時阿那律。從舍衛國欲至毘舍離國。時<a class="t" id="0654a26"></a>彼婦女問尊者阿那律言。尊者欲至何處<a class="t" id="0654a27"></a>耶。答言。我欲至毘舍離。婦女即言。可見將<a class="t" id="0654a28"></a>去不。答言可爾。爾時尊者阿那律。便與<a class="t" id="0654a29"></a>此婦女同一道行。爾時婦女夫主先行不在。<a class="t" id="0654b01"></a>後日還家不見其婦。即問母言。我婦為所<a class="t" id="0654b02"></a>在耶。其母報言與我<span class="gaiji">鬪
<!--gaiji,鬥,1[鬥@(豆*寸)],2&#x9B2A;,3-->
</span>竟便逃走去不知<a class="t" id="0654b03"></a>所在。爾時夫主速疾往逐之。於道路得<a class="t" id="0654b04"></a>婦。將詣阿那律所語言。何故將我婦逃走<a class="t" id="0654b05"></a>耶。時阿那律答言。止止莫作此語。我等不<a class="t" id="0654b06"></a>爾。長者語言。云何言不爾。汝今現與同道<a class="t" id="0654b07"></a>行。其婦語夫主言。我與此尊者行如兄弟<a class="t" id="0654b08"></a>相逐無他過惡。夫主報言。此人今日將汝<a class="t" id="0654b09"></a>逃走。豈可不作此言耶。爾時其人即打<a class="t" id="0654b10"></a>阿那律垂斷命根。爾時尊者阿那律。即<a class="t" id="0654b11"></a>下道在一靜處結加趺坐。直身正意繫念<a class="t" id="0654b12"></a>在前入火光三昧。時長者見已便生善心。長<a class="t" id="0654b13"></a>者念言。若此阿那律從三昧起者。我當禮<a class="t" id="0654b14"></a>拜懺悔。時尊者阿那律從三昧覺已。長者<a class="t" id="0654b15"></a>即便懺悔。唯願大德。受我懺悔。阿那律受<a class="t" id="0654b16"></a>其懺悔。爾時長者禮足已在一面坐。爾時<a class="t" id="0654b17"></a>阿那律。為長者說種種微妙法令發歡喜<a class="t" id="0654b18"></a>心。與說法已即從坐起而去。爾時阿那律<a class="t" id="0654b19"></a>食已。往到僧伽藍中。以此因緣具向諸比<a class="t" id="0654b20"></a>丘說。爾時諸比丘聞。其中有少欲知足行<a class="t" id="0654b21"></a>頭陀樂學戒知慚愧者。嫌責阿那律。云何<a class="t" id="0654b22"></a>阿那律。獨與婦女共一道行。諸比丘往世<a class="t" id="0654b23"></a>尊所。頭面禮足在一面坐。以此因緣具白<a class="t" id="0654b24"></a>世尊。世尊爾時即集比丘僧。知而故問阿那<a class="t" id="0654b25"></a>律言。汝實共婦女同一道行耶。答言實爾。<a class="t" id="0654b26"></a>爾時世尊。以無數方便呵責阿那律言。汝<a class="t" id="0654b27"></a>所為非。非威儀非沙門法非淨行非隨順<a class="t" id="0654b28"></a>行。所不應為。汝今云何與婦人共同一道<a class="t" id="0654b29"></a>行耶。爾時世尊。以無數方便呵責阿那律<a class="t" id="0654c01"></a>已告諸比丘。此阿那律多種有漏處最初犯<a class="t" id="0654c02"></a>戒。自今已去與比丘結戒。集十句義乃<a class="t" id="0654c03"></a>至正法久住。欲說戒者當如是說。若比丘<a class="t" id="0654c04"></a>與婦女同一道行。乃至村間波逸提。如是<a class="t" id="0654c05"></a>世尊與比丘結戒。時諸比丘不共期道路<a class="t" id="0654c06"></a>相遇。有畏慎不敢共行。佛言不期不犯。自<a class="t" id="0654c07"></a>今已去當如是說戒。若比丘與婦女共期<a class="t" id="0654c08"></a>同一道行。乃至村間波逸提。比丘義如上。<a class="t" id="0654c09"></a>婦女者如上說。共期者亦如上說。道者亦<a class="t" id="0654c10"></a>如上說。若比丘與婦女共期同一道行。<a class="t" id="0654c11"></a>乃至村間。隨眾多界分齊一一波逸提。若<a class="t" id="0654c12"></a>無村若空處行十里波逸提。若減一。村<a class="t" id="0654c13"></a>減十里突吉羅。若村裏一界共行者突吉羅。<a class="t" id="0654c14"></a>若方便欲行而不行。若共期莊嚴而不去<a class="t" id="0654c15"></a>一切突吉羅。比丘尼突吉羅。式叉摩那沙<a class="t" id="0654c16"></a>彌沙彌尼突吉羅。是謂為犯。不犯者。先<a class="t" id="0654c17"></a>不共期事須往彼得安隱。若為力勢所<a class="t" id="0654c18"></a>持。若被繫閉。若命難若梵行難無犯。無<a class="t" id="0654c19"></a>犯者。最初未制戒。癡狂心亂痛惱所纏<a class="t" id="0654c20"></a>。<span class="rule-number">三十竟</span>◎</p>
<a class="t" id="0654c21"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>