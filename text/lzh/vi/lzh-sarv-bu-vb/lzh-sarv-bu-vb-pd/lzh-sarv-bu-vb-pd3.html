<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bu-vb-pd3">
<article>
<div class="mirror hgroup">
<p class="division">
<span class="mirror-left latin">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left latin">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left latin">Pāṭidesanīya 3</span>
<span class="mirror-right">波羅提舍尼之三</span> </h1>
</div>
<p>
<a class="sc" id="1"></a>
<a class="t-linehead" id="t-linehead0131c23"></a>
佛在維耶離。爾時有象師。名首羅。富貴有<a class="t" id="t0131c24"></a>威德。多饒財寶。人民田宅種種成就。是人歸<a class="t" id="t0131c25"></a>依佛歸依法歸依僧。見四諦得初道。好檀越<a class="t" id="t0131c26"></a>施不能籌量。是人一月得官廩千金錢。持用<a class="t" id="t0131c27"></a>布施及餘所有物。不能供足婦兒飢乏。諸居<a class="t" id="t0131c28"></a>士瞋呵責言。沙門釋子不知時不知量。若施<a class="t" id="t0131c29"></a>者不知量。受者應知量。是首羅象師本富饒<a class="t" id="t0132a01"></a>財物。布施不知量與不能供足婦兒飢乏甚<a class="t" id="t0132a02"></a>可憐愍。是中有比丘。少欲知足行頭陀。聞是<a class="t" id="t0132a03"></a>事心不喜。以是事向佛廣說。佛以是事集比<a class="t" id="t0132a04"></a>丘僧。種種因緣。呵責諸比丘云何名比丘。不<a class="t" id="t0132a05"></a>知時不知量。若施者不知量。受者應知量。是<a class="t" id="t0132a06"></a>首羅象師。好檀越施不能量故與。不能供婦<a class="t" id="t0132a07"></a>兒飢乏。種種因緣呵已語諸比丘。汝等與首<a class="t" id="t0132a08"></a>羅象師作學家羯磨。諸比丘比丘尼式叉<a class="t" id="t0132a09"></a>摩尼沙彌沙彌尼。入是家不得自手受食。若<a class="t" id="t0132a10"></a>更有如是人僧亦應與作學家羯磨。學家<a class="t" id="t0132a11"></a>羯磨者。僧一心和合。一比丘僧中唱言。大德<a class="t" id="t0132a12"></a>僧聽。首羅象師學家。諸比丘比丘尼式叉摩<a class="t" id="t0132a13"></a>尼沙彌沙彌尼。入是學家不得自手受食。若<a class="t" id="t0132a14"></a>僧時到僧忍聽。僧與首羅居士作學家羯磨。<a class="t" id="t0132a15"></a>諸比丘比丘尼式叉摩尼沙彌沙彌尼。不得<a class="t" id="t0132a16"></a>入是家自手受食。白如是。如是白二羯磨。<a class="t" id="t0132a17"></a>僧與首羅象師作學家羯磨竟。僧忍默然故<a class="t" id="t0132a18"></a>是事如是持。是首羅象師。聞僧為作學家羯<a class="t" id="t0132a19"></a>磨。諸比丘比丘尼式叉摩尼沙彌沙彌尼。不<a class="t" id="t0132a20"></a>得入我舍自手受食。聞已即詣佛所。頭面<a class="t" id="t0132a21"></a>禮佛足<span class="gaiji">却<!--gaiji,卻,1[去*ㄗ],2&#x5374;,3-->
</span>坐一面。白佛言。願佛與我捨是學<a class="t" id="t0132a22"></a>家羯磨佛語諸比丘。為首羅居士捨學家羯<a class="t" id="t0132a23"></a>磨。若更有如首羅居士乞者。亦應為捨。捨<a class="t" id="t0132a24"></a>法者。一心和合僧。是首羅居士。從坐起偏袒<a class="t" id="t0132a25"></a>右肩脫革屣合掌白言。大德僧聽。我首羅<a class="t" id="t0132a26"></a>居士布施不知量與。不能供婦兒飢乏。以是<a class="t" id="t0132a27"></a>因緣故。僧為我作學家羯磨。諸比丘比丘<a class="t" id="t0132a28"></a>尼式叉摩尼沙彌沙彌尼。入我舍不得自手<a class="t" id="t0132a29"></a>受食。我今從僧乞捨學家羯磨。如本諸比丘<a class="t" id="t0132b01"></a>比丘尼式叉摩尼沙彌沙彌尼。入我舍自手<a class="t" id="t0132b02"></a>受食。如是應第二第三乞。僧應籌量宜可<a class="t" id="t0132b03"></a>捨不可捨。若首羅象師財損減不增長。爾<a class="t" id="t0132b04"></a>時若乞不乞不應捨。若首羅居士財物增長。<a class="t" id="t0132b05"></a>若乞不乞皆應與捨。若首羅象師財物不增<a class="t" id="t0132b06"></a>不減。爾時若乞應捨。不乞不應捨。是中一比<a class="t" id="t0132b07"></a>丘應唱言。大德僧聽。是首羅象師先作檀越。<a class="t" id="t0132b08"></a>布施不知量與。不能供婦兒飢乏。僧以是故。<a class="t" id="t0132b09"></a>與作學家羯磨。諸比丘比丘尼式叉摩尼沙<a class="t" id="t0132b10"></a>彌沙彌尼。入是舍不得自手受食。今是首羅<a class="t" id="t0132b11"></a>象師。從僧乞捨學家羯磨。如本諸比丘比丘<a class="t" id="t0132b12"></a>尼式叉摩尼沙彌沙彌尼。聽我舍自手受食。<a class="t" id="t0132b13"></a>若僧時到僧忍聽。僧與首羅象師捨學家羯<a class="t" id="t0132b14"></a>磨。如本聽諸比丘比丘尼式叉摩尼沙彌沙<a class="t" id="t0132b15"></a>彌尼。入舍自手受食。白如是。如是白四羯<a class="t" id="t0132b16"></a>磨。僧與首羅居士捨學家羯磨竟。僧忍默然<a class="t" id="t0132b17"></a>故是事如是持。佛語諸比丘。以十利故與比<a class="t" id="t0132b18"></a>丘結戒。從今是戒應如是說。有諸學家。僧<a class="t" id="t0132b19"></a>作學家羯磨竟。若比丘如是學家。先不請後<a class="t" id="t0132b20"></a>來自手受食。是比丘應向餘比丘說罪。作是<a class="t" id="t0132b21"></a>言。長老。我墮可呵法不是處。是法可悔。我<a class="t" id="t0132b22"></a>今發露悔過。是名波羅提提舍尼法。學家者<a class="t" id="t0132b23"></a>得初道家。作學羯磨者。僧與是家作學羯磨<a class="t" id="t0132b24"></a>先不請者。是學家先不請後來自手受食者。<a class="t" id="t0132b25"></a>五佉陀尼食。五蒲闍尼食。五似食。是中犯者。<a class="t" id="t0132b26"></a>若比丘學家中。先不請後來自手受食。受<a class="t" id="t0132b27"></a>根食波羅提提舍尼罪。莖葉磨果飯<span class="gaiji">麨<!--gaiji,,1[麩-夫+少],2&#x9EA8;,3-->
</span>糒<a class="t" id="t0132b28"></a>魚肉糜粟<span class="gaiji">［麩－夫＋廣］<!--gaiji,,1[麩-夫+廣],2&#x2A37F;,3-->
</span>麥莠子迦師食。皆波羅提提<a class="t" id="t0132b29"></a>舍尼。隨自手受。隨得爾所波羅提提舍尼<a class="t" id="t0132c01"></a>罪。<span class="rule-number">三法</span></p>
<a class="t" id="t0132c02"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>