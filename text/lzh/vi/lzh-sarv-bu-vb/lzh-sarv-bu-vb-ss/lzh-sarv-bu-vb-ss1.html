<!DOCTYPE html>
<html data-prev="lzh-sarv-bu-vb-pj4" data-next="lzh-sarv-bu-vb-ss2">
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bu-vb-ss1">
<article>
<div class="mirror hgroup">
<p class="division">
<span class="mirror-left">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Saṅghādisesa 1</span>
<span class="mirror-right">僧伽婆尸沙之初</span> </h1>
</div>
<a class="t-juannumber" id="juan-3"></a>
<a class="t" id="t0013c21"></a><a class="t" id="t0013c22"></a><a class="t" id="t0013c23"></a>
<p class="suttainfo">
<span class="t-juanname">十誦律卷第三<span class="t-note">（初誦之三）</span></span><a class="t" id="t0013c24"></a><a class="t" id="t0013c25"></a><br>
<span class="t-byline">後秦北印度三藏弗若多羅譯</span><a class="t" id="t0013c26"></a><br>
<span class="t-headname">明十三僧殘法之初</span></p>
<a class="t" id="t0013c27"></a>
<p>
<a class="sc" id="1"></a>
<a class="t-linehead" id="t-linehead0013c27"></a>
佛在舍衛國。爾時長老迦留陀夷。有別房舍。<a class="t" id="t0013c28"></a>別房舍中有好床榻。被褥敷好獨坐床。掃灑<a class="t" id="t0013c29"></a>內外皆悉淨潔。以淨水瓶盛滿冷水。常用水<a class="t" id="t0014a01"></a>瓶盛滿冷水。是迦留陀夷。婬欲發時便自出<a class="t" id="t0014a02"></a>精。離急熱故得安快住。後時迦留陀夷知識<a class="t" id="t0014a03"></a>比丘來。共相問訊在一面坐。語迦留陀夷。汝<a class="t" id="t0014a04"></a>忍不足不。安樂住不。不乏不。答言。忍足安<a class="t" id="t0014a05"></a>樂住不乏。問曰。云何忍足安樂住不乏。答<a class="t" id="t0014a06"></a>言。諸長老。我有別房好床被褥。淨水瓶常<a class="t" id="t0014a07"></a>用水瓶。皆滿冷水。掃灑內外皆悉淨潔。敷好<a class="t" id="t0014a08"></a>獨坐床。婬欲發時便自出精。離急熱故得安<a class="t" id="t0014a09"></a>快住。諸長老。以是因緣故。忍足安樂住不<a class="t" id="t0014a10"></a>乏。諸比丘言。汝非忍非足。實苦惱行以為<a class="t" id="t0014a11"></a>安樂。汝所作事非沙門法。不隨順道不清<a class="t" id="t0014a12"></a>淨行。出家之人所不應作。汝不知佛世尊<a class="t" id="t0014a13"></a>以種種因緣呵欲欲想。種種因緣讚歎離欲<a class="t" id="t0014a14"></a>除滅欲熱。佛常說法教人離欲。汝尚不應生<a class="t" id="t0014a15"></a>心。何況乃作起欲恚癡結縛根本不淨惡業。<a class="t" id="t0014a16"></a>諸比丘種種呵已向佛廣說。佛以是事集比<a class="t" id="t0014a17"></a>丘僧。知而故問迦留陀夷。汝實作是事不。答<a class="t" id="t0014a18"></a>言。實作世尊。佛以種種因緣呵責。汝所作事<a class="t" id="t0014a19"></a>非沙門法。不隨順道不清淨行。出家之人所<a class="t" id="t0014a20"></a>不應作。汝癡人。汝不知我以種種因緣呵欲<a class="t" id="t0014a21"></a>欲想。種種因緣讚歎離欲除滅欲熱。我常說<a class="t" id="t0014a22"></a>法教人離欲。汝尚不應生心。何況乃作起欲<a class="t" id="t0014a23"></a>恚癡結縛根本不淨惡業。汝癡人。以此手受<a class="t" id="t0014a24"></a>他信施供養。云何復以此手作不淨行。佛如<a class="t" id="t0014a25"></a>是種種呵已語諸比丘。以十利故與諸比丘<a class="t" id="t0014a26"></a>結戒。從今是戒應如是說。若比丘故出精僧<a class="t" id="t0014a27"></a>伽婆尸沙。佛結是戒已。諸比丘夢中精出心<a class="t" id="t0014a28"></a>生疑悔。往阿難所頭面禮足一面坐已語阿難<a class="t" id="t0014a29"></a>言。世尊結戒出精者僧伽婆尸沙。今諸比丘<a class="t" id="t0014b01"></a>夢中。出精。生心疑悔。願為我等問佛是事。<a class="t" id="t0014b02"></a>阿難默然受比丘語。諸比丘知阿難默然受<a class="t" id="t0014b03"></a>已。從坐起頭面禮足還去。不久阿難往詣<a class="t" id="t0014b04"></a>佛所。頭面禮足在一面立。白佛言。世尊。世<a class="t" id="t0014b05"></a>尊為諸比丘結戒。出精者僧伽婆尸沙。佛雖<a class="t" id="t0014b06"></a>如是結戒。今諸比丘夢中出精。心生疑悔。阿<a class="t" id="t0014b07"></a>難問佛。夢中有心想不。佛言。有心想而不<a class="t" id="t0014b08"></a>作。佛以是事集比丘僧。種種因緣讚戒讚持<a class="t" id="t0014b09"></a>戒。讚戒讚持戒已語諸比丘。從今是戒應如<a class="t" id="t0014b10"></a>是說。若比丘故出精除夢中。僧伽婆尸沙。僧<a class="t" id="t0014b11"></a>伽婆尸沙者。是罪屬僧。僧中有殘。因眾僧前<a class="t" id="t0014b12"></a>悔過得滅。是名僧伽婆尸沙。是中犯者有三<a class="t" id="t0014b13"></a>種。一者發心欲出。二者身動。三者精出。復<a class="t" id="t0014b14"></a>有三種。一者為受樂。二者治病。三者為自<a class="t" id="t0014b15"></a>試。比丘以內受色。為受樂故。發心身動精出。<a class="t" id="t0014b16"></a>僧伽婆尸沙。為治病故。為試看故。以內受<a class="t" id="t0014b17"></a>色。發心身動精出。僧伽婆尸沙。比丘以外不<a class="t" id="t0014b18"></a>受色。為受樂故。為治病故。為試看故。發心<a class="t" id="t0014b19"></a>身動精出。僧伽婆尸沙。復有四種。一者虛空<a class="t" id="t0014b20"></a>中動。二者發心。三者身動。四者精出。比丘以<a class="t" id="t0014b21"></a>內受色。為受樂故虛空中動。發心身動精出。<a class="t" id="t0014b22"></a>僧伽婆尸沙。為治病故。為試看故。虛空中動<a class="t" id="t0014b23"></a>發心身動精出僧伽婆尸沙。復有五種。若比<a class="t" id="t0014b24"></a>丘搔小便處。捺小便處。發心身動精出僧伽<a class="t" id="t0014b25"></a>婆尸沙。比丘以內受色。為受樂故。為治病<a class="t" id="t0014b26"></a>故。為試看故。搔捺小便處。發心身動精出<a class="t" id="t0014b27"></a>僧伽婆尸沙。若比丘以外不受色。為受樂<a class="t" id="t0014b28"></a>故。為治病故。為試看故。搔捺小便處。發心<a class="t" id="t0014b29"></a>身動精出僧伽婆尸沙。是中精有五種。一者<a class="t" id="t0014c01"></a>青。二者黃。三者赤。四者白。五者薄。青者。<a class="t" id="t0014c02"></a>轉輪王及轉輪王受職太子。黃者。轉輪王其<a class="t" id="t0014c03"></a>餘諸子。赤者。轉輪王最上大臣。白者。年已<a class="t" id="t0014c04"></a>成人。薄者。年未成人。若人青精出者。不出<a class="t" id="t0014c05"></a>黃赤白薄。但能出青。若人精出黃者。不出<a class="t" id="t0014c06"></a>赤白薄青。但能出黃。若人赤精出者。不出白<a class="t" id="t0014c07"></a>薄青黃。但能出赤。若人出白精者。不出薄<a class="t" id="t0014c08"></a>青黃赤。但能出白。若人出薄精者。不出青<a class="t" id="t0014c09"></a>黃赤白。但能出薄。若比丘為出青精故。搔捺<a class="t" id="t0014c10"></a>小便處。發心身動精出僧伽婆尸沙。若比丘<a class="t" id="t0014c11"></a>為出黃赤白薄精故。搔捺小便處。發心身動<a class="t" id="t0014c12"></a>精出僧伽婆尸沙。若一人一時。出五種精者。<a class="t" id="t0014c13"></a>無有是事。或有人。多行婬故。有種種精出。<a class="t" id="t0014c14"></a>或擔重故。遠騎乘故。筋節斷解故。有種種<a class="t" id="t0014c15"></a>精出。若比丘起欲想欲欲欲覺欲熱。不發心<a class="t" id="t0014c16"></a>欲出身不動。精自出者無犯。若比丘男根上。<a class="t" id="t0014c17"></a>有瘡<span class="gaiji">疱<!--gaiji,,1[病-丙+包],2&#x75B1;,3-->
</span>癬疥痒。為治是病故。搔捺精出無<a class="t" id="t0014c18"></a>犯。若比丘向火炙男根。痒摩觸精出無犯。若<a class="t" id="t0014c19"></a>比丘行時兩髀摩觸。或衣觸。或騎乘。或載車。<a class="t" id="t0014c20"></a>身動精出不犯。若比丘見好色故精出不犯。<a class="t" id="t0014c21"></a>若不見形憶想故精出不犯。<span class="rule-number">一事竟</span></p>
<a class="t" id="t0014c22"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>