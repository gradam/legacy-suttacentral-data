<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-sarv-bi-vb-pc153">
<article>
<div class="mirror hgroup">
<p class="division">
<span class="mirror-left">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 153</span>
<span class="mirror-right">波夜提之百五十三</span> </h1>
</div>
<a class="t-juannumber" id="juan-47"></a>
<a class="t" id="t0340a09"></a><a class="t" id="t0340a10"></a><a class="t" id="t0340a11"></a>
<p class="suttainfo">
<span class="t-juanname">十誦律卷第四十七<span class="t-note">（第七誦之六）</span><a class="t" id="t0340a12"></a><a class="t" id="t0340a13"></a></span><br>
<span class="t-byline">後秦北印度三藏弗若多羅共羅什譯</span><a class="t" id="t0340a14"></a><br>
<span class="t-headname">尼律第六</span></p>
<a class="t" id="t0340a15"></a>
<p>
<a class="sc" id="1"></a>
<a class="t-linehead" id="0340a15"></a>
佛在俱舍彌國。爾時迦留羅提舍比丘命終。<a class="t" id="t0340a16"></a>有姊妹比丘尼七人。名偷蘭難陀尼。周那難<a class="t" id="t0340a17"></a>陀尼。提舍尼。憂波提舍尼。提舍域多尼。提<a class="t" id="t0340a18"></a>舍婆羅那尼。提舍叉多尼。是諸比丘尼有大<a class="t" id="t0340a19"></a>勢力。集薪木材燒是比丘身。拾骨起塔。爾<a class="t" id="t0340a20"></a>時有一比丘。名迦陀。從和耆國遊行向維耶<a class="t" id="t0340a21"></a>離。道中見是塔。問是誰塔。答言。迦留羅提<a class="t" id="t0340a22"></a>舍比丘塔。又言。此凡夫人。何用起塔。即壞<a class="t" id="t0340a23"></a>是塔。敷繩床坐上。偷蘭難陀比丘尼。聞迦<a class="t" id="t0340a24"></a>陀比丘破其兄塔敷床坐上。聞已瞋恚。語諸<a class="t" id="t0340a25"></a>妹言。各持鍼線來。縫是比丘著床。是僧坊<a class="t" id="t0340a26"></a>近道。時優波離過。聞如是事。即往語是比<a class="t" id="t0340a27"></a>丘言。汝在此中坐者。諸比丘尼正爾當來縫<a class="t" id="t0340a28"></a>汝著床。答言。若縫我著床者。我從此臭身得<a class="t" id="t0340a29"></a>脫。優波離言。汝雖脫臭身。諸比丘尼當得<a class="t" id="t0340b01"></a>大罪是比丘即入禪定。令身不現。優波離<a class="t" id="t0340b02"></a>即出去。諸比丘尼入。共相謂言。是比丘在不。<a class="t" id="t0340b03"></a>即看不見。手摸繩床看猶覺有暖。作是言。必<a class="t" id="t0340b04"></a>是本剃毛人優波離教使走去。是中有比丘<a class="t" id="t0340b05"></a>尼。少欲知足行頭陀。聞是事心不喜。種種因<a class="t" id="t0340b06"></a>緣呵責言。云何名比丘尼。有比丘住處外門<a class="t" id="t0340b07"></a>不問便入。種種因緣呵已向佛廣說。佛以是<a class="t" id="t0340b08"></a>事集二部僧。知而故問偷蘭難陀比丘尼。汝<a class="t" id="t0340b09"></a>實作是事不。答言。實作世尊。佛以種種因緣<a class="t" id="t0340b10"></a>呵責。云何名比丘尼。有比丘住處外門不問<a class="t" id="t0340b11"></a>便入。種種因緣呵已語諸比丘。以十利故。與<a class="t" id="t0340b12"></a>比丘尼結戒。從今是戒應如是說。若比丘尼<a class="t" id="t0340b13"></a>有比丘住處外門不問便入。波夜提。波夜提<a class="t" id="t0340b14"></a>者。燒煮覆障。若不悔過能障礙道。是中犯者。<a class="t" id="t0340b15"></a>若比丘尼。有比丘住處外門不問便入。波夜<a class="t" id="t0340b16"></a>提。隨不問入。隨得爾所波夜提。<span class="rule-number">一百五十三事竟</span></p>
<a class="t" id="t0340b17"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>