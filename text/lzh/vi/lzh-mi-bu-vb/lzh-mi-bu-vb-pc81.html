<!DOCTYPE html>
<html data-prev="lzh-mi-bu-vb-pc80" data-next="lzh-mi-bu-vb-pc82">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc81">
<article>
<div class="mirror hgroup">
<p class="division">
<span class="mirror-left">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 81</span>
<span class="mirror-right">波逸提八十一</span> </h1>
</div>
<p>
<a class="sc" id="1"></a>
<a class="t-linehead" id="0068c28"></a>
佛在舍衛城。爾時達摩比丘作是念。跋難陀
<a class="t" id="0068c29"></a>
先奪我衣。佛呵責我。為諸比丘結戒。我說其
<a class="t" id="0069a01"></a>
犯僧伽婆尸沙。彼復以無根僧伽婆尸沙謗
<a class="t" id="0069a02"></a>
我。又斷我食至于三日。我當云何以報此
<a class="t" id="0069a03"></a>
怨。復作是念。彼於我間作淨施衣。不復還
<a class="t" id="0069a04"></a>
之足以報恥。便不復還。跋難陀後從索衣。達
<a class="t" id="0069a05"></a>
摩言。師先布施今云何索。跋難陀言。我作淨
<a class="t" id="0069a06"></a>
施不作布施。猶不還之。跋難陀便強奪取。彼
<a class="t" id="0069a07"></a>
即大喚。諸長老比丘聞皆出問。何故大喚。答
<a class="t" id="0069a08"></a>
言。跋難陀強奪我衣。諸長老比丘呵責跋難
<a class="t" id="0069a09"></a>
陀。云何淨施與不可信人。而復還奪。復呵責
<a class="t" id="0069a10"></a>
達摩。人淨施汝云何不還。以是白佛。佛以是
<a class="t" id="0069a11"></a>
事集比丘僧。問跋難陀。汝愚癡人。實淨施與
<a class="t" id="0069a12"></a>
不可信人不。答言。實爾世尊。復問達摩。汝愚
<a class="t" id="0069a13"></a>
癡人。他實淨施汝。汝不肯還不。答言。實爾世
<a class="t" id="0069a14"></a>
尊。佛種種呵責已。告諸比丘。不應淨施與五
<a class="t" id="0069a15"></a>
種人。一者不相識。二者未相諳悉。三者未相
<a class="t" id="0069a16"></a>
狎習。四者非親友同師。五者非時類。無此五
<a class="t" id="0069a17"></a>
法然後可以淨施與之。復有二法不應淨施。
<a class="t" id="0069a18"></a>
一者不能讚歎人。二者不能與人作好名稱。
<a class="t" id="0069a19"></a>
復有二法不應淨施。一者不能為人受重物
<a class="t" id="0069a20"></a>
淨施護如己有。二者己有重物不能淨施彼
<a class="t" id="0069a21"></a>
用不恨。復有二法不應淨施。一者不知彼在
<a class="t" id="0069a22"></a>
世以不。二者不知彼在道以不。諸比丘作是
<a class="t" id="0069a23"></a>
念。佛聽我等淨施。便淨施父母兄弟姊妹。以
<a class="t" id="0069a24"></a>
是白佛。佛言。不應淨施白衣。應淨施五眾。有
<a class="t" id="0069a25"></a>
諸比丘獨住房中。有長衣不知云何作淨施。
<a class="t" id="0069a26"></a>
以是白佛。佛言。應作遙示淨施。若於三衣中
<a class="t" id="0069a27"></a>
須有所易。應偏袒右肩脫革屣胡跪捉衣心
<a class="t" id="0069a28"></a>
生口言。我此某衣若干條今捨。第二第三亦
<a class="t" id="0069a29"></a>
如是說。然後受所長之衣。亦如前法心生口
<a class="t" id="0069b01"></a>
言。我此某衣若干條受。第二第三亦如是說。
<a class="t" id="0069b02"></a>
如是受已。所捨之衣應用淨施。復應如前法
<a class="t" id="0069b03"></a>
心生口言。我此長衣淨施某甲從彼取用。若
<a class="t" id="0069b04"></a>
不須易受者。所長之衣應即如是淨施。獨淨
<a class="t" id="0069b05"></a>
施法。至十一日。復應如前法心生口言。我此
<a class="t" id="0069b06"></a>
長衣從某甲取還。然後更如前法受持淨施。
<a class="t" id="0069b07"></a>
若對人淨施。應作展轉淨施如前法。捉衣作
<a class="t" id="0069b08"></a>
是言。我此長衣於長老邊作淨施。彼比丘應
<a class="t" id="0069b09"></a>
問言。長老此衣於我邊作淨施。我持與誰。答
<a class="t" id="0069b10"></a>
言。於五眾中隨意與之。彼比丘即應語言。我
<a class="t" id="0069b11"></a>
今與某甲。長老若須從彼取用好愛護之。彼
<a class="t" id="0069b12"></a>
受作淨施比丘。後以此事語所稱名比丘。所
<a class="t" id="0069b13"></a>
稱名比丘。恐犯長衣罪不敢受。不知云何。以
<a class="t" id="0069b14"></a>
是白佛。佛以是事集比丘僧。告諸比丘。不應
<a class="t" id="0069b15"></a>
語所稱名比丘。今為諸比丘結戒。從今是戒。
<a class="t" id="0069b16"></a>
應如是說。若比丘與比丘比丘尼式叉摩那
<a class="t" id="0069b17"></a>
沙彌沙彌尼淨施衣還奪波逸提。比丘尼亦
<a class="t" id="0069b18"></a>
如是。若與彼衣從索彼還而取不犯。<span class="rule-number">八十一竟</span>◎</p>
<a class="t" id="0069b19"></a>
<a class="t" id="0069b20"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>