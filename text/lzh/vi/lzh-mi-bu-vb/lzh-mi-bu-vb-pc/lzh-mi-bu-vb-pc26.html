<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc26">
<article>
<div class="mirror hgroup">
<p class="division">
<span class="mirror-left">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 26</span>
<span class="mirror-right">波逸提二十六</span> </h1>
</div>
<p>
<a class="sc" id="1"></a>
<a class="t-linehead" id="0047a20"></a>
佛在舍衛城。爾時有一阿練若比丘。住阿練
<a class="t" id="0047a21"></a>
若處。初不親近一切道俗。彼比丘晨朝著衣
<a class="t" id="0047a22"></a>
持<span class="gaiji">鉢<!--gaiji,缽,1[金*本],2&#x9262;,3-->
</span>入村乞食。道逢二比丘尼一比丘尼語
<a class="t" id="0047a23"></a>
一比丘尼言。我今欲與此比丘相識。汝能同
<a class="t" id="0047a24"></a>
不。答言甚善。比丘既至。便為作禮。比丘默
<a class="t" id="0047a25"></a>
然不與共語。二比丘尼復共議言。今此比丘
<a class="t" id="0047a26"></a>
不欲道中與我相識。當共至其住處禮拜問
<a class="t" id="0047a27"></a>
訊。二比丘尼明朝。早往至比丘所禮拜問
<a class="t" id="0047a28"></a>
訊。一禮二禮皆不共語。至第三禮乃言老壽。
<a class="t" id="0047a29"></a>
二比丘尼禮竟而去。彼比丘後復入村乞食。
<a class="t" id="0047b01"></a>
二比丘尼於巷中見禮拜問訊。乃共語言。二
<a class="t" id="0047b02"></a>
比丘尼便以片衣段及染色綖布施比丘。比
<a class="t" id="0047b03"></a>
丘受之。白言。大德疲極。至我住處小息。然後
<a class="t" id="0047b04"></a>
乞食。即便往息。息已臨欲乞食。比丘尼復
<a class="t" id="0047b05"></a>
言。此有菜醬。若得食已可還此食。比丘復
<a class="t" id="0047b06"></a>
受其語。得食持還。如是非一。或比丘乞食
<a class="t" id="0047b07"></a>
前還待比丘尼。或比丘尼乞食。前還待比
<a class="t" id="0047b08"></a>
丘。遂至他家更相讚歎。彼比丘後得一好衣。
<a class="t" id="0047b09"></a>
便生諂曲心作是念。我今當以此衣與彼比
<a class="t" id="0047b10"></a>
丘尼。彼必不受。我幸可得惠施之厚。作是念
<a class="t" id="0047b11"></a>
已。先於諸比丘前讚彼比丘尼言。某甲比丘
<a class="t" id="0047b12"></a>
尼。族姓出家信心堅正少欲知足。諸比丘言。
<a class="t" id="0047b13"></a>
夫出家者。應當如是讚。已持衣與彼比丘尼。
<a class="t" id="0047b14"></a>
比丘尼即便受之。失本所圖。心懷惱恨。還語
<a class="t" id="0047b15"></a>
諸比丘。某比丘尼信心淺薄多欲無厭。諸比
<a class="t" id="0047b16"></a>
丘言。汝向說某少欲知足。今何以故復說如
<a class="t" id="0047b17"></a>
此。具以上答。諸比丘種種呵責。云何心不捨
<a class="t" id="0047b18"></a>
物。詐以施人。量其不受虛望人感。以事白
<a class="t" id="0047b19"></a>
佛。佛以是事集比丘僧。問彼比丘。汝實爾不。
<a class="t" id="0047b20"></a>
答言。實爾世尊。佛種種呵責。汝豈不聞我讚
<a class="t" id="0047b21"></a>
歎捨物與人然後得大功德耶。汝今云何心
<a class="t" id="0047b22"></a>
不捨物。而詐與人。呵已告諸比丘。今為諸比
<a class="t" id="0047b23"></a>
丘結戒。從今是戒應如是說。若比丘與比丘
<a class="t" id="0047b24"></a>
尼衣。波逸提時諸比丘有親里比丘尼。衣服
<a class="t" id="0047b25"></a>
臥具悉皆<span class="gaiji">麁<!--gaiji,麤,1[色-巴+鹿],2&#x9E81;,3-->
</span>弊。疾病醫藥亦不能得。諸比丘
<a class="t" id="0047b26"></a>
作是念。若世尊聽我與親里比丘尼衣物者。
<a class="t" id="0047b27"></a>
當無此苦。以是白佛。佛以是事集比丘僧。
<a class="t" id="0047b28"></a>
告諸比丘。今聽諸比丘與親里比丘尼衣物。
<a class="t" id="0047b29"></a>
從今是戒應如是說。若比丘與非親里比丘
<a class="t" id="0047c01"></a>
尼衣波逸提。爾時舍衛城二部僧。得已成衣
<a class="t" id="0047c02"></a>
即共分之。或比丘得比丘尼所宜著。或比丘
<a class="t" id="0047c03"></a>
尼得比丘所宜著。欲共貿易而不敢。以是白
<a class="t" id="0047c04"></a>
佛。佛以是事集比丘僧。告諸比丘。今聽諸比
<a class="t" id="0047c05"></a>
丘與比丘尼貿衣。從今是戒應如是說。若比
<a class="t" id="0047c06"></a>
丘與非親里比丘尼衣除貿易波逸提。若與
<a class="t" id="0047c07"></a>
破戒邪見親里比丘尼衣突吉羅。若與非親
<a class="t" id="0047c08"></a>
里式叉摩那沙彌尼衣突吉羅。沙彌突吉羅。
<a class="t" id="0047c09"></a>
若為料理功業事。若為善說經法。或為多誦
<a class="t" id="0047c10"></a>
經戒。與衣皆不犯。<span class="rule-number">二十六竟</span></p>
<a class="t" id="0047c11"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>