<!DOCTYPE html>
<html data-prev="lzh-mi-bu-vb-pc60" data-next="lzh-mi-bu-vb-pc62">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bu-vb-pc61">
<article>
<div class="mirror hgroup">
<p class="division">
<span class="mirror-left">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 61</span>
<span class="mirror-right">波逸提六十一</span> </h1>
</div>
<p>
<a class="sc" id="1"></a>
<a class="t-linehead" id="0061a14"></a>
佛在舍衛城。爾時十七群童子。父母愛念。母
<a class="t" id="0061a15"></a>
作是言。我子不串勤苦。體性軟弱。教何技
<a class="t" id="0061a16"></a>
術得終安樂。父言。當教算計書畫。母言。若教
<a class="t" id="0061a17"></a>
書畫恐壞其眼。若算恐其指痛。若計恐其心
<a class="t" id="0061a18"></a>
病。復共議。當使於釋子中出家。現世無為
<a class="t" id="0061a19"></a>
後世長樂。彼十七群童子欲出家。共相語言。
<a class="t" id="0061a20"></a>
我要當待優波離來與共辭別。時優波離行
<a class="t" id="0061a21"></a>
還。到諸童子所。諸童子言。汝知不。我等欲於
<a class="t" id="0061a22"></a>
如來法中出家待汝辭別。優波離聞亦樂共
<a class="t" id="0061a23"></a>
去。還白父母。父母即聽作是念。當令誰作師。
<a class="t" id="0061a24"></a>
又作是念。畢陵伽婆蹉。從賊中拔其將還。今
<a class="t" id="0061a25"></a>
當與為弟子。便各將其子。詣畢陵伽婆蹉。白
<a class="t" id="0061a26"></a>
言大德。大德於此兒有大恩。今以奉給。願納
<a class="t" id="0061a27"></a>
為弟子。畢陵伽婆蹉即便度之。與受具足戒。
<a class="t" id="0061a28"></a>
既受戒已。夜不能獨至廁上及洗手處。恒自
<a class="t" id="0061a29"></a>
送之。有時闇中見師不識便謂是鬼。失聲大
<a class="t" id="0061b01"></a>
喚言。毘舍遮毘舍遮。師言。莫怖是我非鬼也。
<a class="t" id="0061b02"></a>
或夜索食。師言。僧有食曉當與汝。又問。僧若
<a class="t" id="0061b03"></a>
無食當何處得。師言。僧若無當乞食。聞是語
<a class="t" id="0061b04"></a>
已便大啼言。比丘乞食還我等已死。佛夜聞
<a class="t" id="0061b05"></a>
之。則問阿難。是誰啼聲。阿難具以白佛。佛
<a class="t" id="0061b06"></a>
以是事明旦集比丘僧。問畢陵伽婆蹉。汝實
<a class="t" id="0061b07"></a>
爾不。答言實爾世尊。佛種種呵責。汝不應與
<a class="t" id="0061b08"></a>
未滿二十人受具足戒。未滿二十多所不堪
<a class="t" id="0061b09"></a>
致有破戒。呵已告諸比丘。今為諸比丘結戒。
<a class="t" id="0061b10"></a>
從今是戒應如是說。若比丘與不滿二十歲
<a class="t" id="0061b11"></a>
人受具足戒波逸提。爾時童子迦葉。不滿二
<a class="t" id="0061b12"></a>
十受具足戒。後方生疑。不知云何。以是白佛。
<a class="t" id="0061b13"></a>
佛以是事集比丘僧。問諸比丘。童子迦葉有
<a class="t" id="0061b14"></a>
所得不。答言得須陀洹。佛言。此人乃是第一
<a class="t" id="0061b15"></a>
受具足戒。然不名白四羯磨如法受戒。今聽
<a class="t" id="0061b16"></a>
數胎中年足為二十。若猶不滿。又聽以閏月
<a class="t" id="0061b17"></a>
足。若復不滿。又聽以沙門年足。從今是戒應
<a class="t" id="0061b18"></a>
如是說。若比丘知不滿二十歲與受具戒波
<a class="t" id="0061b19"></a>
逸提。是人不得戒。諸比丘亦可呵是法應爾。
<a class="t" id="0061b20"></a>
未滿二十未滿二十想未滿二十疑波逸提。
<a class="t" id="0061b21"></a>
滿二十未滿想滿二十疑突吉羅。若知不滿
<a class="t" id="0061b22"></a>
二十。生念欲與受具戒。及作方便。至第四羯
<a class="t" id="0061b23"></a>
磨未竟。皆突吉羅。第四羯磨竟。和尚波逸
<a class="t" id="0061b24"></a>
提。餘師僧突吉羅。<span class="rule-number">六十一竟</span></p>
<a class="t" id="0061b25"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>