<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc127">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 127</span>
<span class="mirror-right">波逸提一百二十七</span> </h1>
</div>
<p>
<a class="sc" id="1"></a>
<a class="t-linehead" id="0759c07"></a>
爾時婆伽婆。在舍衛國祇樹給孤獨園。時諸<a class="t" id="0759c08"></a>比丘尼。度他婬女與授具足戒。先與此女<a class="t" id="0759c09"></a>人親厚者。見已自相謂言。此婬女先與我<a class="t" id="0759c10"></a>等作如是如是事。時所度比丘尼及餘比<a class="t" id="0759c11"></a>丘尼聞之皆慚恥。爾時諸比丘尼聞。其中有<a class="t" id="0759c12"></a>少欲知足行頭陀樂學戒知慚愧者。嫌責<a class="t" id="0759c13"></a>諸比丘尼言。云何汝等。乃度他婬女與授<a class="t" id="0759c14"></a>具足戒耶。即白諸比丘。諸比丘往白世尊。<a class="t" id="0759c15"></a>世尊以此因緣集比丘僧。呵責諸比丘尼<a class="t" id="0759c16"></a>言。汝所為非。非威儀非沙門法。非淨行非<a class="t" id="0759c17"></a>隨順行。所不應為。汝等云何度他婬女與<a class="t" id="0759c18"></a>授具足戒耶。時世尊以無數方便呵責已<a class="t" id="0759c19"></a>告諸比丘。此比丘尼多種有漏處最初犯戒。<a class="t" id="0759c20"></a>自今已去與比丘尼結戒。集十句義乃至<a class="t" id="0759c21"></a>正法久住。欲說戒者當如是說。若比丘尼<a class="t" id="0759c22"></a>與如是人授具足戒者波逸提。如是世尊<a class="t" id="0759c23"></a>與比丘尼結戒。諸比丘尼。不知如是人<a class="t" id="0759c24"></a>非如是人。後乃知是。或有作波逸提懺者<a class="t" id="0759c25"></a>或疑者。不知者無犯。自今已去當如是結<a class="t" id="0759c26"></a>戒。若比丘尼。知如是人與授具足戒者<a class="t" id="0759c27"></a>波逸提。比丘尼義如上。如是人者婬女也。<a class="t" id="0759c28"></a>彼或有夫主。或有夫主兄弟。乃至有故私<a class="t" id="0759c29"></a>通者。若比丘尼。與如是人授具足戒者。<a class="t" id="0760a01"></a>應將至五六由旬。若不去。當深藏安處<a class="t" id="0760a02"></a>之。彼比丘尼。度如是人授具足戒已。不<a class="t" id="0760a03"></a>將去五六由旬。若不深藏者波逸提。比丘<a class="t" id="0760a04"></a>突吉羅。是謂為犯。不犯者。先不知如是人<a class="t" id="0760a05"></a>便與授具足戒。若將至五六由旬若教<a class="t" id="0760a06"></a>人將至五六由旬。若深藏不犯。不犯者。最<a class="t" id="0760a07"></a>初未制戒。癡狂心亂痛惱所纏。<span class="rule-number">二十七</span></p>
<a class="t" id="0760a08"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>