<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc98">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 98</span><span class="mirror-right">波逸提九十八</span>
</h1>
</div>
<p>
<a class="sc" id="1"></a>
<a class="t-linehead" id="0747a23"></a>
爾時婆伽婆。在舍衛國祇樹給孤獨園。時波<a class="t" id="0747a24"></a>斯匿王界內人民反叛。爾時六群比丘尼。在<a class="t" id="0747a25"></a>彼界內有疑恐怖處遊行。時諸賊見已皆<a class="t" id="0747a26"></a>作是言。此六群比丘尼。皆為波斯匿王所<a class="t" id="0747a27"></a>供養。我等當共觸嬈。時諸居士見皆共譏<a class="t" id="0747a28"></a>嫌言。此比丘尼。無有慚愧皆犯梵行。外自<a class="t" id="0747a29"></a>稱言。我修正法。如是有何正法。乃於界內。<a class="t" id="0747b01"></a>有疑恐怖處遊行。如賊女婬女無異。時諸<a class="t" id="0747b02"></a>比丘尼聞。其中有少欲知足行頭陀樂學<a class="t" id="0747b03"></a>戒知慚愧者。嫌責六群比丘尼。汝等云何<a class="t" id="0747b04"></a>於人間恐怖處遊行。即往白諸比丘。諸比<a class="t" id="0747b05"></a>丘往白世尊。世尊爾時以此因緣集比丘<a class="t" id="0747b06"></a>僧。呵責六群比丘尼。汝所為非。非威儀非<a class="t" id="0747b07"></a>沙門法非淨行非隨順行。所不應為。云<a class="t" id="0747b08"></a>何汝等。在界內人間恐怖處遊行。時世尊<a class="t" id="0747b09"></a>以無數方便呵責已告諸比丘。此六群比丘<a class="t" id="0747b10"></a>尼多種有漏處最初犯戒。自今已去與比丘<a class="t" id="0747b11"></a>尼結戒。集十句義乃至正法久住。欲說戒<a class="t" id="0747b12"></a>者當如是說。若比丘尼於界內有疑恐怖<a class="t" id="0747b13"></a>處在人間遊行波逸提。比丘尼義如上。界<a class="t" id="0747b14"></a>內者繞城四面。有疑者疑有賊盜也。恐<a class="t" id="0747b15"></a>怖者恐有賊盜。若比丘尼。於彼界內有<a class="t" id="0747b16"></a>疑恐怖處人間遊行。隨入村內行一一界。<a class="t" id="0747b17"></a>一一波逸提。無村阿蘭若處。行至十里。一波<a class="t" id="0747b18"></a>逸提。減一村減十里。突吉羅村中行一界內。<a class="t" id="0747b19"></a>一突吉羅。若方便欲去而不去。共期去而<a class="t" id="0747b20"></a>不去。一切突吉羅。比丘突吉羅。式叉摩那沙<a class="t" id="0747b21"></a>彌沙彌尼突吉羅。是謂為犯。不犯者。若有<a class="t" id="0747b22"></a>所白。若被喚。若請去。若為強力者所執。若<a class="t" id="0747b23"></a>被繫縛。或命難梵行難。若先至後有疑恐怖<a class="t" id="0747b24"></a>事起者無犯。無犯者。最初未制戒。癡狂心<a class="t" id="0747b25"></a>亂痛惱所纏。<span class="rule-number">九十八</span></p>
<a class="t" id="0747b26"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>