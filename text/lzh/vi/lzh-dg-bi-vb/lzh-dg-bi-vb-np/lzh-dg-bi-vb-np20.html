<!DOCTYPE html>
<html>
<head>
<meta charset="UTF-8">
<meta author="CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-np20">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Nissaggiya Pācittiya 20</span>
<span class="mirror-right">尼薩耆波逸提二十</span> </h1>
</div>
<p>
<a class="sc" id="1"></a>
<a class="t-linehead" id="0729a25"></a>
爾時佛在舍衛國祇樹給孤獨園。時有眾多<a class="t" id="0729a26"></a>比丘尼於露地說戒。有居士見問言。阿<a class="t" id="0729a27"></a>姨。何故露地說戒。無有說戒堂耶。答言無。<a class="t" id="0729a28"></a>若與堂直能作堂不。答言能。即與作說戒<a class="t" id="0729a29"></a>堂物。時諸比丘尼便作是念。我曹說戒時趣<a class="t" id="0729b01"></a>得坐處。便坐說戒。比丘尼衣服難得應<a class="t" id="0729b02"></a>具五衣。我今寧可持此物貿衣共分。即便<a class="t" id="0729b03"></a>貿衣共分。後於異時。諸比丘尼故在露地<a class="t" id="0729b04"></a>說戒。彼居士見即問言。何以故在露地說<a class="t" id="0729b05"></a>戒無有堂耶。答言無。居士言。我前所與說<a class="t" id="0729b06"></a>戒堂物作何等。答言無所作。復問所由不<a class="t" id="0729b07"></a>作。比丘尼語言。我等作是念。我趣得坐處<a class="t" id="0729b08"></a>便可說戒。比丘尼衣服難得。應具五衣。<a class="t" id="0729b09"></a>我等寧可持此物貿衣。即以此物貿衣共<a class="t" id="0729b10"></a>分。時彼居士譏嫌言。此比丘尼等。不知慚<a class="t" id="0729b11"></a>愧受取無厭。外自稱言。我知正法。如是有<a class="t" id="0729b12"></a>何正法。以我堂物貿衣共分。謂我不知衣<a class="t" id="0729b13"></a>服難得當具五衣耶。如佛所說。能造第一<a class="t" id="0729b14"></a>福者。作好房施四方僧。是時諸比丘尼聞。<a class="t" id="0729b15"></a>中有少欲知足行頭陀樂學戒知慚愧者。<a class="t" id="0729b16"></a>呵責彼比丘尼。云何汝等。居士施作說戒堂<a class="t" id="0729b17"></a>物而貿衣共分。諸比丘尼白諸比丘。諸比<a class="t" id="0729b18"></a>丘往白世尊。世尊爾時以此因緣集比丘<a class="t" id="0729b19"></a>僧。呵責彼比丘尼。汝所為非。非威儀非沙<a class="t" id="0729b20"></a>門法非淨行非隨順行。所不應為。云何<a class="t" id="0729b21"></a>比丘尼。以居士作堂物貿衣共分。時世尊<a class="t" id="0729b22"></a>以無數方便呵責彼比丘尼已。告諸比丘<a class="t" id="0729b23"></a>彼比丘尼多種有漏處最初犯戒。自今已去<a class="t" id="0729b24"></a>與比丘尼結戒。集十句義乃至正法久住。<a class="t" id="0729b25"></a>欲說戒者當如是說。若比丘尼。知檀越所<a class="t" id="0729b26"></a>為僧施異。迴作餘用者。尼薩耆波逸提。比<a class="t" id="0729b27"></a>丘尼義如上。所為僧施異者。與作說戒堂用<a class="t" id="0729b28"></a>作衣。與作衣用作說戒堂。與此處乃彼處<a class="t" id="0729b29"></a>用。僧物為僧屬僧。僧物者已許僧。為僧者為<a class="t" id="0729c01"></a>僧作而未許僧。屬僧者已許與僧已捨與<a class="t" id="0729c02"></a>僧。若比丘尼。知檀越所為僧施異。迴作餘<a class="t" id="0729c03"></a>用者。尼薩耆波逸提。此尼薩耆應捨與僧。<a class="t" id="0729c04"></a>若眾多人若一人。不得別眾捨。若捨不成<a class="t" id="0729c05"></a>捨突吉羅。捨與僧時。應往僧中偏露右<a class="t" id="0729c06"></a>肩脫革屣禮僧足已右膝著地合掌作<a class="t" id="0729c07"></a>是語。大姊僧聽。我某甲比丘尼所為僧施異<a class="t" id="0729c08"></a>而迴作餘用犯捨墮。今捨與僧。捨已當懺<a class="t" id="0729c09"></a>悔。前受懺人。當作白已然後受懺。如是<a class="t" id="0729c10"></a>白。大姊僧聽。此某甲比丘尼所為僧施異而<a class="t" id="0729c11"></a>迴作餘用犯捨墮。今捨與僧。若僧時到僧<a class="t" id="0729c12"></a>忍聽。我受某甲比丘尼懺。白如是。作此白<a class="t" id="0729c13"></a>已然後受懺。當語彼人言。自責汝心。答言<a class="t" id="0729c14"></a>爾。僧即應還此比丘尼衣作白二羯磨。應<a class="t" id="0729c15"></a>如是與。僧中應差堪能作羯磨者。如上當<a class="t" id="0729c16"></a>作如是白。大姊僧聽。此某甲比丘尼所為<a class="t" id="0729c17"></a>僧施異迴作餘用犯捨墮。今捨與僧。若僧<a class="t" id="0729c18"></a>時到僧忍聽。還某甲比丘尼衣白如是。大<a class="t" id="0729c19"></a>姊僧聽。此某甲比丘尼所為僧施異迴作餘<a class="t" id="0729c20"></a>用犯捨墮今捨與僧。誰諸大姊忍。僧還此<a class="t" id="0729c21"></a>某甲比丘尼衣者默然。誰不忍者說。僧已<a class="t" id="0729c22"></a>忍。還某甲比丘尼衣竟。僧忍默然故。是事<a class="t" id="0729c23"></a>如是持。於僧中捨衣竟不還者突吉羅。還<a class="t" id="0729c24"></a>時若有人教言莫還者突吉羅。若受作五<a class="t" id="0729c25"></a>衣。若轉作淨施。若作餘用。若遣與人。若故<a class="t" id="0729c26"></a>壞。若燒。若作非衣。若數數著。一切突吉羅。<a class="t" id="0729c27"></a>比丘突吉羅。式叉摩那沙爾沙彌尼突吉羅。<a class="t" id="0729c28"></a>是謂為犯。不犯者。若問主用隨所分處用。<a class="t" id="0729c29"></a>若與物時語言隨意用不犯。不犯者。最初<a class="t" id="0730a01"></a>未制戒。癡狂心亂痛惱所纏。<span class="rule-number">二十竟</span></p>
<a class="t" id="0730a02"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>