<!DOCTYPE html>
<html data-prev="zh-dg-bi-vb-pc98" data-next="zh-dg-bi-vb-pc100">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-dg-bi-vb-pc99">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 99</span><span class="mirror-right">波逸提九十九</span>
</h1>
</div>
<p>
<a class="sc" id="1"></a>
<a class="t-linehead" id="0747b26"></a>
爾時婆伽婆。在舍衛國祇樹給孤獨園。時有<a class="t" id="0747b27"></a>比丘尼。親近居士居士兒共住作不隨順<a class="t" id="0747b28"></a>行。時諸比丘尼諫言。汝莫親近居士居士兒<a class="t" id="0747b29"></a>作不隨順行。汝妹可別住。汝若別住。於佛<a class="t" id="0747c01"></a>法中得增益安樂住。而彼故不別住。時諸<a class="t" id="0747c02"></a>比丘尼聞。其中有少欲知足行頭陀樂學<a class="t" id="0747c03"></a>戒知慚愧者。嫌責彼比丘尼。汝云何親近<a class="t" id="0747c04"></a>居士居士兒共住作不隨順行。時諸比丘尼<a class="t" id="0747c05"></a>往白諸比丘。諸比丘白佛。佛以此因緣集<a class="t" id="0747c06"></a>比丘僧。呵責彼比丘尼言。汝所為非。非威<a class="t" id="0747c07"></a>儀非沙門法非淨行非隨順行。所不應<a class="t" id="0747c08"></a>為。云何乃與居士居士兒親近共住作不<a class="t" id="0747c09"></a>隨順行。呵責已告諸比丘。自今已去聽僧<a class="t" id="0747c10"></a>與彼比丘尼作呵責。捨此事故。白四羯磨<a class="t" id="0747c11"></a>當作如是呵責捨此事。眾中應差堪能羯<a class="t" id="0747c12"></a>磨者。如上當作如是白。大姊僧聽。此某甲<a class="t" id="0747c13"></a>比丘尼。親近居士居士兒共住作不隨順<a class="t" id="0747c14"></a>行。餘比丘尼呵諫言。汝妹莫親近居士居士<a class="t" id="0747c15"></a>兒作不隨順行。汝妹可別住。汝若別住。於<a class="t" id="0747c16"></a>佛法有增益安樂住。彼比丘尼故不改。若<a class="t" id="0747c17"></a>僧時到僧忍聽。僧與彼某甲比丘尼作呵<a class="t" id="0747c18"></a>責令捨此事。汝妹莫親近居士居士兒共<a class="t" id="0747c19"></a>住作不隨順行。汝妹可別住。若別住。於佛<a class="t" id="0747c20"></a>法有增益安樂住。白如是。大姊僧聽。此某<a class="t" id="0747c21"></a>甲比丘尼。親近居士居士兒共住作不隨順<a class="t" id="0747c22"></a>行。餘比丘尼諫言。妹莫親近居士居士兒<a class="t" id="0747c23"></a>共住作不隨順行。汝妹今可別住。汝若別住。<a class="t" id="0747c24"></a>於佛法有增益安樂住。而彼故不改。今僧<a class="t" id="0747c25"></a>與彼某甲比丘尼作呵責捨此事故。汝妹<a class="t" id="0747c26"></a>莫親近居士居士兒共住作不隨順行。汝<a class="t" id="0747c27"></a>妹可別住。汝若別住者。於佛法有增益安<a class="t" id="0747c28"></a>樂住。誰諸大姊忍。僧與彼某甲比丘尼作<a class="t" id="0747c29"></a>呵責捨此事者默然。誰不忍者說。如是第<a class="t" id="0748a01"></a>二第三說。僧已忍。與彼比丘尼作呵責捨<a class="t" id="0748a02"></a>此事竟。僧忍默然故。是事如是持。當作如<a class="t" id="0748a03"></a>是呵責。眾僧為彼比丘尼作呵責白四羯<a class="t" id="0748a04"></a>磨捨此事已。諸比丘尼往白諸比丘。諸比<a class="t" id="0748a05"></a>丘往白佛。佛告諸比丘。若有如是比丘尼。<a class="t" id="0748a06"></a>比丘尼僧亦當作白四羯磨呵諫捨此事。<a class="t" id="0748a07"></a>自今已去與比丘尼結戒。集十句義乃至<a class="t" id="0748a08"></a>正法久住。欲說戒者當如是說。若比丘尼。<a class="t" id="0748a09"></a>親近居士居士兒共住作不隨順行。餘比丘<a class="t" id="0748a10"></a>尼諫此比丘尼言。妹汝莫親近居士居士<a class="t" id="0748a11"></a>兒共住作不隨順行。妹汝可別住若別住。<a class="t" id="0748a12"></a>於佛法中有增益安樂住。彼比丘尼諫此<a class="t" id="0748a13"></a>比丘尼時堅持不捨。彼比丘尼應三諫。捨<a class="t" id="0748a14"></a>此事故。乃至三諫捨此事善。若不捨者波<a class="t" id="0748a15"></a>逸提。比丘尼義如上。親近者。數數語數數笑<a class="t" id="0748a16"></a>數數調戲。居士者未出家人。兒者亦未出家<a class="t" id="0748a17"></a>人。彼比丘尼。親近彼居士居士兒共住作不<a class="t" id="0748a18"></a>隨順行。彼比丘尼諫此比丘尼言。妹莫親<a class="t" id="0748a19"></a>近居士居士兒作不隨順行。汝當別住。汝若<a class="t" id="0748a20"></a>別住。於佛法中有增益安樂住。汝今可捨<a class="t" id="0748a21"></a>此事。莫為僧所呵責而犯重罪。若隨語<a class="t" id="0748a22"></a>者善。不隨語者當作白。白已當語言。妹我<a class="t" id="0748a23"></a>已白。餘有羯磨在。可捨此事。莫為僧所呵<a class="t" id="0748a24"></a>責而更犯罪。若隨語者善。不隨語者當作<a class="t" id="0748a25"></a>初羯磨。作初羯磨已當語言。妹已白已作<a class="t" id="0748a26"></a>初羯磨。餘有二羯磨在。可捨此事。莫為僧<a class="t" id="0748a27"></a>所呵責而更犯罪。若隨語者善。不隨語者<a class="t" id="0748a28"></a>作第二羯磨。作第二羯磨已當語言。已作<a class="t" id="0748a29"></a>白第二羯磨。餘有一羯磨在。可捨此事。<a class="t" id="0748b01"></a>莫為僧所呵責而更犯罪。若隨語者善。不<a class="t" id="0748b02"></a>隨語者作三羯磨竟波逸提。若白二羯磨<a class="t" id="0748b03"></a>竟三突吉羅。白一羯磨竟二突吉羅。白已<a class="t" id="0748b04"></a>一突吉羅。白未竟未白前。親近居士居士兒<a class="t" id="0748b05"></a>作不隨順行。如是一切突吉羅。比丘突吉<a class="t" id="0748b06"></a>羅。式叉摩那沙彌沙彌尼突吉羅是謂為犯。<a class="t" id="0748b07"></a>不犯者。初語時捨。非法別眾呵責。非法和合<a class="t" id="0748b08"></a>眾。法別眾。似法別眾。似法和合眾。非法非<a class="t" id="0748b09"></a>律非佛所教。若一切不作呵責不犯。不犯<a class="t" id="0748b10"></a>者。最初未制戒。癡狂心亂痛惱所纏。<span class="rule-number">九十九</span></p>
<a class="t" id="0748b11"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>