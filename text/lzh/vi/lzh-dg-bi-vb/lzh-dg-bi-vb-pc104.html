<!DOCTYPE html>
<html data-prev="lzh-dg-bi-vb-pc103" data-next="lzh-dg-bi-vb-pc105">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-dg-bi-vb-pc104">
<article>
<div class="mirror hgroup">
<p class="division">
<span class="mirror-left">Dharmaguptaka Vinaya</span>
<span class="mirror-right">四分律</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Pācittiya 104</span>
<span class="mirror-right">波逸提一百四</span> </h1>
</div>
<p>
<a class="sc" id="1"></a>
<a class="t-linehead" id="0749c23"></a>
爾時婆伽婆。在毘舍離獼猴江側高閣講堂<a class="t" id="0749c24"></a>上。時眾僧多得供養。時有比丘尼。置僧伽<a class="t" id="0749c25"></a>梨在房。不看曬治虫爛色壞。後時眾僧供<a class="t" id="0749c26"></a>養斷。此比丘尼。不看僧伽梨至村邊著<a class="t" id="0749c27"></a>欲入村方見僧伽梨虫爛色壞。時諸比丘尼<a class="t" id="0749c28"></a>聞。其中有少欲知足行頭陀樂學戒知慚<a class="t" id="0749c29"></a>愧者。呵責此比丘尼言。云何置僧伽梨<a class="t" id="0750a01"></a>在房。不看曬治使虫爛色壞。時諸比丘尼<a class="t" id="0750a02"></a>往白諸比丘。諸比丘往白世尊。世尊以此<a class="t" id="0750a03"></a>因緣集比丘僧。呵責此比丘尼言。汝所為<a class="t" id="0750a04"></a>非。非威儀非沙門法非淨行非隨順行。<a class="t" id="0750a05"></a>所不應為。云何置僧伽梨在房。不看曬<a class="t" id="0750a06"></a>治虫爛色壞。時世尊以無數方便呵責已告<a class="t" id="0750a07"></a>諸比丘。此比丘尼多種有漏處最初犯戒。自<a class="t" id="0750a08"></a>今已去與比丘尼結戒。集十句義乃至正<a class="t" id="0750a09"></a>法久住。欲說戒者當如是說。若比丘尼過<a class="t" id="0750a10"></a>五日不看僧伽梨波逸提。比丘尼義如上。<a class="t" id="0750a11"></a>彼比丘尼。置僧伽梨在房中。五日五日應<a class="t" id="0750a12"></a>往看。不看波逸提。除僧伽梨。餘衣不五日<a class="t" id="0750a13"></a>五日看突吉羅。除餘衣。若不五日五日看<a class="t" id="0750a14"></a>餘所須之物。令失者虫爛色壞突吉羅。比丘<a class="t" id="0750a15"></a>突吉羅。式叉摩那沙彌沙彌尼突吉羅。是謂<a class="t" id="0750a16"></a>為犯。不犯者。置僧伽梨在房。五日五日<a class="t" id="0750a17"></a>看。若舉處堅牢。若寄人。彼受寄人言。但安<a class="t" id="0750a18"></a>意我當為汝看。彼若看恐失不五日五日<a class="t" id="0750a19"></a>看不犯。不犯者。最初未制戒。癡狂心亂痛<a class="t" id="0750a20"></a>惱所纏。<span class="rule-number">四</span></p>
<a class="t" id="0750a21"></a>
<p class="endsection">
<span class="t-juanname">四分律卷第二十六</span><a class="t" id="0750a22"></a><a class="t" id="0750a23"></a><a class="t" id="0750a24"></a></p>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>