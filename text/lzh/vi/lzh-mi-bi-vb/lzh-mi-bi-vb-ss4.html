<!DOCTYPE html>
<html data-prev="lzh-mi-bi-vb-ss3" data-next="lzh-mi-bi-vb-ss5">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-mi-bi-vb-ss4">
<article>
<div class="mirror hgroup">
<p class="division">
<span class="mirror-left">Mahīśāsaka Vinaya</span>
<span class="mirror-right">五分律（彌沙塞）</span> </p>
<p class="mirror-row">
<span class="mirror-left">Bhikkhunī Vibhaṅga</span>
<span class="mirror-right">比丘尼分</span> </p>
<h1 class="mirror-row">
<span class="mirror-left">Saṅghādisesa 4</span>
<span class="mirror-right">僧伽婆尸沙四</span> </h1>
</div>
<p>
<a class="sc" id="1"></a>
<a class="t-linehead" id="0079b06"></a>
爾時諸釋共作是要。我等不與庶姓婚姻。
<a class="t" id="0079b07"></a>
若有犯者當重罪之。時釋種黑離車女喪夫。
<a class="t" id="0079b08"></a>
夫弟欲取為婦。彼女不從。如是三返誓不
<a class="t" id="0079b09"></a>
相許。便作是念。彼女必有外通意我當殺之。
<a class="t" id="0079b10"></a>
便託為兄作會語言。為汝夫作會。汝來行
<a class="t" id="0079b11"></a>
香。彼女便往到已。飲酒令醉共行不淨。然
<a class="t" id="0079b12"></a>
後以爪摑傷其肉。告官司言。黑離車女是我
<a class="t" id="0079b13"></a>
婦。今與外人私通。官即遣收。彼女醉醒。自見
<a class="t" id="0079b14"></a>
身體處處傷破。作是念。此人必當見殺。便叛
<a class="t" id="0079b15"></a>
走向舍衛城。到比丘尼所出家學道。官收不
<a class="t" id="0079b16"></a>
得。知向舍衛城。便作移書與波斯匿王言。我
<a class="t" id="0079b17"></a>
國女人犯罪應死。叛入彼國可送還我。若彼
<a class="t" id="0079b18"></a>
有罪人叛來我國亦當送之。時波斯匿王即問
<a class="t" id="0079b19"></a>
左右。有此女人入我國不。答言有。諸比丘尼
<a class="t" id="0079b20"></a>
已度為道。王先有令。若我國內有犯比丘比
<a class="t" id="0079b21"></a>
丘尼者當與重罪。今已出家無敢毀辱者。王
<a class="t" id="0079b22"></a>
便報移書言。實有此女來入我國。今已出家
<a class="t" id="0079b23"></a>
不可追罪。若有餘事敬如來示。諸釋便譏訶
<a class="t" id="0079b24"></a>
言。凡有此罪不復得治亂我國矣。諸比丘尼
<a class="t" id="0079b25"></a>
無復可度不可度者何道之有。無沙門行破
<a class="t" id="0079b26"></a>
沙門法。諸長老比丘尼聞。種種訶責以事白
<a class="t" id="0079b27"></a>
佛。佛以是事集二部僧。問諸比丘尼。汝等實
<a class="t" id="0079b28"></a>
爾不。答言實爾世尊。佛種種訶責已告諸比
<a class="t" id="0079b29"></a>
丘。今為諸比丘尼結戒。從今是戒應如是說。
<a class="t" id="0079c01"></a>
若比丘尼知有罪女度為比丘尼者。是比丘
<a class="t" id="0079c02"></a>
尼初犯僧伽婆尸沙可悔過。復有諸賊女偷
<a class="t" id="0079c03"></a>
女應死女。諸居士言。若能出家我當活汝。便
<a class="t" id="0079c04"></a>
求出家即白諸比丘尼。願見度脫。諸比丘尼
<a class="t" id="0079c05"></a>
言。佛未聽我等度如汝輩。以事白佛。佛以是
<a class="t" id="0079c06"></a>
事集二部僧告諸比丘。若主聽者。聽比丘尼
<a class="t" id="0079c07"></a>
度之。從今是戒應如是說。若比丘尼知有罪
<a class="t" id="0079c08"></a>
女主不聽而度者。是比丘尼初犯僧伽婆尸
<a class="t" id="0079c09"></a>
沙可悔過。復有犯罪女。不得於佛法出家。便
<a class="t" id="0079c10"></a>
入外道。諸居士後見有言。此是我等犯罪女。
<a class="t" id="0079c11"></a>
當奪其外道衣服。或有言。外道出家已是重
<a class="t" id="0079c12"></a>
罰自可宜去。即便放之。此諸女等。後來投
<a class="t" id="0079c13"></a>
諸比丘尼。作是言。姊妹。我等本非不敬信佛
<a class="t" id="0079c14"></a>
法於外道出家。諸姊妹不肯見度。逼不獲已
<a class="t" id="0079c15"></a>
入外道耳。我等所畏今已見聽出家。願見愍
<a class="t" id="0079c16"></a>
度。諸比丘尼不知云何。以是白佛。佛以是事
<a class="t" id="0079c17"></a>
集二部僧。告諸比丘。若有罪女先已出家今
<a class="t" id="0079c18"></a>
聽度之。從今是戒應如是說。若比丘尼知有
<a class="t" id="0079c19"></a>
罪女。主不聽度為道。除先出家。是比丘尼
<a class="t" id="0079c20"></a>
初犯僧伽婆尸沙可悔過。有罪者。若犯姦若
<a class="t" id="0079c21"></a>
偷盜。是名有罪。主者。殺活所由。是名為主。
<a class="t" id="0079c22"></a>
若比丘尼發心度此女及方便乃至集僧。三
<a class="t" id="0079c23"></a>
羯磨未竟皆突吉羅。三羯磨竟。和尚僧伽婆
<a class="t" id="0079c24"></a>
尸沙。餘尼師僧皆偷羅遮。</p>
<a class="t" id="0079c25"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>