<!DOCTYPE html>
<html>
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="lzh">

<section class="sutta" id="lzh-sv-bu-vb-np20">
<article>
<div class="mirror hgroup">
<p class="division">
<span class="mirror-left">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Nissaggiya Pācittiya 20</span>
<span class="mirror-right">尼薩耆波夜提之二十</span> </h1>
</div>
<p>
<a class="sc" id="1"></a>
<a class="t-linehead" id="0052a27"></a>
佛在捨衛國。爾時有一梵志。著翅彌樓染<a class="t" id="0052a28"></a>欽婆羅。是跋難陀釋子舊知識共事。時跋難<a class="t" id="0052a29"></a>陀遙見梵志著翅彌樓染欽婆羅衣來。見<a class="t" id="0052b01"></a>是衣已生貪著心。梵志到跋難陀所。共相問<a class="t" id="0052b02"></a>訊樂不在一面坐。跋難陀語梵志言。汝欽<a class="t" id="0052b03"></a>婆羅好可愛。答言實好。跋難陀言。可與我。<a class="t" id="0052b04"></a>我持此常欽婆羅與汝。梵志言。我自須用。跋<a class="t" id="0052b05"></a>難陀復言。汝梵志法裸形無德。何用好衣為。<a class="t" id="0052b06"></a>梵志言我須用臥。跋難陀又言。汝本與我白<a class="t" id="0052b07"></a>衣時。善知識深相愛念。我本時無有好物不<a class="t" id="0052b08"></a>與汝者。汝亦無有好物不與我者。汝今出家<a class="t" id="0052b09"></a>已。意懷生慳貪心。不如本耶。時跋難陀苦<a class="t" id="0052b10"></a>責數已。梵志即脫翅彌樓染欽婆羅與跋難<a class="t" id="0052b11"></a>陀。跋難陀還與常欽婆羅。梵志著常欽婆羅。<a class="t" id="0052b12"></a>到梵志精舍。諸梵志見已語言。汝翅彌樓染<a class="t" id="0052b13"></a>欽婆羅那去。答言。與他貿去。共誰貿耶。答<a class="t" id="0052b14"></a>言。與跋難陀。跋難陀與。汝有何因緣故共<a class="t" id="0052b15"></a>貿。答言。我本白衣時善知識深相愛念故共<a class="t" id="0052b16"></a>貿。諸梵志言。跋難陀釋子調欺汝。是梵志<a class="t" id="0052b17"></a>言。若欺若調我已共貿。諸梵志復言。是翅彌<a class="t" id="0052b18"></a>樓染欽婆羅大有價。非是常欽婆羅比。是梵<a class="t" id="0052b19"></a>志言。雖貴價我已與貿。諸梵志復言。汝駛<a class="t" id="0052b20"></a>往取是翅彌樓染欽婆羅來。莫令我等立木<a class="t" id="0052b21"></a>榜治汝。是梵志即時怖畏。作是念。同學或<a class="t" id="0052b22"></a>能立木榜治我。便到跋難陀釋子所。作是言。<a class="t" id="0052b23"></a>跋難陀。還我翅彌樓染欽婆羅。此欽婆羅還<a class="t" id="0052b24"></a>汝。跋難陀言。已共貿竟。梵志言。汝欺我調<a class="t" id="0052b25"></a>我。跋難陀言。設使欺調貿已決了。梵志又<a class="t" id="0052b26"></a>言。翅彌樓染欽婆羅大價。非是汝常欽婆羅<a class="t" id="0052b27"></a>比。答言。價大不大貿已決了。又言。跋難陀。<a class="t" id="0052b28"></a>我諸同學言。若不還得翅彌樓染欽婆羅者。<a class="t" id="0052b29"></a>當立木榜治汝。汝當還我來。莫使諸同學立<a class="t" id="0052c01"></a>木榜治我。跋難陀言。若立木<span class="choice"><span class="sic">搒</span><span class="corr">榜</span></span>治汝。若更餘<a class="t" id="0052c02"></a>治。何豫我事。貿已決了終不與汝。是梵志急<a class="t" id="0052c03"></a>索不得。諸有不信佛法人。聞說是事。以<span class="gaiji">妬<!--gaiji,妒,1[女*石],2&#x59AC;,3-->
</span>心<a class="t" id="0052c04"></a>故呵責。作是言。沙門釋子自言。善好有德。云<a class="t" id="0052c05"></a>何名出家人。故欺調餘出家人。諸有信人亦<a class="t" id="0052c06"></a>復呵責。云何名比丘。作種種賣買事。是中有<a class="t" id="0052c07"></a>比丘。少欲知足行頭陀。聞是事心不喜。向佛<a class="t" id="0052c08"></a>廣說。佛以是事集比丘僧。知而故問跋難陀。<a class="t" id="0052c09"></a>汝實作是事不。答言。實作世尊。佛以種種因<a class="t" id="0052c10"></a>緣呵責。云何名比丘。作種種賣買事。佛如是<a class="t" id="0052c11"></a>呵已。語諸比丘。以十利故與比丘結戒。從<a class="t" id="0052c12"></a>今是戒應如是說。若比丘種種賣買者。尼薩<a class="t" id="0052c13"></a>耆波夜提。種種者。若以相似買相似。若以不<a class="t" id="0052c14"></a>相似買不相似。相似者。<span class="gaiji">鉢<!--gaiji,缽,1[金*本],2&#x9262;,3-->
</span>與<span class="gaiji">鉢<!--gaiji,缽,1[金*本],2&#x9262;,3-->
</span>相似。衣與衣<a class="t" id="0052c15"></a>相似。澡盥澡盥相似。戶鉤戶鉤相似。時藥時<a class="t" id="0052c16"></a>藥相似。夜分藥夜分藥相似。七日藥七日藥<a class="t" id="0052c17"></a>相似。終身藥終身藥相似。是名用相似買相<a class="t" id="0052c18"></a>似。不相似者。<span class="gaiji">鉢<!--gaiji,缽,1[金*本],2&#x9262;,3-->
</span>與衣不相似。<span class="gaiji">鉢<!--gaiji,缽,1[金*本],2&#x9262;,3-->
</span>與澡盥。戶<a class="t" id="0052c19"></a>鉤時藥夜分藥七日藥終身藥不相似。衣與<a class="t" id="0052c20"></a>澡盥不相似。戶鉤時藥夜分七日終身藥<a class="t" id="0052c21"></a>及<span class="gaiji">鉢<!--gaiji,缽,1[金*本],2&#x9262;,3-->
</span>不相似。澡盥與戶鉤不相似。與時藥夜<a class="t" id="0052c22"></a>分七日終身藥<span class="gaiji">鉢<!--gaiji,缽,1[金*本],2&#x9262;,3-->
</span>衣不相似。戶鉤與時藥不<a class="t" id="0052c23"></a>相似。夜分藥七日終身藥<span class="gaiji">鉢<!--gaiji,缽,1[金*本],2&#x9262;,3-->
</span>衣澡盥不相似。<a class="t" id="0052c24"></a>時藥與夜分藥乃至戶鉤不相似。夜分藥與<a class="t" id="0052c25"></a>七日藥不相似。乃至時藥不相似。七日藥與<a class="t" id="0052c26"></a>終身藥不相似。乃至夜分藥不相似。終身藥<a class="t" id="0052c27"></a>與<span class="gaiji">鉢<!--gaiji,缽,1[金*本],2&#x9262;,3-->
</span>不相似。乃至七日藥不相似。是故說用<a class="t" id="0052c28"></a>不相似買不相似。尼薩耆波夜提。尼薩耆波<a class="t" id="0052c29"></a>夜提者。是物應捨。波夜提罪應悔過。是中犯<a class="t" id="0053a01"></a>者。若比丘為利故買已不賣。突吉羅。若為利<a class="t" id="0053a02"></a>故賣不買。亦突吉羅。若為利故買已還賣。尼<a class="t" id="0053a03"></a>薩耆波夜提。若比丘是可捨物。若用金買銀。<a class="t" id="0053a04"></a>用銀買錢。用錢糴轂。用轂買物。是物若可噉<a class="t" id="0053a05"></a>口。口得突吉羅罪。是物若可作衣著。隨著得<a class="t" id="0053a06"></a>波夜提。佛言。從今日聽。若共貿物。前人心<a class="t" id="0053a07"></a>悔。應還。自取本物。時六群比丘聞佛聽共<a class="t" id="0053a08"></a>貿物心悔應還自取本物。聞已故半月一月著<a class="t" id="0053a09"></a>他衣壞失色。然後索悔。索悔時他不與。因<a class="t" id="0053a10"></a>是<span class="gaiji">鬪<!--gaiji,鬥,1[鬥@(豆*寸)],2&#x9B2A;,3-->
</span>諍相言相罵相打。種種事起。諸比丘以<a class="t" id="0053a11"></a>是事白佛。佛言。七日內悔者應還。若過七日<a class="t" id="0053a12"></a>不應還。有賣衣人持衣行賣。六群比丘。以少<a class="t" id="0053a13"></a>價求他貴衣。賣衣人言。汝何為故。以少價索<a class="t" id="0053a14"></a>我貴價衣。若不知衣價人。則輕賤我衣。減<a class="t" id="0053a15"></a>我衣價。佛言。不應減價索他貴衣。若減價索<a class="t" id="0053a16"></a>他貴衣。突吉羅。若實須是物。審思量言。我以<a class="t" id="0053a17"></a>爾所物買。若彼不與。更應再語。若復不與。又<a class="t" id="0053a18"></a>應三語。若三索不與。比丘急須是物者。應覓<a class="t" id="0053a19"></a>淨人使買是物。若淨人不知市價。比丘當先<a class="t" id="0053a20"></a>教。以爾所物買是物。應教此物索幾許。汝好<a class="t" id="0053a21"></a>思量看。佛言。從今日聽眾僧中賣衣。未三<a class="t" id="0053a22"></a>唱應益價。益價時比丘心悔。我將無奪彼衣<a class="t" id="0053a23"></a>耶。佛言。三唱未竟益價不犯。若比丘為利故。<a class="t" id="0053a24"></a>以鐵錢種種賣買尼薩耆波夜提。若比丘為<a class="t" id="0053a25"></a>利故。用銅錢白鑞錢鉛錫錢樹膠錢皮錢木錢<a class="t" id="0053a26"></a>種種買賣。皆尼薩耆波夜提。是比丘種種買<a class="t" id="0053a27"></a>賣物。若少應棄。若多。設得同心淨人者。應語<a class="t" id="0053a28"></a>淨人言。我以如是如是因緣不應取。是物汝<a class="t" id="0053a29"></a>應取。淨人語比丘。是物與比丘。比丘言。此是<a class="t" id="0053b01"></a>不淨物。若淨當受。若不得同心淨人。應用<a class="t" id="0053b02"></a>作四方僧臥具。是比丘應入僧中言。諸大德。<a class="t" id="0053b03"></a>我種種賣買。得波夜提罪。我今發露不覆藏<a class="t" id="0053b04"></a>悔過。僧應問。汝捨是物不。答言已捨。僧應<a class="t" id="0053b05"></a>問。汝見罪不。答言見罪。僧應語。汝今發露<a class="t" id="0053b06"></a>不覆藏悔過。後莫復作。若言未捨。僧應約<a class="t" id="0053b07"></a><span class="gaiji">勅<!--gaiji,敕,1[束*力],2&#x52C5;,3-->
</span>令捨。若僧不約<span class="gaiji">勅<!--gaiji,敕,1[束*力],2&#x52C5;,3-->
</span>。一切僧得突吉羅。若僧<a class="t" id="0053b08"></a>約<span class="gaiji">勅<!--gaiji,敕,1[束*力],2&#x52C5;,3-->
</span>不捨。是比丘得突吉羅。若此賤彼貴<a class="t" id="0053b09"></a>賣。雖有利不犯。本不為利故。<span class="rule-number">二十事竟</span></p>
<a class="t" id="0053b10"></a>
</article>
<aside id="metaarea">
<p>
Text from CBETA.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>

</div>
</body>
</html>