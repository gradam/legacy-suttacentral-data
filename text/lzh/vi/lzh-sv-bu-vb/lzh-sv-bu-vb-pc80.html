<!DOCTYPE html>
<html data-prev="zh-sv-bu-vb-pc79" data-next="zh-sv-bu-vb-pc81">
<head>
<meta charset="UTF-8">
<meta author="Text from CBETA">
<title></title>
</head>
<body>
<div id="text" lang="zh">

<section class="sutta" id="zh-sv-bu-vb-pc80">
<article>
<div class="mirror hgroup">
<p class="division">
<span class="mirror-left">Sarvāstivāda Vinaya</span>
<span class="mirror-right">十誦律</span> </p>
<p class="mirror-row">
<span class="mirror-left">Bhikkhu Vibhaṅga</span>
<span class="mirror-right">比丘分</span> </p>
<h1 class="mirror-row">
<span class="mirror-left">Pācittiya 80</span>
<span class="mirror-right">波夜提之八十</span> </h1>
</div>
<p>
<a class="sc" id="1"></a>
<a class="t-linehead" id="0121c02"></a>
佛在王舍城。爾時諸比丘。中前入聚落中後<a class="t" id="0121c03"></a>出。中後入聚落中後出。不知出入聚落時節。<a class="t" id="0121c04"></a>諸外道出家人嫉心訶罵言。餘出家人。中前<a class="t" id="0121c05"></a>入聚落中前出。食後還自住處。皆同和合默<a class="t" id="0121c06"></a>然隱住。如鳥母中時自於巢中伏住令子煖。<a class="t" id="0121c07"></a>是沙門釋子自言。善好有德。而今中前入聚<a class="t" id="0121c08"></a>落中後出。中後入聚落中後出。不知入出時<a class="t" id="0121c09"></a>節。是中有比丘。少欲知足行頭陀。聞是事心<a class="t" id="0121c10"></a>不喜。向佛廣說。佛以是事集比丘僧。語諸比<a class="t" id="0121c11"></a>丘。云何名比丘。中前入聚落中後出。中後入<a class="t" id="0121c12"></a>聚落中後出。不知出入時節。佛爾時但訶<a class="t" id="0121c13"></a>責而未結戒。又佛在舍衛國。爾時長老迦留<a class="t" id="0121c14"></a>陀夷得阿羅漢道。心中作是念。我先在六群<a class="t" id="0121c15"></a>比丘中。於舍衛國污辱諸家。我今當還令此<a class="t" id="0121c16"></a>諸家清淨。作是念已。入舍衛國俱度九百九<a class="t" id="0121c17"></a>十九家。若夫得道而婦不得。若婦得道而夫<a class="t" id="0121c18"></a>不得。則不說數。但數夫婦俱得道者。爾時<a class="t" id="0121c19"></a>舍衛城有一婆羅門家。應以聲聞得度。迦留<a class="t" id="0121c20"></a>陀夷作是念。我復能度是家者。於舍衛城中<a class="t" id="0121c21"></a>滿千家俱度。作是念已。過夜晨朝著衣持<span class="gaiji">鉢<!--gaiji,缽,1[金*本],2&#x9262;,3-->
</span>
<a class="t" id="0121c22"></a>
入舍衛城乞食。遊行到是婆羅門舍。爾時婆<a class="t" id="0121c23"></a>羅門有小因緣不在。是婆羅門婦閉門作煎<a class="t" id="0121c24"></a>餅。迦留陀夷即入禪定。於門外沒在庭前現。<a class="t" id="0121c25"></a>從禪定起彈指。婦即迴顧即見。便看門猶<a class="t" id="0122a01"></a>閉。作是念。此沙門從何處入。此必貪餅故<a class="t" id="0122a02"></a>來。我終不與。若使眼脫我亦不與。即以神力<a class="t" id="0122a03"></a>兩眼脫出。見已復念。出眼如<span class="gaiji">椀<!--gaiji,碗,1[木*宛],2&#x6900;,3-->
</span>我亦不與。<a class="t" id="0122a04"></a>即以神力變眼如<span class="gaiji">椀<!--gaiji,碗,1[木*宛],2&#x6900;,3-->
</span>。見已復念。倒立我前亦<a class="t" id="0122a05"></a>不能與。即以神力於前倒立。復念若死我亦<a class="t" id="0122a06"></a>不與。復以神力入滅受想定。心想皆滅無所<a class="t" id="0122a07"></a>覺知。爾時婆羅門婦見已。喚問牽挽不動。<a class="t" id="0122a08"></a>婦即驚怖作是念。是沙門大惡乃爾。此常出<a class="t" id="0122a09"></a>入波斯匿王所。末利夫人師。若聞某婆羅門<a class="t" id="0122a10"></a>家死者。我等得大衰惱。若活者我與一餅。<a class="t" id="0122a11"></a>迦留陀夷即出滅受想定。身動便起。婦即看<a class="t" id="0122a12"></a>餅。先所煎者皆好。意惜不與。當更煎之。<a class="t" id="0122a13"></a>即煎轉勝。復不以與。即刮<span class="gaiji">瓫<!--gaiji,盆,1[分/瓦],2&#x74EB;,3-->
</span>邊取殘麵煎。復<a class="t" id="0122a14"></a>勝於前。復作是念。此等皆好。當以先者與<a class="t" id="0122a15"></a>之。適舉一餅。餘皆相著。迦留陀夷言。姊隨<a class="t" id="0122a16"></a>心欲與我幾許便取。即舉四餅持與迦留陀<a class="t" id="0122a17"></a>夷。迦留陀夷不受言。我不須是餅。若汝欲施<a class="t" id="0122a18"></a>者可以與僧。是婆羅門婦。先世曾供養佛種<a class="t" id="0122a19"></a>善根。近正見利根。本因緣強。堪任今世得<a class="t" id="0122a20"></a>道。諸善根牽故。便作是念。是比丘實不貪<a class="t" id="0122a21"></a>餅。但愍我故來。即作是念。我所有餅盡當與<a class="t" id="0122a22"></a>僧。語言善人。我盡持筐餅施僧。答言隨意。<a class="t" id="0122a23"></a>即持餅筐詣祇桓中。打揵搥集比丘僧。與<a class="t" id="0122a24"></a>僧餅竟。在迦留陀夷前坐聽說法。爾時迦留<a class="t" id="0122a25"></a>陀夷。即隨順觀本因緣為說妙法。即於座上<a class="t" id="0122a26"></a>遠塵離垢。於諸法中得法眼淨。是女人聞法<a class="t" id="0122a27"></a>知法見法入法。度疑悔不隨他。於佛法中得<a class="t" id="0122a28"></a>自在。心無所畏。從坐起頭面禮迦留陀夷足<a class="t" id="0122a29"></a>言。我從今日歸依佛歸依法歸依僧。知我盡<a class="t" id="0122b01"></a>形作佛優婆夷。時迦留陀夷。復為說法示教<a class="t" id="0122b02"></a>利喜。示教利喜已默然。是女人聞法示教<a class="t" id="0122b03"></a>利喜已。頭面禮長老迦留陀夷足右繞而去。<a class="t" id="0122b04"></a>還到自舍。時夫於後來還。婦語夫言。汝去<a class="t" id="0122b05"></a>後我閉門作煎餅。時阿闍梨迦留陀夷來。現<a class="t" id="0122b06"></a>種種神力。我持是餅與祇桓僧。阿闍梨迦留<a class="t" id="0122b07"></a>陀夷為我說法。我得須陀洹道。汝今可往。亦<a class="t" id="0122b08"></a>當為汝說法。是婆羅門。前世曾供養佛種善<a class="t" id="0122b09"></a>根。近正見利根。本因緣強。堪任今世得道。諸<a class="t" id="0122b10"></a>善根力牽故。便往詣長老迦留陀夷所。頭面<a class="t" id="0122b11"></a>禮足在前而坐。迦留陀夷即隨順觀本因緣<a class="t" id="0122b12"></a>為說種種妙法。即於座上遠塵離垢得法眼<a class="t" id="0122b13"></a>淨。是婆羅門聞法知法見法入法。度疑悔不<a class="t" id="0122b14"></a>隨他。於佛法中得自在。心無所畏。從座起頭<a class="t" id="0122b15"></a>面禮長老迦留陀夷足言。我從今日歸依佛<a class="t" id="0122b16"></a>歸依法歸依僧。知我盡形作佛優婆塞。迦留<a class="t" id="0122b17"></a>陀夷。復為婆羅門說種種法示教利喜。示教<a class="t" id="0122b18"></a>利喜已默然。婆羅門聞法示教利喜已。從<a class="t" id="0122b19"></a>座起頭面禮足右繞而去。還到自舍語婦言。<a class="t" id="0122b20"></a>我等無有善知識大利益我等如阿闍梨迦<a class="t" id="0122b21"></a>留陀夷者。何以故。我等因阿闍梨迦留陀<a class="t" id="0122b22"></a>夷故。破二十身見。斷三惡道。無量苦惱令<a class="t" id="0122b23"></a>作有量。入正定見四諦。大德迦留陀夷所須<a class="t" id="0122b24"></a>衣被飲食臥具湯藥種種生活具。我等當與。<a class="t" id="0122b25"></a>婦言。便往自恣請。婆羅門即時往詣祇桓。到<a class="t" id="0122b26"></a>迦留陀夷所。頭面禮足在前而坐。坐已語迦<a class="t" id="0122b27"></a>留陀夷。大德知不。我等無有善知識大利益<a class="t" id="0122b28"></a>我等如大德者。何以故。我等因大德迦留<a class="t" id="0122b29"></a>陀夷故。破二十身見。斷三惡道。無量苦惱<a class="t" id="0122c01"></a>令作有量。入正定見四諦。大德。若有所須衣<a class="t" id="0122c02"></a>服飲食臥具湯藥種種生活具。自恣受我請。<a class="t" id="0122c03"></a>當隨意取。答言爾。是迦留陀夷。有所須衣<a class="t" id="0122c04"></a>食臥具湯藥。往彼取之。是婆羅門有一兒。學<a class="t" id="0122c05"></a>婆羅門法。婦婆羅門女。父母語兒言。汝知<a class="t" id="0122c06"></a>不。我等更無好知識大利益我等如大德迦<a class="t" id="0122c07"></a>留陀夷者。何以故。我等因大德迦留陀夷故。<a class="t" id="0122c08"></a>破二十身見斷三惡道。無量苦惱令作有量。<a class="t" id="0122c09"></a>入正定見四諦。如汝好供養我等。若我等<a class="t" id="0122c10"></a>死後。當如是供養大德迦留陀夷。兒答言<a class="t" id="0122c11"></a>爾。世法無常如偈所說。</p>
<a class="t" id="0122c12"></a>
<blockquote class="gatha">
<p>
常者皆盡　　高者亦墮<a class="t" id="0122c13"></a><br>
合會有離　　生者有死</p>
<a class="t" id="0122c14"></a>
</blockquote>
<p>
<a class="sc" id="2"></a>
<a class="t-linehead" id="0122c14"></a>
是兒父母死已。作孝除服洗浣竟。往詣迦留<a class="t" id="0122c15"></a>陀夷所。頭面禮足在一面坐。白言。我視大德<a class="t" id="0122c16"></a>迦留陀夷。如父母無異。若有所須衣服飲食<a class="t" id="0122c17"></a>臥具湯藥種種生活具。自恣受我請。當隨意<a class="t" id="0122c18"></a>取。如從我父母取。答言爾。爾時迦留陀夷所<a class="t" id="0122c19"></a>須衣服飲食臥具湯藥。從彼家取。爾時有五<a class="t" id="0122c20"></a>百賊。作惡事竟入舍衛城。賊主年少端正。婆<a class="t" id="0122c21"></a>羅門兒婦機上遙見。心生染著。便喚婢使語。<a class="t" id="0122c22"></a>其人來入共相娛樂。是婢即往語言。某婆羅<a class="t" id="0122c23"></a>門婦喚汝來。入共相娛樂。賊主即入。一時迦<a class="t" id="0122c24"></a>留陀夷。晨朝<span class="gaiji">着<!--gaiji,著,1[差-工+目],2&#x7740;,3-->
</span>衣持<span class="gaiji">鉢<!--gaiji,缽,1[金*本],2&#x9262;,3-->
</span>入是婆羅門舍。婦為<a class="t" id="0122c25"></a>敷座。坐已共相問訊在一面坐。婆羅門兒<a class="t" id="0122c26"></a>婦。疾為辦飲食。自手行水。自與多美飲食。<a class="t" id="0122c27"></a>自恣飽滿竟。行水洗手。取小床坐聽法。爾<a class="t" id="0122c28"></a>時迦留陀夷。為種種因緣訶責婬欲。讚歎離<a class="t" id="0122c29"></a>婬欲。種種因緣訶責破戒。讚歎持戒。如是說<a class="t" id="0123a01"></a>法已從坐起去。時婦作是念。是比丘種種因<a class="t" id="0123a02"></a>緣訶責婬欲讚歎離欲訶責破戒讚歎持戒。<a class="t" id="0123a03"></a>是比丘必當見我二人共作惡事。是故作是<a class="t" id="0123a04"></a>語。我夫更無同心愛念如是沙門者。若以是<a class="t" id="0123a05"></a>事語我夫者。我當受大苦惱。作是念已語<a class="t" id="0123a06"></a>賊言。汝聞沙門種種因緣訶責婬欲讚歎離<a class="t" id="0123a07"></a>欲訶責破戒讚歎持戒耶。是比丘必當見<a class="t" id="0123a08"></a>我等二人共作惡事。我夫更無同心愛念如<a class="t" id="0123a09"></a>是沙門者。若以是事語我夫者。我等當受大<a class="t" id="0123a10"></a>苦惱。賊主言。余當云何。答言。當除滅去。賊<a class="t" id="0123a11"></a>主言。此有大威德力。淨飯王師婆羅門子。<a class="t" id="0123a12"></a>常出入波斯匿王所。末利夫人師。云何可殺。<a class="t" id="0123a13"></a>答言。我能作因緣必令可殺。是女人中後佯<a class="t" id="0123a14"></a>病臥地。遣人往喚迦留陀夷言。來看我<a class="t" id="0123a15"></a>病。迦留陀夷中後著衣往看。即與坐處共相<a class="t" id="0123a16"></a>問訊。迦留陀夷就坐。種種因緣為說法。示教<a class="t" id="0123a17"></a>利喜已欲起去。婦言。善人莫去。隨爾所時<a class="t" id="0123a18"></a>為我說法。我漸小差。苦受滅樂受生。迦留陀<a class="t" id="0123a19"></a>夷聞是語已。復為說種種法。示教利喜已欲<a class="t" id="0123a20"></a>去。又言。善人莫去。隨爾所時為我說法。我<a class="t" id="0123a21"></a>便得差。苦受滅樂受生。迦留陀夷復為更<a class="t" id="0123a22"></a>說種種法示教利喜乃至日沒。闇時迦留陀<a class="t" id="0123a23"></a>夷起到糞聚所。賊主以利刀斷頭埋著糞中。<a class="t" id="0123a24"></a>是時說戒日。祇桓中行籌。長一籌。共相謂<a class="t" id="0123a25"></a>言。誰不來者。比坐皆言迦留陀夷不來。誰<a class="t" id="0123a26"></a>受欲。答言無有。諸比丘不知云何。是事白<a class="t" id="0123a27"></a>佛。佛語諸比丘。汝等作布薩說戒。迦留陀<a class="t" id="0123a28"></a>夷已入涅槃。我與善男子迦留陀夷。少一身<a class="t" id="0123a29"></a>不滿五百世共伴。今則別離。佛過夜已。晨<a class="t" id="0123b01"></a>朝著衣眾僧圍繞恭敬。入舍衛城到糞聚所。<a class="t" id="0123b02"></a>佛神力故。死屍踊出在虛空中。諸比丘取著<a class="t" id="0123b03"></a>床上持出城。諸比丘及弟子。以大德供具燒<a class="t" id="0123b04"></a>身起塔供養。波斯匿王。聞長老迦留陀夷某<a class="t" id="0123b05"></a>婆羅門家死。即滅七世。左右十家皆奪財物。<a class="t" id="0123b06"></a>捕取五百賊悉截手足著祇桓<span class="gaiji">壍<!--gaiji,塹,1[漸/土],2&#x58CD;,3-->
</span>中。諸比丘<a class="t" id="0123b07"></a>入城乞食。聞是事已白佛。佛言。如是過罪及<a class="t" id="0123b08"></a>餘過罪。皆由非時入聚落。佛言。若迦留陀夷<a class="t" id="0123b09"></a>不非時入聚落者。不於是婆羅門家為人所<a class="t" id="0123b10"></a>殺。佛種種因緣訶責非時入聚落已。語諸比<a class="t" id="0123b11"></a>丘。以十利故與比丘結戒。從今是戒應如是<a class="t" id="0123b12"></a>說。若比丘非時入聚落波逸提。非時者。過日<a class="t" id="0123b13"></a>中後至地未了。是中間名為非時。聚落者。<a class="t" id="0123b14"></a>白衣舍。波逸提者。煮燒覆障。若不悔過能<a class="t" id="0123b15"></a>障礙道。是中犯者。若比丘非時入聚落波<a class="t" id="0123b16"></a>逸提。隨所入隨一一波逸提。爾時為病比<a class="t" id="0123b17"></a>丘。欲從白衣舍索羹飯飲食粥。不得去故。看<a class="t" id="0123b18"></a>病比丘苦惱。病者增長。諸比丘不知云何。<a class="t" id="0123b19"></a>是事白佛。佛以是事集比丘僧。種種因緣讚<a class="t" id="0123b20"></a>戒讚持戒。讚戒讚持戒已語諸比丘。從今是<a class="t" id="0123b21"></a>戒應如是說。若比丘非時入聚落。不白餘比<a class="t" id="0123b22"></a>丘波逸提。餘比丘者。謂眼所見。是中犯者。<a class="t" id="0123b23"></a>若比丘在阿練兒處。白餘比丘入聚落。從聚<a class="t" id="0123b24"></a>落還到阿練兒處。即以先白。復至聚落。波逸<a class="t" id="0123b25"></a>提。又比丘在阿練兒處。白餘比丘入聚落。<a class="t" id="0123b26"></a>從聚落入聚落僧坊。即以先白。復至聚落波<a class="t" id="0123b27"></a>逸提。又比丘在阿練兒處。白餘比丘入聚落。<a class="t" id="0123b28"></a>從聚落入所住處。即以先白。復入聚落波逸<a class="t" id="0123b29"></a>提。若比丘在聚落僧坊。白餘比丘入聚落。從<a class="t" id="0123c01"></a>聚落還入聚落僧坊。即以先白復至聚落波<a class="t" id="0123c02"></a>逸提。又比丘在聚落僧坊。白餘比丘入聚落。<a class="t" id="0123c03"></a>從聚落至所住處。即以先白復入聚落波逸<a class="t" id="0123c04"></a>提。又比丘在聚落僧坊。白餘比丘入聚落。從<a class="t" id="0123c05"></a>聚落至阿練兒處。即以先白復入聚落波逸<a class="t" id="0123c06"></a>提。若比丘在所住處。白餘比丘入聚落。從聚<a class="t" id="0123c07"></a>落至所住處。即以先白復入聚落波逸提。又<a class="t" id="0123c08"></a>比丘在所住處。白餘比丘入聚落。從聚落至<a class="t" id="0123c09"></a>阿練兒處。即以先白復入聚落波逸提。又比<a class="t" id="0123c10"></a>丘在所住處。白餘比丘入聚落。從聚落入聚<a class="t" id="0123c11"></a>落僧坊。即以先白復入聚落波逸提。若比丘<a class="t" id="0123c12"></a>非時入聚落。不白餘比丘。隨所經過大巷<a class="t" id="0123c13"></a>小巷。隨得爾所突吉羅。隨入白衣家。隨一<a class="t" id="0123c14"></a>一波逸提。有一比丘。寄衣在居士舍。是比<a class="t" id="0123c15"></a>丘聞居士舍為火所燒。忘不白餘比丘。從僧<a class="t" id="0123c16"></a>坊出向聚落。爾時憶念。我不白餘比丘。憶已<a class="t" id="0123c17"></a>道中還至僧坊。白餘比丘。爾所時間居士<a class="t" id="0123c18"></a>舍燒盡。比丘衣亦俱燒盡。居士言。汝何故<a class="t" id="0123c19"></a>後來。若先來佐我救火者。汝衣亦當不燒。是<a class="t" id="0123c20"></a>比丘不知云何。以是事白佛。佛以是事集比<a class="t" id="0123c21"></a>丘僧。種種因緣讚戒讚持戒。讚戒讚持戒已<a class="t" id="0123c22"></a>語諸比丘。從今是戒應如是說。若比丘非時<a class="t" id="0123c23"></a>入聚落。不白餘比丘波逸提。除急因緣。急<a class="t" id="0123c24"></a>因緣者。若聚落失火。若八難中一一難起<a class="t" id="0123c25"></a>去者。不犯。<span class="rule-number">八十竟</span></p>
<a class="t" id="0123c26"></a>
</article>
<aside id="metaarea">
<p>
Text from CBETA.</p>
</aside>
</section>

</div>
</body>
</html>