<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv5.3">
<article>
<div class="hgroup">
<p class="division">Kathāvatthu</p>
<p>Khuddakaaḍḍhapaṇṇāsaka</p>
<h1> Bāvīsatimavagga</h1>
</div>
<h2>1 Parinibbānakathā</h2>
<p>
<a class="sc" id="1"></a>
<a class="ms" id="p_32Kv_2736"></a>
<a class="msdiv" id="msdiv892"></a>
๐ Atthi kiñci saṃyojanaṃ appahāya parinibbānanti? Āmantā. Atthi kiñci
sakkāyadiṭṭhiṃ appahāya…pe…  anottappaṃ appahāya parinibbānanti? Na hevaṃ
vattabbe…pe… .</p>
<p>
<a class="sc" id="2"></a>
<a class="ms" id="p_32Kv_2737"></a>
๐ Atthi kiñci saṃyojanaṃ appahāya parinibbānanti? Āmantā. Arahā sarāgo…pe…
sakilesoti? Na hevaṃ vattabbe…pe…  nanu arahā nirāgo…pe…  nikkilesoti? Āmantā.
Hañci arahā nirāgo…pe…  nikkileso, no ca vata re vattabbe—  “atthi kiñci
saṃyojanaṃ appahāya parinibbānan”ti.</p>
<p>
<a class="sc" id="3"></a>
<a class="ms" id="p_32Kv_2738"></a>
<a class="msdiv" id="msdiv893"></a>
× Na vattabbaṃ—  “atthi kiñci saṃyojanaṃ appahāya parinibbānan”ti? Āmantā.
Arahā sabbaṃ buddhavisayaṃ jānātīti? Na hevaṃ vattabbe. Tena hi atthi kiñci
saṃyojanaṃ appahāya parinibbānanti.</p>
<p class="endsutta">
<a class="sc" id="4"></a>
<a class="ms" id="p_32Kv_2739"></a>
Parinibbānakathā niṭṭhitā.</p>
<h2>2 Kusalacittakathā</h2>
<p>
<a class="sc" id="5"></a>
<a class="ms" id="p_32Kv_2740"></a>
<a class="msdiv" id="msdiv894"></a>
๐ Arahā kusalacitto parinibbāyatīti? Āmantā. Arahā puññābhisaṅkhāraṃ
abhisaṅkharonto…  āneñjābhisaṅkhāraṃ abhisaṅkharonto…  gatisaṃvattaniyaṃ kammaṃ
karonto…  bhavasaṃvattaniyaṃ kammaṃ karonto…  issariyasaṃvattaniyaṃ kammaṃ
karonto…  adhipaccasaṃvattaniyaṃ kammaṃ karonto…  mahābhogasaṃvattaniyaṃ kammaṃ
karonto…  mahāparivārasaṃvattaniyaṃ kammaṃ karonto…  devasobhagyasaṃvattaniyaṃ
kammaṃ karonto…  manussasobhagyasaṃvattaniyaṃ kammaṃ karonto parinibbāyatīti?
Na hevaṃ vattabbe…pe… .</p>
<p>
<a class="sc" id="6"></a>
<a class="ms" id="p_32Kv_2741"></a>
๐ Arahā kusalacitto parinibbāyatīti? Āmantā. Arahā ācinanto apacinanto
pajahanto upādiyanto visinento ussinento vidhūpento sandhūpento
parinibbāyatīti? Na hevaṃ vattabbe…pe…  nanu arahā nevācināti na apacināti
apacinitvā ṭhitoti? Āmantā. Hañci arahā nevācināti na apacināti apacinitvā
ṭhito, no ca vata re vattabbe—  “arahā kusalacitto parinibbāyatī”ti. Nanu arahā
neva pajahati na upādiyati pajahitvā ṭhito, neva visineti na ussineti
visinetvā ṭhito; nanu arahā neva vidhūpeti na sandhūpeti vidhūpetvā ṭhitoti?
Āmantā. Hañci arahā neva vidhūpeti na sandhūpeti vidhūpetvā ṭhito, no ca vata
re vattabbe—  “arahā kusalacitto parinibbāyatī”ti.</p>
<p>
<a class="sc" id="7"></a>
<a class="ms" id="p_32Kv_2742"></a>
<a class="msdiv" id="msdiv895"></a>
× Na vattabbaṃ—  “arahā kusalacitto parinibbāyatī”ti? Āmantā. Nanu arahā
upaṭṭhitassati sato sampajāno parinibbāyatīti? Āmantā. Hañci arahā
upaṭṭhitassati sato sampajāno parinibbāyati, tena vata re vattabbe—  “arahā
kusalacitto parinibbāyatī”ti.</p>
<p class="endsutta">
<a class="sc" id="8"></a>
<a class="ms" id="p_32Kv_2743"></a>
Kusalacittakathā niṭṭhitā.</p>
<h2>3 Āneñjakathā</h2>
<p>
<a class="sc" id="9"></a>
<a class="ms" id="p_32Kv_2744"></a>
<a class="msdiv" id="msdiv896"></a>
๐ Arahā āneñje ṭhito parinibbāyatīti? Āmantā. Nanu arahā pakaticitte ṭhito
parinibbāyatīti? Āmantā. Hañci arahā pakaticitte ṭhito parinibbāyati, no ca
vata re vattabbe—  “arahā āneñje ṭhito parinibbāyatī”ti.</p>
<p>
<a class="sc" id="10"></a>
<a class="ms" id="p_32Kv_2745"></a>
๐ Arahā āneñje ṭhito parinibbāyatīti? Āmantā. Arahā kiriyamaye citte ṭhito
parinibbāyatīti? Na hevaṃ vattabbe…pe…  nanu arahā vipākacitte ṭhito
parinibbāyatīti? Āmantā. Hañci arahā vipākacitte ṭhito parinibbāyati, no ca
vata re vattabbe—  “arahā āneñje ṭhito parinibbāyatī”ti.</p>
<p>
<a class="sc" id="11"></a>
<a class="ms" id="p_32Kv_2746"></a>
๐ Arahā āneñje ṭhito parinibbāyatīti? Āmantā. Arahā kiriyābyākate citte ṭhito
parinibbāyatīti? Na hevaṃ vattabbe…pe…  nanu arahā vipākābyākate citte ṭhito
parinibbāyatīti? Āmantā. Hañci arahā vipākābyākate citte ṭhito parinibbāyati,
no ca vata re vattabbe—  “arahā āneñje ṭhito parinibbāyatī”ti.</p>
<p>
<a class="sc" id="12"></a>
<a class="ms" id="p_32Kv_2747"></a>
๐ Arahā āneñje ṭhito parinibbāyatīti? Āmantā. Nanu bhagavā catutthajjhānā
vuṭṭhahitvā samanantarā parinibbutoti? Āmantā. Hañci bhagavā catutthajjhānā
vuṭṭhahitvā samanantarā parinibbuto, no ca vata re vattabbe—  “arahā āneñje
ṭhito parinibbāyatī”ti.</p>
<p class="endsutta">
<a class="sc" id="13"></a>
<a class="ms" id="p_32Kv_2748"></a>
Āneñjakathā niṭṭhitā.</p>
<h2>4 Dhammābhisamayakathā</h2>
<p>
<a class="sc" id="14"></a>
<a class="ms" id="p_32Kv_2749"></a>
<a class="msdiv" id="msdiv897"></a>
๐ Atthi gabbhaseyyāya dhammābhisamayoti? Āmantā. Atthi gabbhaseyyāya
dhammadesanā, dhammassavanaṃ, dhammasākacchā, paripucchā, sīlasamādānaṃ,
indriyesu guttadvāratā, bhojane mattaññutā, pubbarattāpararattaṃ
jāgariyānuyogoti? Na hevaṃ vattabbe…pe…  natthi gabbhaseyyāya dhammadesanā,
dhammassavanaṃ…pe…  pubbarattāpararattaṃ jāgariyānuyogoti? Āmantā. Hañci natthi
gabbhaseyyāya dhammadesanā, dhammassavanaṃ…pe…  pubbarattāpararattaṃ
jāgariyānuyogo, no ca vata re vattabbe—  “atthi gabbhaseyyāya
dhammābhisamayo”ti.</p>
<p>
<a class="sc" id="15"></a>
<a class="ms" id="p_32Kv_2750"></a>
๐ Atthi gabbhaseyyāya dhammābhisamayoti? Āmantā. Nanu dve paccayā sammādiṭṭhiyā
uppādāya—  parato ca ghoso, yoniso ca manasikāroti? Āmantā. Hañci dve paccayā
sammādiṭṭhiyā uppādāya—  parato ca ghoso, yoniso ca manasikāro, no ca vata re
vattabbe—  “atthi gabbhaseyyāya dhammābhisamayo”ti.</p>
<p>
<a class="sc" id="16"></a>
<a class="ms" id="p_32Kv_2751"></a>
๐ Atthi gabbhaseyyāya dhammābhisamayoti? Āmantā. Suttassa pamattassa
muṭṭhassatissa asampajānassa dhammābhisamayoti? Na hevaṃ vattabbe…pe… .</p>
<p class="endsutta">
<a class="sc" id="17"></a>
<a class="ms" id="p_32Kv_2752"></a>
Dhammābhisamayakathā niṭṭhitā.</p>
<h2>5.2.5-- Tissopikathā</h2>
<p>
<a class="sc" id="18"></a>
<a class="ms" id="p_32Kv_2753"></a>
<a class="msdiv" id="msdiv898"></a>
๐ Atthi gabbhaseyyāya arahattappattīti? Āmantā. Suttassa pamattassa
muṭṭhassatissa asampajānassa arahattappattīti? Na hevaṃ vattabbe…pe… .</p>
<p>
<a class="sc" id="19"></a>
<a class="ms" id="p_32Kv_2754"></a>
<a class="msdiv" id="msdiv899"></a>
๐ Atthi supinagatassa dhammābhisamayoti? Āmantā. Suttassa pamattassa
muṭṭhassatissa asampajānassa dhammābhisamayoti? Na hevaṃ vattabbe…pe… .</p>
<p>
<a class="sc" id="20"></a>
<a class="ms" id="p_32Kv_2755"></a>
<a class="msdiv" id="msdiv900"></a>
๐ Atthi supinagatassa arahattappattīti? Āmantā. Suttassa pamattassa
muṭṭhassatissa asampajānassa arahattappattīti? Na hevaṃ vattabbe…pe… .</p>
<p class="endsutta">
<a class="sc" id="21"></a>
<a class="ms" id="p_32Kv_2756"></a>
Tissopikathā niṭṭhitā.</p>
<h2>8 Abyākatakathā</h2>
<p>
<a class="sc" id="22"></a>
<a class="ms" id="p_32Kv_2757"></a>
<a class="msdiv" id="msdiv901"></a>
๐ Sabbaṃ supinagatassa cittaṃ abyākatanti? Āmantā. Supinantena pāṇaṃ haneyyāti?
Āmantā. Hañci supinantena pāṇaṃ haneyya, no ca vata re vattabbe—  “sabbaṃ
supinagatassa cittaṃ abyākatan”ti.</p>
<p>
<a class="sc" id="23"></a>
<a class="ms" id="p_32Kv_2758"></a>
๐ Supinantena adinnaṃ ādiyeyya…pe…  musā bhaṇeyya, pisuṇaṃ bhaṇeyya, pharusaṃ
bhaṇeyya, samphaṃ palapeyya, sandhiṃ chindeyya, nillopaṃ hareyya, ekāgārikaṃ
kareyya, paripanthe tiṭṭheyya, paradāraṃ gaccheyya, gāmaghātakaṃ kareyya,
nigamaghātakaṃ kareyya, supinantena methunaṃ dhammaṃ paṭiseveyya, supinagatassa
asuci mucceyya, supinantena dānaṃ dadeyya, cīvaraṃ dadeyya, piṇḍapātaṃ
dadeyya, senāsanaṃ dadeyya, gilānapaccayabhesajjaparikkhāraṃ dadeyya,
khādanīyaṃ dadeyya, bhojanīyaṃ dadeyya, pānīyaṃ dadeyya, cetiyaṃ vandeyya,
cetiye mālaṃ āropeyya, gandhaṃ āropeyya, vilepanaṃ āropeyya…pe…  cetiyaṃ
abhidakkhiṇaṃ kareyyāti? Āmantā. Hañci supinantena cetiyaṃ abhidakkhiṇaṃ
kareyya, no ca vata re vattabbe—  “sabbaṃ supinagatassa cittaṃ abyākatan”ti.</p>
<p>
<a class="sc" id="24"></a>
<a class="ms" id="p_32Kv_2759"></a>
<a class="msdiv" id="msdiv902"></a>
× Na vattabbaṃ—  “sabbaṃ supinagatassa cittaṃ abyākatan”ti? Āmantā. Nanu
supinagatassa cittaṃ abbohāriyaṃ vuttaṃ bhagavatāti? Āmantā. Hañci
supinagatassa cittaṃ abbohāriyaṃ vuttaṃ bhagavatā, tena vata re vattabbe—
“sabbaṃ supinagatassa cittaṃ abyākatan”ti.</p>
<p class="endsutta">
<a class="sc" id="25"></a>
<a class="ms" id="p_32Kv_2760"></a>
Abyākatakathā niṭṭhitā.</p>
<h2>9 Āsevanapaccayakathā</h2>
<p>
<a class="sc" id="26"></a>
<a class="ms" id="p_32Kv_2761"></a>
<a class="msdiv" id="msdiv903"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—  “pāṇātipāto,
bhikkhave, āsevito bhāvito bahulīkato nirayasaṃvattaniko
tiracchānayonisaṃvattaniko pettivisayasaṃvattaniko, yo sabbalahuso
pāṇātipātassa vipāko manussabhūtassa appāyukasaṃvattaniko hotī”ti. Attheva
suttantoti? Āmantā. Tena hi atthi kāci āsevanapaccayatāti.</p>
<p>
<a class="sc" id="27"></a>
<a class="ms" id="p_32Kv_2762"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—  “adinnādānaṃ,
bhikkhave, āsevitaṃ bhāvitaṃ bahulīkataṃ nirayasaṃvattanikaṃ
tiracchānayonisaṃvattanikaṃ pettivisayasaṃvattanikaṃ, yo sabbalahuso
adinnādānassa vipāko manussabhūtassa bhogabyasanasaṃvattaniko hoti…pe…  yo
sabbalahuso kāmesumicchācārassa vipāko manussabhūtassa sapattaverasaṃvattaniko
hoti…pe…  yo sabbalahuso musāvādassa vipāko manussabhūtassa
abbhūtabbhakkhānasaṃvattaniko hoti…pe…  yo sabbalahuso pisuṇāya vācāya vipāko
manussabhūtassa mittehi bhedanasaṃvattaniko hoti…pe…  yo sabbalahuso pharusāya
vācāya vipāko manussabhūtassa amanāpasaddasaṃvattaniko hoti…pe…  yo sabbalahuso
samphappalāpassa vipāko manussabhūtassa anādeyyavācāsaṃvattaniko hoti,
surāmerayapānaṃ, bhikkhave, āsevitaṃ…pe…  yo sabbalahuso surāmerayapānassa
vipāko manussabhūtassa ummattakasaṃvattaniko hotī”ti. Attheva suttantoti?
Āmantā. Tena hi atthi kāci āsevanapaccayatāti.</p>
<p>
<a class="sc" id="28"></a>
<a class="ms" id="p_32Kv_2763"></a>
<a class="msdiv" id="msdiv904"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—
“micchādiṭṭhi, bhikkhave, āsevitā bhāvitā bahulīkatā nirayasaṃvattanikā
tiracchānayonisaṃvattanikā pettivisayasaṃvattanikā”ti. Attheva suttantoti?
Āmantā. Tena hi atthi kāci āsevanapaccayatāti.</p>
<p>
<a class="sc" id="29"></a>
<a class="ms" id="p_32Kv_2764"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—
“micchāsaṅkappo…pe…  micchāsamādhi, bhikkhave, āsevito bhāvito…pe…
pettivisayasaṃvattaniko”ti. Attheva suttantoti? Āmantā. Tena hi atthi kāci
āsevanapaccayatāti.</p>
<p>
<a class="sc" id="30"></a>
<a class="ms" id="p_32Kv_2765"></a>
<a class="msdiv" id="msdiv905"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—  “sammādiṭṭhi,
bhikkhave, āsevitā bhāvitā bahulīkatā amatogadhā hoti amataparāyanā
amatapariyosānā”ti. Attheva suttantoti? Āmantā. Tena hi atthi kāci
āsevanapaccayatāti.</p>
<p>
<a class="sc" id="31"></a>
<a class="ms" id="p_32Kv_2766"></a>
๐ Natthi kāci āsevanapaccayatāti? Āmantā. Nanu vuttaṃ bhagavatā—
“sammāsaṅkappo, bhikkhave, āsevito bhāvito bahulīkato…pe…  sammāsamādhi,
bhikkhave, āsevito bhāvito bahulīkato amatogadho hoti amataparāyano
amatapariyosāno”ti. Attheva suttantoti? Āmantā. Tena hi atthi kāci
āsevanapaccayatāti.</p>
<p class="endsutta">
<a class="sc" id="32"></a>
<a class="ms" id="p_32Kv_2767"></a>
Āsevanapaccayakathā niṭṭhitā.</p>
<h2>10 Khaṇikakathā</h2>
<p>
<a class="sc" id="33"></a>
<a class="ms" id="p_32Kv_2768"></a>
<a class="msdiv" id="msdiv906"></a>
๐ Ekacittakkhaṇikā sabbe dhammāti? Āmantā. Citte mahāpathavī saṇṭhāti,
mahāsamuddo saṇṭhāti, sinerupabbatarājā saṇṭhāti, āpo saṇṭhāti, tejo saṇṭhāti,
vāyo saṇṭhāti, tiṇakaṭṭhavanappatayo saṇṭhahantīti? Na hevaṃ vattabbe…pe… .</p>
<p>
<a class="sc" id="34"></a>
<a class="ms" id="p_32Kv_2769"></a>
๐ Ekacittakkhaṇikā sabbe dhammāti? Āmantā. Cakkhāyatanaṃ cakkhuviññāṇena
sahajātanti? Na hevaṃ vattabbe…pe…  cakkhāyatanaṃ cakkhuviññāṇena sahajātanti?
Āmantā. Nanu āyasmā sāriputto etadavoca—  “ajjhattikañceva, āvuso, cakkhuṃ
aparibhinnaṃ hoti, bāhirā ca rūpā na āpāthaṃ āgacchanti, no ca tajjo
samannāhāro hoti, neva tāva tajjassa viññāṇabhāgassa pātubhāvo hoti.
Ajjhattikañceva, āvuso, cakkhuṃ aparibhinnaṃ hoti, bāhirā ca rūpā āpāthaṃ
āgacchanti, no ca tajjo samannāhāro hoti, neva tāva tajjassa viññāṇabhāgassa
pātubhāvo hoti. Yato ca kho, āvuso, ajjhattikañceva cakkhuṃ aparibhinnaṃ hoti,
bāhirā ca rūpā āpāthaṃ āgacchanti, tajjo ca samannāhāro hoti, evaṃ tajjassa
viññāṇabhāgassa pātubhāvo hotī”ti. Attheva suttantoti? Āmantā. Tena hi na
vattabbaṃ—  “cakkhāyatanaṃ cakkhuviññāṇena sahajātan”ti. ( )</p>
<p>
<a class="sc" id="35"></a>
<a class="ms" id="p_32Kv_2770"></a>
๐ Sotāyatanaṃ…pe…  ghānāyatanaṃ…pe…  jivhāyatanaṃ…pe…  kāyāyatanaṃ
kāyaviññāṇena sahajātanti? Na hevaṃ vattabbe…pe…  kāyāyatanaṃ kāyaviññāṇena
sahajātanti? Āmantā. Nanu āyasmā sāriputto etadavoca—  “ajjhattiko ceva, āvuso,
kāyo aparibhinno hoti, bāhirā ca phoṭṭhabbā na āpāthaṃ āgacchanti, no ca…pe…
ajjhattiko ceva, āvuso, kāyo aparibhinno hoti, bāhirā ca phoṭṭhabbā āpāthaṃ
āgacchanti, no ca…pe…  yato ca kho, āvuso, ajjhattiko ceva kāyo aparibhinno
hoti, bāhirā ca phoṭṭhabbā āpāthaṃ āgacchanti, tajjo ca samannāhāro hoti, evaṃ
tajjassa viññāṇabhāgassa pātubhāvo hotī”ti. Attheva suttantoti? Āmantā. Tena hi
na vattabbaṃ—  “kāyāyatanaṃ kāyaviññāṇena sahajātan”ti.</p>
<p>
<a class="sc" id="36"></a>
<a class="ms" id="p_32Kv_2771"></a>
<a class="msdiv" id="msdiv907"></a>
× Na vattabbaṃ—  “ekacittakkhaṇikā sabbe dhammā”ti? Āmantā. Sabbe dhammā niccā
dhuvā sassatā avipariṇāmadhammāti? Na hevaṃ vattabbe. Tena hi ekacittakkhaṇikā
sabbe dhammāti.</p>
<p class="endsutta">
<a class="sc" id="37"></a>
<a class="ms" id="p_32Kv_2772"></a>
Khaṇikakathā niṭṭhitā.<br>
Bāvīsatimo vaggo.</p>
<p class="endsection summary">
<a class="sc" id="38"></a>
<a class="ms" id="p_32Kv_2773"></a>
Tassuddānaṃ</p>
<p>
<a class="sc" id="39"></a>
<a class="ms" id="p_32Kv_2774"></a>
Atthi kiñci saṃyojanaṃ appahāya parinibbānaṃ, arahā kusalacitto parinibbāyati,
arahā āneñje ṭhito parinibbāyati, atthi gabbhaseyyāya dhammābhisamayo, atthi
gabbhaseyyāya arahattappatti, atthi supinagatassa dhammābhisamayo, atthi
supinagatassa arahattappatti, sabbaṃ supinagatassa cittaṃ abyākataṃ, natthi
kāci āsevanapaccayatā, ekacittakkhaṇikā sabbe dhammāti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>