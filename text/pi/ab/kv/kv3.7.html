<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv3.7">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Tatiyavagga</p>
<h1>Dibba­cak­khu­ka­thā</h1></div>
<p><a class="sc" id="115"></a>
<a class="pts1" id="pts252"></a>
<a class="ms" id="p_32Kv_1196"></a>
<a class="msdiv" id="msdiv373"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Maṃsacakkhuṃ
dibbacakkhuṃ, dibbacakkhuṃ maṃsacakkhunti? Na hevaṃ vattabbe … pe ….</p>
<p><a class="sc" id="116"></a>
<a class="ms" id="p_32Kv_1197"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Yādisaṃ
maṃsacakkhuṃ tādisaṃ dibbacakkhuṃ, yādisaṃ dibbacakkhuṃ tādisaṃ maṃsacakkhunti?
Na hevaṃ vattabbe … pe ….</p>
<p><a class="sc" id="117"></a>
<a class="ms" id="p_32Kv_1198"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Taññeva
maṃsacakkhuṃ taṃ dibbacakkhuṃ, taṃ dibbacakkhuṃ taṃ maṃsacakkhunti? Na hevaṃ
vattabbe … pe ….</p>
<p><a class="sc" id="118"></a>
<a class="ms" id="p_32Kv_1199"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Yādiso
maṃsacakkhussa visayo ānubhāvo gocaro tādiso dibbassa cakkhussa visayo ānubhāvo
gocaroti? Na hevaṃ vattabbe … pe ….</p>
<p><a class="sc" id="119"></a>
<a class="ms" id="p_32Kv_1200"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. <span class="var" title="upādiṇṇaṃ (s1-3, km, pts1, c1,c2)" id="note185">Upādinnaṃ</span> hutvā
anupādinnaṃ hotīti? Na hevaṃ vattabbe … pe ….</p>
<p><a class="sc" id="120"></a>
<a class="ms" id="p_32Kv_1201"></a>
<span class="rightview" title="Right view section">☑</span> Upādinnaṃ hutvā anupādinnaṃ hotīti? Āmantā. Kāmāvacaraṃ hutvā rūpāvacaraṃ
hotīti? Na hevaṃ vattabbe … pe ….</p>
<p><a class="sc" id="121"></a>
<a class="ms" id="p_32Kv_1202"></a>
<span class="rightview" title="Right view section">☑</span> Kāmāvacaraṃ hutvā rūpāvacaraṃ hotīti? Āmantā. Rūpāvacaraṃ hutvā arūpāvacaraṃ
hotīti? Na hevaṃ vattabbe … pe ….</p>
<p><a class="sc" id="122"></a>
<a class="ms" id="p_32Kv_1203"></a>
<span class="rightview" title="Right view section">☑</span> Rūpāvacaraṃ hutvā arūpāvacaraṃ hotīti? Āmantā. Pariyāpannaṃ hutvā
apariyāpannaṃ hotīti? Na hevaṃ vattabbe … pe ….</p>
<p><a class="sc" id="123"></a>
<a class="pts1" id="pts253"></a>
<a class="ms" id="p_32Kv_1204"></a>
<a class="msdiv" id="msdiv374"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Dibbacakkhuṃ
dham­mu­patthad­dhaṃ maṃsacakkhuṃ hotīti? Na hevaṃ vattabbe … pe ….</p>
<p><a class="sc" id="124"></a>
<a class="ms" id="p_32Kv_1205"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Dibbacakkhuṃ
dham­mu­patthad­dhaṃ paññācakkhuṃ hotīti? Na hevaṃ vattabbe … pe ….</p>
<p><a class="sc" id="125"></a>
<a class="ms" id="p_32Kv_1206"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Dibbacakkhuṃ
dham­mu­patthad­dhaṃ maṃsacakkhuṃ hotīti? Na hevaṃ vattabbe … pe ….</p>
<p><a class="sc" id="126"></a>
<a class="ms" id="p_32Kv_1207"></a>
<span class="rightview" title="Right view section">☑</span> Maṃsacakkhuṃ dham­mu­patthad­dhaṃ dibbacakkhuṃ hotīti? Āmantā. Dveva cakkhūnīti?
Na hevaṃ vattabbe … pe … dveva cakkhūnīti? Āmantā. Nanu tīṇi cakkhūni vuttāni
bhagavatā—maṃsacakkhuṃ, dibbacakkhuṃ, paññācakkhunti? Āmantā. Hañci tīṇi
cakkhūni vuttāni bhagavatā—maṃsacakkhuṃ, dibbacakkhuṃ, paññācakkhuṃ, no ca vata
re vattabbe—“dveva cakkhūnī”ti.</p>
<p><a class="sc" id="127"></a>
<a class="ms" id="p_32Kv_1208"></a>
<span class="rightview" title="Right view section">☑</span> Dveva cakkhūnīti? Āmantā. Nanu vuttaṃ bhagavatā—“<span class="cross" title="^it61#1 [Cakkhusutta]" id="note186">^</span> tīṇimāni, bhikkhave,
cakkhūni. Katamāni tīṇi? Maṃsacakkhuṃ, dibbacakkhuṃ, paññācakkhunti—imāni kho,
bhikkhave, tīṇi cakkhūnī”ti.</p>
<blockquote class="gatha">
<p><span class="cross" title="^it61#1 [Cakkhusutta] | ^mi5.1.5#1 [Sivirā­ja­cak­khu­dā­napañha]" id="note187">^</span>
<a class="sc" id="128"></a>
<a class="pts1" id="pts254"></a>
<a class="ms" id="p_32Kv_1209"></a>
“Maṃsacakkhuṃ dibbacakkhuṃ,<br>
Paññācakkhuṃ anuttaraṃ;<br>
Etāni tīṇi cakkhūni,<br>
Akkhāsi purisuttamo.</p>
<p><a class="sc" id="129"></a>
<a class="ms" id="p_32Kv_1210"></a>
Maṃsacakkhussa uppādo,<br>
maggo dibbassa cakkhuno;<br>
Yadā ca ñāṇaṃ udapādi,<br>
paññācakkhuṃ anuttaraṃ;<br>
Tassa cakkhussa paṭilābhā,<br>
sabbadukkhā pamuccatī”ti.</p>
</blockquote>
<p><a class="sc" id="130"></a>
<a class="ms" id="p_32Kv_1211"></a>
Attheva suttantoti? Āmantā. Tena hi na vattabbaṃ—“dveva cakkhūnī”ti.</p>
<p class="endsutta">
<a class="sc" id="131"></a>
<a class="ms" id="p_32Kv_1212"></a>
Dibba­cak­khu­ka­thā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</aside>
</section>
</div>
</body>
</html>