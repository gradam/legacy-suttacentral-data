<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv2.9">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Dutiyavagga</p>
<h1>Anu­pub­bā­bhisa­maya­kathā</h1>
</div>
<p><a class="sc" id="1"></a><a class="pts" id="pts213"></a><a class="ms" id="p_32Kv_1020"></a><a class="msdiv" id="msdiv339"></a><span class="rightview" title="Right view section">☑</span> Anu­pubbā­bhisa­mayoti? Āmantā. Anupubbena sotā­patti­maggaṃ bhāvetīti? Na hevaṃ vattabbe. Anupubbena sotā­patti­maggaṃ bhāvetīti? Āmantā. Anupubbena sotā­patti­phalaṃ sacchikarotīti? Na hevaṃ vattabbe.</p>
<p><a class="sc" id="2"></a><a class="ms" id="p_32Kv_1021"></a><span class="rightview" title="Right view section">☑</span> Anu­pubbā­bhisa­mayoti? Āmantā. Anupubbena sakadā­gāmi­maggaṃ bhāvetīti? Na hevaṃ vattabbe. Anupubbena sakadā­gāmi­maggaṃ bhāvetīti? Āmantā. Anupubbena sakadā­gāmi­phalaṃ sacchikarotīti? Na hevaṃ vattabbe.</p>
<p><a class="sc" id="3"></a><a class="ms" id="p_32Kv_1022"></a><span class="rightview" title="Right view section">☑</span> Anu­pubbā­bhisa­mayoti? Āmantā. Anupubbena anāgāmimaggaṃ bhāvetīti? Na hevaṃ vattabbe. Anupubbena anāgāmimaggaṃ bhāvetīti? Āmantā. Anupubbena anāgāmiphalaṃ sacchikarotīti? Na hevaṃ vattabbe.</p>
<p><a class="sc" id="4"></a><a class="ms" id="p_32Kv_1023"></a><span class="rightview" title="Right view section">☑</span> Anu­pubbā­bhisa­mayoti? Āmantā. Anupubbena arahattamaggaṃ bhāvetīti? Na hevaṃ vattabbe. Anupubbena arahattamaggaṃ bhāvetīti? Āmantā. Anupubbena arahattaphalaṃ sacchikarotīti? Na hevaṃ vattabbe.</p>
<p><a class="sc" id="5"></a><a class="pts" id="pts214"></a><a class="ms" id="p_32Kv_1024"></a><a class="msdiv" id="msdiv340"></a><span class="rightview" title="Right view section">☑</span> Sotā­patti­phala­sacchi­kiriyāya paṭipanno puggalo duk­kha­dassa­nena kiṃ jahatīti? Sakkāyadiṭṭhiṃ, vicikicchaṃ, sīlab­bata­parāmā­saṃ, tadekaṭṭhe ca kilese catubhāgaṃ jahatīti. Catubhāgaṃ sotāpanno, catubhāgaṃ na sotāpanno, catubhāgaṃ sotā­patti­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ sattak­khat­tu­paramo kolaṃkolo ekabījī buddhe aveccap­pasā­dena samannāgato, dhamme … pe … saṃghe … pe … ariyakantehi sīlehi samannāgato catubhāgaṃ na ariyakantehi sīlehi samannāgatoti? Na hevaṃ vattabbe.</p>
<p><a class="sc" id="6"></a><a class="ms" id="p_32Kv_1025"></a><span class="rightview" title="Right view section">☑</span> Samuda­ya­dassa­nena … pe … nirodha­dassa­nena … pe … maggadassanena kiṃ jahatīti? Sakkāyadiṭṭhiṃ, vicikicchaṃ, sīlab­bata­parāmā­saṃ, tadekaṭṭhe ca kilese catubhāgaṃ jahatīti. Catubhāgaṃ sotāpanno, catubhāgaṃ na sotāpanno, catubhāgaṃ sotā­patti­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ sattak­khat­tu­paramo kolaṃkolo ekabījī buddhe aveccap­pasā­dena samannāgato, dhamme … pe … saṃghe … pe … ariyakantehi sīlehi samannāgato, catubhāgaṃ na ariyakantehi sīlehi samannāgatoti? Na hevaṃ vattabbe … pe ….</p>
<p><a class="sc" id="7"></a><a class="pts" id="pts215"></a><a class="ms" id="p_32Kv_1026"></a><a class="msdiv" id="msdiv341"></a><span class="rightview" title="Right view section">☑</span> Sakadā­gāmi­phala­sacchi­kiriyāya paṭipanno puggalo duk­kha­dassa­nena kiṃ jahatīti? Oḷārikaṃ kāmarāgaṃ, oḷārikaṃ byāpādaṃ, tadekaṭṭhe ca kilese catubhāgaṃ jahatīti. Catubhāgaṃ sakadāgāmī, catubhāgaṃ na sakadāgāmī, catubhāgaṃ sakadā­gāmi­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharatīti? Na hevaṃ vattabbe … pe … samuda­ya­dassa­nena … pe … nirodha­dassa­nena … pe … maggadassanena kiṃ jahatīti? Oḷārikaṃ kāmarāgaṃ, oḷārikaṃ byāpādaṃ, tadekaṭṭhe ca kilese catubhāgaṃ jahatīti. Catubhāgaṃ sakadāgāmī, catubhāgaṃ na sakadāgāmī, catubhāgaṃ sakadā­gāmi­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharatīti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_1027"></a><a class="msdiv" id="msdiv342"></a><span class="rightview" title="Right view section">☑</span> Anāgā­mi­phala­sacchi­kiriyāya paṭipanno puggalo duk­kha­dassa­nena kiṃ jahatīti? Aṇusahagataṃ kāmarāgaṃ, aṇusahagataṃ byāpādaṃ, tadekaṭṭhe ca kilese catubhāgaṃ jahatīti. Catubhāgaṃ anāgāmī, catubhāgaṃ na anāgāmī, catubhāgaṃ anāgā­mi­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ antarā­pari­nib­bāyī … pe … upahac­ca­pari­nib­bāyī … asaṅ­khā­ra­pari­nib­bāyī … sasaṅ­khā­ra­pari­nib­bāyī … uddhaṃsoto akaniṭṭhagāmī, catubhāgaṃ na uddhaṃsoto na akaniṭ­ṭha­gāmīti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_1028"></a><span class="rightview" title="Right view section">☑</span> Samuda­ya­dassa­nena … pe … nirodha­dassa­nena … pe … maggadassanena kiṃ jahatīti? Aṇusahagataṃ kāmarāgaṃ, aṇusahagataṃ byāpādaṃ, tadekaṭṭhe ca kilese catubhāgaṃ jahatīti. Catubhāgaṃ anāgāmī, catubhāgaṃ na anāgāmī, catubhāgaṃ anāgā­mi­phalap­patto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ antarā­pari­nib­bāyī … pe … upahac­ca­pari­nib­bāyī … asaṅ­khā­ra­pari­nib­bāyī … sasaṅ­khā­ra­pari­nib­bāyī … uddhaṃsoto akaniṭṭhagāmī, catubhāgaṃ na uddhaṃsoto akaniṭ­ṭha­gāmīti? Na hevaṃ vattabbe … pe ….</p>
<p><a class="sc" id="10"></a><a class="pts" id="pts216"></a><a class="ms" id="p_32Kv_1029"></a><a class="msdiv" id="msdiv343"></a><span class="rightview" title="Right view section">☑</span> Arahat­ta­sacchi­kiriyāya paṭipanno puggalo duk­kha­dassa­nena kiṃ jahatīti? Rūparāgaṃ, arūparāgaṃ, mānaṃ, uddhaccaṃ, avijjaṃ, tadekaṭṭhe ca kilese catubhāgaṃ jahatīti. Catubhāgaṃ arahā, catubhāgaṃ na arahā, catubhāgaṃ arahattappatto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ vītarāgo … pe … vītadoso … vītamoho … pe … katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto ukkhitta­pali­gho saṃ­kiṇṇa­pari­kho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṃ tassa pariññātaṃ, samudayo pahīno, nirodho sacchikato, maggo bhāvito, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvetabbaṃ bhāvitaṃ … pe … sacchikātabbaṃ sacchikataṃ, catubhāgaṃ sacchikātabbaṃ na sacchikatanti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_1030"></a><span class="rightview" title="Right view section">☑</span> Samuda­ya­dassa­nena … nirodha­dassa­nena … maggadassanena kiṃ jahatīti? Rūparāgaṃ, arūparāgaṃ, mānaṃ, uddhaccaṃ, avijjaṃ, tadekaṭṭhe ca kilese catubhāgaṃ jahatīti. Catubhāgaṃ arahā, catubhāgaṃ na arahā, catubhāgaṃ arahattappatto paṭiladdho adhigato sacchikato upasampajja viharati, kāyena phusitvā viharati, catubhāgaṃ na kāyena phusitvā viharati, catubhāgaṃ vītarāgo … pe … vītadoso … vītamoho … katakaraṇīyo ohitabhāro anup­patta­sadat­tho parik­khī­ṇa­bhavasaṃ­yojano samma­dañ­ñā­vimutto ukkhitta­pali­gho saṃ­kiṇṇa­pari­kho abbūḷhesiko niraggaḷo ariyo pannaddhajo pannabhāro visaññutto suvijitavijayo, dukkhaṃ tassa pariññātaṃ, samudayo pahīno, nirodho sacchikato, maggo bhāvito, abhiññeyyaṃ abhiññātaṃ, pariññeyyaṃ pariññātaṃ, pahātabbaṃ pahīnaṃ, bhāvitabbaṃ bhāvitaṃ … pe … sacchikātabbaṃ sacchikataṃ, catubhāgaṃ sacchikātabbaṃ na sacchikatanti? Na hevaṃ vattabbe … pe ….</p>
<p><a class="sc" id="12"></a><a class="pts" id="pts217"></a><a class="ms" id="p_32Kv_1031"></a><a class="msdiv" id="msdiv344"></a><span class="rightview" title="Right view section">☑</span> Sotā­patti­phala­sacchi­kiriyāya paṭipanno puggalo dukkhaṃ dakkhanto paṭipannakoti vattabboti? Āmantā. Dukkhe diṭṭhe phale ṭhitoti vattabboti? Na hevaṃ vattabbe. Samudayaṃ dakkhanto … pe … nirodhaṃ dakkhanto paṭipannakoti vattabboti? Āmantā. Nirodhe diṭṭhe phale ṭhitoti vattabboti? Na hevaṃ vattabbe.</p>
<p><a class="sc" id="13"></a><a class="ms" id="p_32Kv_1032"></a><span class="rightview" title="Right view section">☑</span> Sotā­patti­phala­sacchi­kiriyāya paṭipanno puggalo maggaṃ dakkhanto paṭipannakoti vattabbo, magge diṭṭhe phale ṭhitoti vattabboti? Āmantā. Dukkhaṃ dakkhanto paṭipannakoti vattabbo, dukkhe diṭṭhe phale ṭhitoti vattabboti? Na hevaṃ vattabbe … pe … maggaṃ dakkhanto paṭipannakoti vattabbo, magge diṭṭhe phale ṭhitoti vattabboti? Āmantā. Samudayaṃ dakkhanto … pe … nirodhaṃ dakkhanto paṭipannakoti vattabbo, nirodhe diṭṭhe phale ṭhitoti vattabboti? Na hevaṃ vattabbe … pe ….</p>
<p><a class="sc" id="14"></a><a class="ms" id="p_32Kv_1033"></a><span class="rightview" title="Right view section">☑</span> Sotā­patti­phala­sacchi­kiriyāya paṭipanno puggalo dukkhaṃ dakkhanto paṭipannakoti vattabbo, dukkhe diṭṭhe na vattabbaṃ—“phale ṭhitoti vattabbo”ti? Āmantā. Maggaṃ dakkhanto paṭipannakoti vattabbo, magge diṭṭhe na vattabbaṃ—“phale ṭhitoti vattabbo”ti? Na hevaṃ vattabbe … pe … samudayaṃ dakkhanto … nirodhaṃ dakkhanto paṭipannakoti vattabbo, nirodhe diṭṭhe na vattabbaṃ—“phale ṭhitoti vattabbo”ti? Āmantā. Maggaṃ dakkhanto “paṭipannako”ti vattabbo, magge diṭṭhe na vattabbaṃ—“phale ṭhitoti vattabbo”ti? Na hevaṃ vattabbe … pe ….</p>
<p><a class="sc" id="15"></a><a class="pts" id="pts218"></a><a class="ms" id="p_32Kv_1034"></a><span class="rightview" title="Right view section">☑</span> Sotā­patti­phala­sacchi­kiriyāya paṭipanno puggalo dukkhaṃ dakkhanto paṭipannakoti vattabbo, dukkhe diṭṭhe na vattabbaṃ—“phale ṭhitoti vattabbo”ti? Āmantā. Niratthiyaṃ duk­kha­dassa­nanti? Na hevaṃ vattabbe … pe … samudayaṃ dakkhanto … pe … nirodhaṃ dakkhanto paṭipannakoti vattabbo, nirodhe diṭṭhe na vattabbaṃ—“phale ṭhitoti vattabbo”ti? Āmantā. Niratthiyaṃ niro­dha­dassa­nanti? Na hevaṃ vattabbe … pe ….</p>
<p><a class="sc" id="16"></a><a class="ms" id="p_32Kv_1035"></a><a class="msdiv" id="msdiv345"></a><span class="wrongview" title="Wrong view section">☒</span> Dukkhe diṭṭhe cattāri saccāni diṭṭhāni hontīti? Āmantā. Dukkhasaccaṃ cattāri saccānīti? Na hevaṃ vattabbe … pe ….</p>
<p><a class="sc" id="17"></a><a class="ms" id="p_32Kv_1036"></a><span class="rightview" title="Right view section">☑</span> Rūpakkhandhe aniccato diṭṭhe pañcakkhandhā aniccato diṭṭhā hontīti? Āmantā. Rūpakkhandho pañ­cak­khan­dhāti? Na hevaṃ vattabbe … pe ….</p>
<p><a class="sc" id="18"></a><a class="ms" id="p_32Kv_1037"></a><span class="rightview" title="Right view section">☑</span> Cakkhāyatane aniccato diṭṭhe dvāda­sāyata­nāni aniccato diṭṭhāni hontīti? Āmantā. Cakkhāyatanaṃ dvāda­sā­yatanā­nīti? Na hevaṃ vattabbe … pe ….</p>
<p><a class="sc" id="19"></a><a class="ms" id="p_32Kv_1038"></a><span class="rightview" title="Right view section">☑</span> Cakkhudhātuyā aniccato diṭṭhāya aṭṭhārasa dhātuyo aniccato diṭṭhā hontīti? Āmantā. Cakkhudhātu aṭṭhārasa dhātuyoti? Na hevaṃ vattabbe … pe ….</p>
<p><a class="sc" id="20"></a><a class="ms" id="p_32Kv_1039"></a><span class="rightview" title="Right view section">☑</span> Cakkhundriye aniccato diṭṭhe bāvī­satin­driyāni aniccato diṭṭhāni hontīti? Āmantā. Cakkhundriyaṃ bāvī­satin­driyā­nīti? Na hevaṃ vattabbe … pe ….</p>
<p><a class="sc" id="21"></a><a class="pts" id="pts219"></a><a class="ms" id="p_32Kv_1040"></a><span class="rightview" title="Right view section">☑</span> Catūhi ñāṇehi sotā­patti­phalaṃ sacchikarotīti? Āmantā. Cattāri sotā­patti­phalā­nīti? Na hevaṃ vattabbe … pe … aṭṭhahi ñāṇehi sotā­patti­phalaṃ sacchikarotīti? Āmantā. Aṭṭha sotā­patti­phalā­nīti? Na hevaṃ vattabbe … pe … dvādasahi ñāṇehi sotā­patti­phalaṃ sacchikarotīti? Āmantā. Dvādasa sotā­patti­phalā­nīti? Na hevaṃ vattabbe … pe … catu­cat­tārīsāya ñāṇehi sotā­patti­phalaṃ sacchikarotīti? Āmantā. Catucattārīsaṃ sotā­patti­phalā­nīti? Na hevaṃ vattabbe … pe … sattasattatiyā ñāṇehi sotā­patti­phalaṃ sacchikarotīti? Āmantā. Sattasattati sotā­patti­phalā­nīti? Na hevaṃ vattabbe … pe ….</p>
<p><a class="sc" id="22"></a><a class="ms" id="p_32Kv_1041"></a><a class="msdiv" id="msdiv346"></a><span class="wrongview" title="Wrong view section">☒</span> Na vattabbaṃ—“anu­pubbā­bhisa­mayo”ti? Āmantā. Nanu vuttaṃ bhagavatā— “ seyyathāpi, bhikkhave, mahāsamuddo anupubbaninno anupubbapoṇo anu­pubba­pabbhāro, na āyatakeneva papāto; evameva kho, bhikkhave, imasmiṃ dhammavinaye anupubbasikkhā anupubbakiriyā anu­pubba­paṭi­padā, na āyatakeneva aññāpaṭivedho”ti. Attheva suttantoti? Āmantā. Tena hi anu­pubbā­bhisa­mayoti.</p>
<p><a class="sc" id="23"></a><a class="ms" id="p_32Kv_1042"></a><span class="wrongview" title="Wrong view section">☒</span> Na vattabbaṃ—“anu­pubbā­bhisa­mayo”ti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="24"></a> <a class="ms" id="p_32Kv_1043"></a>“Anupubbena medhāvī,<br>
thokaṃ thokaṃ khaṇe khaṇe;<br>
Kammāro rajatasseva,<br>
niddhame malamattano”ti.</p>
</blockquote>
<p><a class="sc" id="25"></a><a class="ms" id="p_32Kv_1044"></a>Attheva suttantoti? Āmantā. Tena hi anu­pubbā­bhisa­mayoti.</p>
<p><a class="sc" id="26"></a><a class="pts" id="pts220"></a><a class="ms" id="p_32Kv_1045"></a><span class="rightview" title="Right view section">☑</span> Anu­pubbā­bhisa­mayoti? Āmantā. Nanvāyasmā gavampati thero bhikkhū etadavoca— “ sammukhā metaṃ, āvuso, bhagavato sutaṃ sammukhā paṭiggahitaṃ—‘yo, bhikkhave, dukkhaṃ passati duk­kha­sa­muda­yampi so passati, duk­kha­nirodhampi passati, duk­kha­nirodha­gāminiṃ paṭipadampi passati; yo duk­kha­sa­muda­yaṃ passati dukkhampi so passati, duk­kha­nirodhampi passati, duk­kha­nirodha­gāminiṃ paṭipadampi passati; yo dukkhanirodhaṃ passati dukkhampi so passati, duk­kha­sa­muda­yampi passati, duk­kha­nirodha­gāminiṃ paṭipadampi passati; yo duk­kha­nirodha­gāminiṃ paṭipadaṃ passati dukkhampi so passati, duk­kha­sa­muda­yampi passati, duk­kha­nirodhampi passatī’”ti. Attheva suttantoti? Āmantā. Tena hi na vattabbaṃ— “anu­pubbā­bhisa­mayo”ti.</p>
<p><a class="sc" id="27"></a><a class="ms" id="p_32Kv_1046"></a><span class="rightview" title="Right view section">☑</span> Anu­pubbā­bhisa­mayoti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="28"></a><a class="ms" id="p_32Kv_1047"></a>“Sahāvassa ­dassa­na­sam­padāya,<br>
Tayassu dhammā jahitā bhavanti;<br>
Sakkāyadiṭṭhī vici­kicchi­tañca,<br>
Sīlabbataṃ vāpi yadatthi kiñci;<br>
Catūhapāyehi ca vippamutto,<br>
Chac­cābhi­ṭhānāni abhabba kātun”ti.</p>
</blockquote>
<p><a class="sc" id="29"></a><a class="ms" id="p_32Kv_1048"></a>Attheva suttantoti? Āmantā. Tena hi na vattabbaṃ—“anu­pubbā­bhisa­mayo”ti.</p>
<p><a class="sc" id="30"></a><a class="ms" id="p_32Kv_1049"></a><span class="rightview" title="Right view section">☑</span> Anu­pubbā­bhisa­mayoti? Āmantā. Nanu vuttaṃ bhagavatā—“yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—‘yaṃ kiñci samuda­ya­dhammaṃ sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—sakkāyadiṭṭhi, vicikicchā, sīlab­bata­parāmāso”ti. Attheva suttantoti? Āmantā. Tena hi na vattabbaṃ— “anu­pubbā­bhisa­mayo”ti.</p>
<p class="endsutta"><a class="ms" id="p_32Kv_1050"></a>Anu­pub­bā­bhisa­maya­kathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
