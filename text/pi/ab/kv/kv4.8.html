<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv4.8">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Catutthavagga</p>
<h1>Niyā­mok­kan­ti­ka­thā</h1>
</div>
<p><a class="sc" id="1"></a><a class="ms" id="p_32Kv_1396"></a><a class="msdiv" id="msdiv403"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo <span class="var" title="^mn81#1 [Ghaṭikārasutta] ghaṭikārasutte vuttaṃ nissāya" id="note201">caritab­rahma­cari­yoti</span>? Āmantā. Bodhisatto kassapassa bhagavato sāvakoti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_1397"></a><span class="rightview" title="Right view section">☑</span> Bodhisatto kassapassa bhagavato sāvakoti? Āmantā. Sāvako hutvā buddho hotīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_1398"></a><span class="rightview" title="Right view section">☑</span> Sāvako hutvā buddho hotīti? Āmantā. Anussaviyoti? Na hevaṃ vattabbe … pe ….</p>
<p><a class="sc" id="4"></a><a class="pts" id="pts287"></a><a class="ms" id="p_32Kv_1399"></a><span class="rightview" title="Right view section">☑</span> Anussaviyoti? Āmantā. Nanu bhagavā sayambhūti? Āmantā. Hañci bhagavā sayambhū, no ca vata re vattabbe—“anussaviyo”ti.</p>
<p><a class="sc" id="5"></a><a class="ms" id="p_32Kv_1400"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cari­yoti? Āmantā. Bhagavatā bodhiyā mūle tīṇeva sāmaññaphalāni abhisam­buddhā­nīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_1401"></a><span class="rightview" title="Right view section">☑</span> Nanu bhagavatā bodhiyā mūle cattāri sāmaññaphalāni abhisam­buddhā­nīti? Āmantā. Hañci bhagavatā bodhiyā mūle cattāri sāmaññaphalāni abhisam­buddhāni, no ca vata re vattabbe—“bodhisatto kassapassa bhagavato pāvacane okkantaniyāmo caritab­rahma­cariyo”ti.</p>
<p><a class="sc" id="7"></a><a class="ms" id="p_32Kv_1402"></a><a class="msdiv" id="msdiv404"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cari­yoti? Āmantā. Bodhisatto dukkarakāriyaṃ akāsīti? Āmantā. ­Dassa­na­sam­panno puggalo dukkarakāriyaṃ kareyyāti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_1403"></a><span class="rightview" title="Right view section">☑</span> Bodhisatto <span class="var" title="amaraṃ tapaṃ (^sn4.1#1 [1. Tapokammasutta])" id="note202">aparantapaṃ</span> akāsi, aññaṃ satthāraṃ uddisīti? Āmantā. ­Dassa­na­sam­panno puggalo aññaṃ satthāraṃ uddiseyyāti? Na hevaṃ vattabbe … pe ….</p>
<p><a class="sc" id="9"></a><a class="pts" id="pts288"></a><a class="ms" id="p_32Kv_1404"></a><span class="rightview" title="Right view section">☑</span> Āyasmā ānando bhagavato pāvacane okkantaniyāmo caritab­rahma­cariyo, āyasmā ānando bhagavato sāvakoti? Āmantā. Bodhisatto kassapassa bhagavato pāvacane okkantaniyāmo caritab­rahma­cariyo, bodhisatto kassapassa bhagavato sāvakoti? Na hevaṃ vattabbe … pe ….</p>
<p><a class="sc" id="10"></a><a class="ms" id="p_32Kv_1405"></a><span class="rightview" title="Right view section">☑</span> Citto gahapati hatthako āḷavako bhagavato pāvacane okkantaniyāmo caritab­rahma­cariyo, citto gahapati hatthako āḷavako bhagavato sāvakoti? Āmantā. Bodhisatto kassapassa bhagavato pāvacane okkantaniyāmo caritab­rahma­cariyo, bodhisatto kassapassa bhagavato sāvakoti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_1406"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cariyo, na ca kassapassa bhagavato sāvakoti? Āmantā. Āyasmā ānando bhagavato pāvacane okkantaniyāmo caritab­rahma­cariyo, na ca bhagavato sāvakoti? Na hevaṃ vattabbe … pe ….</p>
<p><a class="sc" id="12"></a><a class="ms" id="p_32Kv_1407"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cariyo, na ca kassapassa bhagavato sāvakoti? Āmantā. Citto gahapati hatthako āḷavako bhagavato pāvacane okkantaniyāmo caritab­rahma­cariyo, na ca bhagavato sāvakoti? Na hevaṃ vattabbe … pe ….</p>
<p><a class="sc" id="13"></a><a class="ms" id="p_32Kv_1408"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cariyo, na ca kassapassa bhagavato sāvakoti? Āmantā. Sāvako jātiṃ vītivatto asāvako hotīti? Na hevaṃ vattabbe … pe ….</p>
<p><a class="sc" id="14"></a><a class="pts" id="pts289"></a><a class="ms" id="p_32Kv_1409"></a><a class="msdiv" id="msdiv405"></a><span class="wrongview" title="Wrong view section">☒</span> Na vattabbaṃ—“bodhisatto kassapassa bhagavato pāvacane okkantaniyāmo caritab­rahma­cariyo”ti? Āmantā. Nanu vuttaṃ bhagavatā—“kassape ahaṃ, ānanda, bhagavati brahmacariyaṃ acariṃ āyatiṃ sambodhāyā”ti. Attheva suttantoti? Āmantā. Tena hi na vattabbaṃ—“bodhisatto kassapassa bhagavato pāvacane okkantaniyāmo caritab­rahma­cariyo”ti.</p>
<p><a class="sc" id="15"></a><a class="ms" id="p_32Kv_1410"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cari­yoti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="16"></a> <a class="ms" id="p_32Kv_1411"></a>“Sabbābhibhū sabba­vidū­hamasmi,<br>
Sabbesu dhammesu anupalitto;<br>
Sabbañjaho taṇhakkhaye vimutto,<br>
Sayaṃ abhiññāya kamuddiseyyaṃ.</p>
<p><a class="sc" id="17"></a> <a class="ms" id="p_32Kv_1412"></a>Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo.</p>
<p><a class="sc" id="18"></a><a class="ms" id="p_32Kv_1413"></a>Ahañhi arahā loke,<br>
ahaṃ satthā anuttaro;<br>
Ekomhi sammāsambuddho,<br>
sītibhūtosmi nibbuto.</p>
<p><a class="sc" id="19"></a><a class="ms" id="p_32Kv_1414"></a>Dhammacakkaṃ pavattetuṃ,<br>
Gacchāmi kāsinaṃ puraṃ;<br>
<span class="var" title="andhabhūtasmiṃ (bj, s1-3, km, pts1)" id="note205">Andhībhūtasmiṃ</span> lokasmiṃ,<br>
<span class="var" title="āhañjuṃ (si) | ahaññiṃ (s1-3) | ahañhi (pts1) | āhaññiṃ (mr)" id="note206">Āhañchaṃ</span> <span class="var" title="... dudrabhinti (pts1, mr)" id="note207">amatadundubhin”ti</span>.</p>
</blockquote>
<p><a class="sc" id="20"></a><a class="ms" id="p_32Kv_1415"></a>“Yathā kho tvaṃ, āvuso, paṭijānāsi, arahasi anantajino”ti?</p>
<blockquote class="gatha">
<p><a class="sc" id="21"></a> <a class="ms" id="p_32Kv_1416"></a>“Mādisā ve jinā honti,<br>
ye pattā āsavakkhayaṃ;<br>
Jitā me pāpakā dhammā,<br>
tasmāhaṃ upaka jino”ti.</p>
</blockquote>
<p><a class="sc" id="22"></a><a class="pts" id="pts290"></a><a class="ms" id="p_32Kv_1417"></a>Attheva suttantoti? Āmantā. Tena hi na vattabbaṃ—“bodhisatto kassapassa bhagavato pāvacane okkantaniyāmo caritab­rahma­cariyo”ti.</p>
<p><a class="sc" id="23"></a><a class="ms" id="p_32Kv_1418"></a><span class="rightview" title="Right view section">☑</span> Bodhisatto kassapassa bhagavato pāvacane okkantaniyāmo caritab­rahma­cari­yoti? Āmantā. Nanu vuttaṃ bhagavatā—“‘ idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave … pe … pariññātanti me, bhikkhave, pubbe ananussutesu dhammesu cakkhuṃ udapādi … pe … āloko udapādi. ‘Idaṃ duk­kha­sa­muda­yaṃ ariyasaccan’ti me, bhikkhave … pe … ‘taṃ kho panidaṃ <span class="var" title="dukkhasamudayo (bj, s1-3, km)" id="note210">duk­kha­sa­muda­yaṃ</span> ariyasaccaṃ pahātabban’ti me, bhikkhave … pe … pahīnanti me, bhikkhave … pe … ‘idaṃ <span class="var" title="dukkhanirodho (bj, s1-3, km)" id="note211">dukkhanirodhaṃ</span> ariyasaccan’ti me, bhikkhave … pe … ‘taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave … pe … sacchikatanti me, bhikkhave … pe … ‘idaṃ duk­kha­nirodha­gāminī paṭipadā ariyasaccan’ti me, bhikkhave … pe … ‘taṃ kho panidaṃ duk­kha­nirodha­gāminī paṭipadā ariyasaccaṃ bhāvetabban’ti me, bhikkhave … pe … bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādī”ti. Attheva suttantoti? Āmantā. Tena hi na vattabbaṃ—“bodhisatto kassapassa bhagavato pāvacane okkantaniyāmo caritab­rahma­cariyo”ti.</p>
<p class="endsutta"><a class="ms" id="p_32Kv_1419"></a>Niyā­mok­kan­ti­ka­thā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
