<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="kv7.3">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Sattamavagga</p>
<h1>Cetasikakathā</h1></div>
<p><a class="sc" id="16"></a>
<a class="ms" id="p_32Kv_1627"></a>
<a class="msdiv" id="msdiv475"></a>
<span class="rightview" title="Right view section">☑</span> Natthi cetasiko dhammoti? Āmantā. Nanu atthi keci dhammā cittena sahagatā
sahajātā saṃsaṭṭhā sampayuttā ekuppādā ekanirodhā ekavatthukā ekārammaṇāti?
Āmantā. Hañci atthi keci dhammā cittena sahagatā sahajātā saṃsaṭṭhā sampayuttā
ekuppādā ekanirodhā ekavatthukā ekārammaṇā, no ca vata re vattabbe—“natthi
cetasiko dhammo”ti.</p>
<p><a class="sc" id="17"></a>
<a class="ms" id="p_32Kv_1628"></a>
<span class="rightview" title="Right view section">☑</span> Phasso cittena sahajātoti? Āmantā. Hañci phasso cittena sahajāto, tena vata
re vattabbe—“phasso cetasiko”ti. Vedanā … pe … saññā … cetanā … saddhā …
vīriyaṃ … sati … samādhi … paññā … rāgo … doso … moho … pe … anottappaṃ cittena
sahajātanti? Āmantā. Hañci anottappaṃ cittena sahajātaṃ, tena vata re
vattabbe—“anottappaṃ cetasikan”ti.</p>
<p><a class="sc" id="18"></a>
<a class="pts1" id="pts339"></a>
<a class="ms" id="p_32Kv_1629"></a>
<a class="msdiv" id="msdiv476"></a>
<span class="wrongview" title="Wrong view section">☒</span> Cittena sahajātāti katvā cetasikāti? Āmantā. Phassena sahajātāti katvā
<span class="var" title="phassikāti (bj, pts1)" id="note228">phassasikāti</span>? Āmantā. Cittena sahajātāti katvā cetasikāti? Āmantā. Vedanāya …
saññāya … cetanāya … saddhāya … vīriyena … satiyā … samādhinā … paññāya …
rāgena … dosena … mohena … pe … anottappena sahajātāti katvā <span class="var" title="anottappikāti (bj) | anot­tappa­sikāti (s1-3)" id="note229">anot­tappā­sikāti</span>?
Āmantā.</p>
<p><a class="sc" id="19"></a>
<a class="ms" id="p_32Kv_1630"></a>
<a class="msdiv" id="msdiv477"></a>
<span class="rightview" title="Right view section">☑</span> Natthi cetasiko dhammoti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="20"></a>
<a class="ms" id="p_32Kv_1631"></a>
“Cittañhidaṃ cetasikā ca dhammā,<br>
Anattato saṃviditassa honti;<br>
Hīnappaṇītaṃ tadubhaye viditvā,<br>
Sammaddaso vedi palokadhamman”ti.</p>
</blockquote>
<p><a class="sc" id="21"></a>
<a class="ms" id="p_32Kv_1632"></a>
Attheva suttantoti? Āmantā. Tena hi atthi cetasiko dhammoti.</p>
<p><a class="sc" id="22"></a>
<a class="ms" id="p_32Kv_1633"></a>
<span class="rightview" title="Right view section">☑</span> Natthi cetasiko dhammoti? Āmantā. Nanu vuttaṃ bhagavatā—“<span class="cross" title="^dn11#10 [Kevaṭṭasutta/2. Ādesa­nā­pā­ṭihā­riya]" id="note230">^</span> idha, kevaṭṭa,
bhikkhu parasattānaṃ parapuggalānaṃ cittampi ādisati cetasikampi ādisati
vitakkitampi ādisati vicāritampi ādisati—‘evampi te mano, itthampi te mano,
itipi te cittan’”ti. Attheva suttantoti? Āmantā. Tena hi atthi cetasiko
dhammoti.</p>
<p class="endsutta">
<a class="sc" id="23"></a>
<a class="ms" id="p_32Kv_1634"></a>
Cetasikakathā niṭṭhitā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>