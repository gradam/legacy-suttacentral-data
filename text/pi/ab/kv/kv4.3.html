<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv4.3">
<article>
<div class="hgroup">
<p class="division">
Kathāvatthu</p>
<p>
Niggahapaṇṇāsaka</p>
<h1> Sattarasamavagga</h1>
</div>
<h2>1 Atthiarahatopuññūpacayotikathā</h2>
<p>
<a class="ms" id="p_32Kv_2434"></a><a class="msdiv" id="msdiv776"></a>
<a class="sc" id="1"></a>๐ Atthi arahato puññūpacayoti? Āmantā. Atthi arahato
apuññūpacayoti? Na hevaṃ vattabbe…pe…  natthi arahato apuññūpacayoti? Āmantā.
Natthi arahato puññūpacayoti? Na hevaṃ vattabbe…pe… .</p>
<p>
<a class="ms" id="p_32Kv_2435"></a><a class="msdiv" id="msdiv777"></a>
<a class="sc" id="2"></a>๐ Atthi arahato puññūpacayoti? Āmantā. Arahā
puññābhisaṅkhāraṃ abhisaṅkharoti, āneñjābhisaṅkhāraṃ abhisaṅkharoti,
gatisaṃvattaniyaṃ kammaṃ karoti, bhavasaṃvattaniyaṃ kammaṃ karoti,
issariyasaṃvattaniyaṃ kammaṃ karoti, adhipaccasaṃvattaniyaṃ kammaṃ karoti,
mahābhogasaṃvattaniyaṃ kammaṃ karoti, mahāparivārasaṃvattaniyaṃ kammaṃ karoti,
devasobhagyasaṃvattaniyaṃ kammaṃ karoti, manussasobhagyasaṃvattaniyaṃ kammaṃ
karotīti? Na hevaṃ vattabbe…pe… .</p>
<p>
<a class="ms" id="p_32Kv_2436"></a><a class="msdiv" id="msdiv778"></a>
<a class="sc" id="3"></a>๐ Atthi arahato puññūpacayoti? Āmantā. Arahā
ācinātīti? Na hevaṃ vattabbe…pe…  arahā apacinātīti? Na hevaṃ vattabbe…pe…
arahā pajahatīti…pe…  arahā upādiyatīti…pe…  arahā visinetīti…pe…  arahā
ussinetīti…pe…  arahā vidhūpetīti…pe…  arahā sandhūpetīti? Na hevaṃ
vattabbe…pe…  nanu arahā nevācināti na apacināti apacinitvā ṭhitoti? Āmantā.
Hañci arahā nevācināti nāpacināti apacinitvā ṭhito, no ca vata re vattabbe—
“atthi arahato puññūpacayo”ti.</p>
<p>
<a class="ms" id="p_32Kv_2437"></a><a class="sc" id="4"></a>๐ Nanu arahā neva
pajahati na upādiyati pajahitvā ṭhito, neva visineti na ussineti visinetvā
ṭhito, neva vidhūpeti na sandhūpeti vidhūpetvā ṭhitoti? Āmantā. Hañci arahā
neva vidhūpeti na sandhūpeti vidhūpetvā ṭhito, no ca vata re vattabbe—  “atthi
arahato puññūpacayo”ti.</p>
<p>
<a class="ms" id="p_32Kv_2438"></a><a class="msdiv" id="msdiv779"></a>
<a class="sc" id="5"></a>× Natthi arahato puññūpacayoti? Āmantā. Arahā dānaṃ
dadeyyāti? Āmantā. Hañci arahā dānaṃ dadeyya, no ca vata re vattabbe—  “natthi
arahato puññūpacayo”ti.</p>
<p>
<a class="ms" id="p_32Kv_2439"></a><a class="sc" id="6"></a>× Arahā cīvaraṃ
dadeyya…pe…  piṇḍapātaṃ dadeyya…  senāsanaṃ dadeyya…
gilānapaccayabhesajjaparikkhāraṃ dadeyya…  khādanīyaṃ dadeyya…  bhojanīyaṃ
dadeyya…  pānīyaṃ dadeyya…  cetiyaṃ vandeyya…  cetiye mālaṃ āropeyya…  gandhaṃ
āropeyya…  vilepanaṃ āropeyya…pe…  cetiyaṃ abhidakkhiṇaṃ kareyyāti? Āmantā.
Hañci arahā cetiyaṃ abhidakkhiṇaṃ kareyya, no ca vata re vattabbe—  “natthi
arahato puññūpacayo”ti.</p>
<p class="endsutta">
<a class="ms" id="p_32Kv_2440"></a>
<a class="sc" id="7"></a>
Atthi arahato puññūpacayotikathā niṭṭhitā.</p>
<h2>2 Natthiarahatoakālamaccūtikathā</h2>
<p>
<a class="ms" id="p_32Kv_2441"></a><a class="msdiv" id="msdiv780"></a>
<a class="sc" id="8"></a>๐ Natthi arahato akālamaccūti? Āmantā. Natthi
arahantaghātakoti? Na hevaṃ vattabbe…pe…  atthi arahantaghātakoti? Āmantā.
Atthi arahato akālamaccūti? Na hevaṃ vattabbe…pe…  natthi arahato akālamaccūti?
Āmantā. Yo arahantaṃ jīvitā voropeti, sati jīvite jīvitāvasese jīvitā
voropeti, asati jīvite jīvitāvasese jīvitā voropetīti? Sati jīvite jīvitāvasese
jīvitā voropetīti. Hañci sati jīvite jīvitāvasese jīvitā voropeti, no ca vata
re vattabbe—  “natthi arahato akālamaccū”ti. Asati jīvite jīvitāvasese jīvitā
voropetīti, natthi arahantaghātakoti? Na hevaṃ vattabbe…pe… .</p>
<p>
<a class="ms" id="p_32Kv_2442"></a><a class="msdiv" id="msdiv781"></a>
<a class="sc" id="9"></a>๐ Natthi arahato akālamaccūti? Āmantā. Arahato kāye
visaṃ na kameyya, satthaṃ na kameyya, aggi na kameyyāti? Na hevaṃ vattabbe…pe…
nanu arahato kāye visaṃ kameyya, satthaṃ kameyya, aggi kameyyāti? Āmantā.
Hañci arahato kāye visaṃ kameyya, satthaṃ kameyya, aggi kameyya, no ca vata re
vattabbe—  “natthi arahato akālamaccū”ti.</p>
<p>
<a class="ms" id="p_32Kv_2443"></a><a class="sc" id="10"></a>๐ Arahato kāye
visaṃ na kameyya, satthaṃ na kameyya, aggi na kameyyāti? Āmantā. Natthi
arahantaghātakoti? Na hevaṃ vattabbe…pe… .</p>
<p>
<a class="ms" id="p_32Kv_2444"></a><a class="msdiv" id="msdiv782"></a>
<a class="sc" id="11"></a>× Atthi arahato akālamaccūti? Āmantā. Nanu vuttaṃ
bhagavatā—  “nāhaṃ, bhikkhave, sañcetanikānaṃ kammānaṃ katānaṃ upacitānaṃ
appaṭisaṃveditvā byantībhāvaṃ vadāmi; tañca kho diṭṭheva dhamme upapajjaṃ vā
apare vā pariyāye”ti. Attheva suttantoti? Āmantā. Tena hi natthi arahato
akālamaccūti.</p>
<p class="endsutta">
<a class="ms" id="p_32Kv_2445"></a>
<a class="sc" id="12"></a>
Natthi arahato akālamaccūtikathā niṭṭhitā.</p>
<h2>3 Sabbamidaṃkammatotikathā</h2>
<p>
<a class="ms" id="p_32Kv_2446"></a><a class="msdiv" id="msdiv783"></a>
<a class="sc" id="13"></a>๐ Sabbamidaṃ kammatoti? Āmantā. Kammampi kammatoti?
Na hevaṃ vattabbe…pe…  sabbamidaṃ kammatoti? Āmantā. Sabbamidaṃ
pubbekatahetūti? Na hevaṃ vattabbe…pe…  sabbamidaṃ kammatoti? Āmantā.
Sabbamidaṃ kammavipākatoti? Na hevaṃ vattabbe…pe… .</p>
<p>
<a class="ms" id="p_32Kv_2447"></a><a class="msdiv" id="msdiv784"></a>
<a class="sc" id="14"></a>๐ Sabbamidaṃ kammavipākatoti? Āmantā. Kammavipākena
pāṇaṃ haneyyāti? Āmantā. Pāṇātipāto saphaloti? Āmantā. Kammavipāko saphaloti?
Na hevaṃ vattabbe…pe…  kammavipāko aphaloti? Āmantā. Pāṇātipāto aphaloti? Na
hevaṃ vattabbe…pe… .</p>
<p>
<a class="ms" id="p_32Kv_2448"></a><a class="sc" id="15"></a>๐ Kammavipākena
adinnaṃ ādiyeyya…pe…  musā bhaṇeyya…  pisuṇaṃ bhaṇeyya…  pharusaṃ bhaṇeyya…
samphaṃ palapeyya…  sandhiṃ chindeyya…  nillopaṃ hareyya…  ekāgārikaṃ kareyya…
paripanthe tiṭṭheyya…  paradāraṃ gaccheyya…  gāmaghātakaṃ kareyya…
nigamaghātakaṃ kareyya…  kammavipākena dānaṃ dadeyya…  cīvaraṃ dadeyya…
piṇḍapātaṃ dadeyya…  senāsanaṃ dadeyya…  gilānapaccayabhesajjaparikkhāraṃ
dadeyyāti? Āmantā. Gilānapaccayabhesajjaparikkhāro saphaloti? Āmantā.
Kammavipāko saphaloti? Na hevaṃ vattabbe…pe…  kammavipāko aphaloti? Āmantā.
Gilānapaccayabhesajjaparikkhāro aphaloti? Na hevaṃ vattabbe…pe… .</p>
<p>
<a class="ms" id="p_32Kv_2449"></a><a class="msdiv" id="msdiv785"></a>
<a class="sc" id="16"></a>× Na vattabbaṃ—  “sabbamidaṃ kammato”ti? Āmantā. Nanu
vuttaṃ bhagavatā— </p>
<blockquote class="gatha">
<p>
<a class="ms" id="p_32Kv_2450"></a>
<a class="sc" id="17"></a>
“Kammunā vattatī loko,<br>
kammunā vattatī pajā;<br>
Kammanibandhanā sattā,<br>
rathassāṇīva yāyato.<br>
</p>
<p>
<a class="ms" id="p_32Kv_2451"></a>
<a class="sc" id="18"></a>
Kammena kittiṃ labhate pasaṃsaṃ,<br>
Kammena jāniñca vadhañca bandhaṃ;<br>
Taṃ kammaṃ nānākaraṇaṃ viditvā,<br>
Kasmā vade natthi kammanti loke”ti.<br>
</p>
</blockquote>
<p>
<a class="ms" id="p_32Kv_2452"></a><a class="sc" id="19"></a>Attheva
suttantoti? Āmantā. Tena hi “sabbamidaṃ kammato”ti.</p>
<p class="endsutta">
<a class="ms" id="p_32Kv_2453"></a>
<a class="sc" id="20"></a>
Sabbamidaṃ kammatotikathā niṭṭhitā.</p>
<h2>4 Indriyabaddhakathā</h2>
<p>
<a class="ms" id="p_32Kv_2454"></a><a class="msdiv" id="msdiv786"></a>
<a class="sc" id="21"></a>๐ Indriyabaddhaññeva dukkhanti? Āmantā.
Indriyabaddhaññeva aniccaṃ saṅkhataṃ paṭiccasamuppannaṃ khayadhammaṃ
vayadhammaṃ virāgadhammaṃ nirodhadhammaṃ vipariṇāmadhammanti? Na hevaṃ
vattabbe…pe…  nanu anindriyabaddhaṃ aniccaṃ saṅkhataṃ paṭiccasamuppannaṃ
khayadhammaṃ vayadhammaṃ virāgadhammaṃ nirodhadhammaṃ vipariṇāmadhammanti?
Āmantā. Hañci anindriyabaddhaṃ aniccaṃ saṅkhataṃ paṭiccasamuppannaṃ
khayadhammaṃ vayadhammaṃ virāgadhammaṃ nirodhadhammaṃ vipariṇāmadhammaṃ, no ca
vata re vattabbe—  “indriyabaddhaññeva dukkhan”ti.</p>
<p>
<a class="ms" id="p_32Kv_2455"></a><a class="sc" id="22"></a>๐ Anindriyabaddhaṃ
aniccaṃ saṅkhataṃ paṭiccasamuppannaṃ…pe…  vipariṇāmadhammaṃ, tañca na
dukkhanti? Āmantā. Indriyabaddhaṃ aniccaṃ saṅkhataṃ…pe…  vipariṇāmadhammaṃ,
tañca na dukkhanti? Na hevaṃ vattabbe…pe… .</p>
<p>
<a class="ms" id="p_32Kv_2456"></a><a class="sc" id="23"></a>๐ Indriyabaddhaṃ
aniccaṃ saṅkhataṃ…pe…  vipariṇāmadhammaṃ, tañca dukkhanti? Āmantā.
Anindriyabaddhaṃ aniccaṃ saṅkhataṃ…pe…  vipariṇāmadhammaṃ, tañca dukkhanti? Na
hevaṃ vattabbe…pe… .</p>
<p>
<a class="ms" id="p_32Kv_2457"></a><a class="msdiv" id="msdiv787"></a>
<a class="sc" id="24"></a>๐ Indriyabaddhaññeva dukkhanti? Āmantā. Nanu
yadaniccaṃ taṃ dukkhaṃ vuttaṃ bhagavatā—  “anindriyabaddhaṃ aniccan”ti? Āmantā.
Hañci yadaniccaṃ taṃ dukkhaṃ vuttaṃ bhagavatā—  “anindriyabaddhaṃ aniccaṃ”, no
ca vata re vattabbe—  “indriyabaddhaññeva dukkhan”ti.</p>
<p>
<a class="ms" id="p_32Kv_2458"></a><a class="msdiv" id="msdiv788"></a>
<a class="sc" id="25"></a>× Na vattabbaṃ—  “indriyabaddhaññeva dukkhan”ti?
Āmantā. Yathā indriyabaddhassa dukkhassa pariññāya bhagavati brahmacariyaṃ
vussati, evamevaṃ anindriyabaddhassa dukkhassa pariññāya bhagavati
brahmacariyaṃ vussatīti? Na hevaṃ vattabbe…pe…  yathā indriyabaddhaṃ dukkhaṃ
pariññātaṃ na puna uppajjati, evamevaṃ anindriyabaddhaṃ dukkhaṃ pariññātaṃ na
puna uppajjatīti? Na hevaṃ vattabbe. Tena hi indriyabaddhaññeva dukkhanti.</p>
<p class="endsutta">
<a class="ms" id="p_32Kv_2459"></a>
<a class="sc" id="26"></a>
Indriyabaddhakathā niṭṭhitā.</p>
<h2>5 Ṭhapetvāariyamaggantikathā</h2>
<p>
<a class="ms" id="p_32Kv_2460"></a><a class="msdiv" id="msdiv789"></a>
<a class="sc" id="27"></a>๐ Ṭhapetvā ariyamaggaṃ avasesā saṅkhārā dukkhāti?
Āmantā. Dukkhasamudayopi dukkhoti? Na hevaṃ vattabbe…pe…  dukkhasamudayopi
dukkhoti? Āmantā. Tīṇeva ariyasaccānīti? Na hevaṃ vattabbe…pe…  tīṇeva
ariyasaccānīti? Āmantā. Nanu cattāri ariyasaccāni vuttāni bhagavatā—  dukkhaṃ,
dukkhasamudayo, dukkhanirodho, dukkhanirodhagāminī paṭipadāti? Āmantā. Hañci
cattāri ariyasaccāni vuttāni bhagavatā—  dukkhaṃ, dukkhasamudayo,
dukkhanirodho, dukkhanirodhagāminī paṭipadā; no ca vata re vattabbe—  “tīṇeva
ariyasaccānī”ti.</p>
<p>
<a class="ms" id="p_32Kv_2461"></a><a class="sc" id="28"></a>๐ Dukkhasamudayopi
dukkhoti? Āmantā. Kenaṭṭhenāti? Aniccaṭṭhena. Ariyamaggo aniccoti? Āmantā.
Ariyamaggo dukkhoti? Na hevaṃ vattabbe…pe… .</p>
<p>
<a class="ms" id="p_32Kv_2462"></a><a class="sc" id="29"></a>๐ Ariyamaggo
anicco, so ca na dukkhoti? Āmantā. Dukkhasamudayo anicco, so ca na dukkhoti? Na
hevaṃ vattabbe…pe…  dukkhasamudayo anicco, so ca dukkhoti? Āmantā. Ariyamaggo
anicco, so ca dukkhoti? Na hevaṃ vattabbe…pe… .</p>
<p>
<a class="ms" id="p_32Kv_2463"></a><a class="msdiv" id="msdiv790"></a>
<a class="sc" id="30"></a>× Na vattabbaṃ—  “ṭhapetvā ariyamaggaṃ avasesā
saṅkhārā dukkhā”ti? Āmantā. Nanu sā dukkhanirodhagāminī paṭipadāti? Āmantā.
Hañci sā dukkhanirodhagāminī paṭipadā, tena vata re vattabbe—  “ṭhapetvā
ariyamaggaṃ avasesā saṅkhārā dukkhā”ti.</p>
<p class="endsutta">
<a class="ms" id="p_32Kv_2464"></a>
<a class="sc" id="31"></a>
Ṭhapetvā ariyamaggantikathā niṭṭhitā.</p>
<h2>6 Navattabbaṃsaṃghodakkhiṇaṃpaṭiggaṇhātikathā</h2>
<p>
<a class="ms" id="p_32Kv_2465"></a><a class="msdiv" id="msdiv791"></a>
<a class="sc" id="32"></a>๐ Na vattabbaṃ—  “saṃgho dakkhiṇaṃ paṭiggaṇhātī”ti?
Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ
puññakkhettaṃ lokassāti? Āmantā. Hañci saṃgho āhuneyyo pāhuneyyo dakkhiṇeyyo
añjalikaraṇīyo anuttaraṃ puññakkhettaṃ lokassa, tena vata re vattabbe—  “saṃgho
dakkhiṇaṃ paṭiggaṇhātī”ti.</p>
<p>
<a class="ms" id="p_32Kv_2466"></a><a class="sc" id="33"></a>๐ Na vattabbaṃ—
“saṃgho dakkhiṇaṃ paṭiggaṇhātī”ti? Āmantā. Nanu cattāro purisayugā aṭṭha
purisapuggalā dakkhiṇeyyā vuttā bhagavatāti? Āmantā. Hañci cattāro purisayugā
aṭṭha purisapuggalā dakkhiṇeyyā vuttā bhagavatā, tena vata re vattabbe—
“saṃgho dakkhiṇaṃ paṭiggaṇhātī”ti.</p>
<p>
<a class="ms" id="p_32Kv_2467"></a><a class="sc" id="34"></a>๐ Na vattabbaṃ—
“saṃgho dakkhiṇaṃ paṭiggaṇhātī”ti? Āmantā. Nanu atthi keci saṃghassa dānaṃ
dentīti? Āmantā. Hañci atthi keci saṃghassa dānaṃ denti, tena vata re vattabbe—
“saṃgho dakkhiṇaṃ paṭiggaṇhātī”ti. Nanu atthi keci saṃghassa cīvaraṃ
denti…pe…  piṇḍapātaṃ denti…  senāsanaṃ denti…
gilānapaccayabhesajjaparikkhāraṃ denti…  khādanīyaṃ denti…  bhojanīyaṃ
denti…pe…  pānīyaṃ dentīti? Āmantā. Hañci atthi keci saṃghassa pānīyaṃ denti,
tena vata re vattabbe—  “saṃgho dakkhiṇaṃ paṭiggaṇhātī”ti.</p>
<p>
<a class="ms" id="p_32Kv_2468"></a><a class="sc" id="35"></a>๐ Na vattabbaṃ—
“saṃgho dakkhiṇaṃ paṭiggaṇhātī”ti? Āmantā. Nanu vuttaṃ bhagavatā— </p>
<blockquote class="gatha">
<p>
<a class="ms" id="p_32Kv_2469"></a>
<a class="sc" id="36"></a>
“Āhutiṃ jātavedova,<br>
mahāmeghaṃva medanī;<br>
Saṃgho samādhisampanno,<br>
paṭiggaṇhāti dakkhiṇan”ti.<br>
</p>
</blockquote>
<p>
<a class="ms" id="p_32Kv_2470"></a><a class="sc" id="37"></a>Attheva
suttantoti? Āmantā. Tena hi saṃgho dakkhiṇaṃ paṭiggaṇhātīti.</p>
<p>
<a class="ms" id="p_32Kv_2471"></a><a class="msdiv" id="msdiv792"></a>
<a class="sc" id="38"></a>× Saṃgho dakkhiṇaṃ paṭiggaṇhātīti? Āmantā. Maggo
paṭiggaṇhāti, phalaṃ paṭiggaṇhātīti? Na hevaṃ vattabbe…pe… .</p>
<p class="endsutta">
<a class="ms" id="p_32Kv_2472"></a>
<a class="sc" id="39"></a>
Na vattabbaṃ saṃgho dakkhiṇaṃ paṭiggaṇhātītikathā niṭṭhitā.</p>
<h2>7 Navattabbaṃsaṃghodakkhiṇaṃvisodhetītikathā</h2>
<p>
<a class="ms" id="p_32Kv_2473"></a><a class="msdiv" id="msdiv793"></a>
<a class="sc" id="40"></a>๐ Na vattabbaṃ—  “saṃgho dakkhiṇaṃ visodhetī”ti?
Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ
puññakkhettaṃ lokassāti? Āmantā. Hañci saṃgho āhuneyyo…pe…  anuttaraṃ
puññakkhettaṃ lokassa, tena vata re vattabbe—  “saṃgho dakkhiṇaṃ visodhetī”ti.
</p>
<p>
<a class="ms" id="p_32Kv_2474"></a><a class="sc" id="41"></a>๐ Na vattabbaṃ—
“saṃgho dakkhiṇaṃ visodhetī”ti? Āmantā. Nanu cattāro purisayugā aṭṭha
purisapuggalā dakkhiṇeyyā vuttā bhagavatāti? Āmantā. Hañci cattāro purisayugā
aṭṭha purisapuggalā dakkhiṇeyyā vuttā bhagavatā, tena vata re vattabbe—
“saṃgho dakkhiṇaṃ visodhetī”ti.</p>
<p>
<a class="ms" id="p_32Kv_2475"></a><a class="sc" id="42"></a>๐ Na vattabbaṃ—
“saṃgho dakkhiṇaṃ visodhetī”ti? Āmantā. Nanu atthi keci saṃghassa dānaṃ datvā
dakkhiṇaṃ ārādhentīti? Āmantā. Hañci atthi keci saṃghassa dānaṃ datvā dakkhiṇaṃ
ārādhenti, tena vata re vattabbe—  “saṃgho dakkhiṇaṃ visodhetī”ti.</p>
<p>
<a class="ms" id="p_32Kv_2476"></a><a class="sc" id="43"></a>๐ Nanu atthi keci
saṃghassa cīvaraṃ datvā…pe…  piṇḍapātaṃ datvā…pe…  senāsanaṃ datvā…
gilānapaccayabhesajjaparikkhāraṃ datvā…  khādanīyaṃ datvā…  bhojanīyaṃ
datvā…pe…  pānīyaṃ datvā dakkhiṇaṃ ārādhentīti? Āmantā. Hañci atthi keci
saṃghassa pānīyaṃ datvā dakkhiṇaṃ ārādhenti, tena vata re vattabbe—  “saṃgho
dakkhiṇaṃ visodhetī”ti.</p>
<p>
<a class="ms" id="p_32Kv_2477"></a><a class="msdiv" id="msdiv794"></a>
<a class="sc" id="44"></a>× Saṃgho dakkhiṇaṃ visodhetīti? Āmantā. Maggo
visodheti, phalaṃ visodhetīti? Na hevaṃ vattabbe…pe… .</p>
<p class="endsutta">
<a class="ms" id="p_32Kv_2478"></a>
<a class="sc" id="45"></a>
Na vattabbaṃ saṃgho dakkhiṇaṃ visodhetītikathā niṭṭhitā.</p>
<h2>8 Navattabbaṃsaṃghobhuñjatītikathā</h2>
<p>
<a class="ms" id="p_32Kv_2479"></a><a class="msdiv" id="msdiv795"></a>
<a class="sc" id="46"></a>๐ Na vattabbaṃ—  “saṃgho bhuñjati pivati khādati
sāyatī”ti? Āmantā. Nanu atthi keci saṃghabhattāni karonti, uddesabhattāni
karonti, yāgupānāni karontīti? Āmantā. Hañci atthi keci saṃghabhattāni karonti,
uddesabhattāni karonti, yāgupānāni karonti, tena vata re vattabbe—  “saṃgho
bhuñjati pivati khādati sāyatī”ti.</p>
<p>
<a class="ms" id="p_32Kv_2480"></a><a class="sc" id="47"></a>๐ Na vattabbaṃ—
“saṃgho bhuñjati pivati khādati sāyatī”ti? Āmantā. Nanu vuttaṃ bhagavatā—
“gaṇabhojanaṃ paramparabhojanaṃ atirittabhojanaṃ anatirittabhojanan”ti? Āmantā.
Hañci vuttaṃ bhagavatā—  “gaṇabhojanaṃ paramparabhojanaṃ atirittabhojanaṃ
anatirittabhojanaṃ”, tena vata re vattabbe—  “saṃgho bhuñjati pivati khādati
sāyatī”ti.</p>
<p>
<a class="ms" id="p_32Kv_2481"></a><a class="sc" id="48"></a>๐ Na vattabbaṃ—
“saṃgho bhuñjati pivati khādati sāyatī”ti? Āmantā. Nanu aṭṭha pānāni vuttāni
bhagavatā—  ambapānaṃ, jambupānaṃ, cocapānaṃ, mocapānaṃ, madhukapānaṃ,
muddikapānaṃ, sālukapānaṃ, phārusakapānanti? Āmantā. Hañci aṭṭha pānāni vuttāni
bhagavatā—  ambapānaṃ, jambupānaṃ, cocapānaṃ, mocapānaṃ, madhukapānaṃ,
muddikapānaṃ, sālukapānaṃ, phārusakapānaṃ, tena vata re vattabbe—  “saṃgho
bhuñjati pivati khādati sāyatī”ti.</p>
<p>
<a class="ms" id="p_32Kv_2482"></a><a class="msdiv" id="msdiv796"></a>
<a class="sc" id="49"></a>× Saṃgho bhuñjati pivati khādati sāyatīti? Āmantā.
Maggo bhuñjati pivati khādati sāyati, phalaṃ bhuñjati pivati khādati sāyatīti?
Na hevaṃ vattabbe…pe… .</p>
<p class="endsutta">
<a class="ms" id="p_32Kv_2483"></a>
<a class="sc" id="50"></a>
Na vattabbaṃ saṃgho bhuñjatītikathā niṭṭhitā.</p>
<h2>9 Navattabbaṃsaṃghassadinnaṃmahapphalantikathā</h2>
<p>
<a class="ms" id="p_32Kv_2484"></a><a class="msdiv" id="msdiv797"></a>
<a class="sc" id="51"></a>๐ Na vattabbaṃ—  “saṃghassa dinnaṃ mahapphalan”ti?
Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ
puññakkhettaṃ lokassāti? Āmantā. Hañci saṃgho āhuneyyo…pe…  anuttaraṃ
puññakkhettaṃ lokassa, tena vata re vattabbe—  “saṃghassa dinnaṃ
mahapphalan”ti.</p>
<p>
<a class="ms" id="p_32Kv_2485"></a><a class="sc" id="52"></a>๐ Na vattabbaṃ—
“saṃghassa dinnaṃ mahapphalan”ti? Āmantā. Nanu cattāro purisayugā aṭṭha
purisapuggalā dakkhiṇeyyā vuttā bhagavatāti? Āmantā. Hañci cattāro purisayugā
aṭṭha purisapuggalā dakkhiṇeyyā vuttā bhagavatā, tena vata re vattabbe—
“saṃghassa dinnaṃ mahapphalan”ti.</p>
<p>
<a class="ms" id="p_32Kv_2486"></a><a class="msdiv" id="msdiv798"></a>
<a class="sc" id="53"></a>๐ Na vattabbaṃ—  “saṃghassa dinnaṃ mahapphalan”ti?
Āmantā. Nanu vuttaṃ bhagavatā—  “saṃghe, gotami, dehi, saṃghe te dinne ahañceva
pūjito bhavissāmi saṃgho cā”ti. Attheva suttantoti? Āmantā. Tena hi saṃghassa
dinnaṃ mahapphalanti.</p>
<p>
<a class="ms" id="p_32Kv_2487"></a><a class="sc" id="54"></a>๐ Na vattabbaṃ—
“saṃghassa dinnaṃ mahapphalan”ti? Āmantā. Nanu sakko devānamindo bhagavantaṃ
etadavoca— </p>
<blockquote class="gatha">
<p>
<a class="ms" id="p_32Kv_2488"></a>
<a class="sc" id="55"></a>
“Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
kattha dinnaṃ mahapphalan”ti.<br>
</p>
<p>
<a class="ms" id="p_32Kv_2489"></a>
<a class="sc" id="56"></a>
“Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.<br>
</p>
<p>
<a class="ms" id="p_32Kv_2490"></a>
<a class="sc" id="57"></a>
Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalanti.<br>
</p>
<p>
<a class="ms" id="p_32Kv_2491"></a>
<a class="sc" id="58"></a>
Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā naravīrasāvakā,<br>
Pabhaṅkarā dhammamudīrayanti.<br>
</p>
<p>
<a class="ms" id="p_32Kv_2492"></a>
<a class="sc" id="59"></a>
Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā lokavidūna vaṇṇitā.<br>
</p>
<p>
<a class="ms" id="p_32Kv_2493"></a>
<a class="sc" id="60"></a>
Etādisaṃ yaññamanussarantā,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.<br>
</p>
</blockquote>
<p>
<a class="ms" id="p_32Kv_2494"></a><a class="sc" id="61"></a>Attheva
suttantoti? Āmantā. Tena hi saṃghassa dinnaṃ mahapphalanti.</p>
<p class="endsutta">
<a class="ms" id="p_32Kv_2495"></a>
<a class="sc" id="62"></a>
Na vattabbaṃ saṃghassa dinnaṃ mahapphalantikathā niṭṭhitā.</p>
<h2>10 Navattabbaṃbuddhassadinnaṃmahapphalantikathā</h2>
<p>
<a class="ms" id="p_32Kv_2496"></a><a class="msdiv" id="msdiv799"></a>
<a class="sc" id="63"></a>๐ Na vattabbaṃ—  “buddhassa dinnaṃ mahapphalan”ti?
Āmantā. Nanu bhagavā dvipadānaṃ aggo, dvipadānaṃ seṭṭho, dvipadānaṃ pamokkho,
dvipadānaṃ uttamo, dvipadānaṃ pavaro asamo asamasamo appaṭisamo appaṭibhāgo
appaṭipuggaloti? Āmantā. Hañci bhagavā dvipadānaṃ aggo, dvipadānaṃ seṭṭho,
dvipadānaṃ pamokkho, dvipadānaṃ uttamo, dvipadānaṃ pavaro asamo asamasamo
appaṭisamo appaṭibhāgo appaṭipuggalo, tena vata re vattabbe—  “buddhassa dinnaṃ
mahapphalan”ti.</p>
<p>
<a class="ms" id="p_32Kv_2497"></a><a class="sc" id="64"></a>๐ Na vattabbaṃ—
“buddhassa dinnaṃ mahapphalan”ti? Āmantā. Atthi koci buddhena samasamo—  sīlena
samādhinā paññāyāti? Natthi. Hañci natthi koci buddhena samasamo—  sīlena
samādhinā paññāya, tena vata re vattabbe—  “buddhassa dinnaṃ mahapphalan”ti.
</p>
<p>
<a class="ms" id="p_32Kv_2498"></a><a class="sc" id="65"></a>๐ Na vattabbaṃ—
“buddhassa dinnaṃ mahapphalan”ti? Āmantā. Nanu vuttaṃ bhagavatā— </p>
<blockquote class="gatha">
<p>
<a class="ms" id="p_32Kv_2499"></a>
<a class="sc" id="66"></a>
“Nayimasmiṃ vā loke parasmiṃ vā pana,<br>
Buddhena seṭṭho ca samo ca vijjati;<br>
Yamāhuneyyānaṃ aggataṃ gato,<br>
Puññatthikānaṃ vipulapphalesinan”ti.<br>
</p>
</blockquote>
<p>
<a class="ms" id="p_32Kv_2500"></a><a class="sc" id="67"></a>Attheva
suttantoti? Āmantā. Tena hi buddhassa dinnaṃ mahapphalanti.</p>
<p class="endsutta">
<a class="ms" id="p_32Kv_2501"></a>
<a class="sc" id="68"></a>
Na vattabbaṃ buddhassa dinnaṃ mahapphalantikathā niṭṭhitā.</p>
<h2>11 Dakkhiṇāvisuddhikathā</h2>
<p>
<a class="ms" id="p_32Kv_2502"></a><a class="msdiv" id="msdiv800"></a>
<a class="sc" id="69"></a>๐ Dāyakatova dānaṃ visujjhati, no paṭiggāhakatoti?
Āmantā. Nanu atthi keci paṭiggāhakā āhuneyyā pāhuneyyā dakkhiṇeyyā
añjalikaraṇīyā anuttaraṃ puññakkhettaṃ lokassāti? Āmantā. Hañci atthi keci
paṭiggāhakā āhuneyyā pāhuneyyā dakkhiṇeyyā añjalikaraṇīyā anuttaraṃ
puññakkhettaṃ lokassa, no ca vata re vattabbe—  “dāyakatova dānaṃ visujjhati,
no paṭiggāhakato”ti.</p>
<p>
<a class="ms" id="p_32Kv_2503"></a><a class="sc" id="70"></a>๐ Dāyakatova dānaṃ
visujjhati, no paṭiggāhakatoti? Āmantā. Nanu cattāro purisayugā aṭṭha
purisapuggalā dakkhiṇeyyā vuttā bhagavatāti? Āmantā. Hañci cattāro purisayugā
aṭṭha purisapuggalā dakkhiṇeyyā vuttā bhagavatā, no ca vata re vattabbe—
“dāyakatova dānaṃ visujjhati, no paṭiggāhakato”ti.</p>
<p>
<a class="ms" id="p_32Kv_2504"></a><a class="sc" id="71"></a>๐ Dāyakatova dānaṃ
visujjhati, no paṭiggāhakatoti? Āmantā. Nanu atthi keci sotāpanne dānaṃ datvā
dakkhiṇaṃ ārādhentīti? Āmantā. Hañci atthi keci sotāpanne dānaṃ datvā dakkhiṇaṃ
ārādhenti, no ca vata re vattabbe—  “dāyakatova dānaṃ visujjhati, no
paṭiggāhakato”ti.</p>
<p>
<a class="ms" id="p_32Kv_2505"></a><a class="sc" id="72"></a>๐ Nanu atthi keci
sakadāgāmissa…pe…  anāgāmissa…pe…  arahato dānaṃ datvā dakkhiṇaṃ ārādhentīti?
Āmantā. Hañci atthi keci arahato dānaṃ datvā dakkhiṇaṃ ārādhenti, no ca vata re
vattabbe—  “dāyakatova dānaṃ visujjhati, no paṭiggāhakato”ti.</p>
<p>
<a class="ms" id="p_32Kv_2506"></a><a class="msdiv" id="msdiv801"></a>
<a class="sc" id="73"></a>× Paṭiggāhakato dānaṃ visujjhatīti? Āmantā. Añño
aññassa kārako, parakataṃ sukhadukkhaṃ, añño karoti añño paṭisaṃvedetīti? Na
hevaṃ vattabbe…pe… .</p>
<p>
<a class="ms" id="p_32Kv_2507"></a><a class="sc" id="74"></a>๐ Dāyakatova dānaṃ
visujjhati, no paṭiggāhakatoti? Āmantā. Nanu vuttaṃ bhagavatā—  “catasso kho
imā, ānanda, dakkhiṇā visuddhiyo. Katamā catasso? Atthānanda, dakkhiṇā dāyakato
visujjhati, no paṭiggāhakato; atthānanda, dakkhiṇā paṭiggāhakato visujjhati,
no dāyakato; atthānanda, dakkhiṇā dāyakato ceva visujjhati paṭiggāhakato ca;
atthānanda, dakkhiṇā neva dāyakato visujjhati, no paṭiggāhakato. Imā kho,
ānanda, catasso dakkhiṇā visuddhiyo”ti. Attheva suttantoti? Āmantā. Tena hi na
vattabbaṃ—  “dāyakatova dānaṃ visujjhati, no paṭiggāhakato”ti.</p>
<p class="endsutta">
<a class="ms" id="p_32Kv_2508"></a>
<a class="sc" id="75"></a>
Dakkhiṇāvisuddhikathā niṭṭhitā.<br>
Sattarasamo vaggo.</p>
<p class="endsection summary">
<a class="ms" id="p_32Kv_2509"></a>
<a class="sc" id="76"></a>
Tassuddānaṃ</p>
<p>
<a class="ms" id="p_32Kv_2510"></a><a class="sc" id="77"></a>Atthi arahato
puññūpacayo, natthi arahato akālamaccu, sabbamidaṃ kammato, indriyabaddhaññeva
dukkhaṃ, ṭhapetvā ariyamaggaṃ avasesā saṅkhārā dukkhā, saṃgho dakkhiṇaṃ
paṭiggaṇhāti, saṃgho dakkhiṇaṃ visodheti, saṃgho bhuñjati pivati khādati
sāyati, saṃghassa dinnaṃ mahapphalaṃ, atthi dānaṃ visuddhiyāti.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>