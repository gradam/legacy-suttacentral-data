<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv7.6">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Sattamavagga</p>
<h1>Itodinnakathā</h1>
</div>
<p><a class="sc" id="1"></a><a class="ms" id="p_32Kv_1660"></a><a class="msdiv" id="msdiv488"></a><span class="rightview" title="Right view section">☑</span> Ito dinnena tattha yāpentīti? Āmantā. Ito cīvaraṃ denti taṃ cīvaraṃ tattha pari­bhuñ­jan­tīti? Na hevaṃ vattabbe … pe … ito piṇḍapātaṃ denti, ito senāsanaṃ denti, ito gilāna­pac­ca­ya­bhesaj­ja­parik­khā­raṃ denti, ito khādanīyaṃ denti, ito bhojanīyaṃ denti, ito pānīyaṃ denti; taṃ pānīyaṃ tattha pari­bhuñ­jan­tīti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_1661"></a><span class="rightview" title="Right view section">☑</span> Ito dinnena tattha yāpentīti? Āmantā. Añño aññassa kārako parakataṃ sukhadukkhaṃ añño karoti, añño paṭi­saṃ­ve­detīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_1662"></a><a class="msdiv" id="msdiv489"></a><span class="wrongview" title="Wrong view section">☒</span> Na vattabbaṃ—“ito dinnena tattha yāpentī”ti? Āmantā. Nanu petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhantīti? Āmantā. Hañci petā attano atthāya dānaṃ dentaṃ anumodenti, cittaṃ pasādenti, pītiṃ uppādenti, somanassaṃ paṭilabhanti; tena vata re vattabbe—“ito dinnena tattha yāpentī”ti.</p>
<p><a class="sc" id="4"></a><a class="ms" id="p_32Kv_1663"></a><a class="msdiv" id="msdiv490"></a><span class="wrongview" title="Wrong view section">☒</span> Na vattabbaṃ—“ito dinnena tattha yāpentī”ti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="5"></a> <a class="pts" id="pts348"></a><a class="ms" id="p_32Kv_1664"></a>“Unname udakaṃ vuṭṭhaṃ,<br>
yathāninnaṃ pavattati;<br>
Evameva ito dinnaṃ,<br>
petānaṃ upakappati.</p>
<p><a class="sc" id="6"></a><a class="ms" id="p_32Kv_1665"></a>Yathā vārivahā pūrā,<br>
paripūrenti sāgaraṃ;<br>
Evameva ito dinnaṃ,<br>
petānaṃ upakappati.</p>
<p><a class="sc" id="7"></a><a class="ms" id="p_32Kv_1666"></a>Na hi tattha kasī atthi,<br>
gorakkhettha na vijjati;<br>
Vaṇijjā tādisī natthi,<br>
hiraññena <span class="var" title="kayakkayaṃ (pts1)" id="note242">kayākayaṃ</span>;<br>
Ito dinnena yāpenti,<br>
petā kālaṅkatā tahin”ti.</p>
</blockquote>
<p><a class="sc" id="8"></a><a class="ms" id="p_32Kv_1667"></a>Attheva suttantoti? Āmantā. Tena hi ito dinnena tattha yāpentīti.</p>
<p><a class="sc" id="9"></a><a class="ms" id="p_32Kv_1668"></a><a class="msdiv" id="msdiv491"></a><span class="wrongview" title="Wrong view section">☒</span> Na vattabbaṃ—“ito dinnena tattha yāpentī”ti? Āmantā. Nanu vuttaṃ bhagavatā—“ pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. Katamāni pañca? Bhaṭo vā no bharissati, kiccaṃ vā no karissati, kulavaṃso ciraṃ ṭhassati, dāyajjaṃ paṭipajjissati, atha vā pana petānaṃ kālaṅkatānaṃ dakkhiṇaṃ anuppadassati—imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti.</p>
<blockquote class="gatha">
<p><a class="sc" id="10"></a><a class="ms" id="p_32Kv_1669"></a>Pañca ṭhānāni sampassaṃ,<br>
puttaṃ icchanti paṇḍitā;<br>
Bhaṭo vā no bharissati,<br>
kiccaṃ vā no karissati.</p>
<p><a class="sc" id="11"></a><a class="pts" id="pts349"></a><a class="ms" id="p_32Kv_1670"></a>Kulavaṃso ciraṃ tiṭṭhe,<br>
dāyajjaṃ paṭipajjati;<br>
Atha vā pana petānaṃ,<br>
dakkhiṇaṃ anuppadassati.</p>
<p><a class="sc" id="12"></a><a class="ms" id="p_32Kv_1671"></a>Ṭhānānetāni sampassaṃ,<br>
puttaṃ icchanti paṇḍitā;<br>
Tasmā santo sappurisā,<br>
kataññū katavedino.</p>
<p><a class="sc" id="13"></a><a class="ms" id="p_32Kv_1672"></a>Bharanti mātāpitaro,<br>
pubbe katamanussaraṃ;<br>
Karonti tesaṃ kiccāni,<br>
yathā taṃ pubbakārinaṃ.</p>
<p><a class="sc" id="14"></a><a class="ms" id="p_32Kv_1673"></a>Ovādakārī bhaṭaposī,<br>
kulavaṃsaṃ ahāpayaṃ;<br>
Saddho sīlena sampanno,<br>
putto hoti pasaṃsiyo”ti.</p>
</blockquote>
<p><a class="sc" id="15"></a><a class="ms" id="p_32Kv_1674"></a>Attheva suttantoti? Āmantā. Tena hi ito dinnena tattha yāpentīti.</p>
<p class="endsutta"><a class="ms" id="p_32Kv_1675"></a>Ito dinnakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
