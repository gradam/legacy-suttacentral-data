<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv3.4">
<article>
<div class="hgroup">
<p class="division">Kathāvatthu</p>
<p>Anusayapaṇṇāsaka</p>
<h1> Terasamavagga</h1>
</div>
<h2>1 Kappaṭṭhakathā</h2>
<p>
<a class="sc" id="1"></a>
<a class="ms" id="p_32Kv_2139"></a>
<a class="msdiv" id="msdiv654"></a>
๐ Kappaṭṭho kappaṃ tiṭṭheyyāti? Āmantā. Kappo ca saṇṭhāti buddho ca loke
uppajjatīti? Na hevaṃ vattabbe…pe… . Kappaṭṭho kappaṃ tiṭṭheyyāti? Āmantā.
Kappo ca saṇṭhāti saṃgho ca bhijjatīti? Na hevaṃ vattabbe…pe…  kappaṭṭho kappaṃ
tiṭṭheyyāti? Āmantā. Kappo ca saṇṭhāti kappaṭṭho ca kappaṭṭhiyaṃ kammaṃ
karotīti? Na hevaṃ vattabbe…pe…  kappaṭṭho kappaṃ tiṭṭheyyāti? Āmantā. Kappo ca
saṇṭhāti kappaṭṭho ca puggalo kālaṃ karotīti? Na hevaṃ vattabbe…pe… .</p>
<p>
<a class="sc" id="2"></a>
<a class="ms" id="p_32Kv_2140"></a>
<a class="msdiv" id="msdiv655"></a>
๐ Kappaṭṭho kappaṃ tiṭṭheyyāti? Āmantā. Atītaṃ kappaṃ tiṭṭheyya, anāgataṃ
kappaṃ tiṭṭheyyāti? Na hevaṃ vattabbe…pe…  kappaṭṭho kappaṃ tiṭṭheyyāti?
Āmantā. Dve kappe tiṭṭheyya…  tayo kappe tiṭṭheyya…  cattāro kappe tiṭṭheyyāti?
Na hevaṃ vattabbe…pe… .</p>
<p>
<a class="sc" id="3"></a>
<a class="ms" id="p_32Kv_2141"></a>
<a class="msdiv" id="msdiv656"></a>
๐ Kappaṭṭho kappaṃ tiṭṭheyyāti? Āmantā. Kappaṭṭho kappe ḍayhante kattha
gacchatīti? Aññaṃ lokadhātuṃ gacchatīti. Mato gacchati, vehāsaṃ gacchatīti?
Mato gacchatīti. Kappaṭṭhiyaṃ kammaṃ aparāpariyavepakkanti? Na hevaṃ
vattabbe…pe…  vehāsaṃ gacchatīti? Āmantā. Kappaṭṭho iddhimāti? Na hevaṃ
vattabbe…pe…  kappaṭṭho iddhimāti? Āmantā. Kappaṭṭhena chandiddhipādo bhāvito
vīriyiddhipādo bhāvito cittiddhipādo bhāvito vīmaṃsiddhipādo bhāvitoti? Na
hevaṃ vattabbe…pe… .</p>
<p>
<a class="sc" id="4"></a>
<a class="ms" id="p_32Kv_2142"></a>
<a class="msdiv" id="msdiv657"></a>
× Na vattabbaṃ—  “kappaṭṭho kappaṃ tiṭṭheyyā”ti? Āmantā. Nanu vuttaṃ bhagavatā—</p>
<blockquote class="gatha">
<p>
<a class="sc" id="5"></a>
<a class="ms" id="p_32Kv_2143"></a>
“Āpāyiko nerayiko,<br>
Kappaṭṭho saṃghabhedako;<br>
Vaggarato adhammaṭṭho,<br>
Yogakkhemā padhaṃsati;<br>
Saṃghaṃ samaggaṃ bhetvāna,<br>
Kappaṃ nirayamhi paccatī”ti.<br></p>
</blockquote>
<p>
<a class="sc" id="6"></a>
<a class="ms" id="p_32Kv_2144"></a>
Attheva suttantoti? Āmantā. Tena hi kappaṭṭho kappaṃ tiṭṭheyyāti.</p>
<p class="endsutta">
<a class="sc" id="7"></a>
<a class="ms" id="p_32Kv_2145"></a>
Kappaṭṭhakathā niṭṭhitā.</p>
<h2>2 Kusalapaṭilābhakathā</h2>
<p>
<a class="sc" id="8"></a>
<a class="ms" id="p_32Kv_2146"></a>
<a class="msdiv" id="msdiv658"></a>
๐ Kappaṭṭho kusalaṃ cittaṃ na paṭilabheyyāti? Āmantā. Kappaṭṭho dānaṃ
dadeyyāti? Āmantā. Hañci kappaṭṭho dānaṃ dadeyya, no ca vata re vattabbe—
“kappaṭṭho kusalaṃ cittaṃ na paṭilabheyyā”ti.</p>
<p>
<a class="sc" id="9"></a>
<a class="ms" id="p_32Kv_2147"></a>
๐ Kappaṭṭho kusalaṃ cittaṃ na paṭilabheyyāti? Āmantā. Kappaṭṭho cīvaraṃ
dadeyya…pe…  piṇḍapātaṃ dadeyya…pe…  senāsanaṃ dadeyya…pe…
gilānapaccayabhesajjaparikkhāraṃ dadeyya…  khādanīyaṃ dadeyya…  bhojanīyaṃ
dadeyya…  pānīyaṃ dadeyya…  cetiyaṃ vandeyya…  cetiye mālaṃ āropeyya…  gandhaṃ
āropeyya…  vilepanaṃ āropeyya…pe…  cetiyaṃ abhidakkhiṇaṃ kareyyāti? Āmantā.
Hañci kappaṭṭho cetiyaṃ abhidakkhiṇaṃ kareyya, no ca vata re vattabbe—
“kappaṭṭho kusalaṃ cittaṃ na paṭilabheyyā”ti…pe… .</p>
<p>
<a class="sc" id="10"></a>
<a class="ms" id="p_32Kv_2148"></a>
<a class="msdiv" id="msdiv659"></a>
× Kappaṭṭho kusalaṃ cittaṃ paṭilabheyyāti? Āmantā. Tato vuṭṭhānaṃ kusalaṃ
cittaṃ paṭilabheyyāti? Āmantā. Rūpāvacaraṃ…pe…  arūpāvacaraṃ…pe…  lokuttaraṃ
kusalaṃ cittaṃ paṭilabheyyāti? Na hevaṃ vattabbe…pe… .</p>
<p class="endsutta">
<a class="sc" id="11"></a>
<a class="ms" id="p_32Kv_2149"></a>
Kusalapaṭilābhakathā niṭṭhitā.</p>
<h2>3 Anantarāpayuttakathā</h2>
<p>
<a class="sc" id="12"></a>
<a class="ms" id="p_32Kv_2150"></a>
<a class="msdiv" id="msdiv660"></a>
× Anantarāpayutto puggalo sammattaniyāmaṃ okkameyyāti? Āmantā.
Micchattaniyāmañca sammattaniyāmañca ubho okkameyyāti? Na hevaṃ vattabbe…pe…</p>
<p>
<a class="sc" id="13"></a>
<a class="ms" id="p_32Kv_2151"></a>
× Anantarāpayutto puggalo sammattaniyāmaṃ okkameyyāti? Āmantā. Nanu taṃ kammaṃ
payuttaṃ kukkuccaṃ uppāditaṃ vippaṭisāriyaṃ janitanti? Āmantā. Hañci taṃ kammaṃ
payuttaṃ kukkuccaṃ uppāditaṃ vippaṭisāriyaṃ janitaṃ, no ca vata re vattabbe—
“anantarāpayutto puggalo sammattaniyāmaṃ okkameyyā”ti.</p>
<p>
<a class="sc" id="14"></a>
<a class="ms" id="p_32Kv_2152"></a>
<a class="msdiv" id="msdiv661"></a>
๐ Anantarāpayutto puggalo abhabbo sammattaniyāmaṃ okkamitunti? Āmantā. Mātā
jīvitā voropitā…  pitā jīvitā voropito…  arahā jīvitā voropito…  duṭṭhena
cittena tathāgatassa lohitaṃ uppāditaṃ…  saṃgho bhinnoti? Na hevaṃ vattabbe…pe…
.</p>
<p>
<a class="sc" id="15"></a>
<a class="ms" id="p_32Kv_2153"></a>
๐ Anantarāpayutto puggalo taṃ kammaṃ paṭisaṃharitvā kukkuccaṃ paṭivinodetvā
vippaṭisāriyaṃ paṭivinetvā abhabbo sammattaniyāmaṃ okkamitunti? Āmantā. Mātā
jīvitā voropitā…  pitā jīvitā voropito…pe…  saṃgho bhinnoti? Na hevaṃ
vattabbe…pe… .</p>
<p>
<a class="sc" id="16"></a>
<a class="ms" id="p_32Kv_2154"></a>
๐ Anantarāpayutto puggalo taṃ kammaṃ paṭisaṃharitvā kukkuccaṃ paṭivinodetvā
vippaṭisāriyaṃ paṭivinetvā abhabbo sammattaniyāmaṃ okkamitunti? Āmantā. Nanu
taṃ kammaṃ paṭisaṃhaṭaṃ kukkuccaṃ paṭivinoditaṃ vippaṭisāriyaṃ paṭivinītanti?
Āmantā. Hañci taṃ kammaṃ paṭisaṃhaṭaṃ kukkuccaṃ paṭivinoditaṃ vippaṭisāriyaṃ
paṭivinītaṃ, no ca vata re vattabbe—  “anantarāpayutto puggalo taṃ kammaṃ
paṭisaṃharitvā kukkuccaṃ paṭivinodetvā vippaṭisāriyaṃ paṭivinetvā abhabbo
sammattaniyāmaṃ okkamitun”ti.</p>
<p>
<a class="sc" id="17"></a>
<a class="ms" id="p_32Kv_2155"></a>
<a class="msdiv" id="msdiv662"></a>
× Anantarāpayutto puggalo sammattaniyāmaṃ okkameyyāti? Āmantā. Nanu taṃ kammaṃ
payutto āsīti? Āmantā. Hañci taṃ kammaṃ payutto āsi, no ca vata re vattabbe—
“anantarāpayutto puggalo sammattaniyāmaṃ okkameyyā”ti.</p>
<p class="endsutta">
<a class="sc" id="18"></a>
<a class="ms" id="p_32Kv_2156"></a>
Anantarāpayuttakathā niṭṭhitā.</p>
<h2>4 Niyatassaniyāmakathā</h2>
<p>
<a class="sc" id="19"></a>
<a class="ms" id="p_32Kv_2157"></a>
<a class="msdiv" id="msdiv663"></a>
๐ Niyato niyāmaṃ okkamatīti? Āmantā. Micchattaniyato sammattaniyāmaṃ okkamati,
sammattaniyato micchattaniyāmaṃ okkamatīti? Na hevaṃ vattabbe…pe… .</p>
<p>
<a class="sc" id="20"></a>
<a class="ms" id="p_32Kv_2158"></a>
๐ Niyato niyāmaṃ okkamatīti? Āmantā. Pubbe maggaṃ bhāvetvā pacchā niyāmaṃ
okkamatīti? Na hevaṃ vattabbe…pe…  pubbe sotāpattimaggaṃ bhāvetvā pacchā
sotāpattiniyāmaṃ okkamatīti? Na hevaṃ vattabbe…pe…  pubbe sakadāgāmi…pe…
anāgāmi…pe…  arahattamaggaṃ bhāvetvā pacchā arahattaniyāmaṃ okkamatīti? Na
hevaṃ vattabbe…pe… .</p>
<p>
<a class="sc" id="21"></a>
<a class="ms" id="p_32Kv_2159"></a>
๐ Pubbe satipaṭṭhānaṃ…pe…  sammappadhānaṃ…  iddhipādaṃ…  indriyaṃ…  balaṃ…
bojjhaṅgaṃ bhāvetvā pacchā niyāmaṃ okkamatīti? Na hevaṃ vattabbe…pe… .</p>
<p>
<a class="sc" id="22"></a>
<a class="ms" id="p_32Kv_2160"></a>
<a class="msdiv" id="msdiv664"></a>
× Na vattabbaṃ—  “niyato niyāmaṃ okkamatī”ti? Āmantā. Bhabbo bodhisatto tāya
jātiyā dhammaṃ nābhisametunti? Na hevaṃ vattabbe. Tena hi niyato niyāmaṃ
okkamatīti.</p>
<p class="endsutta">
<a class="sc" id="23"></a>
<a class="ms" id="p_32Kv_2161"></a>
Niyatassa niyāmakathā niṭṭhitā.</p>
<h2>5 Nivutakathā</h2>
<p>
<a class="sc" id="24"></a>
<a class="ms" id="p_32Kv_2162"></a>
<a class="msdiv" id="msdiv665"></a>
๐ Nivuto nīvaraṇaṃ jahatīti? Āmantā. Ratto rāgaṃ jahati, duṭṭho dosaṃ jahati,
mūḷho mohaṃ jahati, kiliṭṭho kilese jahatīti? Na hevaṃ vattabbe…pe…  rāgena
rāgaṃ jahati, dosena dosaṃ jahati, mohena mohaṃ jahati, kilesehi kilese
jahatīti? Na hevaṃ vattabbe…pe… .</p>
<p>
<a class="sc" id="25"></a>
<a class="ms" id="p_32Kv_2163"></a>
๐ Rāgo cittasampayutto, maggo cittasampayuttoti? Āmantā. Dvinnaṃ phassānaṃ…pe…
dvinnaṃ cittānaṃ samodhānaṃ hotīti? Na hevaṃ vattabbe…pe…  rāgo akusalo,
maggo kusaloti? Āmantā. Kusalākusalā sāvajjānavajjā hīnapaṇītā
kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ
vattabbe…pe… .</p>
<p>
<a class="sc" id="26"></a>
<a class="ms" id="p_32Kv_2164"></a>
<a class="msdiv" id="msdiv666"></a>
๐ Kusalākusalā sāvajjānavajjā hīnapaṇītā kaṇhasukkasappaṭibhāgā dhammā
sammukhībhāvaṃ āgacchantīti? Āmantā. Nanu vuttaṃ bhagavatā—  “cattārimāni,
bhikkhave, suvidūravidūrāni. Katamāni cattāri? Nabhañca, bhikkhave, pathavī ca—
idaṃ paṭhamaṃ suvidūravidūraṃ…pe…  tasmā sataṃ dhammo asabbhi ārakā”ti.
Attheva suttantoti? Āmantā. Tena hi na vattabbaṃ—  “kusalākusalā…pe…
sammukhībhāvaṃ āgacchantī”ti.</p>
<p>
<a class="sc" id="27"></a>
<a class="ms" id="p_32Kv_2165"></a>
๐ Nivuto nīvaraṇaṃ jahatīti? Āmantā. Nanu vuttaṃ bhagavatā—  “so evaṃ samāhite
citte parisuddhe pariyodāte anaṅgaṇe vigatūpakkilese mudubhūte kammaniye ṭhite
āneñjappatte āsavānaṃ khayañāṇāya cittaṃ abhininnāmetī”ti. Attheva suttantoti?
Āmantā. Tena hi na vattabbaṃ—  “nivuto nīvaraṇaṃ jahatī”ti…pe… .</p>
<p>
<a class="sc" id="28"></a>
<a class="ms" id="p_32Kv_2166"></a>
<a class="msdiv" id="msdiv667"></a>
๐ Na vattabbaṃ—  “nivuto nīvaraṇaṃ jahatī”ti? Āmantā. Nanu vuttaṃ bhagavatā—
“tassa evaṃ jānato evaṃ passato kāmāsavāpi cittaṃ vimuccati…pe…  avijjāsavāpi
cittaṃ vimuccatī”ti. Attheva suttantoti? Āmantā. Tena hi nivuto nīvaraṇaṃ
jahatīti.</p>
<p class="endsutta">
<a class="sc" id="29"></a>
<a class="ms" id="p_32Kv_2167"></a>
Nivutakathā niṭṭhitā.</p>
<h2>6 Sammukhībhūtakathā</h2>
<p>
<a class="sc" id="30"></a>
<a class="ms" id="p_32Kv_2168"></a>
<a class="msdiv" id="msdiv668"></a>
๐ Sammukhībhūto saṃyojanaṃ jahatīti? Āmantā. Ratto rāgaṃ jahati, duṭṭho dosaṃ
jahati, mūḷho mohaṃ jahati, kiliṭṭho kilese jahatīti? Na hevaṃ vattabbe…pe…
rāgena rāgaṃ jahati, dosena dosaṃ jahati, mohena mohaṃ jahati, kilesehi kilese
jahatīti? Na hevaṃ vattabbe…pe…</p>
<p>
<a class="sc" id="31"></a>
<a class="ms" id="p_32Kv_2169"></a>
๐ Rāgo cittasampayutto, maggo cittasampayuttoti? Āmantā. Dvinnaṃ phassānaṃ…pe…
dvinnaṃ cittānaṃ samodhānaṃ hotīti? Na hevaṃ vattabbe…pe…  rāgo akusalo,
maggo kusaloti? Āmantā. Kusalākusalā sāvajjānavajjā hīnapaṇītā
kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ
vattabbe…pe… .</p>
<p>
<a class="sc" id="32"></a>
<a class="ms" id="p_32Kv_2170"></a>
<a class="msdiv" id="msdiv669"></a>
๐ Kusalākusalā…pe…  sammukhībhāvaṃ āgacchantīti? Āmantā. Nanu vuttaṃ bhagavatā—
“cattārimāni, bhikkhave, suvidūravidūrāni. Katamāni cattāri? Nabhañca,
bhikkhave, pathavī ca—  idaṃ paṭhamaṃ suvidūravidūraṃ…pe…  tasmā sataṃ dhammo
asabbhi ārakā”ti. Attheva suttantoti? Āmantā. Tena hi na vattabbaṃ—
“kusalākusalā…pe…  sammukhībhāvaṃ āgacchantī”ti.</p>
<p>
<a class="sc" id="33"></a>
<a class="ms" id="p_32Kv_2171"></a>
๐ Sammukhībhūto saṃyojanaṃ jahatīti? Āmantā. Nanu vuttaṃ bhagavatā—  “so evaṃ
samāhite citte…pe…  āsavānaṃ khayañāṇāya cittaṃ abhininnāmetī”ti. Attheva
suttantoti? Āmantā. Tena hi na vattabbaṃ—  “sammukhībhūto saṃyojanaṃ jahatī”ti.</p>
<p>
<a class="sc" id="34"></a>
<a class="ms" id="p_32Kv_2172"></a>
<a class="msdiv" id="msdiv670"></a>
× Na vattabbaṃ—  “sammukhībhūto saṃyojanaṃ jahatī”ti? Āmantā. Nanu vuttaṃ
bhagavatā—  “tassa evaṃ jānato evaṃ passato kāmāsavāpi cittaṃ vimuccati…pe…
avijjāsavāpi cittaṃ vimuccatī”ti. Attheva suttantoti? Āmantā. Tena hi
sammukhībhūto saṃyojanaṃ jahatīti.</p>
<p class="endsutta">
<a class="sc" id="35"></a>
<a class="ms" id="p_32Kv_2173"></a>
Sammukhībhūtakathā niṭṭhitā.</p>
<h2>7 Samāpannoassādetikathā</h2>
<p>
<a class="sc" id="36"></a>
<a class="ms" id="p_32Kv_2174"></a>
<a class="msdiv" id="msdiv671"></a>
๐ Samāpanno assādeti, jhānanikanti jhānārammaṇāti? Āmantā. Taṃ jhānaṃ tassa
jhānassa ārammaṇanti? Na hevaṃ vattabbe…pe…  taṃ jhānaṃ tassa jhānassa
ārammaṇanti? Āmantā. Tena phassena taṃ phassaṃ phusati, tāya vedanāya taṃ
vedanaṃ vedeti, tāya saññāya taṃ saññaṃ sañjānāti, tāya cetanāya taṃ cetanaṃ
ceteti, tena cittena taṃ cittaṃ cinteti, tena vitakkena taṃ vitakkaṃ vitakketi,
tena vicārena taṃ vicāraṃ vicāreti, tāya pītiyā taṃ pītiṃ piyāyati, tāya
satiyā taṃ satiṃ sarati, tāya paññāya taṃ paññaṃ pajānātīti? Na hevaṃ
vattabbe…pe… .</p>
<p>
<a class="sc" id="37"></a>
<a class="ms" id="p_32Kv_2175"></a>
๐ Jhānanikanti cittasampayuttā, jhānaṃ cittasampayuttanti? Āmantā. Dvinnaṃ
phassānaṃ…pe…  dvinnaṃ cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="sc" id="38"></a>
<a class="ms" id="p_32Kv_2176"></a>
๐ Jhānanikanti akusalaṃ, jhānaṃ kusalanti? Āmantā. Kusalākusalā sāvajjānavajjā
hīnapaṇītā kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ
vattabbe…pe… .</p>
<p>
<a class="sc" id="39"></a>
<a class="ms" id="p_32Kv_2177"></a>
<a class="msdiv" id="msdiv672"></a>
๐ Kusalākusalā sāvajjānavajjā hīnapaṇītā kaṇhasukkasappaṭibhāgā dhammā
sammukhībhāvaṃ āgacchantīti? Āmantā. Nanu vuttaṃ bhagavatā—  “cattārimāni,
bhikkhave, suvidūravidūrāni. Katamāni cattāri? Nabhañca, bhikkhave, pathavī ca—
idaṃ paṭhamaṃ suvidūravidūraṃ…pe…  tasmā sataṃ dhammo asabbhi ārakā”ti.
Attheva suttantoti? Āmantā. Tena hi na vattabbaṃ—  “kusalākusalā sāvajjānavajjā
hīnapaṇītā kaṇhasukkasappaṭibhāgā dhammā sammukhībhāvaṃ āgacchantī”ti.</p>
<p>
<a class="sc" id="40"></a>
<a class="ms" id="p_32Kv_2178"></a>
<a class="msdiv" id="msdiv673"></a>
× Na vattabbaṃ—  “samāpanno assādeti, jhānanikanti jhānārammaṇā”ti? Āmantā.
Nanu vuttaṃ bhagavatā—  “idha, bhikkhave, bhikkhu vivicceva kāmehi vivicca
akusalehi dhammehi paṭhamaṃ jhānaṃ upasampajja viharati, so taṃ assādeti taṃ
nikāmeti tena ca vittiṃ āpajjati; vitakkavicārānaṃ vūpasamā…pe…  dutiyaṃ
jhānaṃ…pe…  tatiyaṃ jhānaṃ…pe…  catutthaṃ jhānaṃ upasampajja viharati, so taṃ
assādeti taṃ nikāmeti tena ca vittiṃ āpajjatī”ti. Attheva suttantoti? Āmantā.
Tena hi samāpanno assādeti, jhānanikanti jhānārammaṇāti.</p>
<p class="endsutta">
<a class="sc" id="41"></a>
<a class="ms" id="p_32Kv_2179"></a>
Samāpanno assādetikathā niṭṭhitā.</p>
<h2>8 Asātarāgakathā</h2>
<p>
<a class="sc" id="42"></a>
<a class="ms" id="p_32Kv_2180"></a>
<a class="msdiv" id="msdiv674"></a>
๐ Atthi asātarāgoti? Āmantā. Dukkhābhinandino sattā, atthi keci dukkhaṃ
patthenti pihenti esanti gavesanti pariyesanti, dukkhaṃ ajjhosāya tiṭṭhantīti?
Na hevaṃ vattabbe…pe…  nanu sukhābhinandino sattā, atthi keci sukhaṃ patthenti
pihenti esanti gavesanti pariyesanti, sukhaṃ ajjhosāya tiṭṭhantīti? Āmantā.
Hañci sukhābhinandino sattā, atthi keci sukhaṃ patthenti pihenti esanti
gavesanti pariyesanti, sukhaṃ ajjhosāya tiṭṭhanti, no ca vata re vattabbe—
“atthi asātarāgo”ti.</p>
<p>
<a class="sc" id="43"></a>
<a class="ms" id="p_32Kv_2181"></a>
๐ Atthi asātarāgoti? Āmantā. Dukkhāya vedanāya rāgānusayo anuseti, sukhāya
vedanāya paṭighānusayo anusetīti? Na hevaṃ vattabbe…pe…  nanu sukhāya vedanāya
rāgānusayo anuseti, dukkhāya vedanāya paṭighānusayo anusetīti? Āmantā. Hañci
sukhāya vedanāya rāgānusayo anuseti, dukkhāya vedanāya paṭighānusayo anuseti,
no ca vata re vattabbe—  “atthi asātarāgo”ti.</p>
<p>
<a class="sc" id="44"></a>
<a class="ms" id="p_32Kv_2182"></a>
<a class="msdiv" id="msdiv675"></a>
× Na vattabbaṃ—  “atthi asātarāgo”ti? Āmantā. Nanu vuttaṃ bhagavatā—  “so evaṃ
anurodhavirodhaṃ samāpanno yaṃ kiñci vedanaṃ vedayati sukhaṃ vā dukkhaṃ vā
adukkhamasukhaṃ vā, so taṃ vedanaṃ abhinandati abhivadati ajjhosāya
tiṭṭhatī”ti. Attheva suttantoti? Āmantā. Tena hi atthi asātarāgoti.</p>
<p class="endsutta">
<a class="sc" id="45"></a>
<a class="ms" id="p_32Kv_2183"></a>
Asātarāgakathā niṭṭhitā.</p>
<h2>9 Dhammataṇhāabyākatātikathā</h2>
<p>
<a class="sc" id="46"></a>
<a class="ms" id="p_32Kv_2184"></a>
<a class="msdiv" id="msdiv676"></a>
๐ Dhammataṇhā abyākatāti? Āmantā. Vipākābyākatā kiriyābyākatā rūpaṃ nibbānaṃ
cakkhāyatanaṃ…pe…  phoṭṭhabbāyatananti? Na hevaṃ vattabbe…pe… .</p>
<p>
<a class="sc" id="47"></a>
<a class="ms" id="p_32Kv_2185"></a>
๐ Dhammataṇhā abyākatāti? Āmantā. Rūpataṇhā abyākatāti? Na hevaṃ vattabbe…pe…
dhammataṇhā abyākatāti? Āmantā. Saddataṇhā…pe…  gandhataṇhā…pe…  rasataṇhā…pe…
phoṭṭhabbataṇhā abyākatāti? Na hevaṃ vattabbe…pe… .</p>
<p>
<a class="sc" id="48"></a>
<a class="ms" id="p_32Kv_2186"></a>
๐ Rūpataṇhā akusalāti? Āmantā. Dhammataṇhā akusalāti? Na hevaṃ vattabbe…pe…
saddataṇhā…pe…  phoṭṭhabbataṇhā akusalāti? Āmantā. Dhammataṇhā akusalāti? Na
hevaṃ vattabbe…pe… .</p>
<p>
<a class="sc" id="49"></a>
<a class="ms" id="p_32Kv_2187"></a>
<a class="msdiv" id="msdiv677"></a>
๐ Dhammataṇhā abyākatāti? Āmantā. Nanu taṇhā akusalā vuttā bhagavatāti? Āmantā.
Hañci taṇhā akusalā vuttā bhagavatā, no ca vata re vattabbe—  “dhammataṇhā
abyākatā”ti.</p>
<p>
<a class="sc" id="50"></a>
<a class="ms" id="p_32Kv_2188"></a>
๐ Dhammataṇhā abyākatāti? Āmantā. Nanu lobho akusalo vutto bhagavatā,
dhammataṇhā lobhoti? Āmantā. Hañci lobho akusalo vutto bhagavatā, dhammataṇhā
lobho, no ca vata re vattabbe—  “dhammataṇhā abyākatā”ti.</p>
<p>
<a class="sc" id="51"></a>
<a class="ms" id="p_32Kv_2189"></a>
<a class="msdiv" id="msdiv678"></a>
๐ Dhammataṇhā lobho abyākatoti? Āmantā. Rūpataṇhā lobho abyākatoti? Na hevaṃ
vattabbe…pe…  dhammataṇhā lobho abyākatoti? Āmantā. Saddataṇhā…pe…
phoṭṭhabbataṇhā lobho abyākatoti? Na hevaṃ vattabbe…pe… .</p>
<p>
<a class="sc" id="52"></a>
<a class="ms" id="p_32Kv_2190"></a>
๐ Rūpataṇhā lobho akusaloti? Āmantā. Dhammataṇhā lobho akusaloti? Na hevaṃ
vattabbe…pe…  saddataṇhā…pe…  phoṭṭhabbataṇhā lobho akusaloti? Āmantā.
Dhammataṇhā lobho akusaloti? Na hevaṃ vattabbe…pe… .</p>
<p>
<a class="sc" id="53"></a>
<a class="ms" id="p_32Kv_2191"></a>
<a class="msdiv" id="msdiv679"></a>
๐ Dhammataṇhā abyākatāti? Āmantā. Nanu vuttaṃ bhagavatā—  “yāyaṃ taṇhā
ponobbhavikā nandīrāgasahagatā tatratatrābhinandinī, seyyathidaṃ—  kāmataṇhā,
bhavataṇhā, vibhavataṇhā”ti. Attheva suttantoti? Āmantā. Tena hi na vattabbaṃ—
“dhammataṇhā abyākatā”ti.</p>
<p>
<a class="sc" id="54"></a>
<a class="ms" id="p_32Kv_2192"></a>
<a class="msdiv" id="msdiv680"></a>
× Na vattabbaṃ—  “dhammataṇhā abyākatā”ti? Āmantā. Nanu sā dhammataṇhāti?
Āmantā. Hañci sā dhammataṇhā, tena vata re vattabbe—  “dhammataṇhā abyākatā”ti.</p>
<p class="endsutta">
<a class="sc" id="55"></a>
<a class="ms" id="p_32Kv_2193"></a>
Dhammataṇhā abyākatātikathā niṭṭhitā.</p>
<h2>10 Dhammataṇhānadukkhasamudayotikathā</h2>
<p>
<a class="sc" id="56"></a>
<a class="ms" id="p_32Kv_2194"></a>
<a class="msdiv" id="msdiv681"></a>
๐ Dhammataṇhā na dukkhasamudayoti? Āmantā. Rūpataṇhā na dukkhasamudayoti? Na
hevaṃ vattabbe…pe…  dhammataṇhā na dukkhasamudayoti? Āmantā. Saddataṇhā…pe…
gandhataṇhā…pe…  rasataṇhā…pe…  phoṭṭhabbataṇhā na dukkhasamudayoti? Na hevaṃ
vattabbe…pe… .</p>
<p>
<a class="sc" id="57"></a>
<a class="ms" id="p_32Kv_2195"></a>
๐ Rūpataṇhā dukkhasamudayoti? Āmantā. Dhammataṇhā dukkhasamudayoti? Na hevaṃ
vattabbe…pe…  saddataṇhā…pe…  gandhataṇhā…pe…  rasataṇhā…pe…  phoṭṭhabbataṇhā
dukkhasamudayoti? Āmantā. Dhammataṇhā dukkhasamudayoti? Na hevaṃ vattabbe…pe… .</p>
<p>
<a class="sc" id="58"></a>
<a class="ms" id="p_32Kv_2196"></a>
<a class="msdiv" id="msdiv682"></a>
๐ Dhammataṇhā na dukkhasamudayoti? Āmantā. Nanu taṇhā dukkhasamudayo vutto
bhagavatāti? Āmantā. Hañci taṇhā dukkhasamudayo vutto bhagavatā, no ca vata re
vattabbe—  “dhammataṇhā na dukkhasamudayo”ti. Dhammataṇhā na dukkhasamudayoti?
Āmantā. Nanu lobho dukkhasamudayo vutto bhagavatā, dhammataṇhā lobhoti? Āmantā.
Hañci lobho dukkhasamudayo vutto bhagavatā, dhammataṇhā lobho, no ca vata re
vattabbe—  “dhammataṇhā na dukkhasamudayo”ti.</p>
<p>
<a class="sc" id="59"></a>
<a class="ms" id="p_32Kv_2197"></a>
<a class="msdiv" id="msdiv683"></a>
๐ Dhammataṇhā lobho, na dukkhasamudayoti? Āmantā. Rūpataṇhā lobho, na
dukkhasamudayoti? Na hevaṃ vattabbe…pe…  dhammataṇhā lobho, na
dukkhasamudayoti? Āmantā. Saddataṇhā…pe…  gandhataṇhā…pe…  rasataṇhā…pe…
phoṭṭhabbataṇhā lobho, na dukkhasamudayoti? Na hevaṃ vattabbe…pe… .</p>
<p>
<a class="sc" id="60"></a>
<a class="ms" id="p_32Kv_2198"></a>
๐ Rūpataṇhā lobho dukkhasamudayoti? Āmantā. Dhammataṇhā lobho dukkhasamudayoti?
Na hevaṃ vattabbe…pe…  saddataṇhā…pe…  phoṭṭhabbataṇhā lobho dukkhasamudayoti?
Āmantā. Dhammataṇhā lobho dukkhasamudayoti? Na hevaṃ vattabbe…pe… .</p>
<p>
<a class="sc" id="61"></a>
<a class="ms" id="p_32Kv_2199"></a>
<a class="msdiv" id="msdiv684"></a>
๐ Dhammataṇhā na dukkhasamudayoti? Āmantā. Nanu vuttaṃ bhagavatā—  “yāyaṃ taṇhā
ponobbhavikā nandīrāgasahagatā tatratatrābhinandinī, seyyathidaṃ—  kāmataṇhā,
bhavataṇhā, vibhavataṇhā”ti. Attheva suttantoti? Āmantā. Tena hi na vattabbaṃ—
“dhammataṇhā na dukkhasamudayo”ti.</p>
<p>
<a class="sc" id="62"></a>
<a class="ms" id="p_32Kv_2200"></a>
<a class="msdiv" id="msdiv685"></a>
× Na vattabbaṃ—  “dhammataṇhā na dukkhasamudayo”ti? Āmantā. Nanu sā
dhammataṇhāti? Āmantā. Hañci sā dhammataṇhā, tena vata re vattabbe—
“dhammataṇhā na dukkhasamudayo”ti.</p>
<p class="endsutta">
<a class="sc" id="63"></a>
<a class="ms" id="p_32Kv_2201"></a>
Dhammataṇhā na dukkhasamudayotikathā niṭṭhitā.<br>
Terasamo vaggo.</p>
<p class="endsection summary">
<a class="sc" id="64"></a>
<a class="ms" id="p_32Kv_2202"></a>
Tassuddānaṃ</p>
<p>
<a class="sc" id="65"></a>
<a class="ms" id="p_32Kv_2203"></a>
Kappaṭṭho kappaṃ tiṭṭheyya, kappaṭṭho kusalaṃ cittaṃ na paṭilabheyya,
anantarāpayutto puggalo sammattaniyāmaṃ okkameyya, niyato niyāmaṃ okkamati,
nivuto nīvaraṇaṃ jahati, sammukhībhūto saṃyojanaṃ jahati, jhānanikanti,
asātarāgo, dhammataṇhā abyākatā, dhammataṇhā na dukkhasamudayoti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>