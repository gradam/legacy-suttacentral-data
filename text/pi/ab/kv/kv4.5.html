<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="kv4.5">
<article>
<div class="hgroup">
<p class="division">Kathāvatthu</p>
<p>Niggahapaṇṇāsaka</p>
<h1>Ekūnavīsatimavagga</h1>
</div>
<h2>1 Kilesajahanakathā</h2>
<p><a class="sc" id="1"></a>
<a class="pts1" id="pts576"></a>
<a class="ms" id="p_32Kv_2583"></a>
<a class="msdiv" id="msdiv828"></a>
๐ Atīte kilese jahatīti? Āmantā. Niruddhaṃ nirodheti, vigataṃ vigameti, khīṇaṃ
khepeti, atthaṅgataṃ atthaṅgameti, abbhatthaṅgataṃ abbhatthaṅgametīti? Na hevaṃ
vattabbe … pe … atīte kilese jahatīti? Āmantā. Nanu atītaṃ niruddhanti? Āmantā.
Hañci atītaṃ niruddhaṃ, no ca vata re vattabbe—“atīte kilese jahatī”ti. Atīte
kilese jahatīti? Āmantā. Nanu atītaṃ natthīti? Āmantā. Hañci atītaṃ natthi, no
ca vata re vattabbe—“atīte kilese jahatī”ti.</p>
<p><a class="sc" id="2"></a>
<a class="ms" id="p_32Kv_2584"></a>
<a class="msdiv" id="msdiv829"></a>
๐ Anāgate kilese jahatīti? Āmantā. Ajātaṃ ajaneti, asañjātaṃ asañjaneti,
anibbattaṃ anibbatteti, apātubhūtaṃ apātubhāvetīti? Na hevaṃ vattabbe … pe …
anāgate kilese jahatīti? Āmantā. Nanu anāgataṃ ajātanti? Āmantā. Hañci anāgataṃ
ajātaṃ, no ca vata re vattabbe—“anāgate kilese jahatī”ti. Anāgate kilese
jahatīti? Āmantā<span class="cross" title="^mi3.7.3#1 [Dukkhappahānavāyamapañha]" id="note401">^</span>. Nanu anāgataṃ natthīti? Āmantā. Hañci anāgataṃ natthi, no ca
vata re vattabbe—“anāgate kilese jahatī”ti.</p>
<p><a class="sc" id="3"></a>
<a class="pts1" id="pts577"></a>
<a class="ms" id="p_32Kv_2585"></a>
<a class="msdiv" id="msdiv830"></a>
๐ Paccuppanne kilese jahatīti? Āmantā. Ratto rāgaṃ jahati, duṭṭho dosaṃ jahati,
mūḷho mohaṃ jahati, kiliṭṭho kilese jahatīti? Na hevaṃ vattabbe … pe … rāgena
rāgaṃ jahati, dosena dosaṃ jahati, mohena mohaṃ jahati, kilesehi kilese
jahatīti? Na hevaṃ vattabbe … pe …</p>
<p><a class="sc" id="4"></a>
<a class="ms" id="p_32Kv_2586"></a>
๐ Rāgo cittasampayutto, maggo cittasampayuttoti? Āmantā. Dvinnaṃ cittānaṃ
samodhānaṃ hotīti? Na hevaṃ vattabbe … pe ….</p>
<p><a class="sc" id="5"></a>
<a class="ms" id="p_32Kv_2587"></a>
๐ Rāgo akusalo, maggo kusaloti? Āmantā. Kusalākusalā sāvajjānavajjā hīnapaṇītā
kaṇhasukkasappaṭibhāgā dhammā sammukhībhāvaṃ āgacchantīti? Na hevaṃ vattabbe …
pe ….</p>
<p><a class="sc" id="6"></a>
<a class="ms" id="p_32Kv_2588"></a>
๐ Kusalākusalā sāvajjānavajjā hīnapaṇītā kaṇhasukkasappaṭibhāgā dhammā
sammukhībhāvaṃ āgacchantīti? Āmantā. Nanu vuttaṃ bhagavatā—“cattārimāni,
bhikkhave, suvidūravidūrāni. Katamāni cattāri? Nabhañca, bhikkhave, pathavī
ca—idaṃ paṭhamaṃ suvidūravidūraṃ … pe … tasmā sataṃ dhammo asabbhi ārakā”ti.
Attheva suttantoti? Āmantā. Tena hi na vattabbaṃ—“kusalākusalā … pe …
sammukhībhāvaṃ āgacchantī”ti.</p>
<p><a class="sc" id="7"></a>
<a class="ms" id="p_32Kv_2589"></a>
<a class="msdiv" id="msdiv831"></a>
× Na vattabbaṃ—“atīte kilese jahati, anāgate kilese jahati, paccuppanne kilese
jahatī”ti? Āmantā. Natthi kilese jahatīti? Na hevaṃ vattabbe … pe … tena hi
atīte kilese jahati, anāgate kilese jahati, paccuppanne kilese jahatīti.</p>
<p class="endsutta">
<a class="sc" id="8"></a>
<a class="ms" id="p_32Kv_2590"></a>
Kilesajahanakathā niṭṭhitā.</p>
<h2>2 Suññatākathā</h2>
<p><a class="sc" id="9"></a>
<a class="pts1" id="pts578"></a>
<a class="ms" id="p_32Kv_2591"></a>
<a class="msdiv" id="msdiv832"></a>
๐ Suññatā saṅkhārakkhandhapariyāpannāti? Āmantā. Animittaṃ saṅkhārakkhandhapariyāpannanti? Na hevaṃ vattabbe … pe … suññatā saṅkhārakkhandhapariyāpannāti? Āmantā. Appaṇihito saṅkhārakkhandhapariyāpannoti? Na hevaṃ vattabbe … pe … animittaṃ na vattabbaṃ—“saṅkhārakkhandhapariyāpannan”ti? Āmantā. Suññatā na vattabbā—“saṅkhārakkhandhapariyāpannā”ti? Na hevaṃ vattabbe … pe … appaṇihito na vattabbo—“saṅkhārakkhandhapariyāpanno”ti? Āmantā. Suññatā na vattabbā—“saṅkhārakkhandhapariyāpannā”ti? Na hevaṃ vattabbe … pe ….</p>
<p><a class="sc" id="10"></a>
<a class="ms" id="p_32Kv_2592"></a>
๐ Suññatā saṅkhārakkhandhapariyāpannāti? Āmantā. Saṅkhārakkhandho na anicco na
saṅkhato na paṭiccasamuppanno na khayadhammo na vayadhammo na virāgadhammo na
nirodhadhammo na vipariṇāmadhammoti? Na hevaṃ vattabbe … pe … nanu
saṅkhārakkhandho anicco saṅkhato paṭiccasamuppanno khayadhammo vayadhammo
virāgadhammo nirodhadhammo vipariṇāmadhammoti? Āmantā. Hañci saṅkhārakkhandho
anicco … pe … vipariṇāmadhammo, no ca vata re vattabbe—“suññatā
saṅkhārakkhandhapariyāpannā”ti.</p>
<p><a class="sc" id="11"></a>
<a class="pts1" id="pts579"></a>
<a class="ms" id="p_32Kv_2593"></a>
<a class="msdiv" id="msdiv833"></a>
๐ Rūpakkhandhassa suññatā saṅkhārakkhandhapariyāpannāti? Āmantā.
Saṅkhārakkhandhassa suññatā rūpakkhandhapariyāpannāti? Na hevaṃ vattabbe … pe …
vedanākkhandhassa … pe … saññākkhandhassa … viññāṇakkhandhassa suññatā
saṅkhārakkhandhapariyāpannāti? Āmantā. Saṅkhārakkhandhassa suññatā
viññāṇakkhandhapariyāpannāti? Na hevaṃ vattabbe … pe ….</p>
<p><a class="sc" id="12"></a>
<a class="ms" id="p_32Kv_2594"></a>
๐ Saṅkhārakkhandhassa suññatā na vattabbā—“rūpakkhandhapariyāpannā”ti? Āmantā.
Rūpakkhandhassa suññatā na vattabbā—“saṅkhārakkhandhapariyāpannā”ti? Na hevaṃ
vattabbe … pe … saṅkhārakkhandhassa suññatā na vattabbā— “vedanākkhandhapariyāpannā … pe … saññākkhandhapariyāpannā … viññāṇakkhandhapariyāpannā”ti? Āmantā. Viññāṇakkhandhassa suññatā na vattabbā—“saṅkhārakkhandhapariyāpannā”ti? Na hevaṃ vattabbe … pe ….</p>
<p><a class="sc" id="13"></a>
<a class="ms" id="p_32Kv_2595"></a>
<a class="msdiv" id="msdiv834"></a>
× Na vattabbaṃ—“suññatā saṅkhārakkhandhapariyāpannā”ti? Āmantā. Nanu vuttaṃ
bhagavatā—“<span class="cross" title="^mn106#6 [Āneñjasappāyasutta]" id="note402">^</span> suññamidaṃ, bhikkhave, saṅkhārā attena vā attaniyena vā”ti. Attheva
suttantoti? Āmantā. Tena hi suññatā saṅkhārakkhandhapariyāpannāti.</p>
<p class="endsutta">
<a class="sc" id="14"></a>
<a class="ms" id="p_32Kv_2596"></a>
Suññatākathā niṭṭhitā.</p>
<h2>3 Sāmaññaphalakathā</h2>
<p><a class="sc" id="15"></a>
<a class="pts1" id="pts580"></a>
<a class="ms" id="p_32Kv_2597"></a>
<a class="msdiv" id="msdiv835"></a>
๐ Sāmaññaphalaṃ asaṅkhatanti? Āmantā. Nibbānaṃ tāṇaṃ leṇaṃ saraṇaṃ parāyaṇaṃ
accutaṃ amatanti? Na hevaṃ vattabbe … pe … sāmaññaphalaṃ asaṅkhataṃ, nibbānaṃ
asaṅkhatanti? Āmantā. Dve asaṅkhatānīti? Na hevaṃ vattabbe … pe … dve
asaṅkhatānīti? Āmantā. Dve tāṇāni … pe … antarikā vāti? Na hevaṃ vattabbe … pe
….</p>
<p><a class="sc" id="16"></a>
<a class="ms" id="p_32Kv_2598"></a>
<a class="msdiv" id="msdiv836"></a>
๐ Sāmaññaphalaṃ asaṅkhatanti? Āmantā. Sāmaññaṃ asaṅkhatanti? Na hevaṃ vattabbe
… pe … sāmaññaṃ saṅkhatanti? Āmantā. Sāmaññaphalaṃ saṅkhatanti? Na hevaṃ
vattabbe … pe ….</p>
<p><a class="sc" id="17"></a>
<a class="ms" id="p_32Kv_2599"></a>
๐ Sotāpattiphalaṃ asaṅkhatanti? Āmantā. Sotāpattimaggo asaṅkhatoti? Na hevaṃ
vattabbe … pe … sotāpattimaggo saṅkhatoti? Āmantā. Sotāpattiphalaṃ saṅkhatanti?
Na hevaṃ vattabbe … pe ….</p>
<p><a class="sc" id="18"></a>
<a class="ms" id="p_32Kv_2600"></a>
๐ Sakadāgāmiphalaṃ … pe … anāgāmiphalaṃ … pe … arahattaphalaṃ asaṅkhatanti?
Āmantā. Arahattamaggo asaṅkhatoti? Na hevaṃ vattabbe … pe … arahattamaggo
saṅkhatoti? Āmantā. Arahattaphalaṃ saṅkhatanti? Na hevaṃ vattabbe … pe ….</p>
<p><a class="sc" id="19"></a>
<a class="pts1" id="pts581"></a>
<a class="ms" id="p_32Kv_2601"></a>
๐ Sotāpattiphalaṃ asaṅkhataṃ, sakadāgāmiphalaṃ … pe … anāgāmiphalaṃ … pe …
arahattaphalaṃ asaṅkhataṃ, nibbānaṃ asaṅkhatanti? Āmantā. Pañca asaṅkhatānīti?
Na hevaṃ vattabbe … pe … pañca asaṅkhatānīti? Āmantā. Pañca tāṇāni … pe …
antarikā vāti? Na hevaṃ vattabbe … pe ….</p>
<p class="endsutta">
<a class="sc" id="20"></a>
<a class="ms" id="p_32Kv_2602"></a>
Sāmaññaphalakathā niṭṭhitā.</p>
<h2>4 Pattikathā</h2>
<p><a class="sc" id="21"></a>
<a class="ms" id="p_32Kv_2603"></a>
<a class="msdiv" id="msdiv837"></a>
๐ Patti asaṅkhatāti? Āmantā. Nibbānaṃ tāṇaṃ leṇaṃ saraṇaṃ parāyaṇaṃ accutaṃ
amatanti? Na hevaṃ vattabbe … pe … patti asaṅkhatā, nibbānaṃ asaṅkhatanti?
Āmantā. Dve asaṅkhatānīti? Na hevaṃ vattabbe … pe … dve asaṅkhatānīti? Āmantā.
Dve tāṇāni … pe … antarikā vāti? Na hevaṃ vattabbe … pe ….</p>
<p><a class="sc" id="22"></a>
<a class="pts1" id="pts582"></a>
<a class="ms" id="p_32Kv_2604"></a>
<a class="msdiv" id="msdiv838"></a>
๐ Cīvarassa patti asaṅkhatāti? Āmantā. Nibbānaṃ … pe … amatanti? Na hevaṃ
vattabbe … pe … cīvarassa patti asaṅkhatā, nibbānaṃ asaṅkhatanti? Āmantā. Dve
asaṅkhatānīti? Na hevaṃ vattabbe … pe … dve asaṅkhatānīti? Āmantā. Dve tāṇāni …
pe … antarikā vāti? Na hevaṃ vattabbe … pe … piṇḍapātassa … pe … senāsanassa …
pe … gilānapaccayabhesajjaparikkhārassa patti asaṅkhatāti? Āmantā. Nibbānaṃ …
pe … accutaṃ amatanti? Na hevaṃ vattabbe … pe … gilānapaccayabhesajjaparikkhārassa patti asaṅkhatā, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe … pe … dve asaṅkhatānīti? Āmantā. Dve tāṇāni … pe … antarikā vāti? Na hevaṃ vattabbe … pe ….</p>
<p><a class="sc" id="23"></a>
<a class="ms" id="p_32Kv_2605"></a>
๐ Cīvarassa patti asaṅkhatā … pe … piṇḍapātassa … pe … senāsanassa … pe …
gilānapaccayabhesajjaparikkhārassa patti asaṅkhatā, nibbānaṃ asaṅkhatanti?
Āmantā. Pañca asaṅkhatānīti? Na hevaṃ vattabbe … pe … pañca asaṅkhatānīti?
Āmantā. Pañca tāṇāni … pe … antarikā vāti? Na hevaṃ vattabbe … pe ….</p>
<p><a class="sc" id="24"></a>
<a class="pts1" id="pts583"></a>
<a class="ms" id="p_32Kv_2606"></a>
<a class="msdiv" id="msdiv839"></a>
๐ Paṭhamassa jhānassa patti asaṅkhatā (evaṃ sabbaṃ vitthāretabbaṃ) dutiyassa
jhānassa … tatiyassa jhānassa … catutthassa jhānassa … ākāsānañcāyatanassa …
viññāṇañcāyatanassa … ākiñcaññāyatanassa … nevasaññānāsaññāyatanassa …
sotāpattimaggassa … sotāpattiphalassa … sakadāgāmimaggassa … sakadāgāmiphalassa
… anāgāmimaggassa … anāgāmiphalassa … arahattamaggassa … arahattaphalassa patti
asaṅkhatāti? Āmantā. Nibbānaṃ … pe … accutaṃ amatanti? Na hevaṃ vattabbe … pe …
arahattaphalassa patti asaṅkhatā, nibbānaṃ asaṅkhatanti? Āmantā. Dve
asaṅkhatānīti? Na hevaṃ vattabbe … pe … dve asaṅkhatānīti? Āmantā. Dve tāṇāni …
pe … antarikā vāti? Na hevaṃ vattabbe … pe ….</p>
<p><a class="sc" id="25"></a>
<a class="ms" id="p_32Kv_2607"></a>
๐ Sotāpattimaggassa patti asaṅkhatā … sotāpattiphalassa patti asaṅkhatā … pe …
arahattamaggassa patti asaṅkhatā … arahattaphalassa patti asaṅkhatā … nibbānaṃ
asaṅkhatanti? Āmantā. Nava asaṅkhatānīti? Na hevaṃ vattabbe … pe … nava
asaṅkhatānīti? Āmantā. Nava tāṇāni … pe … antarikā vāti? Na hevaṃ vattabbe … pe
….</p>
<p><a class="sc" id="26"></a>
<a class="ms" id="p_32Kv_2608"></a>
<a class="msdiv" id="msdiv840"></a>
× Na vattabbaṃ—patti asaṅkhatāti? Āmantā. Patti rūpaṃ … vedanā … saññā …
saṅkhārā … viññāṇanti? Na hevaṃ vattabbe. Tena hi patti asaṅkhatāti.</p>
<p class="endsutta">
<a class="sc" id="27"></a>
<a class="ms" id="p_32Kv_2609"></a>
Pattikathā niṭṭhitā.</p>
<h2>5 Tathatākathā</h2>
<p><a class="sc" id="28"></a>
<a class="pts1" id="pts584"></a>
<a class="ms" id="p_32Kv_2610"></a>
<a class="msdiv" id="msdiv841"></a>
๐ Sabbadhammānaṃ tathatā asaṅkhatāti? Āmantā. Nibbānaṃ … pe … amatanti? Na
hevaṃ vattabbe … pe … sabbadhammānaṃ tathatā asaṅkhatā, nibbānaṃ asaṅkhatanti?
Āmantā. Dve asaṅkhatānīti? Na hevaṃ vattabbe … pe … dve asaṅkhatānīti? Āmantā.
Dve tāṇāni … pe … antarikā vāti? Na hevaṃ vattabbe … pe ….</p>
<p><a class="sc" id="29"></a>
<a class="ms" id="p_32Kv_2611"></a>
<a class="msdiv" id="msdiv842"></a>
๐ Rūpassa rūpatā, nanu rūpatā asaṅkhatāti? Āmantā. Nibbānaṃ … pe … amatanti? Na
hevaṃ vattabbe … pe … rūpassa rūpatā, nanu rūpatā asaṅkhatā, nibbānaṃ
asaṅkhatanti? Āmantā. Dve asaṅkhatānīti? Na hevaṃ vattabbe … pe … dve
asaṅkhatānīti? Āmantā. Dve tāṇāni … pe … antarikā vāti? Na hevaṃ vattabbe … pe
….</p>
<p><a class="sc" id="30"></a>
<a class="ms" id="p_32Kv_2612"></a>
๐ Vedanāya vedanatā, nanu vedanatā … pe … saññāya saññatā, nanu saññatā … pe …
saṅkhārānaṃ saṅkhāratā, nanu saṅkhāratā … pe … viññāṇassa viññāṇatā, nanu
viññāṇatā asaṅkhatāti? Āmantā. Nibbānaṃ … pe … amatanti? Na hevaṃ vattabbe … pe
….</p>
<p><a class="sc" id="31"></a>
<a class="ms" id="p_32Kv_2613"></a>
๐ Rūpassa rūpatā, nanu rūpatā … pe … viññāṇassa viññāṇatā, nanu viññāṇatā
asaṅkhatā, nibbānaṃ asaṅkhatanti? Āmantā. Cha asaṅkhatānīti? Na hevaṃ vattabbe
… pe … cha asaṅkhatānīti? Āmantā. Cha tāṇāni … pe … antarikā vāti? Na hevaṃ
vattabbe … pe ….</p>
<p><a class="sc" id="32"></a>
<a class="pts1" id="pts585"></a>
<a class="ms" id="p_32Kv_2614"></a>
<a class="msdiv" id="msdiv843"></a>
× Na vattabbaṃ—“sabbadhammānaṃ tathatā asaṅkhatā”ti? Āmantā. Sabbadhammānaṃ
tathatā rūpaṃ … vedanā … saññā … saṅkhārā … viññāṇanti? Na hevaṃ vattabbe. Tena
hi sabbadhammānaṃ tathatā asaṅkhatāti.</p>
<p class="endsutta">
<a class="sc" id="33"></a>
<a class="ms" id="p_32Kv_2615"></a>
Tathatākathā niṭṭhitā.</p>
<h2>6 Kusalakathā</h2>
<p><a class="sc" id="34"></a>
<a class="ms" id="p_32Kv_2616"></a>
<a class="msdiv" id="msdiv844"></a>
๐ Nibbānadhātu kusalāti? Āmantā. Sārammaṇā, atthi tāya āvaṭṭanā … pe …
paṇidhīti? Na hevaṃ vattabbe … pe … nanu anārammaṇā, natthi tāya āvaṭṭanā … pe
… paṇidhīti? Āmantā. Hañci anārammaṇā, natthi tāya āvaṭṭanā … pe … paṇidhi, no
ca vata re vattabbe—“nibbānadhātu kusalā”ti.</p>
<p><a class="sc" id="35"></a>
<a class="ms" id="p_32Kv_2617"></a>
<a class="msdiv" id="msdiv845"></a>
๐ Alobho kusalo sārammaṇo, atthi tassa āvaṭṭanā … pe … paṇidhīti? Āmantā.
Nibbānadhātu kusalā sārammaṇā, atthi tāya āvaṭṭanā … pe … paṇidhīti? Na hevaṃ
vattabbe … pe … adoso kusalo … pe … amoho kusalo … pe … saddhā … vīriyaṃ … sati
… samādhi … pe … paññā kusalā sārammaṇā, atthi tāya āvaṭṭanā … pe … paṇidhīti?
Āmantā. Nibbānadhātu kusalā sārammaṇā, atthi tāya āvaṭṭanā … pe … paṇidhīti? Na
hevaṃ vattabbe … pe ….</p>
<p><a class="sc" id="36"></a>
<a class="pts1" id="pts586"></a>
<a class="ms" id="p_32Kv_2618"></a>
๐ Nibbānadhātu kusalā anārammaṇā, natthi tāya āvaṭṭanā … pe … paṇidhīti?
Āmantā. Alobho kusalo anārammaṇo, natthi tassa āvaṭṭanā … pe … paṇidhīti? Na
hevaṃ vattabbe … pe … nibbānadhātu kusalā anārammaṇā, natthi tāya āvaṭṭanā … pe
… paṇidhīti? Āmantā. Adoso kusalo … pe … amoho kusalo … pe … saddhā … vīriyaṃ …
sati … samādhi … pe … paññā kusalā anārammaṇā, natthi tāya āvaṭṭanā … pe …
paṇidhīti? Na hevaṃ vattabbe … pe ….</p>
<p><a class="sc" id="37"></a>
<a class="ms" id="p_32Kv_2619"></a>
<a class="msdiv" id="msdiv846"></a>
× Na vattabbaṃ—“nibbānadhātu kusalā”ti? Āmantā. Nanu nibbānadhātu anavajjāti?
Āmantā. Hañci nibbānadhātu anavajjā, tena vata re vattabbe—“nibbānadhātu
kusalā”ti.</p>
<p class="endsutta">
<a class="sc" id="38"></a>
<a class="ms" id="p_32Kv_2620"></a>
Kusalakathā niṭṭhitā.</p>
<h2>7 Accantaniyāmakathā</h2>
<p><a class="sc" id="39"></a>
<a class="ms" id="p_32Kv_2621"></a>
<a class="msdiv" id="msdiv847"></a>
๐ Atthi puthujjanassa accantaniyāmatāti? Āmantā. Mātughātako accantaniyato,
pitughātako … pe … arahantaghātako … pe … ruhiruppādako … pe … saṃghabhedako
accantaniyatoti? Na hevaṃ vattabbe … pe ….</p>
<p><a class="sc" id="40"></a>
<a class="ms" id="p_32Kv_2622"></a>
<a class="msdiv" id="msdiv848"></a>
๐ Atthi puthujjanassa accantaniyāmatāti? Āmantā. Accantaniyatassa puggalassa
vicikicchā uppajjeyyāti? Āmantā. Hañci accantaniyatassa puggalassa vicikicchā
uppajjeyya, no ca vata re vattabbe—“atthi puthujjanassa accantaniyāmatā”ti.</p>
<p><a class="sc" id="41"></a>
<a class="pts1" id="pts587"></a>
<a class="ms" id="p_32Kv_2623"></a>
๐ Accantaniyatassa puggalassa vicikicchā nuppajjeyyāti? Āmantā. Pahīnāti? Na
hevaṃ vattabbe … pe … pahīnāti? Āmantā. Sotāpattimaggenāti? Na hevaṃ vattabbe …
pe … sakadāgāmimaggena … pe … anāgāmimaggena … pe … arahattamaggenāti? Na hevaṃ
vattabbe … pe ….</p>
<p><a class="sc" id="42"></a>
<a class="ms" id="p_32Kv_2624"></a>
๐ Katamena maggenāti? Akusalena maggenāti. Akusalo maggo niyyāniko khayagāmī
bodhagāmī anāsavo … pe … asaṃkilesikoti? Na hevaṃ vattabbe … pe … nanu akusalo
maggo aniyyāniko … pe … saṃkilesikoti? Āmantā. Hañci akusalo maggo aniyyāniko …
pe … saṃkilesiko, no ca vata re vattabbe—“accantaniyatassa puggalassa
vicikicchā akusalena maggena pahīnā”ti.</p>
<p><a class="sc" id="43"></a>
<a class="ms" id="p_32Kv_2625"></a>
<a class="msdiv" id="msdiv849"></a>
๐ Sassatadiṭṭhiyā niyatassa puggalassa ucchedadiṭṭhi uppajjeyyāti? Āmantā.
Hañci sassatadiṭṭhiyā niyatassa puggalassa ucchedadiṭṭhi uppajjeyya, no ca vata
re vattabbe—“atthi puthujjanassa accantaniyāmatā”ti.</p>
<p><a class="sc" id="44"></a>
<a class="ms" id="p_32Kv_2626"></a>
๐ Sassatadiṭṭhiyā niyatassa puggalassa ucchedadiṭṭhi nuppajjeyyāti? Āmantā.
Pahīnāti? Na hevaṃ vattabbe … pe … pahīnāti? Āmantā. Sotāpattimaggenāti? Na
hevaṃ vattabbe … pe … sakadāgāmimaggena … pe … anāgāmimaggena … pe …
arahattamaggenāti? Na hevaṃ vattabbe … pe ….</p>
<p><a class="sc" id="45"></a>
<a class="pts1" id="pts588"></a>
<a class="ms" id="p_32Kv_2627"></a>
๐ Katamena maggenāti? Akusalena maggena. Akusalo maggo … pe … no ca vata re
vattabbe—“sassatadiṭṭhiyā niyatassa puggalassa ucchedadiṭṭhi akusalena maggena
pahīnā”ti.</p>
<p><a class="sc" id="46"></a>
<a class="ms" id="p_32Kv_2628"></a>
<a class="msdiv" id="msdiv850"></a>
๐ Ucchedadiṭṭhiyā niyatassa puggalassa sassatadiṭṭhi uppajjeyyāti? Āmantā.
Hañci ucchedadiṭṭhiyā niyatassa puggalassa sassatadiṭṭhi uppajjeyya, no ca vata
re vattabbe—“atthi puthujjanassa accantaniyāmatā”ti.</p>
<p><a class="sc" id="47"></a>
<a class="ms" id="p_32Kv_2629"></a>
๐ Ucchedadiṭṭhiyā niyatassa puggalassa sassatadiṭṭhi nuppajjeyyāti? Āmantā.
Pahīnāti? Na hevaṃ vattabbe … pe … pahīnāti? Āmantā. Sotāpattimaggenāti? Na
hevaṃ vattabbe … pe … sakadāgāmimaggena … pe … anāgāmimaggena … pe …
arahattamaggenāti? Na hevaṃ vattabbe … pe ….</p>
<p><a class="sc" id="48"></a>
<a class="ms" id="p_32Kv_2630"></a>
๐ Katamena maggenāti? Akusalena maggenāti. Akusalo maggo … pe … no ca vata re
vattabbe—“ucchedadiṭṭhiyā niyatassa puggalassa sassatadiṭṭhi akusalena maggena
pahīnā”ti.</p>
<p><a class="sc" id="49"></a>
<a class="pts1" id="pts589"></a>
<a class="ms" id="p_32Kv_2631"></a>
<a class="msdiv" id="msdiv851"></a>
× Na vattabbaṃ—“atthi puthujjanassa accantaniyāmatā”ti? Āmantā. Nanu vuttaṃ
bhagavatā—“<span class="cross" title="^an7.15#1 [15. Udakūpamāsutta]" id="note403">^</span> idha, bhikkhave, ekacco puggalo samannāgato hoti <span class="var" title="evaṃ kho bhikkhave puggalo (^an7.15#1 [15. Udakūpamāsutta])" id="note404">ekantakāḷakehi
akusalehi dhammehi, so</span> sakiṃ nimuggo nimuggova hotī”ti. Attheva suttantoti?
Āmantā. Tena hi atthi puthujjanassa accantaniyāmatāti.</p>
<p><a class="sc" id="50"></a>
<a class="ms" id="p_32Kv_2632"></a>
<a class="msdiv" id="msdiv852"></a>
๐ Vuttaṃ bhagavatā—“idha, bhikkhave, ekacco puggalo samannāgato hoti
ekantakāḷakehi akusalehi dhammehi, so sakiṃ nimuggo nimuggova hotī”ti katvā
tena ca kāraṇena atthi puthujjanassa accantaniyāmatāti? Āmantā. Vuttaṃ
bhagavatā—“<span class="cross" title="^an7.15#1 [15. Udakūpamāsutta]" id="note405">^</span> idha, bhikkhave, ekacco puggalo ummujjitvā nimujjatī”ti. Attheva
suttantoti? Āmantā. Sabbakālaṃ ummujjitvā nimujjatīti? Na hevaṃ vattabbe … pe
….</p>
<p><a class="sc" id="51"></a>
<a class="ms" id="p_32Kv_2633"></a>
๐ Vuttaṃ bhagavatā—“idha, bhikkhave, ekacco puggalo samannāgato hoti
ekantakāḷakehi akusalehi dhammehi, so sakiṃ nimuggo nimuggova hotī”ti—katvā
tena ca kāraṇena atthi puthujjanassa accantaniyāmatāti? Āmantā. Vuttaṃ
bhagavatā—“<span class="cross" title="^an7.15#1 [15. Udakūpamāsutta]" id="note406">^</span> idha, bhikkhave, ekacco puggalo ummujjitvā ṭhito hoti, ummujjitvā
vipassati viloketi, ummujjitvā patarati, ummujjitvā patigādhappatto hotī”ti.
Attheva suttantoti? Āmantā. Sabbakālaṃ ummujjitvā patigādhappatto hotīti? Na
hevaṃ vattabbe … pe ….</p>
<p class="endsutta">
<a class="sc" id="52"></a>
<a class="ms" id="p_32Kv_2634"></a>
Accantaniyāmakathā niṭṭhitā.</p>
<h2>8 Indriyakathā</h2>
<p><a class="sc" id="53"></a>
<a class="pts1" id="pts590"></a>
<a class="ms" id="p_32Kv_2635"></a>
<a class="msdiv" id="msdiv853"></a>
๐ Natthi lokiyaṃ saddhindriyanti? Āmantā. Natthi lokiyā saddhāti? Na hevaṃ
vattabbe … pe … natthi lokiyaṃ vīriyindriyaṃ … pe … satindriyaṃ … pe …
samādhindriyaṃ … pe … paññindriyanti? Āmantā. Natthi lokiyā paññāti? Na hevaṃ
vattabbe … pe ….</p>
<p><a class="sc" id="54"></a>
<a class="ms" id="p_32Kv_2636"></a>
๐ Atthi lokiyā saddhāti? Āmantā. Atthi lokiyaṃ saddhindriyanti? Na hevaṃ
vattabbe … pe … atthi lokiyaṃ vīriyaṃ … pe … sati … pe … samādhi … pe …
paññāti? Āmantā. Atthi lokiyaṃ paññindriyanti? Na hevaṃ vattabbe … pe ….</p>
<p><a class="sc" id="55"></a>
<a class="ms" id="p_32Kv_2637"></a>
๐ Atthi lokiyo mano, atthi lokiyaṃ manindriyanti? Āmantā. Atthi lokiyā saddhā,
atthi lokiyaṃ saddhindriyanti? Na hevaṃ vattabbe … pe … atthi lokiyo mano,
atthi lokiyaṃ manindriyanti? Āmantā. Atthi lokiyā paññā, atthi lokiyaṃ
paññindriyanti? Na hevaṃ vattabbe … pe ….</p>
<p><a class="sc" id="56"></a>
<a class="ms" id="p_32Kv_2638"></a>
๐ Atthi lokiyaṃ somanassaṃ, atthi lokiyaṃ somanassindriyaṃ … pe … atthi lokiyaṃ
jīvitaṃ, atthi lokiyaṃ jīvitindriyanti? Āmantā. Atthi lokiyā saddhā, atthi
lokiyaṃ saddhindriyanti? Na hevaṃ vattabbe … pe … atthi lokiyaṃ jīvitaṃ, atthi
lokiyaṃ jīvitindriyanti? Āmantā. Atthi lokiyā paññā, atthi lokiyaṃ
paññindriyanti? Na hevaṃ vattabbe … pe ….</p>
<p><a class="sc" id="57"></a>
<a class="ms" id="p_32Kv_2639"></a>
<a class="msdiv" id="msdiv854"></a>
๐ Atthi lokiyā saddhā, natthi lokiyaṃ saddhindriyanti? Āmantā. Atthi lokiyo
mano, natthi lokiyaṃ manindriyanti? Na hevaṃ vattabbe … pe … atthi lokiyā
paññā, natthi lokiyaṃ paññindriyanti? Āmantā. Atthi lokiyo mano, natthi lokiyaṃ
manindriyanti? Na hevaṃ vattabbe … pe ….</p>
<p><a class="sc" id="58"></a>
<a class="pts1" id="pts591"></a>
<a class="ms" id="p_32Kv_2640"></a>
๐ Atthi lokiyā saddhā, natthi lokiyaṃ saddhindriyanti? Āmantā. Atthi lokiyaṃ
somanassaṃ, natthi lokiyaṃ somanassindriyanti … atthi lokiyaṃ jīvitaṃ, natthi
lokiyaṃ jīvitindriyanti? Na hevaṃ vattabbe … pe … atthi lokiyā paññā, natthi
lokiyaṃ paññindriyanti? Āmantā. Atthi lokiyo mano, natthi lokiyaṃ manindriyanti
… pe … atthi lokiyaṃ jīvitaṃ, natthi lokiyaṃ jīvitindriyanti? Na hevaṃ vattabbe
… pe ….</p>
<p><a class="sc" id="59"></a>
<a class="ms" id="p_32Kv_2641"></a>
<a class="msdiv" id="msdiv855"></a>
๐ Atthi lokuttarā saddhā, atthi lokuttaraṃ saddhindriyanti? Āmantā. Atthi
lokiyā saddhā, atthi lokiyaṃ saddhindriyanti? Na hevaṃ vattabbe … pe … atthi
lokuttaraṃ vīriyaṃ … pe … atthi lokuttarā paññā, atthi lokuttaraṃ
paññindriyanti? Āmantā. Atthi lokiyā paññā, atthi lokiyaṃ paññindriyanti? Na
hevaṃ vattabbe … pe ….</p>
<p><a class="sc" id="60"></a>
<a class="ms" id="p_32Kv_2642"></a>
๐ Atthi lokiyā saddhā, natthi lokiyaṃ saddhindriyanti? Āmantā. Atthi lokuttarā
saddhā, natthi lokuttaraṃ saddhindriyanti? Na hevaṃ vattabbe … pe … atthi
lokiyaṃ vīriyaṃ … pe … atthi lokiyā paññā, natthi lokiyaṃ paññindriyanti?
Āmantā. Atthi lokuttarā paññā, natthi lokuttaraṃ paññindriyanti? Na hevaṃ
vattabbe … pe ….</p>
<p><a class="sc" id="61"></a>
<a class="pts1" id="pts592"></a>
<a class="ms" id="p_32Kv_2643"></a>
<a class="msdiv" id="msdiv856"></a>
๐ Natthi lokiyāni pañcindriyānīti? Āmantā. Nanu vuttaṃ bhagavatā—“<span class="cross" title="^mn26#41 [Pāsarāsisutta] tattha \" dv duvi icc pad id="note407">^</span> addasaṃ kho
ahaṃ, bhikkhave, buddhacakkhunā lokaṃ volokento satte apparajakkhe
mahārajakkhe, tikkhindriye mudindriye, svākāre, suviññāpaye, appekacce
paralokavajjabhayadassāvino viharante”ti. Attheva suttantoti? Āmantā. Tena hi
atthi lokiyāni pañcindriyānīti.</p>
<p class="endsutta">
<a class="sc" id="62"></a>
<a class="ms" id="p_32Kv_2644"></a>
Indriyakathā niṭṭhitā.<br>
Ekūnavīsatimo vaggo.</p>
<p class="endsection summary">
<a class="sc" id="63"></a>
<a class="ms" id="p_32Kv_2645"></a>
Tassuddānaṃ</p>
<p><a class="sc" id="64"></a>
<a class="ms" id="p_32Kv_2646"></a>
Atīte kilese jahati anāgate kilese jahati paccuppanne kilese jahati, suññatā
saṅkhārakkhandhapariyāpannā, sāmaññaphalaṃ asaṅkhataṃ, patti asaṅkhatā,
sabbadhammānaṃ tathatā asaṅkhatā, nibbānadhātu kusalā, atthi puthujjanassa
accantaniyāmatā, natthi lokiyāni pañcindriyānīti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>