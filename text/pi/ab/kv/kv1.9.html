<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv1.9">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Paṭhamavagga</p>
<h1>Sati­paṭṭhā­na­kathā</h1>
</div>
<p><a class="sc" id="1"></a><a class="ms" id="p_32Kv_765"></a><a class="msdiv" id="msdiv301"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Sabbe dhammā sati satindriyaṃ satibalaṃ sammāsati sati­sam­boj­jhaṅgo ekāyanamaggo khayagāmī bodhagāmī apacayagāmī anāsavā asaṃyojaniyā aganthaniyā anoghaniyā ayoganiyā anīvaraṇiyā aparāmaṭṭhā anupādāniyā asaṃkilesikā, sabbe dhammā buddhānussati dhammānussati saṃghānussati sīlānussati cāgānussati devatānussati ānāpānassati maraṇānussati kāyagatāsati upa­sa­mānus­sa­tīti? Na hevaṃ vattabbe … pe ….</p>
<p><a class="sc" id="2"></a><a class="pts" id="pts156"></a><a class="ms" id="p_32Kv_766"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Cakkhāyatanaṃ sati­paṭṭhā­nanti? Na hevaṃ vattabbe … pe … cakkhāyatanaṃ sati­paṭṭhā­nanti? Āmantā. Cakkhāyatanaṃ sati satindriyaṃ satibalaṃ sammāsati sati­sam­boj­jhaṅgo ekāyanamaggo khayagāmī bodhagāmī apacayagāmī anāsavaṃ asaṃyojaniyaṃ … pe … asaṃkilesikaṃ, cakkhāyatanaṃ buddhānussati dhammānussati saṃghānussati sīlānussati cāgānussati devatānussati ānāpānassati maraṇānussati kāyagatāsati upa­sa­mānus­sa­tīti? Na hevaṃ vattabbe … pe … sotāyatanaṃ … ghānāyatanaṃ … jivhāyatanaṃ … kāyāyatanaṃ … rūpāyatanaṃ … saddāyatanaṃ … gandhāyatanaṃ … rasāyatanaṃ … ­phoṭṭhab­bā­yatanaṃ … rāgo … doso … moho … māno … diṭṭhi … vicikicchā … thinaṃ … uddhaccaṃ … ahirikaṃ … anottappaṃ sati­paṭṭhā­nanti? Na hevaṃ vattabbe … pe … anottappaṃ sati­paṭṭhā­nanti? Āmantā. Anottappaṃ sati satindriyaṃ satibalaṃ sammāsati … pe … kāyagatāsati upa­sa­mānus­sa­tīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_767"></a><span class="rightview" title="Right view section">☑</span> Sati satipaṭṭhānā, sā ca satīti? Āmantā. Cakkhāyatanaṃ satipaṭṭhānaṃ, tañca satīti? Na hevaṃ vattabbe … pe … sati satipaṭṭhānā, sā ca satīti? Āmantā. Sotāyatanaṃ … pe … kāyāyatanaṃ … rūpāyatanaṃ … pe … ­phoṭṭhab­bā­yatanaṃ … rāgo … doso … moho … pe … anottappaṃ satipaṭṭhānaṃ, tañca satīti? Na hevaṃ vattabbe … pe ….</p>
<p><a class="sc" id="4"></a><a class="pts" id="pts157"></a><a class="ms" id="p_32Kv_768"></a><span class="rightview" title="Right view section">☑</span> Cakkhāyatanaṃ satipaṭṭhānaṃ, tañca na satīti? Āmantā. Sati satipaṭṭhānā, sā ca na satīti? Na hevaṃ vattabbe … pe … sotāyatanaṃ … pe … kāyāyatanaṃ … rūpāyatanaṃ … pe … ­phoṭṭhab­bā­yatanaṃ … rāgo … doso … moho … pe … anottappaṃ satipaṭṭhānaṃ, tañca na satīti? Āmantā. Sati satipaṭṭhānā, sā ca na satīti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_769"></a><a class="msdiv" id="msdiv302"></a><span class="wrongview" title="Wrong view section">☒</span> Na vattabbaṃ—“sabbe dhammā satipaṭṭhānā”ti? Āmantā. Nanu sabbe dhamme ārabbha sati santiṭṭhatīti? Āmantā. Hañci sabbe dhamme ārabbha sati santiṭṭhatīti, tena vata re vattabbe—“sabbe dhammā satipaṭṭhānā”ti.</p>
<p><a class="sc" id="6"></a><a class="ms" id="p_32Kv_770"></a><span class="rightview" title="Right view section">☑</span> Sabbaṃ dhammaṃ ārabbha sati santiṭṭhatīti sabbe dhammā satipaṭṭhānāti? Āmantā. Sabbaṃ dhammaṃ ārabbha phasso santiṭṭhatīti sabbe dhammā phassa­paṭṭhā­nāti? Na hevaṃ vattabbe … pe ….</p>
<p><a class="sc" id="7"></a><a class="ms" id="p_32Kv_771"></a><span class="rightview" title="Right view section">☑</span> Sabbaṃ dhammaṃ ārabbha sati santiṭṭhatīti sabbe dhammā satipaṭṭhānāti? Āmantā. Sabbaṃ dhammaṃ ārabbha vedanā santiṭṭhati … saññā santiṭṭhati … cetanā santiṭṭhati … cittaṃ santiṭṭhatīti sabbe dhammā citta­paṭṭhā­nāti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_772"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Sabbe sattā upaṭṭhi­ta­satino satiyā samannāgatā satiyā samohitā; sabbesaṃ sattānaṃ sati paccu­paṭṭhi­tāti? Na hevaṃ vattabbe … pe ….</p>
<p><a class="sc" id="9"></a><a class="pts" id="pts158"></a><a class="ms" id="p_32Kv_773"></a><a class="msdiv" id="msdiv303"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Nanu vuttaṃ bhagavatā—“ amataṃ te, bhikkhave, na paribhuñjanti ye kāyagatāsatiṃ na paribhuñjanti. Amataṃ te, bhikkhave, paribhuñjanti ye kāyagatāsatiṃ paribhuñjantī”ti. Attheva suttantoti? Āmantā. Sabbe sattā kāyagatāsatiṃ paribhuñjanti paṭilabhanti āsevanti bhāventi bahu­līka­ron­tīti? Na hevaṃ vattabbe … pe ….</p>
<p><a class="sc" id="10"></a><a class="ms" id="p_32Kv_774"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Nanu vuttaṃ bhagavatā—“ ekāyano ayaṃ, bhikkhave, maggo sattānaṃ visuddhiyā soka­pari­devā­naṃ samatikkamāya duk­kha­do­manas­sā­naṃ atthaṅgamāya ñāyassa adhigamāya nibbānassa sacchikiriyāya yadidaṃ cattāro satipaṭṭhānā”ti. Attheva suttantoti? Āmantā? Sabbe dhammā ekāyanamaggoti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_775"></a><span class="rightview" title="Right view section">☑</span> Sabbe dhammā satipaṭṭhānāti? Āmantā. Nanu vuttaṃ bhagavatā—“ rañño, bhikkhave, cakkavattissa pātubhāvā sattannaṃ ratanānaṃ pātubhāvo hoti. Katamesaṃ sattannaṃ? Cakkaratanassa pātubhāvo hoti, hat­thira­ta­nassa pātubhāvo hoti, assaratanassa … maṇiratanassa … itthiratanassa … gaha­pati­ratanassa … pari­ṇāya­ka­ratanassa pātubhāvo hoti. Rañño, bhikkhave, cakkavattissa pātubhāvā imesaṃ sattannaṃ ratanānaṃ pātubhāvo hoti.</p>
<p><a class="sc" id="12"></a><a class="pts" id="pts159"></a><a class="ms" id="p_32Kv_776"></a>Tathāgatassa, bhikkhave, pātubhāvā arahato sammā­sambud­dhassa sattannaṃ boj­jhaṅ­ga­ratanā­naṃ pātubhāvo hoti. Katamesaṃ sattannaṃ? Sati­sam­boj­jhaṅ­ga­ratanassa pātubhāvo hoti, dhamma­vicaya­sam­boj­jhaṅ­ga­ratanassa pātubhāvo hoti, vīriya­sam­boj­jhaṅ­ga­ratanassa pātubhāvo hoti, pīti­sam­boj­jhaṅ­ga­ratanassa pātubhāvo hoti, passad­dhi­sam­boj­jhaṅ­ga­ratanassa pātubhāvo hoti, samā­dhi­sam­boj­jhaṅ­ga­ratanassa pātubhāvo hoti, upekkhā­sam­boj­jhaṅ­ga­ratanassa pātubhāvo hoti. Tathāgatassa, bhikkhave, pātubhāvā arahato sammā­sambud­dhassa imesaṃ sattannaṃ boj­jhaṅ­ga­ratanā­naṃ pātubhāvo hotī”ti. Attheva suttantoti? Āmantā. Tathāgatassa pātubhāvā arahato sammā­sambud­dhassa sabbe dhammā sati­sam­boj­jhaṅ­ga­ratanāva hontīti? Na hevaṃ vattabbe … pe … sabbe dhammā satipaṭṭhānāti? Āmantā. Sabbe dhammā sammappadhānā … iddhipādā … indriyā … balā … bojjhaṅgāti? Na hevaṃ vattabbe … pe ….</p>
<p class="endsutta"><a class="ms" id="p_32Kv_777"></a>Sati­paṭṭhā­na­kathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
