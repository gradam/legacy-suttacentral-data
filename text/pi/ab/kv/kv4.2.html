<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv4.2">
<article>
<div class="hgroup">
<p class="division">
Kathāvatthu</p>
<p>
Niggahapaṇṇāsaka</p>
<h1> Soḷasamavagga</h1>
</div>
<h2>2 Paggahakathā</h2>
<p>
<a class="ms" id="p_32Kv_2361"></a><a class="msdiv" id="msdiv745"></a>
<a class="sc" id="1"></a>๐ Paro parassa cittaṃ paggaṇhātīti? Āmantā. Paro
parassa cittaṃ “mā rajji”, “mā dussi”, “mā muyhi”, “mā kilissī”ti paggaṇhātīti?
Na hevaṃ vattabbe…pe…  paro parassa cittaṃ paggaṇhātīti? Āmantā. Paro parassa
alobhaṃ kusalamūlaṃ janeti…  adosaṃ kusalamūlaṃ janeti…  amohaṃ kusalamūlaṃ
janeti…  saddhaṃ janeti…  vīriyaṃ janeti…  satiṃ janeti…  samādhiṃ janeti…
paññaṃ janetīti? Na hevaṃ vattabbe…pe…  paro parassa cittaṃ paggaṇhātīti?
Āmantā. Paro parassa uppanno phasso “mā nirujjhī”ti paggaṇhātīti? Na hevaṃ
vattabbe…pe…  paro parassa uppannā vedanā…pe…  uppannā paññā “mā nirujjhī”ti
paggaṇhātīti? Na hevaṃ vattabbe…pe… .</p>
<p>
<a class="ms" id="p_32Kv_2362"></a><a class="sc" id="2"></a>๐ Paro parassa
cittaṃ paggaṇhātīti? Āmantā. Paro parassa atthāya rāgaṃ pajahati…  dosaṃ
pajahati…  mohaṃ pajahati…pe…  anottappaṃ pajahatīti? Na hevaṃ vattabbe…pe… .
</p>
<p>
<a class="ms" id="p_32Kv_2363"></a><a class="sc" id="3"></a>๐ Paro parassa
cittaṃ paggaṇhātīti? Āmantā. Paro parassa atthāya maggaṃ bhāveti…
satipaṭṭhānaṃ bhāveti…pe…  bojjhaṅgaṃ bhāvetīti? Na hevaṃ vattabbe…pe… .</p>
<p>
<a class="ms" id="p_32Kv_2364"></a><a class="sc" id="4"></a>๐ Paro parassa
cittaṃ paggaṇhātīti? Āmantā. Paro parassa atthāya dukkhaṃ parijānāti…pe…
maggaṃ bhāvetīti? Na hevaṃ vattabbe…pe… .</p>
<p>
<a class="ms" id="p_32Kv_2365"></a><a class="sc" id="5"></a>๐ Paro parassa
cittaṃ paggaṇhātīti? Āmantā. Añño aññassa kārako, paraṃkataṃ sukhaṃ dukkhaṃ
añño karoti añño paṭisaṃvedetīti? Na hevaṃ vattabbe…pe… .</p>
<p>
<a class="ms" id="p_32Kv_2366"></a><a class="sc" id="6"></a>๐ Paro parassa
cittaṃ paggaṇhātīti? Āmantā. Nanu vuttaṃ bhagavatā— </p>
<blockquote class="gatha">
<p>
<a class="ms" id="p_32Kv_2367"></a>
<a class="sc" id="7"></a>
“Attanāva kataṃ pāpaṃ,<br>
…pe… <br>
Nāñño aññaṃ visodhaye”ti.<br>
</p>
</blockquote>
<p>
<a class="ms" id="p_32Kv_2368"></a><a class="sc" id="8"></a>Attheva suttantoti?
Āmantā. Tena hi na vattabbaṃ—  “paro parassa cittaṃ paggaṇhātī”ti.</p>
<p>
<a class="ms" id="p_32Kv_2369"></a><a class="msdiv" id="msdiv746"></a>
<a class="sc" id="9"></a>× Na vattabbaṃ—  “paro parassa cittaṃ paggaṇhātī”ti?
Āmantā. Nanu atthi balappattā, atthi vasībhūtāti? Āmantā. Hañci atthi
balappattā, atthi vasībhūtā, tena vata re vattabbe—  “paro parassa cittaṃ
paggaṇhātī”ti.</p>
<p class="endsutta">
<a class="ms" id="p_32Kv_2370"></a>
<a class="sc" id="10"></a>
Paggahakathā niṭṭhitā.</p>
<h2>3 Sukhānuppadānakathā</h2>
<p>
<a class="ms" id="p_32Kv_2371"></a><a class="msdiv" id="msdiv747"></a>
<a class="sc" id="11"></a>๐ Paro parassa sukhaṃ anuppadetīti? Āmantā. Paro
parassa dukkhaṃ anuppadetīti? Na hevaṃ vattabbe…pe…  paro parassa dukkhaṃ na
anuppadetīti? Āmantā. Paro parassa sukhaṃ na anuppadetīti? Na hevaṃ
vattabbe…pe…  paro parassa sukhaṃ anuppadetīti? Āmantā. Paro parassa attano
sukhaṃ anuppadeti, aññesaṃ sukhaṃ anuppadeti, tassa sukhaṃ anuppadetīti? Na
hevaṃ vattabbe…pe…  paro parassa nevattano, na aññesaṃ, na tassa sukhaṃ
anuppadetīti? Āmantā. Hañci paro parassa nevattano, na aññesaṃ, na tassa sukhaṃ
anuppadeti, no ca vata re vattabbe—  “paro parassa sukhaṃ anuppadetī”ti.</p>
<p>
<a class="ms" id="p_32Kv_2372"></a><a class="sc" id="12"></a>๐ Paro parassa
sukhaṃ anuppadetīti? Āmantā. Añño aññassa kārako, paraṃkataṃ sukhaṃ dukkhaṃ
añño karoti añño paṭisaṃvedetīti? Na hevaṃ vattabbe…pe… .</p>
<p>
<a class="ms" id="p_32Kv_2373"></a><a class="msdiv" id="msdiv748"></a>
<a class="sc" id="13"></a>× Na vattabbaṃ—  “paro parassa sukhaṃ anuppadetī”ti?
Āmantā. Nanu āyasmā udāyī etadavoca—  “bahūnaṃ vata no bhagavā dukkhadhammānaṃ
apahattā, bahūnaṃ vata no bhagavā sukhadhammānaṃ upahattā, bahūnaṃ vata no
bhagavā akusalānaṃ dhammānaṃ apahattā, bahūnaṃ vata no bhagavā kusalānaṃ
dhammānaṃ upahattā”ti. Attheva suttantoti? Āmantā. Tena hi paro parassa sukhaṃ
anuppadetīti.</p>
<p class="endsutta">
<a class="ms" id="p_32Kv_2374"></a>
<a class="sc" id="14"></a>
Sukhānuppadānakathā niṭṭhitā.</p>
<h2>4 Adhigayhamanasikārakathā</h2>
<p>
<a class="ms" id="p_32Kv_2375"></a><a class="msdiv" id="msdiv749"></a>
<a class="sc" id="15"></a>๐ Adhigayha manasi karotīti? Āmantā. Tena cittena taṃ
cittaṃ pajānātīti? Na hevaṃ vattabbe…pe…  tena cittena taṃ cittaṃ pajānātīti?
Āmantā. Tena cittena taṃ cittaṃ “cittan”ti pajānātīti? Na hevaṃ vattabbe…pe…
tena cittena taṃ cittaṃ “cittan”ti pajānātīti? Āmantā. Taṃ cittaṃ tassa
cittassa ārammaṇanti? Na hevaṃ vattabbe…pe… .</p>
<p>
<a class="ms" id="p_32Kv_2376"></a><a class="sc" id="16"></a>๐ Taṃ cittaṃ tassa
cittassa ārammaṇanti? Āmantā. Tena phassena taṃ phassaṃ phusati, tāya
vedanāya…pe…  tāya saññāya…  tāya cetanāya…  tena cittena…  tena vitakkena…
tena vicārena…  tāya pītiyā…  tāya satiyā…  tāya paññāya taṃ paññaṃ pajānātīti?
Na hevaṃ vattabbe…pe… .</p>
<p>
<a class="ms" id="p_32Kv_2377"></a><a class="msdiv" id="msdiv750"></a>
<a class="sc" id="17"></a>๐ Atītaṃ “atītan”ti manasikaronto, anāgataṃ
“anāgatan”ti manasi karotīti? Na hevaṃ vattabbe…pe…  atītaṃ “atītan”ti
manasikaronto, anāgataṃ “anāgatan”ti manasi karotīti? Āmantā. Dvinnaṃ
phassānaṃ…pe…  dvinnaṃ cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2378"></a><a class="sc" id="18"></a>๐ Atītaṃ
“atītan”ti manasikaronto, paccuppannaṃ “paccuppannan”ti manasi karotīti? Na
hevaṃ vattabbe…pe…  atītaṃ “atītan”ti manasikaronto, paccuppannaṃ
“paccuppannan”ti manasi karotīti? Āmantā. Dvinnaṃ phassānaṃ…pe…  dvinnaṃ
cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2379"></a><a class="sc" id="19"></a>๐ Atītaṃ
“atītan”ti manasikaronto, anāgataṃ “anāgatan”ti manasi karoti, paccuppannaṃ
“paccuppannan”ti manasi karotīti? Na hevaṃ vattabbe…pe…  atītaṃ “atītan”ti
manasikaronto, anāgataṃ “anāgatan”ti manasi karoti, paccuppannaṃ
“paccuppannan”ti manasi karotīti? Āmantā. Tiṇṇaṃ phassānaṃ…pe…  tiṇṇaṃ cittānaṃ
samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2380"></a><a class="msdiv" id="msdiv751"></a>
<a class="sc" id="20"></a>๐ Anāgataṃ “anāgatan”ti manasikaronto, atītaṃ
“atītan”ti manasi karotīti? Na hevaṃ vattabbe…pe…  anāgataṃ “anāgatan”ti
manasikaronto, atītaṃ “atītan”ti manasi karotīti? Āmantā. Dvinnaṃ phassānaṃ…pe…
dvinnaṃ cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2381"></a><a class="sc" id="21"></a>๐ Anāgataṃ
“anāgatan”ti manasikaronto, paccuppannaṃ “paccuppannan”ti manasi karotīti? Na
hevaṃ vattabbe…pe…  anāgataṃ “anāgatan”ti manasikaronto, paccuppannaṃ
“paccuppannan”ti manasi karotīti? Āmantā. Dvinnaṃ phassānaṃ…pe…  dvinnaṃ
cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2382"></a><a class="sc" id="22"></a>๐ Anāgataṃ
“anāgatan”ti manasikaronto, atītaṃ “atītan”ti manasi karoti, paccuppannaṃ
“paccuppannan”ti manasi karotīti? Na hevaṃ vattabbe…pe…  anāgataṃ “anāgatan”ti
manasikaronto, atītaṃ “atītan”ti manasi karoti, paccuppannaṃ “paccuppannan”ti
manasi karotīti? Āmantā. Tiṇṇaṃ phassānaṃ…pe…  tiṇṇaṃ cittānaṃ samodhānaṃ
hotīti? Na hevaṃ vattabbe…pe… .</p>
<p>
<a class="ms" id="p_32Kv_2383"></a><a class="msdiv" id="msdiv752"></a>
<a class="sc" id="23"></a>๐ Paccuppannaṃ “paccuppannan”ti manasikaronto, atītaṃ
“atītan”ti manasi karotīti? Na hevaṃ vattabbe…pe…  paccuppannaṃ
“paccuppannan”ti manasikaronto, atītaṃ “atītan”ti manasi karotīti? Āmantā.
Dvinnaṃ phassānaṃ…pe…  dvinnaṃ cittānaṃ samodhānaṃ hotīti? Na hevaṃ
vattabbe…pe… .</p>
<p>
<a class="ms" id="p_32Kv_2384"></a><a class="sc" id="24"></a>๐ Paccuppannaṃ
“paccuppannan”ti manasikaronto, anāgataṃ “anāgatan”ti manasi karotīti? Na hevaṃ
vattabbe…pe…  paccuppannaṃ “paccuppannan”ti manasikaronto, anāgataṃ
“anāgatan”ti manasi karotīti? Āmantā. Dvinnaṃ phassānaṃ…pe…  dvinnaṃ cittānaṃ
samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2385"></a><a class="sc" id="25"></a>๐ Paccuppannaṃ
“paccuppannan”ti manasikaronto, atītaṃ “atītan”ti manasi karoti, anāgataṃ
“anāgatan”ti manasi karotīti? Na hevaṃ vattabbe…pe…  paccuppannaṃ
“paccuppannan”ti manasikaronto, atītaṃ “atītan”ti manasi karoti, anāgataṃ
“anāgatan”ti manasi karotīti? Āmantā. Tiṇṇaṃ phassānaṃ…pe…  tiṇṇaṃ cittānaṃ
samodhānaṃ hotīti? Na hevaṃ vattabbe…pe… .</p>
<p>
<a class="ms" id="p_32Kv_2386"></a><a class="msdiv" id="msdiv753"></a>
<a class="sc" id="26"></a>× Na vattabbaṃ—  “adhigayha manasi karotī”ti? Āmantā.
Nanu vuttaṃ bhagavatā— </p>
<blockquote class="gatha">
<p>
<a class="ms" id="p_32Kv_2387"></a>
<a class="sc" id="27"></a>
“Sabbe saṅkhārā aniccāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.<br>
</p>
<p>
<a class="ms" id="p_32Kv_2388"></a>
<a class="sc" id="28"></a>
Sabbe saṅkhārā dukkhāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā.<br>
</p>
<p>
<a class="ms" id="p_32Kv_2389"></a>
<a class="sc" id="29"></a>
Sabbe dhammā anattāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā”ti.<br>
</p>
</blockquote>
<p>
<a class="ms" id="p_32Kv_2390"></a><a class="sc" id="30"></a>Attheva
suttantoti? Āmantā. Tena hi adhigayha manasi karotīti.</p>
<p class="endsutta">
<a class="ms" id="p_32Kv_2391"></a>
<a class="sc" id="31"></a>
Adhigayhamanasikārakathā niṭṭhitā.</p>
<h2>5 Rūpaṃhetūtikathā</h2>
<p>
<a class="ms" id="p_32Kv_2392"></a><a class="msdiv" id="msdiv754"></a>
<a class="sc" id="32"></a>๐ Rūpaṃ hetūti? Āmantā. Alobho hetūti? Na hevaṃ
vattabbe…pe…  adoso hetu…pe…  amoho hetu…  lobho hetu…  doso hetu…  moho
hetūti? Na hevaṃ vattabbe…pe… .</p>
<p>
<a class="ms" id="p_32Kv_2393"></a><a class="sc" id="33"></a>๐ Rūpaṃ hetūti?
Āmantā. Sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…
nanu anārammaṇaṃ, natthi tassa āvaṭṭanā…pe…  paṇidhīti? Āmantā. Hañci
anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—
“rūpaṃ hetū”ti.</p>
<p>
<a class="ms" id="p_32Kv_2394"></a><a class="msdiv" id="msdiv755"></a>
<a class="sc" id="34"></a>๐ Alobho hetu sārammaṇo, atthi tassa āvaṭṭanā…pe…
paṇidhīti? Āmantā. Rūpaṃ hetu sārammaṇaṃ, atthi tassa āvaṭṭanā…pe…  paṇidhīti?
Na hevaṃ vattabbe…pe…  adoso hetu…  amoho hetu…  lobho hetu…  doso hetu…  moho
hetu sārammaṇo, atthi tassa āvaṭṭanā…pe…  paṇidhīti? Āmantā. Rūpaṃ hetu
sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2395"></a><a class="sc" id="35"></a>๐ Rūpaṃ hetu
anārammaṇaṃ, natthi tassa āvaṭṭanā…pe…  paṇidhīti? Āmantā. Alobho hetu
anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe…  rūpaṃ
hetu anārammaṇaṃ, natthi tassa āvaṭṭanā…pe…  paṇidhīti? Āmantā. Adoso hetu…
amoho hetu…  lobho hetu…  doso hetu…  moho hetu anārammaṇo, natthi tassa
āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2396"></a><a class="msdiv" id="msdiv756"></a>
<a class="sc" id="36"></a>× Na vattabbaṃ—  “rūpaṃ hetū”ti? Āmantā. Nanu
mahābhūtā upādāyarūpānaṃ upādāyahetūti? Āmantā. Hañci mahābhūtā upādāyarūpānaṃ
upādāyahetu, tena vata re vattabbe—  “rūpaṃ hetū”ti.</p>
<p class="endsutta">
<a class="ms" id="p_32Kv_2397"></a>
<a class="sc" id="37"></a>
Rūpaṃ hetūtikathā niṭṭhitā.</p>
<h2>6 Rūpaṃsahetukantikathā</h2>
<p>
<a class="ms" id="p_32Kv_2398"></a><a class="msdiv" id="msdiv757"></a>
<a class="sc" id="38"></a>๐ Rūpaṃ sahetukanti? Āmantā. Alobhahetunāti? Na hevaṃ
vattabbe…pe…  adosahetunāti…pe…  amohahetunāti…pe…  lobhahetunā…pe…
dosahetunā…pe…  mohahetunāti? Na hevaṃ vattabbe…pe… .</p>
<p>
<a class="ms" id="p_32Kv_2399"></a><a class="sc" id="39"></a>๐ Rūpaṃ
sahetukanti? Āmantā. Sārammaṇaṃ, atthi tassa āvaṭṭanā…pe…  paṇidhīti? Na hevaṃ
vattabbe…pe…  nanu anārammaṇaṃ, natthi tassa āvaṭṭanā…pe…  paṇidhīti? Āmantā.
Hañci anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—
“rūpaṃ sahetukan”ti.</p>
<p>
<a class="ms" id="p_32Kv_2400"></a><a class="msdiv" id="msdiv758"></a>
<a class="sc" id="40"></a>๐ Alobho sahetuko sārammaṇo, atthi tassa āvaṭṭanā…pe…
paṇidhīti? Āmantā. Rūpaṃ sahetukaṃ sārammaṇaṃ, atthi tassa āvaṭṭanā…pe…
paṇidhīti? Na hevaṃ vattabbe…pe…  adoso sahetuko…pe…  amoho…  saddhā…  vīriyaṃ…
sati…  samādhi…  paññā…  lobho…  doso…  moho…  māno…  diṭṭhi…  vicikicchā…
thinaṃ…  uddhaccaṃ…  ahirikaṃ…  anottappaṃ sahetukaṃ sārammaṇaṃ, atthi tassa
āvaṭṭanā…pe…  paṇidhīti? Āmantā. Rūpaṃ sahetukaṃ sārammaṇaṃ, atthi tassa
āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2401"></a><a class="sc" id="41"></a>๐ Rūpaṃ sahetukaṃ
anārammaṇaṃ, natthi tassa āvaṭṭanā…pe…  paṇidhīti? Āmantā. Alobho sahetuko
anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe…  rūpaṃ
sahetukaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Adoso
sahetuko…pe…  anottappaṃ sahetukaṃ anārammaṇaṃ, natthi tassa āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2402"></a><a class="msdiv" id="msdiv759"></a>
<a class="sc" id="42"></a>× Na vattabbaṃ—  “rūpaṃ sahetukan”ti? Āmantā. Nanu
rūpaṃ sappaccayanti? Āmantā. Hañci rūpaṃ sappaccayaṃ, tena vata re vattabbe—
“rūpaṃ sahetukan”ti.</p>
<p class="endsutta">
<a class="ms" id="p_32Kv_2403"></a>
<a class="sc" id="43"></a>
Rūpaṃ sahetukantikathā niṭṭhitā.</p>
<h2>7 Rūpaṃkusalākusalantikathā</h2>
<p>
<a class="ms" id="p_32Kv_2404"></a><a class="msdiv" id="msdiv760"></a>
<a class="sc" id="44"></a>๐ Rūpaṃ kusalanti? Āmantā. Sārammaṇaṃ, atthi tassa
āvaṭṭanā…pe…  paṇidhīti? Na hevaṃ vattabbe…pe…  nanu anārammaṇaṃ, natthi tassa
āvaṭṭanā…pe…  paṇidhīti? Āmantā. Hañci anārammaṇaṃ, natthi tassa āvaṭṭanā…pe…
paṇidhi, no ca vata re vattabbe—  “rūpaṃ kusalan”ti.</p>
<p>
<a class="ms" id="p_32Kv_2405"></a><a class="msdiv" id="msdiv761"></a>
<a class="sc" id="45"></a>๐ Alobho kusalo sārammaṇo, atthi tassa āvaṭṭanā…pe…
paṇidhīti? Āmantā. Rūpaṃ kusalaṃ sārammaṇaṃ, atthi tassa āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2406"></a><a class="sc" id="46"></a>๐ Adoso kusalo…pe…
amoho kusalo…pe…  saddhā…  vīriyaṃ…  sati…  samādhi…pe…  paññā kusalā
sārammaṇā, atthi tāya āvaṭṭanā…pe…  paṇidhīti? Āmantā. Rūpaṃ kusalaṃ
sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2407"></a><a class="sc" id="47"></a>๐ Rūpaṃ kusalaṃ
anārammaṇaṃ, natthi tassa āvaṭṭanā…pe…  paṇidhīti? Āmantā. Alobho kusalo
anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2408"></a><a class="sc" id="48"></a>๐ Rūpaṃ kusalaṃ
anārammaṇaṃ, natthi tassa āvaṭṭanā…pe…  paṇidhīti? Āmantā. Adoso kusalo…pe…
paññā kusalā anārammaṇā, natthi tāya āvaṭṭanā…pe…  paṇidhīti? Na hevaṃ
vattabbe…pe… .</p>
<p>
<a class="ms" id="p_32Kv_2409"></a><a class="msdiv" id="msdiv762"></a>
<a class="sc" id="49"></a>๐ Rūpaṃ akusalanti? Āmantā. Sārammaṇaṃ, atthi tassa
āvaṭṭanā…pe…  paṇidhīti? Na hevaṃ vattabbe…pe…  nanu anārammaṇaṃ, natthi tassa
āvaṭṭanā…pe…  paṇidhīti? Āmantā. Hañci anārammaṇaṃ, natthi tassa āvaṭṭanā…pe…
paṇidhi, no ca vata re vattabbe—  “rūpaṃ akusalan”ti…pe… .</p>
<p>
<a class="ms" id="p_32Kv_2410"></a><a class="msdiv" id="msdiv763"></a>
<a class="sc" id="50"></a>๐ Lobho akusalo sārammaṇo, atthi tassa āvaṭṭanā…pe…
paṇidhīti? Āmantā. Rūpaṃ akusalaṃ sārammaṇaṃ, atthi tassa āvaṭṭanā…pe…
paṇidhīti? Na hevaṃ vattabbe…pe…  doso…  moho…  māno…pe…  anottappaṃ akusalaṃ
sārammaṇaṃ, atthi tassa āvaṭṭanā…pe…  paṇidhīti? Āmantā. Rūpaṃ akusalaṃ
sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2411"></a><a class="sc" id="51"></a>๐ Rūpaṃ akusalaṃ
anārammaṇaṃ, natthi tassa āvaṭṭanā…pe…  paṇidhīti? Āmantā. Lobho akusalo
anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe…  rūpaṃ
akusalaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Doso…
moho…pe…  anottappaṃ akusalaṃ anārammaṇaṃ, natthi tassa āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2412"></a><a class="msdiv" id="msdiv764"></a>
<a class="sc" id="52"></a>× Na vattabbaṃ—  “rūpaṃ kusalampi akusalampī”ti?
Āmantā. Nanu kāyakammaṃ vacīkammaṃ kusalampi akusalampīti? Āmantā. Hañci
kāyakammaṃ vacīkammaṃ kusalampi akusalampi, tena vata re vattabbe—  “rūpaṃ
kusalampi akusalampī”ti.</p>
<p class="endsutta">
<a class="ms" id="p_32Kv_2413"></a>
<a class="sc" id="53"></a>
Rūpaṃ kusalākusalantikathā niṭṭhitā.</p>
<h2>8 Rūpaṃvipākotikathā</h2>
<p>
<a class="ms" id="p_32Kv_2414"></a><a class="msdiv" id="msdiv765"></a>
<a class="sc" id="54"></a>๐ Rūpaṃ vipākoti? Āmantā. Rūpaṃ sukhavedaniyaṃ
dukkhavedaniyaṃ adukkhamasukhavedaniyaṃ, sukhāya vedanāya sampayuttaṃ, dukkhāya
vedanāya sampayuttaṃ, adukkhamasukhāya vedanāya sampayuttaṃ, phassena
sampayuttaṃ…pe…  cittena sampayuttaṃ, sārammaṇaṃ, atthi tassa āvaṭṭanā…pe…
paṇidhīti? Na hevaṃ vattabbe…pe…  nanu na sukhavedaniyaṃ na dukkhavedaniyaṃ…pe…
anārammaṇaṃ, natthi tassa āvaṭṭanā…pe…  paṇidhīti? Āmantā. Hañci na
sukhavedaniyaṃ na dukkhavedaniyaṃ…pe…  anārammaṇaṃ, natthi tassa āvaṭṭanā…pe…
paṇidhi, no ca vata re vattabbe—  “rūpaṃ vipāko”ti.</p>
<p>
<a class="ms" id="p_32Kv_2415"></a><a class="msdiv" id="msdiv766"></a>
<a class="sc" id="55"></a>๐ Phasso vipāko, phasso sukhavedaniyo
dukkhavedaniyo…pe…  sārammaṇo, atthi tassa āvaṭṭanā…pe…  paṇidhīti? Āmantā.
Rūpaṃ vipāko, rūpaṃ sukhavedaniyaṃ dukkhavedaniyaṃ…pe…  sārammaṇaṃ, atthi tassa
āvaṭṭanā…pe…  paṇidhīti? Na hevaṃ vattabbe…pe… .</p>
<p>
<a class="ms" id="p_32Kv_2416"></a><a class="sc" id="56"></a>๐ Rūpaṃ vipāko,
rūpaṃ na sukhavedaniyaṃ na dukkhavedaniyaṃ…pe…  anārammaṇaṃ, natthi tassa
āvaṭṭanā…pe…  paṇidhīti? Āmantā. Phasso vipāko, phasso na sukhavedaniyo na
dukkhavedaniyo…pe…  anārammaṇo, natthi tassa āvaṭṭanā…pe…  paṇidhīti? Na hevaṃ
vattabbe…pe… .</p>
<p>
<a class="ms" id="p_32Kv_2417"></a><a class="msdiv" id="msdiv767"></a>
<a class="sc" id="57"></a>× Na vattabbaṃ—  “rūpaṃ vipāko”ti? Āmantā. Nanu
kammassa katattā uppannā cittacetasikā dhammā vipākoti? Āmantā. Hañci kammassa
katattā uppannā cittacetasikā dhammā vipāko, tena vata re vattabbe—  “kammassa
katattā uppannaṃ rūpaṃ vipāko”ti.</p>
<p class="endsutta">
<a class="ms" id="p_32Kv_2418"></a>
<a class="sc" id="58"></a>
Rūpaṃ vipākotikathā niṭṭhitā.</p>
<h2>9 Rūpaṃrūpāvacarārūpāvacarantikathā</h2>
<p>
<a class="ms" id="p_32Kv_2419"></a><a class="msdiv" id="msdiv768"></a>
<a class="sc" id="59"></a>๐ Atthi rūpaṃ rūpāvacaranti? Āmantā. Samāpattesiyaṃ
upapattesiyaṃ diṭṭhadhammasukhavihāraṃ, samāpattesiyena cittena upapattesiyena
cittena diṭṭhadhammasukhavihārena cittena sahagataṃ sahajātaṃ saṃsaṭṭhaṃ
sampayuttaṃ ekuppādaṃ ekanirodhaṃ ekavatthukaṃ ekārammaṇanti? Na hevaṃ
vattabbe…pe…  nanu na samāpattesiyaṃ na upapattesiyaṃ na
diṭṭhadhammasukhavihāraṃ, na samāpattesiyena cittena na upapattesiyena cittena
na diṭṭhadhammasukhavihārena cittena sahagataṃ sahajātaṃ saṃsaṭṭhaṃ sampayuttaṃ
ekuppādaṃ ekanirodhaṃ ekavatthukaṃ ekārammaṇanti? Āmantā. Hañci na
samāpattesiyaṃ na upapattesiyaṃ na diṭṭhadhammasukhavihāraṃ, na samāpattesiyena
cittena…pe…  ekārammaṇaṃ, no ca vata re vattabbe—  “atthi rūpaṃ
rūpāvacaran”ti.</p>
<p>
<a class="ms" id="p_32Kv_2420"></a><a class="msdiv" id="msdiv769"></a>
<a class="sc" id="60"></a>๐ Atthi rūpaṃ arūpāvacaranti? Āmantā. Samāpattesiyaṃ
upapattesiyaṃ diṭṭhadhammasukhavihāraṃ, samāpattesiyena cittena upapattesiyena
cittena diṭṭhadhammasukhavihārena cittena sahagataṃ sahajātaṃ saṃsaṭṭhaṃ
sampayuttaṃ ekuppādaṃ ekanirodhaṃ ekavatthukaṃ ekārammaṇanti? Na hevaṃ
vattabbe…pe…  nanu na samāpattesiyaṃ na upapattesiyaṃ na
diṭṭhadhammasukhavihāraṃ, na samāpattesiyena cittena…pe…  ekārammaṇanti?
Āmantā. Hañci na samāpattesiyaṃ na upapattesiyaṃ…pe…  ekavatthukaṃ ekārammaṇaṃ,
no ca vata re vattabbe—  “atthi rūpaṃ arūpāvacaran”ti.</p>
<p>
<a class="ms" id="p_32Kv_2421"></a><a class="msdiv" id="msdiv770"></a>
<a class="sc" id="61"></a>× Na vattabbaṃ—  “atthi rūpaṃ rūpāvacaraṃ, atthi
rūpaṃ arūpāvacaran”ti? Āmantā. Nanu kāmāvacarakammassa katattā rūpaṃ
kāmāvacaranti? Āmantā. Hañci kāmāvacarakammassa katattā rūpaṃ kāmāvacaraṃ, tena
vata re vattabbe—  “rūpāvacarakammassa katattā rūpaṃ rūpāvacaraṃ,
arūpāvacarakammassa katattā rūpaṃ arūpāvacaran”ti.</p>
<p class="endsutta">
<a class="ms" id="p_32Kv_2422"></a>
<a class="sc" id="62"></a>
Rūpaṃ rūpāvacarārūpāvacarantikathā niṭṭhitā.</p>
<h2>10 Rūpārūpadhātupariyāpannakathā</h2>
<p>
<a class="ms" id="p_32Kv_2423"></a><a class="msdiv" id="msdiv771"></a>
<a class="sc" id="63"></a>๐ Rūparāgo rūpadhātupariyāpannoti? Āmantā.
Samāpattesiyo upapattesiyo diṭṭhadhammasukhavihāro, samāpattesiyena cittena
upapattesiyena cittena diṭṭhadhammasukhavihārena cittena sahagato sahajāto
saṃsaṭṭho sampayutto ekuppādo ekanirodho ekavatthuko ekārammaṇoti? Na hevaṃ
vattabbe…pe…  nanu na samāpattesiyo na upapattesiyo na diṭṭhadhammasukhavihāro,
na samāpattesiyena cittena…pe…  ekavatthuko ekārammaṇoti? Āmantā. Hañci na
samāpattesiyo na upapattesiyo na diṭṭhadhammasukhavihāro, na samāpattesiyena
cittena…pe…  ekavatthuko ekārammaṇo, no ca vata re vattabbe—  “rūparāgo
rūpadhātupariyāpanno”ti.</p>
<p>
<a class="ms" id="p_32Kv_2424"></a><a class="msdiv" id="msdiv772"></a>
<a class="sc" id="64"></a>๐ Rūparāgo rūpadhātupariyāpannoti? Āmantā. Saddarāgo
saddadhātupariyāpannoti? Na hevaṃ vattabbe…pe…  rūparāgo
rūpadhātupariyāpannoti? Āmantā. Gandharāgo…pe…  rasarāgo…pe…  phoṭṭhabbarāgo
phoṭṭhabbadhātupariyāpannoti? Na hevaṃ vattabbe…pe… .</p>
<p>
<a class="ms" id="p_32Kv_2425"></a><a class="sc" id="65"></a>๐ Saddarāgo na
vattabbaṃ—  “saddadhātupariyāpanno”ti? Āmantā. Rūparāgo na vattabbaṃ—
“rūpadhātupariyāpanno”ti? Na hevaṃ vattabbe…pe…  gandharāgo…pe…  rasarāgo…pe…
phoṭṭhabbarāgo na vattabbaṃ—  “phoṭṭhabbadhātupariyāpanno”ti? Āmantā. Rūparāgo
na vattabbaṃ—  “rūpadhātupariyāpanno”ti? Na hevaṃ vattabbe…pe… .</p>
<p>
<a class="ms" id="p_32Kv_2426"></a><a class="msdiv" id="msdiv773"></a>
<a class="sc" id="66"></a>๐ Arūparāgo arūpadhātupariyāpannoti? Āmantā.
Arūparāgo na vattabbaṃ—  “arūpadhātupariyāpanno”ti? Na hevaṃ vattabbe…pe…
arūparāgo arūpadhātupariyāpannoti? Āmantā. Samāpattesiyo upapattesiyo
diṭṭhadhammasukhavihāro, samāpattesiyena cittena upapattesiyena cittena
diṭṭhadhammasukhavihārena cittena sahagato sahajāto saṃsaṭṭho sampayutto
ekuppādo ekanirodho ekavatthuko ekārammaṇoti? Na hevaṃ vattabbe…pe…  nanu na
samāpattesiyo na upapattesiyo na diṭṭhadhammasukhavihāro, na samāpattesiyena
cittena…pe…  ekavatthuko ekārammaṇoti? Āmantā. Hañci na samāpattesiyo na
upapattesiyo na diṭṭhadhammasukhavihāro, na samāpattesiyena cittena na
upapattesiyena cittena na diṭṭhadhammasukhavihārena cittena sahagato sahajāto
saṃsaṭṭho sampayutto ekuppādo ekanirodho ekavatthuko ekārammaṇo, no ca vata re
vattabbe—  “arūparāgo arūpadhātupariyāpanno”ti.</p>
<p>
<a class="ms" id="p_32Kv_2427"></a><a class="msdiv" id="msdiv774"></a>
<a class="sc" id="67"></a>๐ Arūparāgo arūpadhātupariyāpannoti? Āmantā.
Saddarāgo saddadhātupariyāpannoti? Na hevaṃ vattabbe…pe…  arūparāgo
arūpadhātupariyāpannoti? Āmantā. Gandharāgo…pe…  rasarāgo…pe…  phoṭṭhabbarāgo
phoṭṭhabbadhātupariyāpannoti? Na hevaṃ vattabbe…pe… .</p>
<p>
<a class="ms" id="p_32Kv_2428"></a><a class="sc" id="68"></a>๐ Saddarāgo na
vattabbaṃ—  “saddadhātupariyāpanno”ti? Āmantā. Arūparāgo na vattabbaṃ—
“arūpadhātupariyāpanno”ti? Na hevaṃ vattabbe…pe…  gandharāgo…pe…  rasarāgo…pe…
phoṭṭhabbarāgo na vattabbaṃ—  “phoṭṭhabbadhātupariyāpanno”ti? Āmantā.
Arūparāgo na vattabbaṃ—  “arūpadhātupariyāpanno”ti? Na hevaṃ vattabbe…pe… .
</p>
<p>
<a class="ms" id="p_32Kv_2429"></a><a class="msdiv" id="msdiv775"></a>
<a class="sc" id="69"></a>× Na vattabbaṃ—  “rūparāgo rūpadhātupariyāpanno,
arūparāgo arūpadhātupariyāpanno”ti? Āmantā. Nanu kāmarāgo
kāmadhātupariyāpannoti? Āmantā. Hañci kāmarāgo kāmadhātupariyāpanno, tena vata
re vattabbe—  “rūparāgo rūpadhātupariyāpanno, arūparāgo
arūpadhātupariyāpanno”ti.</p>
<p class="endsutta">
<a class="ms" id="p_32Kv_2430"></a>
<a class="sc" id="70"></a>
Rūparāgo rūpadhātupariyāpanno arūparāgo<br>
arūpadhātupariyāpannotikathā niṭṭhitā.</p>
<p class="endsutta">
<a class="ms" id="p_32Kv_2431"></a>
<a class="sc" id="71"></a>
Soḷasamo vaggo.</p>
<p class="endsection summary">
<a class="ms" id="p_32Kv_2432"></a>
<a class="sc" id="72"></a>
Tassuddānaṃ</p>
<p>
<a class="ms" id="p_32Kv_2433"></a><a class="sc" id="73"></a>Cittaniggaho,
cittapaggaho, sukhānuppadānaṃ, adhigayha manasikāro, rūpaṃ hetu, rūpaṃ
sahetukaṃ, rūpaṃ kusalampi akusalampi, rūpaṃ vipāko, atthi rūpaṃ rūpāvacaraṃ
atthi rūpaṃ arūpāvacaraṃ, sabbe kilesā kāmadhātupariyāpannāti.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>