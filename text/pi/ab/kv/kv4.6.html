<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv4.6">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Catutthavagga</p>
<h1>Bodhi­yā­buddho­tika­thā</h1>
</div>
<p><a class="sc" id="1"></a><a class="pts" id="pts281"></a><a class="ms" id="p_32Kv_1363"></a><a class="msdiv" id="msdiv398"></a><span class="rightview" title="Right view section">☑</span> Bodhiyā buddhoti? Āmantā. Bodhiyā niruddhāya vigatāya paṭi­passad­dhāya abuddho hotīti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_1364"></a><span class="rightview" title="Right view section">☑</span> Bodhiyā buddhoti? Āmantā. Atītāya bodhiyā buddhoti? Na hevaṃ vattabbe … pe … atītāya bodhiyā buddhoti? Āmantā. Tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_1365"></a><span class="rightview" title="Right view section">☑</span> Tāya bodhiyā bodhikaraṇīyaṃ karotīti? Āmantā. Tāya bodhiyā dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti? Na hevaṃ vattabbe … pe ….</p>
<p><a class="sc" id="4"></a><a class="ms" id="p_32Kv_1366"></a><span class="rightview" title="Right view section">☑</span> Bodhiyā buddhoti? Āmantā. Anāgatāya bodhiyā buddhoti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_1367"></a><span class="rightview" title="Right view section">☑</span> Anāgatāya bodhiyā buddhoti? Āmantā. Tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_1368"></a><span class="rightview" title="Right view section">☑</span> Tāya bodhiyā bodhikaraṇīyaṃ karotīti? Āmantā. Tāya bodhiyā dukkhaṃ parijānāti … pe … maggaṃ bhāvetīti? Na hevaṃ vattabbe … pe ….</p>
<p><a class="sc" id="7"></a><a class="pts" id="pts282"></a><a class="ms" id="p_32Kv_1369"></a><span class="rightview" title="Right view section">☑</span> Paccuppannāya bodhiyā buddho, tāya bodhiyā bodhikaraṇīyaṃ karotīti? Āmantā. Atītāya bodhiyā buddho, tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="8"></a><a class="ms" id="p_32Kv_1370"></a><span class="rightview" title="Right view section">☑</span> Paccuppannāya bodhiyā buddho, tāya bodhiyā dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti? Āmantā. Atītāya bodhiyā buddho, tāya bodhiyā dukkhaṃ parijānāti … pe … maggaṃ bhāvetīti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_1371"></a><span class="rightview" title="Right view section">☑</span> Paccuppannāya bodhiyā buddho, tāya bodhiyā bodhikaraṇīyaṃ karotīti? Āmantā. Anāgatāya bodhiyā buddho, tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="10"></a><a class="ms" id="p_32Kv_1372"></a><span class="rightview" title="Right view section">☑</span> Paccuppannāya bodhiyā buddho, tāya bodhiyā dukkhaṃ parijānāti … pe … maggaṃ bhāvetīti? Āmantā. Anāgatāya bodhiyā buddho, tāya bodhiyā dukkhaṃ parijānāti … pe … maggaṃ bhāvetīti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_1373"></a><span class="rightview" title="Right view section">☑</span> Atītāya bodhiyā buddho, na ca tāya bodhiyā bodhikaraṇīyaṃ karotīti? Āmantā. Paccuppannāya bodhiyā buddho, na ca tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="12"></a><a class="ms" id="p_32Kv_1374"></a><span class="rightview" title="Right view section">☑</span> Atītāya bodhiyā buddho, na ca tāya bodhiyā dukkhaṃ parijānāti … pe … maggaṃ bhāvetīti? Āmantā. Paccuppannāya bodhiyā buddho, na ca tāya bodhiyā dukkhaṃ parijānāti … pe … maggaṃ bhāvetīti? Na hevaṃ vattabbe … pe ….</p>
<p><a class="sc" id="13"></a><a class="pts" id="pts283"></a><a class="ms" id="p_32Kv_1375"></a><span class="rightview" title="Right view section">☑</span> Anāgatāya bodhiyā buddho, na ca tāya bodhiyā bodhikaraṇīyaṃ karotīti? Āmantā. Paccuppannāya bodhiyā buddho, na ca tāya bodhiyā bodhikaraṇīyaṃ karotīti? Na hevaṃ vattabbe … pe ….</p>
<p><a class="sc" id="14"></a><a class="ms" id="p_32Kv_1376"></a><span class="rightview" title="Right view section">☑</span> Anāgatāya bodhiyā buddho, na ca tāya bodhiyā dukkhaṃ parijānāti … pe … maggaṃ bhāvetīti? Āmantā. Paccuppannāya bodhiyā buddho, na ca tāya bodhiyā dukkhaṃ parijānāti … pe … maggaṃ bhāvetīti? Na hevaṃ vattabbe … pe ….</p>
<p><a class="sc" id="15"></a><a class="ms" id="p_32Kv_1377"></a><a class="msdiv" id="msdiv399"></a><span class="rightview" title="Right view section">☑</span> Atītāya bodhiyā buddho, anāgatāya bodhiyā buddho, paccuppannāya bodhiyā buddhoti? Āmantā. Tīhi bodhīhi buddhoti? Na hevaṃ vattabbe … pe ….</p>
<p><a class="sc" id="16"></a><a class="ms" id="p_32Kv_1378"></a><span class="rightview" title="Right view section">☑</span> Tīhi bodhīhi buddhoti? Āmantā. Satataṃ samitaṃ abbokiṇṇaṃ tīhi bodhīhi samannāgato samohito, tisso bodhiyo paccu­paṭṭhi­tāti? Na hevaṃ vattabbe … pe ….</p>
<p><a class="sc" id="17"></a><a class="ms" id="p_32Kv_1379"></a><span class="wrongview" title="Wrong view section">☒</span> Na vattabbaṃ—“bodhiyā buddho”ti? Āmantā. Nanu bodhipaṭilābhā buddhoti? Āmantā. Hañci bodhipaṭilābhā buddho, tena vata re vattabbe—“bodhiyā buddho”ti.</p>
<p><a class="sc" id="18"></a><a class="ms" id="p_32Kv_1380"></a><span class="rightview" title="Right view section">☑</span> Bodhipaṭilābhā buddhoti, bodhiyā buddhoti? Āmantā. Bodhipaṭilābhā bodhīti? Na hevaṃ vattabbe … pe ….</p>
<p class="endsutta"><a class="ms" id="p_32Kv_1381"></a>Bodhiyā buddhotikathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
