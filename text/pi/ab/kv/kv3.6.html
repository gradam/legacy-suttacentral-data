<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="kv3.6">
<article>
<div class="hgroup">
<p class="division">Kathāvatthu</p>
<p>Anusayapaṇṇāsaka</p>
<h1>Pannarasamavagga</h1>
</div>
<h2>1 Paccayatākathā</h2>
<p><a class="sc" id="1"></a>
<a class="pts1" id="pts508"></a>
<a class="ms" id="p_32Kv_2275"></a>
<a class="msdiv" id="msdiv711"></a>
๐ Paccayatā vavatthitāti? Āmantā. Nanu vīmaṃsā hetu, so ca adhipatīti? Āmantā.
Hañci vīmaṃsā hetu, so ca adhipati, tena vata re vattabbe—“hetupaccayena
paccayo, adhipatipaccayena paccayo”ti.</p>
<p><a class="sc" id="2"></a>
<a class="ms" id="p_32Kv_2276"></a>
๐ Nanu chandādhipati sahajātānaṃ dhammānaṃ adhipatīti? Āmantā. Hañci
chandādhipati sahajātānaṃ dhammānaṃ adhipati, tena vata re vattabbe—
“adhipatipaccayena paccayo, sahajātapaccayena paccayo”ti.</p>
<p><a class="sc" id="3"></a>
<a class="ms" id="p_32Kv_2277"></a>
<a class="msdiv" id="msdiv712"></a>
๐ Nanu vīriyādhipati sahajātānaṃ dhammānaṃ adhipatīti? Āmantā. Hañci
vīriyādhipati sahajātānaṃ dhammānaṃ adhipati, tena vata re vattabbe—
“adhipatipaccayena paccayo, sahajātapaccayena paccayo”ti.</p>
<p><a class="sc" id="4"></a>
<a class="ms" id="p_32Kv_2278"></a>
๐ Nanu vīriyādhipati sahajātānaṃ dhammānaṃ adhipati, tañca indriyanti? Āmantā.
Hañci vīriyādhipati sahajātānaṃ dhammānaṃ adhipati, tañca indriyaṃ, tena vata
re vattabbe—“adhipatipaccayena paccayo, indriyapaccayena paccayo”ti.</p>
<p><a class="sc" id="5"></a>
<a class="ms" id="p_32Kv_2279"></a>
๐ Nanu vīriyādhipati sahajātānaṃ dhammānaṃ adhipati, tañca maggaṅganti? Āmantā.
Hañci vīriyādhipati sahajātānaṃ dhammānaṃ adhipati, tañca maggaṅgaṃ, tena vata
re vattabbe—“adhipatipaccayena paccayo, maggapaccayena paccayo”ti.</p>
<p><a class="sc" id="6"></a>
<a class="pts1" id="pts509"></a>
<a class="ms" id="p_32Kv_2280"></a>
<a class="msdiv" id="msdiv713"></a>
๐ Nanu cittādhipati sahajātānaṃ dhammānaṃ adhipatīti? Āmantā. Hañci
cittādhipati sahajātānaṃ dhammānaṃ adhipati, tena vata re vattabbe—
“adhipatipaccayena paccayo, sahajātapaccayena paccayo”ti.</p>
<p><a class="sc" id="7"></a>
<a class="ms" id="p_32Kv_2281"></a>
๐ Nanu cittādhipati sahajātānaṃ dhammānaṃ adhipati, so ca āhāroti? Āmantā.
Hañci cittādhipati sahajātānaṃ dhammānaṃ adhipati, so ca āhāro, tena vata re
vattabbe—“adhipatipaccayena paccayo, āhārapaccayena paccayo”ti.</p>
<p><a class="sc" id="8"></a>
<a class="ms" id="p_32Kv_2282"></a>
๐ Nanu cittādhipati sahajātānaṃ dhammānaṃ adhipati, tañca indriyanti? Āmantā.
Hañci cittādhipati sahajātānaṃ dhammānaṃ adhipati, tañca indriyaṃ, tena vata re
vattabbe—“adhipatipaccayena paccayo, indriyapaccayena paccayo”ti.</p>
<p><a class="sc" id="9"></a>
<a class="ms" id="p_32Kv_2283"></a>
<a class="msdiv" id="msdiv714"></a>
๐ Nanu vīmaṃsādhipati sahajātānaṃ dhammānaṃ adhipatīti? Āmantā. Hañci
vīmaṃsādhipati sahajātānaṃ dhammānaṃ adhipati, tena vata re vattabbe—
“adhipatipaccayena paccayo, sahajātapaccayena paccayo”ti.</p>
<p><a class="sc" id="10"></a>
<a class="ms" id="p_32Kv_2284"></a>
๐ Nanu vīmaṃsādhipati sahajātānaṃ dhammānaṃ adhipati, tañca indriyanti? Āmantā.
Hañci vīmaṃsādhipati sahajātānaṃ dhammānaṃ adhipati, tañca indriyaṃ, tena vata
re vattabbe—“adhipatipaccayena paccayo, indriyapaccayena paccayo”ti.</p>
<p><a class="sc" id="11"></a>
<a class="ms" id="p_32Kv_2285"></a>
๐ Nanu vīmaṃsādhipati sahajātānaṃ dhammānaṃ adhipati, tañca maggaṅganti?
Āmantā. Hañci vīmaṃsādhipati sahajātānaṃ dhammānaṃ adhipati, tañca maggaṅgaṃ,
tena vata re vattabbe—“adhipatipaccayena paccayo, maggapaccayena paccayo”ti.</p>
<p><a class="sc" id="12"></a>
<a class="ms" id="p_32Kv_2286"></a>
<a class="msdiv" id="msdiv715"></a>
๐ Nanu ariyaṃ dhammaṃ garuṃ katvā uppajjati paccavekkhaṇā, tañcārammaṇanti?
Āmantā. Hañci ariyaṃ dhammaṃ garuṃ katvā uppajjati paccavekkhaṇā,
tañcārammaṇaṃ, tena vata re vattabbe—“adhipatipaccayena paccayo,
ārammaṇapaccayena paccayo”ti.</p>
<p><a class="sc" id="13"></a>
<a class="pts1" id="pts510"></a>
<a class="ms" id="p_32Kv_2287"></a>
<a class="msdiv" id="msdiv716"></a>
๐ Nanu purimā purimā kusalā dhammā pacchimānaṃ pacchimānaṃ kusalānaṃ dhammānaṃ
anantarapaccayena paccayo, sā ca āsevanāti? Āmantā. Hañci purimā purimā kusalā
dhammā pacchimānaṃ pacchimānaṃ kusalānaṃ dhammānaṃ anantarapaccayena paccayo,
sā ca āsevanā, tena vata re vattabbe—“anantarapaccayena paccayo,
āsevanapaccayena paccayo”ti.</p>
<p><a class="sc" id="14"></a>
<a class="ms" id="p_32Kv_2288"></a>
๐ Nanu purimā purimā akusalā dhammā pacchimānaṃ pacchimānaṃ akusalānaṃ
dhammānaṃ anantarapaccayena paccayo, sā ca āsevanāti? Āmantā. Hañci purimā
purimā akusalā dhammā pacchimānaṃ pacchimānaṃ akusalānaṃ dhammānaṃ
anantarapaccayena paccayo, sā ca āsevanā, tena vata re vattabbe—
“anantarapaccayena paccayo, āsevanapaccayena paccayo”ti.</p>
<p><a class="sc" id="15"></a>
<a class="ms" id="p_32Kv_2289"></a>
๐ Nanu purimā purimā kiriyābyākatā dhammā pacchimānaṃ pacchimānaṃ
kiriyābyākatānaṃ dhammānaṃ anantarapaccayena paccayo, sā ca āsevanāti? Āmantā.
Hañci purimā purimā kiriyābyākatā dhammā pacchimānaṃ pacchimānaṃ
kiriyābyākatānaṃ dhammānaṃ anantarapaccayena paccayo, sā ca āsevanā, tena vata
re vattabbe—“anantarapaccayena paccayo, āsevanapaccayena paccayo”ti.</p>
<p><a class="sc" id="16"></a>
<a class="ms" id="p_32Kv_2290"></a>
<a class="msdiv" id="msdiv717"></a>
๐ Na vattabbaṃ—“paccayatā vavatthitā”ti? Āmantā. Hetupaccayena paccayo hoti,
ārammaṇapaccayena paccayo hoti, anantarapaccayena paccayo hoti,
samanantarapaccayena paccayo hotīti? Na hevaṃ vattabbe. Tena hi paccayatā
vavatthitāti.</p>
<p class="endsutta">
<a class="sc" id="17"></a>
<a class="ms" id="p_32Kv_2291"></a>
<span class="var" title="paccayakathā (bj, pts1)" id="note350">Paccayatākathā</span> niṭṭhitā.</p>
<h2>2 Aññamaññapaccayakathā</h2>
<p><a class="sc" id="18"></a>
<a class="pts1" id="pts511"></a>
<a class="ms" id="p_32Kv_2292"></a>
<a class="msdiv" id="msdiv718"></a>
๐ <span class="var" title="avijjāpaccayāpi (bj, pts1)" id="note351">Avijjāpaccayāva</span> saṅkhārā, na vattabbaṃ—“saṅkhārapaccayāpi avijjā”ti? Āmantā.
Nanu avijjā saṅkhārena sahajātāti? Āmantā. Hañci avijjā saṅkhārena sahajātā,
tena vata re vattabbe—“avijjāpaccayāpi saṅkhārā, saṅkhārapaccayāpi avijjā”ti.</p>
<p><a class="sc" id="19"></a>
<a class="ms" id="p_32Kv_2293"></a>
๐ Taṇhāpaccayāva upādānaṃ, na vattabbaṃ—“upādānapaccayāpi taṇhā”ti? Āmantā.
Nanu taṇhā upādānena sahajātāti? Āmantā. Hañci taṇhā upādānena sahajātā, tena
vata re vattabbe—“taṇhāpaccayāpi upādānaṃ, upādānapaccayāpi taṇhā”ti.</p>
<p><a class="sc" id="20"></a>
<a class="ms" id="p_32Kv_2294"></a>
<a class="msdiv" id="msdiv719"></a>
× “Jarāmaraṇapaccayā, bhikkhave, jāti, jātipaccayā bhavo”ti—attheva suttantoti?
Natthi. Tena hi avijjāpaccayāva saṅkhārā, na vattabbaṃ— “saṅkhārapaccayāpi
avijjā”ti. Taṇhāpaccayāva upādānaṃ, na vattabbaṃ— “upādānapaccayāpi taṇhā”ti.</p>
<p><a class="sc" id="21"></a>
<a class="ms" id="p_32Kv_2295"></a>
๐ “Viññāṇapaccayā, bhikkhave, nāmarūpaṃ, nāmarūpapaccayāpi viññāṇan”<span class="var" title="^dn14#121 [Mahāpadānasutta/11. Bodhisattaabhinivesa] thokaṃ pana" id="note352">ti</span>— attheva
suttantoti? Āmantā. Tena hi avijjāpaccayāpi saṅkhārā, saṅkhārapaccayāpi avijjā;
taṇhāpaccayāpi upādānaṃ, upādānapaccayāpi taṇhāti.</p>
<p class="endsutta">
<a class="sc" id="22"></a>
<a class="ms" id="p_32Kv_2296"></a>
Aññamaññapaccayakathā niṭṭhitā.</p>
<h2>3 Addhākathā</h2>
<p><a class="sc" id="23"></a>
<a class="pts1" id="pts512"></a>
<a class="ms" id="p_32Kv_2297"></a>
<a class="msdiv" id="msdiv720"></a>
๐ Addhā parinipphannoti? Āmantā. Rūpanti? Na hevaṃ vattabbe … pe … vedanā … pe
… saññā … pe … saṅkhārā … pe … viññāṇanti? Na hevaṃ vattabbe … pe … atīto addhā
parinipphannoti? Āmantā. Rūpanti? Na hevaṃ vattabbe … pe … vedanā … pe … saññā
… pe … saṅkhārā … pe … viññāṇanti? Na hevaṃ vattabbe … pe … anāgato addhā
parinipphannoti? Āmantā. Rūpanti? Na hevaṃ vattabbe … pe … vedanā … pe … saññā
… pe … saṅkhārā … pe … viññāṇanti? Na hevaṃ vattabbe … pe … paccuppanno addhā
parinipphannoti? Āmantā. Rūpanti? Na hevaṃ vattabbe … pe … vedanā … pe … saññā
… pe … saṅkhārā … pe … viññāṇanti? Na hevaṃ vattabbe … pe ….</p>
<p><a class="sc" id="24"></a>
<a class="ms" id="p_32Kv_2298"></a>
๐ <span class="var" title="atītā rūpā (bj)" id="note353">Atītaṃ rūpaṃ</span> vedanā saññā saṅkhārā viññāṇaṃ atīto addhāti? Āmantā. Atītā
pañcaddhāti? Na hevaṃ vattabbe … pe … anāgataṃ rūpaṃ vedanā saññā saṅkhārā
viññāṇaṃ anāgato addhāti? Āmantā. Anāgatā pañcaddhāti? Na hevaṃ vattabbe … pe …
paccuppannaṃ rūpaṃ vedanā saññā saṅkhārā viññāṇaṃ paccuppanno addhāti? Āmantā.
Paccuppannā pañcaddhāti? Na hevaṃ vattabbe … pe ….</p>
<p><a class="sc" id="25"></a>
<a class="pts1" id="pts513"></a>
<a class="ms" id="p_32Kv_2299"></a>
๐ Atītā pañcakkhandhā atīto addhā, anāgatā pañcakkhandhā anāgato addhā,
paccuppannā pañcakkhandhā paccuppanno addhāti? Āmantā. Pannarasaddhāti? Na
hevaṃ vattabbe … pe ….</p>
<p><a class="sc" id="26"></a>
<a class="ms" id="p_32Kv_2300"></a>
๐ Atītāni dvādasāyatanāni atīto addhā, anāgatāni dvādasāyatanāni anāgato addhā,
paccuppannāni dvādasāyatanāni paccuppanno addhāti? Āmantā. Chattiṃsa addhāti?
Na hevaṃ vattabbe … pe ….</p>
<p><a class="sc" id="27"></a>
<a class="ms" id="p_32Kv_2301"></a>
๐ Atītā aṭṭhārasa dhātuyo atīto addhā, anāgatā aṭṭhārasa dhātuyo anāgato addhā,
paccuppannā aṭṭhārasa dhātuyo paccuppanno addhāti? Āmantā. Catupaññāsa addhāti?
Na hevaṃ vattabbe … pe ….</p>
<p><a class="sc" id="28"></a>
<a class="ms" id="p_32Kv_2302"></a>
๐ Atītāni bāvīsatindriyāni atīto addhā, anāgatāni bāvīsatindriyāni anāgato
addhā, paccuppannāni bāvīsatindriyāni paccuppanno addhāti? Āmantā. Chasaṭṭhi
addhāti? Na hevaṃ vattabbe … pe ….</p>
<p><a class="sc" id="29"></a>
<a class="ms" id="p_32Kv_2303"></a>
<a class="msdiv" id="msdiv721"></a>
× Na vattabbaṃ—“addhā parinipphanno”ti? Āmantā. Nanu vuttaṃ bhagavatā—
“<span class="cross" title="^dn33#46 [Saṅgītisutta/3. Tika] | ^an3.67#1 [67. Kathāvatthusutta]" id="note354">^</span> tīṇimāni, bhikkhave, kathāvatthūni. Katamāni tīṇi? Atītaṃ vā, bhikkhave,
addhānaṃ ārabbha kathaṃ katheyya—‘evaṃ ahosi atītamaddhānan’ti; anāgataṃ vā,
bhikkhave, addhānaṃ ārabbha kathaṃ katheyya—‘evaṃ bhavissati
anāgatamaddhānan’ti; etarahi vā, bhikkhave, paccuppannaṃ addhānaṃ ārabbha
kathaṃ katheyya—‘evaṃ hoti etarahi paccuppannan’ti. Imāni kho, bhikkhave, tīṇi
kathāvatthūnī”ti. Attheva suttantoti? Āmantā. Tena hi addhā parinipphannoti.</p>
<p class="endsutta">
<a class="sc" id="30"></a>
<a class="ms" id="p_32Kv_2304"></a>
Addhākathā niṭṭhitā.</p>
<h2>4 Khaṇalayamuhuttakathā</h2>
<p><a class="sc" id="31"></a>
<a class="pts1" id="pts514"></a>
<a class="ms" id="p_32Kv_2305"></a>
<a class="msdiv" id="msdiv722"></a>
๐ Khaṇo parinipphanno, layo parinipphanno, muhuttaṃ parinipphannanti? Āmantā.
Rūpanti? Na hevaṃ vattabbe … pe … vedanā … saññā … saṅkhārā … viññāṇanti? Na
hevaṃ vattabbe … pe ….</p>
<p><a class="sc" id="32"></a>
<a class="ms" id="p_32Kv_2306"></a>
<a class="msdiv" id="msdiv723"></a>
๐ Na vattabbaṃ—“muhuttaṃ parinipphannan”ti? Āmantā. Nanu vuttaṃ bhagavatā—
“tīṇimāni, bhikkhave, kathāvatthūni. Katamāni tīṇi? Atītaṃ vā, bhikkhave,
addhānaṃ ārabbha kathaṃ katheyya—‘evaṃ ahosi atītamaddhānan’ti; anāgataṃ vā,
bhikkhave, addhānaṃ ārabbha kathaṃ katheyya—‘evaṃ bhavissati
anāgatamaddhānan’ti; etarahi vā, bhikkhave, paccuppannaṃ addhānaṃ ārabbha
kathaṃ katheyya—‘evaṃ hoti etarahi paccuppannan’ti. Imāni kho, bhikkhave, tīṇi
kathāvatthūnī”ti. Attheva suttantoti? Āmantā. Tena hi muhuttaṃ
parinipphannanti.</p>
<p class="endsutta">
<a class="sc" id="33"></a>
<a class="ms" id="p_32Kv_2307"></a>
Khaṇalayamuhuttakathā niṭṭhitā.</p>
<h2>5 Āsavakathā</h2>
<p><a class="sc" id="34"></a>
<a class="ms" id="p_32Kv_2308"></a>
<a class="msdiv" id="msdiv724"></a>
๐ Cattāro āsavā anāsavāti? Āmantā. Maggo phalaṃ nibbānaṃ, sotāpattimaggo
sotāpattiphalaṃ … pe … bojjhaṅgoti? Na hevaṃ vattabbe … pe ….</p>
<p><a class="sc" id="35"></a>
<a class="pts1" id="pts515"></a>
<a class="ms" id="p_32Kv_2309"></a>
<a class="msdiv" id="msdiv725"></a>
× Na vattabbaṃ—“cattāro āsavā anāsavā”ti? Āmantā. Atthaññeva āsavā yehi āsavehi
te āsavā sāsavā hontīti? Na hevaṃ vattabbe. Tena hi cattāro āsavā anāsavāti.</p>
<p class="endsutta">
<a class="sc" id="36"></a>
<a class="ms" id="p_32Kv_2310"></a>
Āsavakathā niṭṭhitā.</p>
<h2>6 Jarāmaraṇakathā</h2>
<p><a class="sc" id="37"></a>
<a class="ms" id="p_32Kv_2311"></a>
<a class="msdiv" id="msdiv726"></a>
๐ Lokuttarānaṃ dhammānaṃ jarāmaraṇaṃ lokuttaranti? Āmantā. Maggo phalaṃ
nibbānaṃ, sotāpattimaggo sotāpattiphalaṃ … pe … bojjhaṅgoti? Na hevaṃ vattabbe
… pe … sotāpattimaggassa jarāmaraṇaṃ sotāpattimaggoti? Na hevaṃ vattabbe … pe …
sotāpattimaggassa jarāmaraṇaṃ sotāpattimaggoti? Āmantā. Sotāpattiphalassa
jarāmaraṇaṃ sotāpattiphalanti? Na hevaṃ vattabbe … pe … sakadāgāmimaggassa … pe
… sakadāgāmiphalassa … pe … anāgāmimaggassa … pe … anāgāmiphalassa … pe …
arahattamaggassa jarāmaraṇaṃ arahattamaggoti? Na hevaṃ vattabbe … pe …
arahattamaggassa jarāmaraṇaṃ arahattamaggoti? Āmantā. Arahattaphalassa
jarāmaraṇaṃ arahattaphalanti? Na hevaṃ vattabbe … pe … satipaṭṭhānānaṃ …
sammappadhānānaṃ … iddhipādānaṃ … indriyānaṃ … balānaṃ … bojjhaṅgānaṃ
jarāmaraṇaṃ bojjhaṅgoti? Na hevaṃ vattabbe … pe ….</p>
<p><a class="sc" id="38"></a>
<a class="ms" id="p_32Kv_2312"></a>
<a class="msdiv" id="msdiv727"></a>
× Na vattabbaṃ—“lokuttarānaṃ dhammānaṃ jarāmaraṇaṃ lokuttaran”ti? Āmantā.
Lokiyanti? Na hevaṃ vattabbe. Tena hi lokuttaranti.</p>
<p class="endsutta">
<a class="sc" id="39"></a>
<a class="ms" id="p_32Kv_2313"></a>
Jarāmaraṇakathā niṭṭhitā.</p>
<h2>7 Saññāvedayitakathā</h2>
<p><a class="sc" id="40"></a>
<a class="pts1" id="pts516"></a>
<a class="ms" id="p_32Kv_2314"></a>
<a class="msdiv" id="msdiv728"></a>
๐ Saññāvedayitanirodhasamāpatti lokuttarāti? Āmantā. Maggo phalaṃ nibbānaṃ,
sotāpattimaggo sotāpattiphalaṃ … pe … bojjhaṅgoti? Na hevaṃ vattabbe … pe ….</p>
<p><a class="sc" id="41"></a>
<a class="ms" id="p_32Kv_2315"></a>
<a class="msdiv" id="msdiv729"></a>
× Na vattabbaṃ—“saññāvedayitanirodhasamāpatti lokuttarā”ti? Āmantā. Lokiyāti?
Na hevaṃ vattabbe. Tena hi lokuttarāti.</p>
<p class="endsutta">
<a class="sc" id="42"></a>
<a class="ms" id="p_32Kv_2316"></a>
Saññāvedayitakathā niṭṭhitā.</p>
<h2>8 Dutiyasaññāvedayitakathā</h2>
<p><a class="sc" id="43"></a>
<a class="ms" id="p_32Kv_2317"></a>
<a class="msdiv" id="msdiv730"></a>
๐ Saññāvedayitanirodhasamāpatti lokiyāti? Āmantā. Rūpanti? Na hevaṃ vattabbe …
pe … vedanā … saññā … saṅkhārā … viññāṇanti? Na hevaṃ vattabbe … pe …
kāmāvacarāti? Na hevaṃ vattabbe … pe … rūpāvacarāti? Na hevaṃ vattabbe … pe …
arūpāvacarāti? Na hevaṃ vattabbe … pe ….</p>
<p><a class="sc" id="44"></a>
<a class="ms" id="p_32Kv_2318"></a>
<a class="msdiv" id="msdiv731"></a>
× Na vattabbaṃ—“saññāvedayitanirodhasamāpatti lokiyā”ti? Āmantā. Lokuttarāti?
Na hevaṃ vattabbe. Tena hi lokiyāti.</p>
<p class="endsutta">
<a class="sc" id="45"></a>
<a class="ms" id="p_32Kv_2319"></a>
Dutiyasaññāvedayitakathā niṭṭhitā.</p>
<h2>9 Tatiyasaññāvedayitakathā</h2>
<p><a class="sc" id="46"></a>
<a class="pts1" id="pts517"></a>
<a class="ms" id="p_32Kv_2320"></a>
<a class="msdiv" id="msdiv732"></a>
๐ Saññāvedayitanirodhaṃ samāpanno kālaṃ kareyyāti? Āmantā. Atthi
saññāvedayitanirodhaṃ samāpannassa māraṇantiyo phasso, māraṇantiyā vedanā,
māraṇantiyā saññā, māraṇantiyā cetanā, māraṇantiyaṃ cittanti? Na hevaṃ vattabbe
… pe … natthi saññāvedayitanirodhaṃ samāpannassa māraṇantiyo phasso,
māraṇantiyā vedanā, māraṇantiyā saññā, māraṇantiyā cetanā, māraṇantiyaṃ
cittanti? Āmantā. Hañci natthi saññāvedayitanirodhaṃ samāpannassa māraṇantiyo
phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ
cittaṃ, no ca vata re vattabbe—“saññāvedayitanirodhaṃ samāpanno kālaṃ
kareyyā”ti.</p>
<p><a class="sc" id="47"></a>
<a class="ms" id="p_32Kv_2321"></a>
๐ Saññāvedayitanirodhaṃ samāpanno kālaṃ kareyyāti? Āmantā. Atthi
saññāvedayitanirodhaṃ samāpannassa phasso vedanā saññā cetanā cittanti? Na
hevaṃ vattabbe … pe … natthi saññāvedayitanirodhaṃ samāpannassa phasso vedanā
saññā cetanā cittanti? Āmantā. Aphassakassa kālaṃkiriyā, avedanakassa
kālaṃkiriyā … pe … acittakassa kālaṃkiriyāti? Na hevaṃ vattabbe … pe … nanu
saphassakassa kālaṃkiriyā … pe … sacittakassa kālaṃkiriyāti? Āmantā. Hañci
saphassakassa kālaṃkiriyā … pe … sacittakassa kālaṃkiriyā, no ca vata re
vattabbe—“saññāvedayitanirodhaṃ samāpanno kālaṃ kareyyā”ti.</p>
<p><a class="sc" id="48"></a>
<a class="pts1" id="pts518"></a>
<a class="ms" id="p_32Kv_2322"></a>
๐ Saññāvedayitanirodhaṃ samāpanno kālaṃ kareyyāti? Āmantā. Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti? Na hevaṃ vattabbe … pe … saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyyāti? Āmantā. Hañci saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyya, no ca vata re vattabbe—“saññāvedayitanirodhaṃ samāpanno kālaṃ kareyyā”ti.</p>
<p><a class="sc" id="49"></a>
<a class="ms" id="p_32Kv_2323"></a>
๐ Saññāvedayitanirodhaṃ samāpanno kālaṃ kareyyāti? Āmantā. Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti? Āmantā. Na nirodhaṃ samāpannoti? Na hevaṃ vattabbe … pe ….</p>
<p><a class="sc" id="50"></a>
<a class="ms" id="p_32Kv_2324"></a>
<a class="msdiv" id="msdiv733"></a>
× Saññāvedayitanirodhaṃ samāpanno na kālaṃ kareyyāti? Āmantā. Atthi so niyāmo
yena niyāmena niyato saññāvedayitanirodhaṃ samāpanno na kālaṃ kareyyāti?
Natthi. Hañci natthi so niyāmo yena niyāmena niyato saññāvedayitanirodhaṃ
samāpanno na kālaṃ kareyya, no ca vata re vattabbe—“saññāvedayitanirodhaṃ
samāpanno na kālaṃ kareyyā”ti.</p>
<p><a class="sc" id="51"></a>
<a class="ms" id="p_32Kv_2325"></a>
<a class="msdiv" id="msdiv734"></a>
๐ Cakkhuviññāṇasamaṅgī na kālaṃ kareyyāti? Āmantā. Atthi so niyāmo yena
niyāmena niyato cakkhuviññāṇasamaṅgī na kālaṃ kareyyāti? Natthi. Hañci natthi
so niyāmo yena niyāmena niyato cakkhuviññāṇasamaṅgī na kālaṃ kareyya, no ca
vata re vattabbe—“cakkhuviññāṇasamaṅgī na kālaṃ kareyyā”ti.</p>
<p class="endsutta">
<a class="sc" id="52"></a>
<a class="ms" id="p_32Kv_2326"></a>
Tatiyasaññāvedayitakathā niṭṭhitā.</p>
<h2>10 Asaññasattupikakathā</h2>
<p><a class="sc" id="53"></a>
<a class="pts1" id="pts519"></a>
<a class="ms" id="p_32Kv_2327"></a>
<a class="msdiv" id="msdiv735"></a>
๐ Saññāvedayitanirodhasamāpatti <span class="var" title="asaññasattūpikāti (bj, s1-3, pts1)" id="note355">asaññasattupikāti</span>? Āmantā. Atthi
saññāvedayitanirodhaṃ samāpannassa alobho kusalamūlaṃ, adoso kusalamūlaṃ, amoho
kusalamūlaṃ, saddhā vīriyaṃ sati samādhi paññāti? Na hevaṃ vattabbe … pe …
natthi saññāvedayitanirodhaṃ samāpannassa alobho kusalamūlaṃ, adoso kusalamūlaṃ
… pe … paññāti? Āmantā. Hañci natthi saññāvedayitanirodhaṃ samāpannassa alobho
kusalamūlaṃ, adoso kusalamūlaṃ, amoho kusalamūlaṃ, saddhā vīriyaṃ sati samādhi
paññā, no ca vata re vattabbe—“saññāvedayitanirodhasamāpatti
asaññasattupikā”ti.</p>
<p><a class="sc" id="54"></a>
<a class="ms" id="p_32Kv_2328"></a>
๐ Saññāvedayitanirodhasamāpatti asaññasattupikāti? Āmantā. Atthi
saññāvedayitanirodhaṃ samāpannassa phasso vedanā saññā cetanā cittanti? Na
hevaṃ vattabbe … pe … natthi saññāvedayitanirodhaṃ samāpannassa phasso vedanā
saññā cetanā cittanti? Āmantā. Aphassakassa maggabhāvanā … pe … acittakassa
maggabhāvanāti? Na hevaṃ vattabbe … pe … nanu saphassakassa maggabhāvanā … pe …
sacittakassa maggabhāvanāti? Āmantā. Hañci saphassakassa maggabhāvanā … pe …
sacittakassa maggabhāvanā, no ca vata re vattabbe—“saññāvedayitanirodhasamāpatti asaññasattupikā”ti.</p>
<p><a class="sc" id="55"></a>
<a class="ms" id="p_32Kv_2329"></a>
๐ Saññāvedayitanirodhasamāpatti asaññasattupikāti? Āmantā. Ye keci
saññāvedayitanirodhaṃ samāpajjanti, sabbe te asaññasattupikāti? Na hevaṃ
vattabbe … pe ….</p>
<p><a class="sc" id="56"></a>
<a class="ms" id="p_32Kv_2330"></a>
<a class="msdiv" id="msdiv736"></a>
× Na vattabbaṃ—“saññāvedayitanirodhasamāpatti asaññasattupikā”ti? Āmantā. Nanu
idhāpi asaññī tatrāpi asaññīti? Āmantā. Hañci idhāpi asaññī tatrāpi asaññī,
tena vata re vattabbe—“saññāvedayitanirodhasamāpatti asaññasattupikā”ti.</p>
<p class="endsutta">
<a class="sc" id="57"></a>
<a class="ms" id="p_32Kv_2331"></a>
<span class="var" title="asaññasattūpikakathā (bj, pts1) | asaññasattūpikākathā (s1-3)" id="note356">Asaññasattupikakathā</span> niṭṭhitā.</p>
<h2>11 Kammūpacayakathā</h2>
<p><a class="sc" id="58"></a>
<a class="pts1" id="pts520"></a>
<a class="ms" id="p_32Kv_2332"></a>
<a class="msdiv" id="msdiv737"></a>
๐ Aññaṃ kammaṃ añño kammūpacayoti? Āmantā. Añño phasso, añño phassūpacayo; aññā
vedanā, añño vedanūpacayo; aññā saññā, añño saññūpacayo; aññā cetanā, añño
cetanūpacayo; aññaṃ cittaṃ, añño cittūpacayo; aññā saddhā, añño saddhūpacayo;
aññaṃ vīriyaṃ, añño vīriyūpacayo; aññā sati, añño satūpacayo; añño samādhi,
añño samādhūpacayo; aññā paññā, añño paññūpacayo; añño rāgo, añño rāgūpacayo …
pe … aññaṃ anottappaṃ, añño anottappūpacayoti? Na hevaṃ vattabbe … pe ….</p>
<p><a class="sc" id="59"></a>
<a class="ms" id="p_32Kv_2333"></a>
<a class="msdiv" id="msdiv738"></a>
๐ Aññaṃ kammaṃ, añño kammūpacayoti? Āmantā. Kammūpacayo kammena sahajātoti? Na
hevaṃ vattabbe … pe ….</p>
<p><a class="sc" id="60"></a>
<a class="ms" id="p_32Kv_2334"></a>
๐ Kammūpacayo kammena sahajātoti? Āmantā. Kusalena kammena sahajāto kammūpacayo
kusaloti, na hevaṃ vattabbe … pe ….</p>
<p><a class="sc" id="61"></a>
<a class="ms" id="p_32Kv_2335"></a>
๐ Kusalena kammena sahajāto kammūpacayo kusaloti? Āmantā. Sukhāya vedanāya
sampayuttena kammena sahajāto kammūpacayo sukhāya vedanāya sampayuttoti? Na
hevaṃ vattabbe … pe … dukkhāya vedanāya … pe … adukkhamasukhāya vedanāya
sampayuttena kammena sahajāto kammūpacayo adukkhamasukhāya vedanāya
sampayuttoti? Na hevaṃ vattabbe … pe ….</p>
<p><a class="sc" id="62"></a>
<a class="ms" id="p_32Kv_2336"></a>
<a class="msdiv" id="msdiv739"></a>
๐ Kammūpacayo kammena sahajātoti? Āmantā. Akusalena kammena sahajāto
kammūpacayo akusaloti? Na hevaṃ vattabbe … pe …</p>
<p><a class="sc" id="63"></a>
<a class="pts1" id="pts521"></a>
<a class="ms" id="p_32Kv_2337"></a>
๐ Akusalena kammena sahajāto kammūpacayo akusaloti? Āmantā. Sukhāya vedanāya
sampayuttena kammena sahajāto kammūpacayo sukhāya vedanāya sampayuttoti? Na
hevaṃ vattabbe … pe … dukkhāya vedanāya … pe … adukkhamasukhāya vedanāya
sampayuttena kammena sahajāto kammūpacayo adukkhamasukhāya vedanāya
sampayuttoti? Na hevaṃ vattabbe … pe ….</p>
<p><a class="sc" id="64"></a>
<a class="ms" id="p_32Kv_2338"></a>
<a class="msdiv" id="msdiv740"></a>
๐ Kammaṃ cittena sahajātaṃ, kammaṃ sārammaṇanti? Āmantā. Kammūpacayo cittena
sahajāto, kammūpacayo sārammaṇoti? Na hevaṃ vattabbe … pe … kammūpacayo cittena
sahajāto, kammūpacayo anārammaṇoti? Āmantā. Kammaṃ cittena sahajātaṃ, kammaṃ
anārammaṇanti? Na hevaṃ vattabbe … pe ….</p>
<p><a class="sc" id="65"></a>
<a class="ms" id="p_32Kv_2339"></a>
๐ Kammaṃ cittena sahajātaṃ, cittaṃ bhijjamānaṃ kammaṃ bhijjatīti? Āmantā.
Kammūpacayo cittena sahajāto, cittaṃ bhijjamānaṃ kammūpacayo bhijjatīti? Na
hevaṃ vattabbe … pe ….</p>
<p><a class="sc" id="66"></a>
<a class="ms" id="p_32Kv_2340"></a>
๐ Kammūpacayo cittena sahajāto, cittaṃ bhijjamānaṃ kammūpacayo na bhijjatīti?
Āmantā. Kammaṃ cittena sahajātaṃ, cittaṃ bhijjamānaṃ kammaṃ na bhijjatīti? Na
hevaṃ vattabbe … pe ….</p>
<p><a class="sc" id="67"></a>
<a class="ms" id="p_32Kv_2341"></a>
<a class="msdiv" id="msdiv741"></a>
๐ Kammamhi kammūpacayoti? Āmantā. Taññeva kammaṃ so kammūpacayoti? Na hevaṃ
vattabbe … pe ….</p>
<p><a class="sc" id="68"></a>
<a class="pts1" id="pts522"></a>
<a class="ms" id="p_32Kv_2342"></a>
๐ Kammamhi kammūpacayo, kammūpacayato vipāko nibbattatīti? Āmantā. Taññeva
kammaṃ, so kammūpacayo, so kammavipākoti? Na hevaṃ vattabbe … pe ….</p>
<p><a class="sc" id="69"></a>
<a class="ms" id="p_32Kv_2343"></a>
๐ Kammamhi kammūpacayo, kammūpacayato vipāko nibbattati, vipāko sārammaṇoti?
Āmantā. Kammūpacayo sārammaṇoti? Na hevaṃ vattabbe … pe … kammūpacayo
anārammaṇoti? Āmantā. Vipāko anārammaṇoti? Na hevaṃ vattabbe … pe ….</p>
<p><a class="sc" id="70"></a>
<a class="ms" id="p_32Kv_2344"></a>
<a class="msdiv" id="msdiv742"></a>
๐ Aññaṃ kammaṃ añño kammūpacayoti? Āmantā. Nanu vuttaṃ bhagavatā—“<span class="cross" title="^mn57#6 [Kukkuravatikasutta]" id="note357">^</span> idha, puṇṇa,
ekacco <span class="var" title="sabyāpajjhampi abyāpajjhampi (bj, s1-3, pts1, mr)" id="note358">sabyābajjhampi abyābajjhampi</span> kāyasaṅkhāraṃ abhisaṅkharoti,
sabyābajjhampi abyābajjhampi vacīsaṅkhāraṃ … pe … manosaṅkhāraṃ abhisaṅkharoti,
so sabyābajjhampi abyābajjhampi kāyasaṅkhāraṃ abhisaṅkharitvā, sabyābajjhampi
abyābajjhampi vacīsaṅkhāraṃ … pe … manosaṅkhāraṃ abhisaṅkharitvā sabyābajjhampi
abyābajjhampi lokaṃ upapajjati. Tamenaṃ sabyābajjhampi abyābajjhampi lokaṃ
upapannaṃ samānaṃ sabyābajjhāpi abyābajjhāpi phassā phusanti. So
sabyābajjhehipi abyābajjhehipi phassehi phuṭṭho samāno sabyābajjhampi
abyābajjhampi vedanaṃ vedeti vokiṇṇasukhadukkhaṃ, seyyathāpi manussā ekacce ca
devā ekacce ca vinipātikā. Iti kho, puṇṇa, bhūtā bhūtassa upapatti hoti, yaṃ
karoti tena upapajjati, upapannametaṃ phassā phusanti. Evampāhaṃ, puṇṇa,
‘kammadāyādā sattā’ti vadāmī”ti. Attheva suttantoti? Āmantā. Tena hi na
vattabbaṃ—“aññaṃ kammaṃ, añño kammūpacayo”ti.</p>
<p class="endsutta">
<a class="sc" id="71"></a>
<a class="ms" id="p_32Kv_2345"></a>
Kammūpacayakathā niṭṭhitā.<br>
Pannarasamo vaggo.</p>
<p class="endsection summary">
<a class="sc" id="72"></a>
<a class="ms" id="p_32Kv_2346"></a>
Tassuddānaṃ</p>
<p><a class="sc" id="73"></a>
<a class="pts1" id="pts523"></a>
<a class="ms" id="p_32Kv_2347"></a>
Paccayatā vavatthitā, paṭiccasamuppādo, addhā, khaṇo layo muhuttaṃ, cattāro
āsavā anāsavā, lokuttarānaṃ dhammānaṃ jarāmaraṇaṃ lokuttarā,
saññāvedayitanirodhasamāpatti lokuttarā, saññāvedayitanirodhasamāpatti lokiyā,
saññāvedayitanirodhaṃ samāpanno kālaṃ kareyya, sveva maggo asaññasattupapattiyā, aññaṃ kammaṃ añño kammūpacayoti.</p>
<p class="endsutta">
<a class="sc" id="74"></a>
<a class="ms" id="p_32Kv_2348"></a>
Tatiyo paṇṇāsako.</p>
<p class="endsection summary">
<a class="sc" id="75"></a>
<a class="ms" id="p_32Kv_2349"></a>
Tassuddānaṃ</p>
<p><a class="sc" id="76"></a>
<a class="ms" id="p_32Kv_2350"></a>
Anusayā, saṃvaro, kappo, mūlañca vavatthitāti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>