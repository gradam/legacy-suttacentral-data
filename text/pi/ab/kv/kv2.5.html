<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv2.5">
<article>
<div class="hgroup">
<p class="division">Kathāvatthu</p>
<p>Niyāmapaṇṇāsaka</p>
<h1> Navamavagga</h1>
</div>
<h2>1 Ānisaṃsadassāvīkathā</h2>
<p>
<a class="sc" id="1"></a>
<a class="ms" id="p_32Kv_1852"></a>
<a class="msdiv" id="msdiv547"></a>
๐ Ānisaṃsadassāvissa saṃyojanānaṃ pahānanti? Āmantā. Nanu saṅkhāre aniccato
manasikaroto saṃyojanā pahīyantīti? Āmantā. Hañci saṅkhāre aniccato
manasikaroto saṃyojanā pahīyanti, no ca vata re vattabbe—  “ānisaṃsadassāvissa
saṃyojanānaṃ pahānan”ti.</p>
<p>
<a class="sc" id="2"></a>
<a class="ms" id="p_32Kv_1853"></a>
๐ Nanu saṅkhāre dukkhato…pe…  rogato…  gaṇḍato…  sallato…  aghato…  ābādhato…
parato…  palokato…  ītito…  upaddavato…  bhayato…  upasaggato…  calato…
pabhaṅguto…  addhuvato…  atāṇato…  aleṇato…  asaraṇato…  asaraṇībhūtato…
rittato…  tucchato…  suññato…  anattato…  ādīnavato…pe…  vipariṇāmadhammato
manasikaroto saṃyojanā pahīyantīti? Āmantā. Hañci saṅkhāre vipariṇāmadhammato
manasikaroto saṃyojanā pahīyanti, no ca vata re vattabbe—  “ānisaṃsadassāvissa
saṃyojanānaṃ pahānan”ti.</p>
<p>
<a class="sc" id="3"></a>
<a class="ms" id="p_32Kv_1854"></a>
๐ Saṅkhāre ca aniccato manasi karoti nibbāne ca ānisaṃsadassāvī hotīti? Na
hevaṃ vattabbe…pe…  saṅkhāre ca aniccato manasi karoti nibbāne ca
ānisaṃsadassāvī hotīti? Āmantā. Dvinnaṃ phassānaṃ…pe…  dvinnaṃ cittānaṃ
samodhānaṃ hotīti? Na hevaṃ vattabbe…pe…  saṅkhāre ca dukkhato…pe…
vipariṇāmadhammato manasi karoti nibbāne ca ānisaṃsadassāvī hotīti? Na hevaṃ
vattabbe…pe…  saṅkhāre ca vipariṇāmadhammato manasi karoti nibbāne ca
ānisaṃsadassāvī hotīti? Āmantā. Dvinnaṃ phassānaṃ…pe…  dvinnaṃ cittānaṃ
samodhānaṃ hotīti? Na hevaṃ vattabbe…pe… .</p>
<p>
<a class="sc" id="4"></a>
<a class="ms" id="p_32Kv_1855"></a>
<a class="msdiv" id="msdiv548"></a>
× Na vattabbaṃ—  “ānisaṃsadassāvissa saṃyojanānaṃ pahānan”ti? Āmantā. Nanu
vuttaṃ bhagavatā—  “idha, bhikkhave, bhikkhu nibbāne sukhānupassī viharati
sukhasaññī sukhapaṭisaṃvedī, satataṃ samitaṃ abbokiṇṇaṃ cetasā adhimuccamāno
paññāya pariyogāhamāno”ti. Attheva suttantoti? Āmantā. Tena hi
ānisaṃsadassāvissa saṃyojanānaṃ pahānanti.</p>
<p class="endsutta">
<a class="sc" id="5"></a>
<a class="ms" id="p_32Kv_1856"></a>
Ānisaṃsadassāvīkathā niṭṭhitā.</p>
<h2>2 Amatārammaṇakathā</h2>
<p>
<a class="sc" id="6"></a>
<a class="ms" id="p_32Kv_1857"></a>
<a class="msdiv" id="msdiv549"></a>
๐ Amatārammaṇaṃ saṃyojananti? Āmantā. Amataṃ saṃyojaniyaṃ ganthaniyaṃ oghaniyaṃ
yoganiyaṃ nīvaraṇiyaṃ parāmaṭṭhaṃ upādāniyaṃ saṃkilesiyanti? Na hevaṃ
vattabbe…pe…  nanu amataṃ asaṃyojaniyaṃ aganthaniyaṃ…pe…  asaṃkilesiyanti?
Āmantā. Hañci amataṃ asaṃyojaniyaṃ…pe…  asaṃkilesiyaṃ, no ca vata re vattabbe—
“amatārammaṇaṃ saṃyojanan”ti.</p>
<p>
<a class="sc" id="7"></a>
<a class="ms" id="p_32Kv_1858"></a>
๐ Amataṃ ārabbha rāgo uppajjatīti? Āmantā. Amataṃ rāgaṭṭhāniyaṃ rajaniyaṃ
kamaniyaṃ madaniyaṃ bandhaniyaṃ mucchaniyanti? Na hevaṃ vattabbe…pe…  nanu
amataṃ na rāgaṭṭhāniyaṃ na rajaniyaṃ na kamaniyaṃ na madaniyaṃ na bandhaniyaṃ
na mucchaniyanti? Āmantā. Hañci amataṃ na rāgaṭṭhāniyaṃ na rajaniyaṃ na
kamaniyaṃ na madaniyaṃ na bandhaniyaṃ na mucchaniyaṃ, no ca vata re vattabbe—
“amataṃ ārabbha rāgo uppajjatī”ti.</p>
<p>
<a class="sc" id="8"></a>
<a class="ms" id="p_32Kv_1859"></a>
๐ Amataṃ ārabbha doso uppajjatīti? Āmantā. Amataṃ dosaṭṭhāniyaṃ kopaṭṭhāniyaṃ
paṭighaṭṭhāniyanti? Na hevaṃ vattabbe…pe…  nanu amataṃ na dosaṭṭhāniyaṃ na
kopaṭṭhāniyaṃ na paṭighaṭṭhāniyanti? Āmantā. Hañci amataṃ na dosaṭṭhāniyaṃ na
kopaṭṭhāniyaṃ na paṭighaṭṭhāniyaṃ, no ca vata re vattabbe—  “amataṃ ārabbha
doso uppajjatī”ti.</p>
<p>
<a class="sc" id="9"></a>
<a class="ms" id="p_32Kv_1860"></a>
๐ Amataṃ ārabbha moho uppajjatīti? Āmantā. Amataṃ mohaṭṭhāniyaṃ aññāṇakaraṇaṃ
acakkhukaraṇaṃ paññānirodhiyaṃ vighātapakkhiyaṃ anibbānasaṃvattaniyanti? Na
hevaṃ vattabbe…pe…  nanu amataṃ na mohaṭṭhāniyaṃ na aññāṇakaraṇaṃ na
acakkhukaraṇaṃ paññābuddhiyaṃ avighātapakkhiyaṃ nibbānasaṃvattaniyanti? Āmantā.
Hañci amataṃ na mohaṭṭhāniyaṃ na aññāṇakaraṇaṃ…pe…  nibbānasaṃvattaniyaṃ, no
ca vata re vattabbe—  “amataṃ ārabbha moho uppajjatī”ti.</p>
<p>
<a class="sc" id="10"></a>
<a class="ms" id="p_32Kv_1861"></a>
<a class="msdiv" id="msdiv550"></a>
๐ Rūpaṃ ārabbha saṃyojanā uppajjanti, rūpaṃ saṃyojaniyaṃ ganthaniyaṃ…pe…
saṃkilesiyanti? Āmantā. Amataṃ ārabbha saṃyojanā uppajjanti, amataṃ
saṃyojaniyaṃ…pe…  saṃkilesiyanti? Na hevaṃ vattabbe…pe… .</p>
<p>
<a class="sc" id="11"></a>
<a class="ms" id="p_32Kv_1862"></a>
๐ Rūpaṃ ārabbha rāgo uppajjati, rūpaṃ rāgaṭṭhāniyaṃ rajaniyaṃ kamaniyaṃ
madaniyaṃ bandhaniyaṃ mucchaniyanti? Āmantā. Amataṃ ārabbha rāgo uppajjati,
amataṃ rāgaṭṭhāniyaṃ…pe…  mucchaniyanti? Na hevaṃ vattabbe…pe… .</p>
<p>
<a class="sc" id="12"></a>
<a class="ms" id="p_32Kv_1863"></a>
๐ Rūpaṃ ārabbha doso uppajjati, rūpaṃ dosaṭṭhāniyaṃ kopaṭṭhāniyaṃ
paṭighaṭṭhāniyanti? Āmantā. Amataṃ ārabbha doso uppajjati, amataṃ dosaṭṭhāniyaṃ
kopaṭṭhāniyaṃ paṭighaṭṭhāniyanti? Na hevaṃ vattabbe…pe… .</p>
<p>
<a class="sc" id="13"></a>
<a class="ms" id="p_32Kv_1864"></a>
๐ Rūpaṃ ārabbha moho uppajjati, rūpaṃ mohaṭṭhāniyaṃ aññāṇakaraṇaṃ…pe…
anibbānasaṃvattaniyanti? Āmantā. Amataṃ ārabbha moho uppajjati, amataṃ
mohaṭṭhāniyaṃ aññāṇakaraṇaṃ…pe…  anibbānasaṃvattaniyanti? Na hevaṃ vattabbe…pe…
.</p>
<p>
<a class="sc" id="14"></a>
<a class="ms" id="p_32Kv_1865"></a>
๐ Amataṃ ārabbha saṃyojanā uppajjanti, amataṃ asaṃyojaniyaṃ aganthaniyaṃ
anoghaniyaṃ ayoganiyaṃ anīvaraṇiyaṃ aparāmaṭṭhaṃ anupādāniyaṃ asaṃkilesiyanti?
Āmantā. Rūpaṃ ārabbha saṃyojanā uppajjanti, rūpaṃ asaṃyojaniyaṃ
aganthaniyaṃ…pe…  asaṃkilesiyanti? Na hevaṃ vattabbe…pe… .</p>
<p>
<a class="sc" id="15"></a>
<a class="ms" id="p_32Kv_1866"></a>
๐ Amataṃ ārabbha rāgo uppajjati, amataṃ na rāgaṭṭhāniyaṃ na rajaniyaṃ na
kamaniyaṃ na madaniyaṃ na bandhaniyaṃ na mucchaniyanti? Āmantā. Rūpaṃ ārabbha
rāgo uppajjati, rūpaṃ na rāgaṭṭhāniyaṃ…pe…  na mucchaniyanti? Na hevaṃ
vattabbe…pe… .</p>
<p>
<a class="sc" id="16"></a>
<a class="ms" id="p_32Kv_1867"></a>
๐ Amataṃ ārabbha doso uppajjati, amataṃ na dosaṭṭhāniyaṃ na kopaṭṭhāniyaṃ na
paṭighaṭṭhāniyanti? Āmantā. Rūpaṃ ārabbha doso uppajjati, rūpaṃ na
dosaṭṭhāniyaṃ na kopaṭṭhāniyaṃ na paṭighaṭṭhāniyanti? Na hevaṃ vattabbe…pe… .</p>
<p>
<a class="sc" id="17"></a>
<a class="ms" id="p_32Kv_1868"></a>
๐ Amataṃ ārabbha moho uppajjati, amataṃ na mohaṭṭhāniyaṃ na aññāṇakaraṇaṃ…pe…
nibbānasaṃvattaniyanti? Āmantā. Rūpaṃ ārabbha moho uppajjati, rūpaṃ na
mohaṭṭhāniyaṃ na aññāṇakaraṇaṃ…pe…  nibbānasaṃvattaniyanti? Na hevaṃ
vattabbe…pe… .</p>
<p>
<a class="sc" id="18"></a>
<a class="ms" id="p_32Kv_1869"></a>
<a class="msdiv" id="msdiv551"></a>
× Na vattabbaṃ—  “amatārammaṇaṃ saṃyojanan”ti? Āmantā. Nanu vuttaṃ bhagavatā—
“nibbānaṃ nibbānato sañjānāti, nibbānaṃ nibbānato sañjānitvā nibbānaṃ maññati,
nibbānasmiṃ maññati, nibbānato maññati, nibbānaṃ meti maññati, nibbānaṃ
abhinandatī”ti. Attheva suttantoti? Āmantā. Tena hi amatārammaṇaṃ saṃyojananti.</p>
<p class="endsutta">
<a class="sc" id="19"></a>
<a class="ms" id="p_32Kv_1870"></a>
Amatārammaṇakathā niṭṭhitā.</p>
<h2>3 Rūpaṃsārammaṇantikathā</h2>
<p>
<a class="sc" id="20"></a>
<a class="ms" id="p_32Kv_1871"></a>
<a class="msdiv" id="msdiv552"></a>
๐ Rūpaṃ sārammaṇanti? Āmantā. Atthi tassa āvaṭṭanā ābhogo samannāhāro
manasikāro cetanā patthanā paṇidhīti? Na hevaṃ vattabbe…pe…  nanu natthi tassa
āvaṭṭanā ābhogo…pe…  paṇidhīti? Āmantā. Hañci natthi tassa āvaṭṭanā ābhogo…pe…
paṇidhi, no ca vata re vattabbe—  “rūpaṃ sārammaṇan”ti.</p>
<p>
<a class="sc" id="21"></a>
<a class="ms" id="p_32Kv_1872"></a>
๐ Phasso sārammaṇo, atthi tassa āvaṭṭanā ābhogo…pe…  paṇidhīti? Āmantā. Rūpaṃ
sārammaṇaṃ, atthi tassa āvaṭṭanā ābhogo…pe…  paṇidhīti? Na hevaṃ vattabbe…pe… .</p>
<p>
<a class="sc" id="22"></a>
<a class="ms" id="p_32Kv_1873"></a>
๐ Vedanā…pe…  saññā cetanā cittaṃ saddhā vīriyaṃ sati samādhi paññā rāgo doso
moho māno diṭṭhi vicikicchā thinaṃ uddhaccaṃ ahirikaṃ…pe…  anottappaṃ
sārammaṇaṃ, atthi tassa āvaṭṭanā ābhogo…pe…  paṇidhīti? Āmantā. Rūpaṃ
sārammaṇaṃ, atthi tassa āvaṭṭanā ābhogo…pe…  paṇidhīti? Na hevaṃ vattabbe…pe… .</p>
<p>
<a class="sc" id="23"></a>
<a class="ms" id="p_32Kv_1874"></a>
๐ Rūpaṃ sārammaṇaṃ, natthi tassa āvaṭṭanā ābhogo…pe…  paṇidhīti? Āmantā. Phasso
sārammaṇo, natthi tassa āvaṭṭanā ābhogo…pe…  paṇidhīti? Na hevaṃ vattabbe…pe…
.</p>
<p>
<a class="sc" id="24"></a>
<a class="ms" id="p_32Kv_1875"></a>
๐ Rūpaṃ sārammaṇaṃ, natthi tassa āvaṭṭanā ābhogo…pe…  paṇidhīti? Āmantā.
Vedanā…pe…  anottappaṃ sārammaṇaṃ, natthi tassa āvaṭṭanā ābhogo…pe…  paṇidhīti?
Na hevaṃ vattabbe…pe… .</p>
<p>
<a class="sc" id="25"></a>
<a class="ms" id="p_32Kv_1876"></a>
<a class="msdiv" id="msdiv553"></a>
× Na vattabbaṃ—  “rūpaṃ sārammaṇan”ti? Āmantā. Nanu rūpaṃ sappaccayanti?
Āmantā. Hañci rūpaṃ sappaccayaṃ, tena vata re vattabbe—  “rūpaṃ sārammaṇan”ti.</p>
<p class="endsutta">
<a class="sc" id="26"></a>
<a class="ms" id="p_32Kv_1877"></a>
Rūpaṃ sārammaṇantikathā niṭṭhitā.</p>
<h2>4 Anusayāanārammaṇātikathā</h2>
<p>
<a class="sc" id="27"></a>
<a class="ms" id="p_32Kv_1878"></a>
<a class="msdiv" id="msdiv554"></a>
๐ Anusayā anārammaṇāti? Āmantā. Rūpaṃ nibbānaṃ cakkhāyatanaṃ…pe…
phoṭṭhabbāyatananti? Na hevaṃ vattabbe…pe… .</p>
<p>
<a class="sc" id="28"></a>
<a class="ms" id="p_32Kv_1879"></a>
๐ Kāmarāgānusayo anārammaṇoti? Āmantā. Kāmarāgo kāmarāgapariyuṭṭhānaṃ
kāmarāgasaṃyojanaṃ kāmogho kāmayogo kāmacchandanīvaraṇaṃ anārammaṇanti? Na
hevaṃ vattabbe…pe…  kāmarāgo kāmarāgapariyuṭṭhānaṃ kāmarāgasaṃyojanaṃ kāmogho
kāmayogo kāmacchandanīvaraṇaṃ sārammaṇanti? Āmantā. Kāmarāgānusayo sārammaṇoti?
Na hevaṃ vattabbe…pe… .</p>
<p>
<a class="sc" id="29"></a>
<a class="ms" id="p_32Kv_1880"></a>
๐ Kāmarāgānusayo anārammaṇoti? Āmantā. Katamakkhandhapariyāpannoti?
Saṅkhārakkhandhapariyāpannoti. Saṅkhārakkhandho anārammaṇoti? Na hevaṃ
vattabbe…pe…  saṅkhārakkhandho anārammaṇoti? Āmantā. Vedanākkhandho
saññākkhandho viññāṇakkhandho anārammaṇoti? Na hevaṃ vattabbe…pe… .</p>
<p>
<a class="sc" id="30"></a>
<a class="ms" id="p_32Kv_1881"></a>
๐ Kāmarāgānusayo saṅkhārakkhandhapariyāpanno anārammaṇoti? Āmantā. Kāmarāgo
saṅkhārakkhandhapariyāpanno anārammaṇoti? Na hevaṃ vattabbe…pe…  kāmarāgo
saṅkhārakkhandhapariyāpanno sārammaṇoti? Āmantā. Kāmarāgānusayo
saṅkhārakkhandhapariyāpanno sārammaṇoti? Na hevaṃ vattabbe…pe… .</p>
<p>
<a class="sc" id="31"></a>
<a class="ms" id="p_32Kv_1882"></a>
๐ Kāmarāgānusayo saṅkhārakkhandhapariyāpanno anārammaṇo, kāmarāgo
saṅkhārakkhandhapariyāpanno sārammaṇoti? Āmantā. Saṅkhārakkhandho ekadeso
sārammaṇo ekadeso anārammaṇoti? Na hevaṃ vattabbe…pe…  saṅkhārakkhandho ekadeso
sārammaṇo ekadeso anārammaṇoti? Āmantā. Vedanākkhandho saññākkhandho
viññāṇakkhandho ekadeso sārammaṇo ekadeso anārammaṇoti? Na hevaṃ vattabbe…pe… .</p>
<p>
<a class="sc" id="32"></a>
<a class="ms" id="p_32Kv_1883"></a>
<a class="msdiv" id="msdiv555"></a>
๐ Paṭighānusayo mānānusayo diṭṭhānusayo vicikicchānusayo bhavarāgānusayo
avijjānusayo anārammaṇoti? Āmantā. Avijjā avijjogho avijjāyogo avijjānusayo
avijjāpariyuṭṭhānaṃ avijjāsaṃyojanaṃ avijjānīvaraṇaṃ anārammaṇanti? Na hevaṃ
vattabbe…pe…  avijjā avijjogho…pe…  avijjānīvaraṇaṃ sārammaṇanti? Āmantā.
Avijjānusayo sārammaṇoti? Na hevaṃ vattabbe…pe… .</p>
<p>
<a class="sc" id="33"></a>
<a class="ms" id="p_32Kv_1884"></a>
๐ Avijjānusayo anārammaṇoti? Āmantā. Katamakkhandhapariyāpannoti?
Saṅkhārakkhandhapariyāpannoti. Saṅkhārakkhandho anārammaṇoti? Na hevaṃ
vattabbe…pe…  saṅkhārakkhandho anārammaṇoti? Āmantā. Vedanākkhandho
saññākkhandho viññāṇakkhandho anārammaṇoti? Na hevaṃ vattabbe…pe… .</p>
<p>
<a class="sc" id="34"></a>
<a class="ms" id="p_32Kv_1885"></a>
๐ Avijjānusayo saṅkhārakkhandhapariyāpanno anārammaṇoti? Āmantā. Avijjā
saṅkhārakkhandhapariyāpannā anārammaṇāti? Na hevaṃ vattabbe…pe…  avijjā
saṅkhārakkhandhapariyāpannā sārammaṇāti? Āmantā. Avijjānusayo
saṅkhārakkhandhapariyāpanno sārammaṇoti? Na hevaṃ vattabbe…pe… .</p>
<p>
<a class="sc" id="35"></a>
<a class="ms" id="p_32Kv_1886"></a>
๐ Avijjānusayo saṅkhārakkhandhapariyāpanno anārammaṇo, avijjā
saṅkhārakkhandhapariyāpannā sārammaṇāti? Āmantā. Saṅkhārakkhandho ekadeso
sārammaṇo ekadeso anārammaṇoti? Na hevaṃ vattabbe…pe…  saṅkhārakkhandho ekadeso
sārammaṇo ekadeso anārammaṇoti? Āmantā. Vedanākkhandho saññākkhandho
viññāṇakkhandho ekadeso sārammaṇo ekadeso anārammaṇoti? Na hevaṃ vattabbe…pe… .</p>
<p>
<a class="sc" id="36"></a>
<a class="ms" id="p_32Kv_1887"></a>
<a class="msdiv" id="msdiv556"></a>
× Na vattabbaṃ—  “anusayā anārammaṇā”ti? Āmantā. Puthujjano kusalābyākate citte
vattamāne sānusayoti vattabboti? Āmantā. Atthi tesaṃ anusayānaṃ ārammaṇanti?
Na hevaṃ vattabbe…pe…  tena hi anusayā anārammaṇāti. Puthujjano kusalābyākate
citte vattamāne sarāgoti vattabboti? Āmantā. Atthi tassa rāgassa ārammaṇanti?
Na hevaṃ vattabbe…pe… . Tena hi rāgo anārammaṇoti.</p>
<p class="endsutta">
<a class="sc" id="37"></a>
<a class="ms" id="p_32Kv_1888"></a>
Anusayā anārammaṇātikathā niṭṭhitā.</p>
<h2>5 Ñāṇaṃanārammaṇantikathā</h2>
<p>
<a class="sc" id="38"></a>
<a class="ms" id="p_32Kv_1889"></a>
<a class="msdiv" id="msdiv557"></a>
๐ Ñāṇaṃ anārammaṇanti? Āmantā. Rūpaṃ nibbānaṃ cakkhāyatanaṃ…pe…
phoṭṭhabbāyatananti? Na hevaṃ vattabbe…pe…  ñāṇaṃ anārammaṇanti? Āmantā. Paññā
paññindriyaṃ paññābalaṃ sammādiṭṭhi dhammavicayasambojjhaṅgo anārammaṇoti? Na
hevaṃ vattabbe…pe…  paññā paññindriyaṃ paññābalaṃ sammādiṭṭhi
dhammavicayasambojjhaṅgo sārammaṇoti? Āmantā. Ñāṇaṃ sārammaṇanti? Na hevaṃ
vattabbe…pe… .</p>
<p>
<a class="sc" id="39"></a>
<a class="ms" id="p_32Kv_1890"></a>
๐ Ñāṇaṃ anārammaṇanti? Āmantā. Katamakkhandhapariyāpannanti?
Saṅkhārakkhandhapariyāpannanti. Saṅkhārakkhandho anārammaṇoti? Na hevaṃ
vattabbe…pe…  saṅkhārakkhandho anārammaṇoti? Āmantā. Vedanākkhandho
saññākkhandho viññāṇakkhandho anārammaṇoti? Na hevaṃ vattabbe…pe…  ñāṇaṃ
saṅkhārakkhandhapariyāpannaṃ anārammaṇanti? Āmantā. Paññā
saṅkhārakkhandhapariyāpannā anārammaṇāti? Na hevaṃ vattabbe…pe…  paññā
saṅkhārakkhandhapariyāpannā sārammaṇāti? Āmantā. Ñāṇaṃ
saṅkhārakkhandhapariyāpannaṃ sārammaṇanti? Na hevaṃ vattabbe…pe… .</p>
<p>
<a class="sc" id="40"></a>
<a class="ms" id="p_32Kv_1891"></a>
๐ Ñāṇaṃ saṅkhārakkhandhapariyāpannaṃ anārammaṇaṃ, paññā
saṅkhārakkhandhapariyāpannā sārammaṇāti? Āmantā. Saṅkhārakkhandho ekadeso
sārammaṇo ekadeso anārammaṇoti? Na hevaṃ vattabbe…pe…  saṅkhārakkhandho ekadeso
sārammaṇo ekadeso anārammaṇoti? Āmantā. Vedanākkhandho saññākkhandho
viññāṇakkhandho ekadeso sārammaṇo ekadeso anārammaṇoti? Na hevaṃ vattabbe…pe… .</p>
<p>
<a class="sc" id="41"></a>
<a class="ms" id="p_32Kv_1892"></a>
<a class="msdiv" id="msdiv558"></a>
× Na vattabbaṃ—  “ñāṇaṃ anārammaṇan”ti? Āmantā. Arahā cakkhuviññāṇasamaṅgī
ñāṇīti vattabboti? Āmantā. Atthi tassa ñāṇassa ārammaṇanti? Na hevaṃ
vattabbe…pe…  tena hi ñāṇaṃ anārammaṇanti. Arahā cakkhuviññāṇasamaṅgī paññavāti
vattabboti? Āmantā. Atthi tāya paññāya ārammaṇanti? Na hevaṃ vattabbe…pe… .
Tena hi paññā anārammaṇāti.</p>
<p class="endsutta">
<a class="sc" id="42"></a>
<a class="ms" id="p_32Kv_1893"></a>
Ñāṇaṃ anārammaṇantikathā niṭṭhitā.</p>
<h2>6 Atītānāgatārammaṇakathā</h2>
<p>
<a class="sc" id="43"></a>
<a class="ms" id="p_32Kv_1894"></a>
<a class="msdiv" id="msdiv559"></a>
๐ Atītārammaṇaṃ cittaṃ anārammaṇanti? Āmantā. Nanu atītārammaṇanti? Āmantā.
Hañci atītārammaṇaṃ, no ca vata re vattabbe—  “atītārammaṇaṃ cittaṃ
anārammaṇan”ti. Atītārammaṇaṃ cittaṃ anārammaṇanti micchā. Hañci vā pana
anārammaṇaṃ, no ca vata re vattabbe—  “atītārammaṇan”ti. Anārammaṇaṃ
atītārammaṇanti micchā.</p>
<p>
<a class="sc" id="44"></a>
<a class="ms" id="p_32Kv_1895"></a>
๐ Atītārammaṇaṃ cittaṃ anārammaṇanti? Āmantā. Nanu atītaṃ ārabbha atthi
āvaṭṭanā…pe…  paṇidhīti? Āmantā. Hañci atītaṃ ārabbha atthi āvaṭṭanā…pe…
paṇidhi, no ca vata re vattabbe—  “atītārammaṇaṃ cittaṃ anārammaṇan”ti.</p>
<p>
<a class="sc" id="45"></a>
<a class="ms" id="p_32Kv_1896"></a>
<a class="msdiv" id="msdiv560"></a>
๐ Anāgatārammaṇaṃ cittaṃ anārammaṇanti? Āmantā. Nanu anāgatārammaṇanti? Āmantā.
Hañci anāgatārammaṇaṃ, no ca vata re vattabbe—  “anāgatārammaṇaṃ cittaṃ
anārammaṇan”ti. Anāgatārammaṇaṃ cittaṃ anārammaṇanti micchā. Hañci vā pana
anārammaṇaṃ, no ca vata re vattabbe—  “anāgatārammaṇan”ti. Anārammaṇaṃ
anāgatārammaṇanti micchā.</p>
<p>
<a class="sc" id="46"></a>
<a class="ms" id="p_32Kv_1897"></a>
๐ Anāgatārammaṇaṃ cittaṃ anārammaṇanti? Āmantā. Nanu anāgataṃ ārabbha atthi
āvaṭṭanā…pe…  paṇidhīti? Āmantā. Hañci anāgataṃ ārabbha atthi āvaṭṭanā…pe…
paṇidhi, no ca vata re vattabbe—  “anāgatārammaṇaṃ cittaṃ anārammaṇan”ti.</p>
<p>
<a class="sc" id="47"></a>
<a class="ms" id="p_32Kv_1898"></a>
๐ Paccuppannaṃ ārabbha atthi āvaṭṭanā…pe…  paṇidhi, paccuppannārammaṇaṃ cittaṃ
sārammaṇanti? Āmantā. Atītaṃ ārabbha atthi āvaṭṭanā…pe…  paṇidhi, atītārammaṇaṃ
cittaṃ sārammaṇanti? Na hevaṃ vattabbe…pe…  paccuppannaṃ ārabbha atthi
āvaṭṭanā…pe…  paṇidhi, paccuppannārammaṇaṃ cittaṃ sārammaṇanti? Āmantā.
Anāgataṃ ārabbha atthi āvaṭṭanā…pe…  paṇidhi, anāgatārammaṇaṃ cittaṃ
sārammaṇanti? Na hevaṃ vattabbe…pe… .</p>
<p>
<a class="sc" id="48"></a>
<a class="ms" id="p_32Kv_1899"></a>
๐ Atītaṃ ārabbha atthi āvaṭṭanā…pe…  paṇidhi, atītārammaṇaṃ cittaṃ
anārammaṇanti? Āmantā. Paccuppannaṃ ārabbha atthi āvaṭṭanā…pe…  paṇidhi,
paccuppannārammaṇaṃ cittaṃ anārammaṇanti? Na hevaṃ vattabbe…pe… .</p>
<p>
<a class="sc" id="49"></a>
<a class="ms" id="p_32Kv_1900"></a>
๐ Anāgataṃ ārabbha atthi āvaṭṭanā…pe…  paṇidhi, anāgatārammaṇaṃ cittaṃ
anārammaṇanti? Āmantā. Paccuppannaṃ ārabbha atthi āvaṭṭanā…pe…  paṇidhi,
paccuppannārammaṇaṃ cittaṃ anārammaṇanti? Na hevaṃ vattabbe…pe… .</p>
<p>
<a class="sc" id="50"></a>
<a class="ms" id="p_32Kv_1901"></a>
<a class="msdiv" id="msdiv561"></a>
× Na vattabbaṃ—  “atītānāgatārammaṇaṃ cittaṃ anārammaṇan”ti? Āmantā. Nanu
atītānāgataṃ natthīti? Āmantā. Hañci atītānāgataṃ natthi, tena vata re
vattabbe—  “atītānāgatārammaṇaṃ cittaṃ anārammaṇan”ti…pe… .</p>
<p class="endsutta">
<a class="sc" id="51"></a>
<a class="ms" id="p_32Kv_1902"></a>
Atītānāgatārammaṇakathā niṭṭhitā.</p>
<h2>7 Vitakkānupatitakathā</h2>
<p>
<a class="sc" id="52"></a>
<a class="ms" id="p_32Kv_1903"></a>
<a class="msdiv" id="msdiv562"></a>
๐ Sabbaṃ cittaṃ vitakkānupatitanti? Āmantā. Sabbaṃ cittaṃ vicārānupatitaṃ
pītānupatitaṃ sukhānupatitaṃ dukkhānupatitaṃ somanassānupatitaṃ
domanassānupatitaṃ upekkhānupatitaṃ saddhānupatitaṃ vīriyānupatitaṃ
satānupatitaṃ samādhānupatitaṃ paññānupatitaṃ rāgānupatitaṃ dosānupatitaṃ…pe…
anottappānupatitanti? Na hevaṃ vattabbe…pe… .</p>
<p>
<a class="sc" id="53"></a>
<a class="ms" id="p_32Kv_1904"></a>
๐ Sabbaṃ cittaṃ vitakkānupatitanti? Āmantā. Nanu atthi avitakko vicāramatto
samādhīti? Āmantā. Hañci atthi avitakko vicāramatto samādhi, no ca vata re
vattabbe—  “sabbaṃ cittaṃ vitakkānupatitan”ti.</p>
<p>
<a class="sc" id="54"></a>
<a class="ms" id="p_32Kv_1905"></a>
๐ Sabbaṃ cittaṃ vitakkānupatitanti? Āmantā. Nanu atthi avitakko avicāro
samādhīti? Āmantā. Hañci atthi avitakko avicāro samādhi, no ca vata re
vattabbe—  “sabbaṃ cittaṃ vitakkānupatitan”ti. Sabbaṃ cittaṃ
vitakkānupatitanti? Āmantā. Nanu tayo samādhī vuttā bhagavatā—  “savitakko
savicāro samādhi, avitakko vicāramatto samādhi, avitakko avicāro samādhī”ti?
Āmantā. Hañci tayo samādhī vuttā bhagavatā—  savitakko savicāro samādhi,
avitakko vicāramatto samādhi, avitakko avicāro samādhi, no ca vata re vattabbe—
“sabbaṃ cittaṃ vitakkānupatitan”ti.</p>
<p class="endsutta">
<a class="sc" id="55"></a>
<a class="ms" id="p_32Kv_1906"></a>
Vitakkānupatitakathā niṭṭhitā.</p>
<h2>8 Vitakkavipphārasaddakathā</h2>
<p>
<a class="sc" id="56"></a>
<a class="ms" id="p_32Kv_1907"></a>
<a class="msdiv" id="msdiv563"></a>
๐ Sabbaso vitakkayato vicārayato vitakkavipphāro saddoti? Āmantā. Sabbaso
phusayato phassavipphāro saddo, sabbaso vedayato vedanāvipphāro saddo, sabbaso
sañjānato saññāvipphāro saddo, sabbaso cetayato cetanāvipphāro saddo, sabbaso
cintayato cittavipphāro saddo, sabbaso sarato sativipphāro saddo, sabbaso
pajānato paññāvipphāro saddoti? Na hevaṃ vattabbe…pe… .</p>
<p>
<a class="sc" id="57"></a>
<a class="ms" id="p_32Kv_1908"></a>
๐ Sabbaso vitakkayato vicārayato vitakkavipphāro saddoti? Āmantā.
Vitakkavipphāro saddo sotaviññeyyo sotasmiṃ paṭihaññati sotassa āpāthaṃ
āgacchatīti? Na hevaṃ vattabbe…pe… . Nanu vitakkavipphāro saddo na sotaviññeyyo
na sotasmiṃ paṭihaññati na sotassa āpāthaṃ āgacchatīti? Āmantā. Hañci
vitakkavipphāro saddo na sotaviññeyyo na sotasmiṃ paṭihaññati na sotassa
āpāthaṃ āgacchati, no ca vata re vattabbe—  “sabbaso vitakkayato vicārayato
vitakkavipphāro saddo”ti.</p>
<p class="endsutta">
<a class="sc" id="58"></a>
<a class="ms" id="p_32Kv_1909"></a>
Vitakkavipphārasaddakathā niṭṭhitā.</p>
<h2>9 Nayathācittassavācātikathā</h2>
<p>
<a class="sc" id="59"></a>
<a class="ms" id="p_32Kv_1910"></a>
<a class="msdiv" id="msdiv564"></a>
๐ Na yathācittassa vācāti? Āmantā. Aphassakassa vācā avedanakassa vācā
asaññakassa vācā acetanakassa vācā acittakassa vācāti? Na hevaṃ vattabbe…pe…
nanu saphassakassa vācā savedanakassa vācā sasaññakassa vācā sacetanakassa vācā
sacittakassa vācāti? Āmantā. Hañci saphassakassa vācā…pe…  sacittakassa vācā,
no ca vata re vattabbe—  “na yathācittassa vācā”ti.</p>
<p>
<a class="sc" id="60"></a>
<a class="ms" id="p_32Kv_1911"></a>
๐ Na yathācittassa vācāti? Āmantā. Anāvaṭṭentassa vācā…pe…  anābhogassa
vācā…pe…  appaṇidahantassa vācāti? Na hevaṃ vattabbe…pe…  nanu āvaṭṭentassa
vācā ābhogassa vācā…pe…  paṇidahantassa vācāti? Āmantā. Hañci āvaṭṭentassa vācā
ābhogassa vācā paṇidahantassa vācā, no ca vata re vattabbe—  “na yathācittassa
vācā”ti.</p>
<p>
<a class="sc" id="61"></a>
<a class="ms" id="p_32Kv_1912"></a>
๐ Na yathācittassa vācāti? Āmantā. Nanu vācā cittasamuṭṭhānā cittena sahajātā
cittena saha ekuppādāti? Āmantā. Hañci vācā cittasamuṭṭhānā cittena sahajātā
cittena saha ekuppādā, no ca vata re vattabbe—  “na yathācittassa vācā”ti.</p>
<p>
<a class="sc" id="62"></a>
<a class="ms" id="p_32Kv_1913"></a>
๐ Na yathācittassa vācāti? Āmantā. Na bhaṇitukāmo bhaṇati, na kathetukāmo
katheti, na ālapitukāmo ālapati, na voharitukāmo voharatīti? Na hevaṃ
vattabbe…pe…  nanu bhaṇitukāmo bhaṇati, kathetukāmo katheti, ālapitukāmo
ālapati, voharitukāmo voharatīti? Āmantā. Hañci bhaṇitukāmo bhaṇati,
kathetukāmo katheti, ālapitukāmo ālapati, voharitukāmo voharati, no ca vata re
vattabbe—  “na yathācittassa vācā”ti.</p>
<p>
<a class="sc" id="63"></a>
<a class="ms" id="p_32Kv_1914"></a>
<a class="msdiv" id="msdiv565"></a>
× Na vattabbaṃ—  “na yathācittassa vācā”ti? Āmantā. Nanu atthi koci “aññaṃ
bhaṇissāmī”ti aññaṃ bhaṇati, “aññaṃ kathessāmī”ti aññaṃ katheti, “aññaṃ
ālapissāmī”ti aññaṃ ālapati, “aññaṃ voharissāmī”ti aññaṃ voharatīti? Āmantā.
Hañci atthi koci “aññaṃ bhaṇissāmī”ti aññaṃ bhaṇati…pe…  “aññaṃ voharissāmī”ti
aññaṃ voharati, tena vata re vattabbe—  “na yathācittassa vācā”ti.</p>
<p class="endsutta">
<a class="sc" id="64"></a>
<a class="ms" id="p_32Kv_1915"></a>
Na yathācittassa vācātikathā niṭṭhitā.</p>
<h2>10 Nayathācittassakāyakammantikathā</h2>
<p>
<a class="sc" id="65"></a>
<a class="ms" id="p_32Kv_1916"></a>
<a class="msdiv" id="msdiv566"></a>
๐ Na yathācittassa kāyakammanti? Āmantā. Aphassakassa kāyakammaṃ…pe…
acittakassa kāyakammanti? Na hevaṃ vattabbe…pe…  nanu saphassakassa
kāyakammaṃ…pe…  sacittakassa kāyakammanti? Āmantā. Hañci saphassakassa
kāyakammaṃ…pe…  sacittakassa kāyakammaṃ, no ca vata re vattabbe—  “na
yathācittassa kāyakamman”ti.</p>
<p>
<a class="sc" id="66"></a>
<a class="ms" id="p_32Kv_1917"></a>
๐ Na yathācittassa kāyakammanti? Āmantā. Anāvaṭṭentassa kāyakammaṃ…pe…
appaṇidahantassa kāyakammanti? Na hevaṃ vattabbe…pe…  nanu āvaṭṭentassa
kāyakammaṃ…pe…  paṇidahantassa kāyakammanti? Āmantā. Hañci āvaṭṭentassa
kāyakammaṃ…pe…  paṇidahantassa kāyakammaṃ, no ca vata re vattabbe—  “na
yathācittassa kāyakamman”ti.</p>
<p>
<a class="sc" id="67"></a>
<a class="ms" id="p_32Kv_1918"></a>
๐ Na yathācittassa kāyakammanti? Āmantā. Nanu kāyakammaṃ cittasamuṭṭhānaṃ
cittena sahajātaṃ cittena saha ekuppādanti? Āmantā. Hañci kāyakammaṃ
cittasamuṭṭhānaṃ cittena sahajātaṃ cittena saha ekuppādaṃ, no ca vata re
vattabbe—  “na yathācittassa kāyakamman”ti.</p>
<p>
<a class="sc" id="68"></a>
<a class="ms" id="p_32Kv_1919"></a>
๐ Na yathācittassa kāyakammanti? Āmantā. Na abhikkamitukāmo abhikkamati, na
paṭikkamitukāmo paṭikkamati, na āloketukāmo āloketi, na viloketukāmo viloketi,
na samiñjitukāmo samiñjeti, na pasāretukāmo pasāretīti? Na hevaṃ vattabbe…pe… .
Nanu abhikkamitukāmo abhikkamati, paṭikkamitukāmo paṭikkamati, āloketukāmo
āloketi, viloketukāmo viloketi, samiñjitukāmo samiñjeti, pasāretukāmo
pasāretīti? Āmantā. Hañci abhikkamitukāmo abhikkamati…pe…  pasāretukāmo
pasāreti, no ca vata re vattabbe—  “na yathācittassa kāyakamman”ti.</p>
<p>
<a class="sc" id="69"></a>
<a class="ms" id="p_32Kv_1920"></a>
<a class="msdiv" id="msdiv567"></a>
× Na vattabbaṃ—  “na yathācittassa kāyakamman”ti? Āmantā. Nanu atthi koci
“aññatra gacchissāmī”ti aññatra gacchati…pe…  “aññaṃ pasāressāmī”ti aññaṃ
pasāretīti? Āmantā. Hañci atthi koci “aññatra gacchissāmī”ti aññatra
gacchati…pe…  “aññaṃ pasāressāmī”ti aññaṃ pasāreti, tena vata re vattabbe—  “na
yathācittassa kāyakamman”ti.</p>
<p class="endsutta">
<a class="sc" id="70"></a>
<a class="ms" id="p_32Kv_1921"></a>
Na yathācittassa kāyakammantikathā niṭṭhitā.</p>
<h2>11 Atītānāgatasamannāgatakathā</h2>
<p>
<a class="sc" id="71"></a>
<a class="ms" id="p_32Kv_1922"></a>
<a class="msdiv" id="msdiv568"></a>
๐ Atītena samannāgatoti? Āmantā. Nanu atītaṃ niruddhaṃ vigataṃ vipariṇataṃ
atthaṅgataṃ abbhatthaṅgatanti? Āmantā. Hañci atītaṃ niruddhaṃ vigataṃ
vipariṇataṃ atthaṅgataṃ abbhatthaṅgataṃ, no ca vata re vattabbe—  “atītena
samannāgato”ti.</p>
<p>
<a class="sc" id="72"></a>
<a class="ms" id="p_32Kv_1923"></a>
๐ Anāgatena samannāgatoti? Āmantā. Nanu anāgataṃ ajātaṃ abhūtaṃ asañjātaṃ
anibbattaṃ anabhinibbattaṃ apātubhūtanti? Āmantā. Hañci anāgataṃ ajātaṃ abhūtaṃ
asañjātaṃ anibbattaṃ anabhinibbattaṃ apātubhūtaṃ, no ca vata re vattabbe—
“anāgatena samannāgato”ti.</p>
<p>
<a class="sc" id="73"></a>
<a class="ms" id="p_32Kv_1924"></a>
<a class="msdiv" id="msdiv569"></a>
๐ Atītena rūpakkhandhena samannāgato, anāgatena rūpakkhandhena samannāgato,
paccuppannena rūpakkhandhena samannāgatoti? Āmantā. Tīhi rūpakkhandhehi
samannāgatoti? Na hevaṃ vattabbe…pe…  atītehi pañcahi khandhehi samannāgato,
anāgatehi pañcahi khandhehi samannāgato, paccuppannehi pañcahi khandhehi
samannāgatoti? Āmantā. Pannarasahi khandhehi samannāgatoti? Na hevaṃ
vattabbe…pe… .</p>
<p>
<a class="sc" id="74"></a>
<a class="ms" id="p_32Kv_1925"></a>
๐ Atītena cakkhāyatanena samannāgato, anāgatena cakkhāyatanena samannāgato,
paccuppannena cakkhāyatanena samannāgatoti? Āmantā. Tīhi cakkhāyatanehi
samannāgatoti? Na hevaṃ vattabbe…pe…  atītehi dvādasahi āyatanehi samannāgato,
anāgatehi dvādasahi āyatanehi samannāgato, paccuppannehi dvādasahi āyatanehi
samannāgatoti? Āmantā. Chattiṃsāyatanehi samannāgatoti? Na hevaṃ vattabbe…pe…</p>
<p>
<a class="sc" id="75"></a>
<a class="ms" id="p_32Kv_1926"></a>
๐ Atītāya cakkhudhātuyā samannāgato, anāgatāya cakkhudhātuyā samannāgato,
paccuppannāya cakkhudhātuyā samannāgatoti? Āmantā. Tīhi cakkhudhātūhi
samannāgatoti? Na hevaṃ vattabbe…pe…  atītāhi aṭṭhārasahi dhātūhi samannāgato,
anāgatāhi aṭṭhārasahi dhātūhi samannāgato, paccuppannāhi aṭṭhārasahi dhātūhi
samannāgatoti? Āmantā. Catupaññāsadhātūhi samannāgatoti? Na hevaṃ vattabbe…pe…
.</p>
<p>
<a class="sc" id="76"></a>
<a class="ms" id="p_32Kv_1927"></a>
๐ Atītena cakkhundriyena samannāgato, anāgatena cakkhundriyena samannāgato,
paccuppannena cakkhundriyena samannāgatoti? Āmantā. Tīhi cakkhundriyehi
samannāgatoti? Na hevaṃ vattabbe…pe…  atītehi bāvīsatindriyehi samannāgato,
anāgatehi bāvīsatindriyehi samannāgato, paccuppannehi bāvīsatindriyehi
samannāgatoti? Āmantā. Chasaṭṭhindriyehi samannāgatoti? Na hevaṃ vattabbe…pe… .</p>
<p>
<a class="sc" id="77"></a>
<a class="ms" id="p_32Kv_1928"></a>
<a class="msdiv" id="msdiv570"></a>
× Na vattabbaṃ—  “atītānāgatehi samannāgato”ti? Āmantā. Nanu atthi
aṭṭhavimokkhajhāyī catunnaṃ jhānānaṃ nikāmalābhī navannaṃ
anupubbavihārasamāpattīnaṃ lābhīti? Āmantā. Hañci atthi aṭṭhavimokkhajhāyī
catunnaṃ jhānānaṃ nikāmalābhī navannaṃ anupubbavihārasamāpattīnaṃ lābhī, tena
vata re vattabbe—  “atītānāgatehi samannāgato”ti.</p>
<p class="endsutta">
<a class="sc" id="78"></a>
<a class="ms" id="p_32Kv_1929"></a>
Atītānāgatapaccuppannakathā niṭṭhitā.<br>
Navamo vaggo.</p>
<p class="endsection summary">
<a class="sc" id="79"></a>
<a class="ms" id="p_32Kv_1930"></a>
Tassuddānaṃ</p>
<p>
<a class="sc" id="80"></a>
<a class="ms" id="p_32Kv_1931"></a>
Ānisaṃsadassāvissa saṃyojanānaṃ pahānaṃ, amatārammaṇaṃ saṃyojanaṃ, rūpaṃ
sārammaṇaṃ, anusayā anārammaṇā, evamevaṃ ñāṇaṃ, atītānāgatārammaṇaṃ cittaṃ,
sabbaṃ cittaṃ vitakkānupatitaṃ, sabbaso vitakkayato vicārayato vitakkavipphāro
saddo, na yathācittassa vācā, tatheva kāyakammaṃ atītānāgatehi samannāgatoti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>