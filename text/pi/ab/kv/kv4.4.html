<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="kv4.4">
<article>
<div class="hgroup">
<p class="division">Kathāvatthu</p>
<p>Niggahapaṇṇāsaka</p>
<h1> Aṭṭhārasamavagga</h1>
</div>
<h2>1 Manussalokakathā</h2>
<p>
<a class="sc" id="1"></a>
<a class="ms" id="p_32Kv_2511"></a>
<a class="msdiv" id="msdiv802"></a>
๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu atthi
buddhavutthāni cetiyāni ārāmavihāragāmanigamanagarāni raṭṭhāni janapadānīti?
Āmantā. Hañci atthi buddhavutthāni cetiyāni ārāmavihāragāmanigamanagarāni
raṭṭhāni janapadāni, tena vata re vattabbe—  “buddho bhagavā manussaloke
aṭṭhāsī”ti.</p>
<p>
<a class="sc" id="2"></a>
<a class="ms" id="p_32Kv_2512"></a>
๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu bhagavā
lumbiniyā jāto, bodhiyā mūle abhisambuddho, bārāṇasiyaṃ bhagavatā dhammacakkaṃ
pavattitaṃ, cāpāle cetiye āyusaṅkhāro ossaṭṭho, kusinārāyaṃ bhagavā
parinibbutoti? Āmantā. Hañci bhagavā lumbiniyā jāto…pe…  kusinārāyaṃ bhagavā
parinibbuto, tena vata re vattabbe—  “buddho bhagavā manussaloke aṭṭhāsī”ti.</p>
<p>
<a class="sc" id="3"></a>
<a class="ms" id="p_32Kv_2513"></a>
๐ Na vattabbaṃ—  “buddho bhagavā manussaloke aṭṭhāsī”ti? Āmantā. Nanu vuttaṃ
bhagavatā—  “ekamidāhaṃ, bhikkhave, samayaṃ ukkaṭṭhāyaṃ viharāmi subhagavane
sālarājamūle”ti; “ekamidāhaṃ, bhikkhave, samayaṃ uruvelāyaṃ viharāmi
ajapālanigrodhe paṭhamābhisambuddho”ti; “ekamidāhaṃ, bhikkhave, samayaṃ
rājagahe viharāmi veḷuvane kalandakanivāpe”ti; “ekamidāhaṃ, bhikkhave, samayaṃ
sāvatthiyaṃ viharāmi jetavane anāthapiṇḍikassa ārāme”ti; “ekamidāhaṃ,
bhikkhave, samayaṃ vesāliyaṃ viharāmi mahāvane kūṭāgārasālāyan”ti. Attheva
suttantoti? Āmantā. Tena hi buddho bhagavā manussaloke aṭṭhāsīti.</p>
<p>
<a class="sc" id="4"></a>
<a class="ms" id="p_32Kv_2514"></a>
<a class="msdiv" id="msdiv803"></a>
× Buddho bhagavā manussaloke aṭṭhāsīti? Āmantā. Nanu bhagavā loke jāto, loke
saṃvaḍḍho, lokaṃ abhibhuyya viharati anupalitto lokenāti? Āmantā. Hañci bhagavā
loke jāto, loke saṃvaḍḍho, lokaṃ abhibhuyya viharati anupalitto lokena, no ca
vata re vattabbe—  “buddho bhagavā manussaloke aṭṭhāsī”ti.</p>
<p class="endsutta">
<a class="sc" id="5"></a>
<a class="ms" id="p_32Kv_2515"></a>
Manussalokakathā niṭṭhitā.</p>
<h2>2 Dhammadesanākathā</h2>
<p>
<a class="sc" id="6"></a>
<a class="ms" id="p_32Kv_2516"></a>
<a class="msdiv" id="msdiv804"></a>
๐ Na vattabbaṃ—  “buddhena bhagavatā dhammo desito”ti? Āmantā. Kena desitoti?
Abhinimmitena desitoti. Abhinimmito jino satthā sammāsambuddho sabbaññū
sabbadassāvī dhammassāmī dhammappaṭisaraṇoti? Na hevaṃ vattabbe…pe… .</p>
<p>
<a class="sc" id="7"></a>
<a class="ms" id="p_32Kv_2517"></a>
๐ Na vattabbaṃ—  “buddhena bhagavatā dhammo desito”ti? Āmantā. Kena desitoti?
Āyasmatā ānandena desitoti. Āyasmā ānando jino satthā sammāsambuddho sabbaññū
sabbadassāvī dhammassāmī dhammappaṭisaraṇoti? Na hevaṃ vattabbe…pe… .</p>
<p>
<a class="sc" id="8"></a>
<a class="ms" id="p_32Kv_2518"></a>
<a class="msdiv" id="msdiv805"></a>
๐ Na vattabbaṃ—  “buddhena bhagavatā dhammo desito”ti? Āmantā. Nanu vuttaṃ
bhagavatā—  “saṃkhittenapi kho ahaṃ, sāriputta, dhammaṃ deseyyaṃ; vitthārenapi
kho ahaṃ, sāriputta, dhammaṃ deseyyaṃ; saṃkhittavitthārenapi kho ahaṃ,
sāriputta, dhammaṃ deseyyaṃ; aññātāro ca dullabhā”ti. Attheva suttantoti?
Āmantā. Tena hi buddhena bhagavatā dhammo desitoti.</p>
<p>
<a class="sc" id="9"></a>
<a class="ms" id="p_32Kv_2519"></a>
<a class="msdiv" id="msdiv806"></a>
๐ Na vattabbaṃ—  “buddhena bhagavatā dhammo desito”ti? Āmantā. Nanu vuttaṃ
bhagavatā—  “‘abhiññāyāhaṃ, bhikkhave, dhammaṃ desemi, no anabhiññāya;
sanidānāhaṃ, bhikkhave, dhammaṃ desemi, no anidānaṃ; sappāṭihāriyāhaṃ,
bhikkhave, dhammaṃ desemi, no appāṭihāriyaṃ; tassa mayhaṃ, bhikkhave, abhiññāya
dhammaṃ desayato no anabhiññāya, sanidānaṃ dhammaṃ desayato no anidānaṃ,
sappāṭihāriyaṃ dhammaṃ desayato no appāṭihāriyaṃ karaṇīyo ovādo karaṇīyā
anusāsanī; alañca pana vo, bhikkhave, tuṭṭhiyā alaṃ attamanatāya alaṃ
somanassāya—  sammāsambuddho bhagavā, svākkhāto dhammo, suppaṭipanno saṃgho’ti.
Imasmiñca pana veyyākaraṇasmiṃ bhaññamāne dasasahassilokadhātu akampitthā”ti.
Attheva suttantoti? Āmantā. Tena hi buddhena bhagavatā dhammo desitoti.</p>
<p class="endsutta">
<a class="sc" id="10"></a>
<a class="ms" id="p_32Kv_2520"></a>
Dhammadesanākathā niṭṭhitā.</p>
<h2>3 Karuṇākathā</h2>
<p>
<a class="sc" id="11"></a>
<a class="ms" id="p_32Kv_2521"></a>
<a class="msdiv" id="msdiv807"></a>
๐ Natthi buddhassa bhagavato karuṇāti? Āmantā. Natthi buddhassa bhagavato
mettāti? Na hevaṃ vattabbe…pe…  natthi buddhassa bhagavato karuṇāti? Āmantā.
Natthi buddhassa bhagavato muditā…pe…  upekkhāti? Na hevaṃ vattabbe…pe… .</p>
<p>
<a class="sc" id="12"></a>
<a class="ms" id="p_32Kv_2522"></a>
๐ Atthi buddhassa bhagavato mettāti? Āmantā. Atthi buddhassa bhagavato
karuṇāti? Na hevaṃ vattabbe…pe…  atthi buddhassa bhagavato muditā…pe…
upekkhāti? Āmantā. Atthi buddhassa bhagavato karuṇāti? Na hevaṃ vattabbe…pe… .</p>
<p>
<a class="sc" id="13"></a>
<a class="ms" id="p_32Kv_2523"></a>
๐ Natthi buddhassa bhagavato karuṇāti? Āmantā. Bhagavā akāruṇikoti? Na hevaṃ
vattabbe…pe…  nanu bhagavā kāruṇiko lokahito lokānukampako lokatthacaroti?
Āmantā. Hañci bhagavā kāruṇiko lokahito lokānukampako lokatthacaro, no ca vata
re vattabbe—  “natthi buddhassa bhagavato karuṇā”ti…pe… .</p>
<p>
<a class="sc" id="14"></a>
<a class="ms" id="p_32Kv_2524"></a>
๐ Natthi buddhassa bhagavato karuṇāti? Āmantā. Nanu bhagavā
mahākaruṇāsamāpattiṃ samāpajjīti? Āmantā. Hañci bhagavā mahākaruṇāsamāpattiṃ
samāpajji, no ca vata re vattabbe—  “natthi buddhassa bhagavato karuṇā”ti.</p>
<p>
<a class="sc" id="15"></a>
<a class="ms" id="p_32Kv_2525"></a>
<a class="msdiv" id="msdiv808"></a>
× Atthi buddhassa bhagavato karuṇāti? Āmantā. Bhagavā sarāgoti? Na hevaṃ
vattabbe. Tena hi natthi buddhassa bhagavato karuṇāti.</p>
<p class="endsutta">
<a class="sc" id="16"></a>
<a class="ms" id="p_32Kv_2526"></a>
Karuṇākathā niṭṭhitā.</p>
<h2>4 Gandhajātikathā</h2>
<p>
<a class="sc" id="17"></a>
<a class="ms" id="p_32Kv_2527"></a>
<a class="msdiv" id="msdiv809"></a>
๐ Buddhassa bhagavato uccārapassāvo ativiya aññe gandhajāte adhiggaṇhātīti?
Āmantā. Bhagavā gandhabhojīti? Na hevaṃ vattabbe…pe…  nanu bhagavā
odanakummāsaṃ bhuñjatīti? Āmantā. Hañci bhagavā odanakummāsaṃ bhuñjati, no ca
vata re vattabbe—  “buddhassa bhagavato uccārapassāvo ativiya aññe gandhajāte
adhiggaṇhātī”ti.</p>
<p>
<a class="sc" id="18"></a>
<a class="ms" id="p_32Kv_2528"></a>
๐ Buddhassa bhagavato uccārapassāvo ativiya aññe gandhajāte adhiggaṇhātīti?
Āmantā. Atthi keci buddhassa bhagavato uccārapassāvaṃ nhāyanti vilimpanti
ucchādenti peḷāya paṭisāmenti karaṇḍāya nikkhipanti āpaṇe pasārenti, tena ca
gandhena gandhakaraṇīyaṃ karontīti? Na hevaṃ vattabbe…pe… .</p>
<p class="endsutta">
<a class="sc" id="19"></a>
<a class="ms" id="p_32Kv_2529"></a>
Gandhajātikathā niṭṭhitā.</p>
<h2>5 Ekamaggakathā</h2>
<p>
<a class="sc" id="20"></a>
<a class="ms" id="p_32Kv_2530"></a>
<a class="msdiv" id="msdiv810"></a>
๐ Ekena ariyamaggena cattāri sāmaññaphalāni sacchikarotīti? Āmantā. Catunnaṃ
phassānaṃ…pe…  catunnaṃ saññānaṃ samodhānaṃ hotīti? Na hevaṃ vattabbe…pe…
ekena ariyamaggena cattāri sāmaññaphalāni sacchikarotīti? Āmantā.
Sotāpattimaggenāti? Na hevaṃ vattabbe…pe…  sakadāgāmi…pe…  anāgāmimaggenāti? Na
hevaṃ vattabbe…pe… .</p>
<p>
<a class="sc" id="21"></a>
<a class="ms" id="p_32Kv_2531"></a>
๐ Katamena maggenāti? Arahattamaggenāti. Arahattamaggena sakkāyadiṭṭhiṃ
vicikicchaṃ sīlabbataparāmāsaṃ jahatīti? Na hevaṃ vattabbe…pe…  arahattamaggena
sakkāyadiṭṭhiṃ vicikicchaṃ sīlabbataparāmāsaṃ jahatīti? Āmantā. Nanu tiṇṇaṃ
saṃyojanānaṃ pahānaṃ sotāpattiphalaṃ vuttaṃ bhagavatāti? Āmantā. Hañci tiṇṇaṃ
saṃyojanānaṃ pahānaṃ sotāpattiphalaṃ vuttaṃ bhagavatā, no ca vata re vattabbe—
“arahattamaggena sakkāyadiṭṭhiṃ vicikicchaṃ sīlabbataparāmāsaṃ jahatī”ti.</p>
<p>
<a class="sc" id="22"></a>
<a class="ms" id="p_32Kv_2532"></a>
๐ Arahattamaggena oḷārikaṃ kāmarāgaṃ oḷārikaṃ byāpādaṃ jahatīti? Na hevaṃ
vattabbe…pe…  arahattamaggena oḷārikaṃ kāmarāgaṃ oḷārikaṃ byāpādaṃ jahatīti?
Āmantā. Nanu kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatāti?
Āmantā. Hañci kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatā,
no ca vata re vattabbe—  “arahattamaggena oḷārikaṃ kāmarāgaṃ oḷārikaṃ byāpādaṃ
jahatī”ti.</p>
<p>
<a class="sc" id="23"></a>
<a class="ms" id="p_32Kv_2533"></a>
๐ Arahattamaggena aṇusahagataṃ kāmarāgaṃ aṇusahagataṃ byāpādaṃ jahatīti? Na
hevaṃ vattabbe…pe…  arahattamaggena aṇusahagataṃ kāmarāgaṃ aṇusahagataṃ
byāpādaṃ jahatīti? Āmantā. Nanu kāmarāgabyāpādānaṃ anavasesappahānaṃ
anāgāmiphalaṃ vuttaṃ bhagavatāti? Āmantā. Hañci kāmarāgabyāpādānaṃ
anavasesappahānaṃ anāgāmiphalaṃ vuttaṃ bhagavatā, no ca vata re vattabbe—
“arahattamaggena aṇusahagataṃ kāmarāgaṃ aṇusahagataṃ byāpādaṃ jahatī”ti.</p>
<p>
<a class="sc" id="24"></a>
<a class="ms" id="p_32Kv_2534"></a>
<a class="msdiv" id="msdiv811"></a>
× Na vattabbaṃ—  “ekena ariyamaggena cattāri sāmaññaphalāni sacchikarotī”ti?
Āmantā. Bhagavatā sotāpattimaggo bhāvitoti? Āmantā. Bhagavā sotāpannoti? Na
hevaṃ vattabbe…pe…  bhagavatā sakadāgāmi…pe…  anāgāmimaggo bhāvitoti? Āmantā.
Bhagavā anāgāmīti? Na hevaṃ vattabbe…pe… .</p>
<p>
<a class="sc" id="25"></a>
<a class="ms" id="p_32Kv_2535"></a>
<a class="msdiv" id="msdiv812"></a>
๐ Bhagavā ekena ariyamaggena cattāri sāmaññaphalāni sacchikaroti, sāvakā catūhi
ariyamaggehi cattāri sāmaññaphalāni sacchikarontīti? Āmantā. Sāvakā buddhassa
bhagavato adiṭṭhaṃ dakkhanti anadhigataṃ adhigacchanti asacchikataṃ
sacchikarontīti? Na hevaṃ vattabbe…pe… .</p>
<p class="endsutta">
<a class="sc" id="26"></a>
<a class="ms" id="p_32Kv_2536"></a>
Ekamaggakathā niṭṭhitā.</p>
<h2>6 Jhānasaṅkantikathā</h2>
<p>
<a class="sc" id="27"></a>
<a class="ms" id="p_32Kv_2537"></a>
<a class="msdiv" id="msdiv813"></a>
๐ Jhānā jhānaṃ saṅkamatīti? Āmantā. Paṭhamā jhānā tatiyaṃ jhānaṃ saṅkamatīti?
Na hevaṃ vattabbe…pe…  jhānā jhānaṃ saṅkamatīti? Āmantā. Dutiyā jhānā catutthaṃ
jhānaṃ saṅkamatīti? Na hevaṃ vattabbe…pe… .</p>
<p>
<a class="sc" id="28"></a>
<a class="ms" id="p_32Kv_2538"></a>
๐ Paṭhamā jhānā dutiyaṃ jhānaṃ saṅkamatīti? Āmantā. Yā paṭhamassa jhānassa
uppādāya āvaṭṭanā…pe…  paṇidhi, sāva dutiyassa jhānassa uppādāya āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="sc" id="29"></a>
<a class="ms" id="p_32Kv_2539"></a>
๐ Paṭhamā jhānā dutiyaṃ jhānaṃ saṅkamati, na vattabbaṃ—  “yā paṭhamassa
jhānassa uppādāya āvaṭṭanā…pe…  paṇidhi, sāva dutiyassa jhānassa uppādāya
āvaṭṭanā…pe…  paṇidhī”ti? Āmantā. Dutiyaṃ jhānaṃ anāvaṭṭentassa uppajjati…pe…
appaṇidahantassa uppajjatīti? Na hevaṃ vattabbe…pe…  nanu dutiyaṃ jhānaṃ
āvaṭṭentassa uppajjati…pe…  paṇidahantassa uppajjatīti? Āmantā. Hañci dutiyaṃ
jhānaṃ āvaṭṭentassa uppajjati…pe…  paṇidahantassa uppajjati, no ca vata re
vattabbe—  “paṭhamā jhānā dutiyaṃ jhānaṃ saṅkamatī”ti…pe… .</p>
<p>
<a class="sc" id="30"></a>
<a class="ms" id="p_32Kv_2540"></a>
๐ Paṭhamā jhānā dutiyaṃ jhānaṃ saṅkamatīti? Āmantā. Paṭhamaṃ jhānaṃ kāme
ādīnavato manasikaroto uppajjatīti? Āmantā. Dutiyaṃ jhānaṃ kāme ādīnavato
manasikaroto uppajjatīti? Na hevaṃ vattabbe…pe… .</p>
<p>
<a class="sc" id="31"></a>
<a class="ms" id="p_32Kv_2541"></a>
๐ Paṭhamaṃ jhānaṃ savitakkaṃ savicāranti? Āmantā. Dutiyaṃ jhānaṃ savitakkaṃ
savicāranti? Na hevaṃ vattabbe…pe…  paṭhamā jhānā dutiyaṃ jhānaṃ saṅkamatīti?
Āmantā. Taññeva paṭhamaṃ jhānaṃ taṃ dutiyaṃ jhānanti? Na hevaṃ vattabbe…pe… .</p>
<p>
<a class="sc" id="32"></a>
<a class="ms" id="p_32Kv_2542"></a>
<a class="msdiv" id="msdiv814"></a>
๐ Dutiyā jhānā tatiyaṃ jhānaṃ saṅkamatīti? Āmantā. Yā dutiyassa jhānassa
uppādāya āvaṭṭanā…pe…  paṇidhi, sāva tatiyassa jhānassa uppādāya āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="sc" id="33"></a>
<a class="ms" id="p_32Kv_2543"></a>
๐ Dutiyā jhānā tatiyaṃ jhānaṃ saṅkamati, na vattabbaṃ—  “yā dutiyassa jhānassa
uppādāya āvaṭṭanā…pe…  paṇidhi, sāva tatiyassa jhānassa uppādāya āvaṭṭanā…pe…
paṇidhī”ti? Āmantā. Tatiyaṃ jhānaṃ anāvaṭṭentassa uppajjati…pe…
appaṇidahantassa uppajjatīti? Na hevaṃ vattabbe…pe…  nanu tatiyaṃ jhānaṃ
āvaṭṭentassa uppajjati…pe…  paṇidahantassa uppajjatīti? Āmantā. Hañci tatiyaṃ
jhānaṃ āvaṭṭentassa uppajjati…pe…  paṇidahantassa uppajjati, no ca vata re
vattabbe—  “dutiyā jhānā tatiyaṃ jhānaṃ saṅkamatī”ti.</p>
<p>
<a class="sc" id="34"></a>
<a class="ms" id="p_32Kv_2544"></a>
๐ Dutiyā jhānā tatiyaṃ jhānaṃ saṅkamatīti? Āmantā. Dutiyaṃ jhānaṃ vitakkavicāre
ādīnavato manasikaroto uppajjatīti? Āmantā. Tatiyaṃ jhānaṃ vitakkavicāre
ādīnavato manasikaroto uppajjatīti? Na hevaṃ vattabbe…pe… .</p>
<p>
<a class="sc" id="35"></a>
<a class="ms" id="p_32Kv_2545"></a>
๐ Dutiyaṃ jhānaṃ sappītikanti? Āmantā. Tatiyaṃ jhānaṃ sappītikanti? Na hevaṃ
vattabbe…pe…  dutiyā jhānā tatiyaṃ jhānaṃ saṅkamatīti? Āmantā. Taññeva dutiyaṃ
jhānaṃ taṃ tatiyaṃ jhānanti? Na hevaṃ vattabbe…pe… .</p>
<p>
<a class="sc" id="36"></a>
<a class="ms" id="p_32Kv_2546"></a>
<a class="msdiv" id="msdiv815"></a>
๐ Tatiyā jhānā catutthaṃ jhānaṃ saṅkamatīti? Āmantā. Yā tatiyassa jhānassa
uppādāya āvaṭṭanā…pe…  paṇidhi, sāva catutthassa jhānassa uppādāya āvaṭṭanā…pe…
paṇidhīti? Na hevaṃ vattabbe…pe… .</p>
<p>
<a class="sc" id="37"></a>
<a class="ms" id="p_32Kv_2547"></a>
๐ Tatiyā jhānā catutthaṃ jhānaṃ saṅkamati, na vattabbaṃ—  “yā tatiyassa
jhānassa uppādāya āvaṭṭanā…pe…  paṇidhi, sāva catutthassa jhānassa uppādāya
āvaṭṭanā…pe…  paṇidhī”ti? Āmantā. Catutthaṃ jhānaṃ anāvaṭṭentassa uppajjati…pe…
appaṇidahantassa uppajjatīti? Na hevaṃ vattabbe…pe…  nanu catutthaṃ jhānaṃ
āvaṭṭentassa uppajjati…pe…  paṇidahantassa uppajjatīti? Āmantā. Hañci catutthaṃ
jhānaṃ āvaṭṭentassa uppajjati…pe…  paṇidahantassa uppajjati, no ca vata re
vattabbe—  “tatiyā jhānā catutthaṃ jhānaṃ saṅkamatī”ti.</p>
<p>
<a class="sc" id="38"></a>
<a class="ms" id="p_32Kv_2548"></a>
๐ Tatiyā jhānā catutthaṃ jhānaṃ saṅkamatīti? Āmantā. Tatiyaṃ jhānaṃ pītiṃ
ādīnavato manasikaroto uppajjatīti? Āmantā. Catutthaṃ jhānaṃ pītiṃ ādīnavato
manasikaroto uppajjatīti? Na hevaṃ vattabbe…pe… .</p>
<p>
<a class="sc" id="39"></a>
<a class="ms" id="p_32Kv_2549"></a>
๐ Tatiyaṃ jhānaṃ sukhasahagatanti? Āmantā. Catutthaṃ jhānaṃ sukhasahagatanti?
Na hevaṃ vattabbe…pe…  tatiyā jhānā catutthaṃ jhānaṃ saṅkamatīti? Āmantā.
Taññeva tatiyaṃ jhānaṃ taṃ catutthaṃ jhānanti? Na hevaṃ vattabbe…pe… .</p>
<p>
<a class="sc" id="40"></a>
<a class="ms" id="p_32Kv_2550"></a>
<a class="msdiv" id="msdiv816"></a>
× Na vattabbaṃ—  “jhānā jhānaṃ saṅkamatī”ti? Āmantā. Nanu vuttaṃ bhagavatā—
“idha, bhikkhave, bhikkhu vivicceva kāmehi…pe…  catutthaṃ jhānaṃ upasampajja
viharatī”ti. Attheva suttantoti? Āmantā. Tena hi jhānā jhānaṃ saṅkamatīti.</p>
<p class="endsutta">
<a class="sc" id="41"></a>
<a class="ms" id="p_32Kv_2551"></a>
Jhānasaṅkantikathā niṭṭhitā.</p>
<h2>7 Jhānantarikakathā</h2>
<p>
<a class="sc" id="42"></a>
<a class="ms" id="p_32Kv_2552"></a>
<a class="msdiv" id="msdiv817"></a>
๐ Atthi jhānantarikāti? Āmantā. Atthi phassantarikā…pe…  atthi saññantarikāti?
Na hevaṃ vattabbe…pe… .</p>
<p>
<a class="sc" id="43"></a>
<a class="ms" id="p_32Kv_2553"></a>
๐ Atthi jhānantarikāti? Āmantā. Dutiyassa ca jhānassa tatiyassa ca jhānassa
antare atthi jhānantarikāti? Na hevaṃ vattabbe…pe… .</p>
<p>
<a class="sc" id="44"></a>
<a class="ms" id="p_32Kv_2554"></a>
๐ Atthi jhānantarikāti? Āmantā. Tatiyassa ca jhānassa catutthassa ca jhānassa
antare atthi jhānantarikāti? Na hevaṃ vattabbe…pe… .</p>
<p>
<a class="sc" id="45"></a>
<a class="ms" id="p_32Kv_2555"></a>
๐ Dutiyassa ca jhānassa tatiyassa ca jhānassa antare natthi jhānantarikāti?
Āmantā. Hañci dutiyassa ca jhānassa tatiyassa ca jhānassa antare natthi
jhānantarikā, no ca vata re vattabbe—  “atthi jhānantarikā”ti.</p>
<p>
<a class="sc" id="46"></a>
<a class="ms" id="p_32Kv_2556"></a>
๐ Tatiyassa ca jhānassa catutthassa ca jhānassa antare natthi jhānantarikāti?
Āmantā. Hañci tatiyassa ca jhānassa catutthassa ca jhānassa antare natthi
jhānantarikā, no ca vata re vattabbe—  “atthi jhānantarikā”ti.</p>
<p>
<a class="sc" id="47"></a>
<a class="ms" id="p_32Kv_2557"></a>
<a class="msdiv" id="msdiv818"></a>
๐ Paṭhamassa ca jhānassa dutiyassa ca jhānassa antare atthi jhānantarikāti?
Āmantā. Dutiyassa ca jhānassa tatiyassa ca jhānassa antare atthi
jhānantarikāti? Na hevaṃ vattabbe…pe… .</p>
<p>
<a class="sc" id="48"></a>
<a class="ms" id="p_32Kv_2558"></a>
๐ Paṭhamassa ca jhānassa dutiyassa ca jhānassa antare atthi jhānantarikāti?
Āmantā. Tatiyassa ca jhānassa catutthassa ca jhānassa antare atthi
jhānantarikāti? Na hevaṃ vattabbe…pe… .</p>
<p>
<a class="sc" id="49"></a>
<a class="ms" id="p_32Kv_2559"></a>
๐ Dutiyassa ca jhānassa tatiyassa ca jhānassa antare natthi jhānantarikāti?
Āmantā. Paṭhamassa ca jhānassa dutiyassa ca jhānassa antare natthi
jhānantarikāti? Na hevaṃ vattabbe…pe… .</p>
<p>
<a class="sc" id="50"></a>
<a class="ms" id="p_32Kv_2560"></a>
๐ Tatiyassa ca jhānassa catutthassa ca jhānassa antare natthi jhānantarikāti?
Āmantā. Paṭhamassa ca jhānassa dutiyassa ca jhānassa antare natthi
jhānantarikāti? Na hevaṃ vattabbe…pe… .</p>
<p>
<a class="sc" id="51"></a>
<a class="ms" id="p_32Kv_2561"></a>
<a class="msdiv" id="msdiv819"></a>
๐ Avitakko vicāramatto samādhi jhānantarikāti? Āmantā. Savitakko savicāro
samādhi jhānantarikāti? Na hevaṃ vattabbe…pe… .</p>
<p>
<a class="sc" id="52"></a>
<a class="ms" id="p_32Kv_2562"></a>
๐ Avitakko vicāramatto samādhi jhānantarikāti? Āmantā. Avitakko avicāro samādhi
jhānantarikāti? Na hevaṃ vattabbe…pe… .</p>
<p>
<a class="sc" id="53"></a>
<a class="ms" id="p_32Kv_2563"></a>
๐ Savitakko savicāro samādhi na jhānantarikāti? Āmantā. Avitakko vicāramatto
samādhi na jhānantarikāti? Na hevaṃ vattabbe…pe… .</p>
<p>
<a class="sc" id="54"></a>
<a class="ms" id="p_32Kv_2564"></a>
๐ Avitakko avicāro samādhi na jhānantarikāti? Āmantā. Avitakko vicāramatto
samādhi na jhānantarikāti? Na hevaṃ vattabbe…pe… .</p>
<p>
<a class="sc" id="55"></a>
<a class="ms" id="p_32Kv_2565"></a>
<a class="msdiv" id="msdiv820"></a>
๐ Dvinnaṃ jhānānaṃ paṭuppannānamantare avitakko vicāramatto samādhīti? Āmantā.
Nanu avitakke vicāramatte samādhimhi vattamāne paṭhamaṃ jhānaṃ niruddhaṃ
dutiyaṃ jhānaṃ paṭuppannanti? Āmantā. Hañci avitakke vicāramatte samādhimhi
vattamāne paṭhamaṃ jhānaṃ niruddhaṃ dutiyaṃ jhānaṃ paṭuppannaṃ, no ca vata re
vattabbe—  “dvinnaṃ jhānānaṃ paṭuppannānamantare avitakko vicāramatto samādhi
jhānantarikā”ti.</p>
<p>
<a class="sc" id="56"></a>
<a class="ms" id="p_32Kv_2566"></a>
<a class="msdiv" id="msdiv821"></a>
× Avitakko vicāramatto samādhi na jhānantarikāti? Āmantā. Avitakko vicāramatto
samādhi paṭhamaṃ jhānaṃ…pe…  dutiyaṃ jhānaṃ…pe…  tatiyaṃ jhānaṃ…pe…  catutthaṃ
jhānanti? Na hevaṃ vattabbe. Tena hi avitakko vicāramatto samādhi
jhānantarikāti.</p>
<p>
<a class="sc" id="57"></a>
<a class="ms" id="p_32Kv_2567"></a>
<a class="msdiv" id="msdiv822"></a>
๐ Avitakko vicāramatto samādhi jhānantarikāti? Āmantā. Nanu tayo samādhī vuttā
bhagavatā—  “savitakko savicāro samādhi”, avitakko vicāramatto samādhi,
avitakko avicāro samādhī”ti? Āmantā. Hañci tayo samādhī vuttā bhagavatā—
“savitakko…pe…  avicāro samādhi”, no ca vata re vattabbe—  “avitakko
vicāramatto samādhi jhānantarikā”ti.</p>
<p class="endsutta">
<a class="sc" id="58"></a>
<a class="ms" id="p_32Kv_2568"></a>
Jhānantarikakathā niṭṭhitā.</p>
<h2>8 Saddaṃsuṇātītikathā</h2>
<p>
<a class="sc" id="59"></a>
<a class="ms" id="p_32Kv_2569"></a>
<a class="msdiv" id="msdiv823"></a>
๐ Samāpanno saddaṃ suṇātīti? Āmantā. Samāpanno cakkhunā rūpaṃ passati…pe…
sotena…pe…  ghānena…pe…  jivhāya…pe…  kāyena phoṭṭhabbaṃ phusatīti? Na hevaṃ
vattabbe…pe… .</p>
<p>
<a class="sc" id="60"></a>
<a class="ms" id="p_32Kv_2570"></a>
๐ Samāpanno saddaṃ suṇātīti? Āmantā. Sotaviññāṇasamaṅgī samāpannoti? Na hevaṃ
vattabbe. Nanu samādhi manoviññāṇasamaṅgissāti? Āmantā. Hañci samādhi
manoviññāṇasamaṅgissa, no ca vata re vattabbe—  “samāpanno saddaṃ suṇātī”ti.</p>
<p>
<a class="sc" id="61"></a>
<a class="ms" id="p_32Kv_2571"></a>
๐ Samādhi manoviññāṇasamaṅgissa, sotaviññāṇasamaṅgī saddaṃ suṇātīti? Āmantā.
Hañci samādhi manoviññāṇasamaṅgissa, sotaviññāṇasamaṅgī saddaṃ suṇāti, no ca
vata re vattabbe—  “samāpanno saddaṃ suṇātī”ti. Samādhi manoviññāṇasamaṅgissa,
sotaviññāṇasamaṅgī saddaṃ suṇātīti? Āmantā. Dvinnaṃ phassānaṃ…pe…  dvinnaṃ
cittānaṃ samodhānaṃ hotīti? Na hevaṃ vattabbe…pe… .</p>
<p>
<a class="sc" id="62"></a>
<a class="ms" id="p_32Kv_2572"></a>
<a class="msdiv" id="msdiv824"></a>
× Na vattabbaṃ—  “samāpanno saddaṃ suṇātī”ti? Āmantā. Nanu paṭhamassa jhānassa
saddo kaṇṭako vutto bhagavatāti? Āmantā. Hañci paṭhamassa jhānassa saddo
kaṇṭako vutto bhagavatā, tena vata re vattabbe—  “samāpanno saddaṃ suṇātī”ti.</p>
<p>
<a class="sc" id="63"></a>
<a class="ms" id="p_32Kv_2573"></a>
<a class="msdiv" id="msdiv825"></a>
๐ Paṭhamassa jhānassa saddo kaṇṭako vutto bhagavatāti, samāpanno saddaṃ
suṇātīti? Āmantā. Dutiyassa jhānassa vitakko vicāro kaṇṭako vutto bhagavatā,
atthi tassa vitakkavicārāti? Na hevaṃ vattabbe…pe… .</p>
<p>
<a class="sc" id="64"></a>
<a class="ms" id="p_32Kv_2574"></a>
๐ Paṭhamassa jhānassa saddo kaṇṭako vutto bhagavatāti, samāpanno saddaṃ
suṇātīti? Āmantā. Tatiyassa jhānassa pīti kaṇṭako…pe…  catutthassa jhānassa
assāsapassāso kaṇṭako …  ākāsānañcāyatanaṃ samāpannassa rūpasaññā kaṇṭako…
viññāṇañcāyatanaṃ samāpannassa ākāsānañcāyatanasaññā kaṇṭako…  ākiñcaññāyatanaṃ
samāpannassa viññāṇañcāyatanasaññā kaṇṭako…  nevasaññānāsaññāyatanaṃ
samāpannassa ākiñcaññāyatanasaññā kaṇṭako…  saññāvedayitanirodhaṃ samāpannassa
saññā ca vedanā ca kaṇṭako vutto bhagavatā, atthi tassa saññā ca vedanā cāti?
Na hevaṃ vattabbe…pe… .</p>
<p class="endsutta">
<a class="sc" id="65"></a>
<a class="ms" id="p_32Kv_2575"></a>
Saddaṃ suṇātītikathā niṭṭhitā.</p>
<h2>9 Cakkhunārūpaṃpassatītikathā</h2>
<p>
<a class="sc" id="66"></a>
<a class="ms" id="p_32Kv_2576"></a>
<a class="msdiv" id="msdiv826"></a>
๐ Cakkhunā rūpaṃ passatīti? Āmantā. Rūpena rūpaṃ passatīti? Na hevaṃ
vattabbe…pe…  rūpena rūpaṃ passatīti? Āmantā. Rūpena rūpaṃ paṭivijānātīti? Na
hevaṃ vattabbe…pe…  rūpena rūpaṃ paṭivijānātīti? Āmantā. Rūpaṃ manoviññāṇanti?
Na hevaṃ vattabbe…pe…  cakkhunā rūpaṃ passatīti? Āmantā. Atthi cakkhussa
āvaṭṭanā…pe…  paṇidhīti? Na hevaṃ vattabbe…pe…  nanu natthi cakkhussa
āvaṭṭanā…pe…  paṇidhīti? Āmantā. Hañci natthi cakkhussa āvaṭṭanā…pe…  paṇidhi,
no ca vata re vattabbe—  “cakkhunā rūpaṃ passatī”ti.</p>
<p>
<a class="sc" id="67"></a>
<a class="ms" id="p_32Kv_2577"></a>
๐ Sotena saddaṃ suṇātīti…pe…  ghānena gandhaṃ ghāyatīti…pe…  jivhāya rasaṃ
sāyatīti…pe…  kāyena phoṭṭhabbaṃ phusatīti? Āmantā. Rūpena rūpaṃ phusatīti? Na
hevaṃ vattabbe…pe… .</p>
<p>
<a class="sc" id="68"></a>
<a class="ms" id="p_32Kv_2578"></a>
๐ Rūpena rūpaṃ phusatīti? Āmantā. Rūpena rūpaṃ paṭivijānātīti? Na hevaṃ
vattabbe…pe…  rūpena rūpaṃ paṭivijānātīti? Āmantā. Rūpaṃ manoviññāṇanti? Na
hevaṃ vattabbe…pe…  kāyena phoṭṭhabbaṃ phusatīti? Āmantā. Atthi kāyassa
āvaṭṭanā…pe…  paṇidhīti? Na hevaṃ vattabbe…pe…  nanu natthi kāyassa
āvaṭṭanā…pe…  paṇidhīti? Āmantā. Hañci natthi kāyassa āvaṭṭanā…pe…  paṇidhi, no
ca vata re vattabbe—  “kāyena phoṭṭhabbaṃ phusatī”ti…pe… .</p>
<p>
<a class="sc" id="69"></a>
<a class="ms" id="p_32Kv_2579"></a>
<a class="msdiv" id="msdiv827"></a>
× Na vattabbaṃ—  “cakkhunā rūpaṃ passatī”ti…pe…  “kāyena phoṭṭhabbaṃ
phusatī”ti? Āmantā. Nanu vuttaṃ bhagavatā—  “idha, bhikkhave, bhikkhu cakkhunā
rūpaṃ passati…pe…  kāyena phoṭṭhabbaṃ phusatī”ti. Attheva suttantoti? Āmantā.
Tena hi cakkhunā rūpaṃ passati…pe…  kāyena phoṭṭhabbaṃ phusatīti.</p>
<p class="endsutta">
<a class="sc" id="70"></a>
<a class="ms" id="p_32Kv_2580"></a>
Cakkhunā rūpaṃ passatītikathā niṭṭhitā.<br>
Aṭṭhārasamo vaggo.</p>
<p class="endsection summary">
<a class="sc" id="71"></a>
<a class="ms" id="p_32Kv_2581"></a>
Tassuddānaṃ</p>
<p>
<a class="sc" id="72"></a>
<a class="ms" id="p_32Kv_2582"></a>
Buddho bhagavā manussaloke aṭṭhāsi, buddhena bhagavatā dhammo desito, natthi
buddhassa bhagavato karuṇā, buddhassa bhagavato uccārapassāvo ativiya aññe
gandhajāte adhiggaṇhāti, ekena ariyamaggena cattāri sāmaññaphalāni
sacchikaroti, jhānā jhānaṃ saṅkamati, atthi jhānantarikā, samāpanno saddaṃ
suṇāti, cakkhunā rūpaṃ passati…pe…  kāyena phoṭṭhabbaṃ phusati.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>