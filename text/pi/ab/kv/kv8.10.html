<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv8.10">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Aṭṭhamavagga</p>
<h1>Jīvi­tin­driya­kathā</h1></div>
<p><a class="sc" id="108"></a>
<a class="ms" id="p_32Kv_1826"></a>
<a class="msdiv" id="msdiv540"></a>
<span class="rightview" title="Right view section">☑</span> Natthi rūpa­jīvi­tin­driyanti? Āmantā. Natthi rūpīnaṃ dhammānaṃ āyu ṭhiti yapanā
yāpanā iriyanā vattanā pālanāti? Na hevaṃ vattabbe … pe … atthi rūpīnaṃ
dhammānaṃ āyu ṭhiti yapanā yāpanā iriyanā vattanā pālanāti? Āmantā. Hañci atthi
rūpīnaṃ dhammānaṃ āyu ṭhiti yapanā yāpanā iriyanā vattanā pālanā, no ca vata re
vattabbe—“natthi rūpa­jīvi­tin­driyan”ti.</p>
<p><a class="sc" id="109"></a>
<a class="pts1" id="pts395"></a>
<a class="ms" id="p_32Kv_1827"></a>
<span class="rightview" title="Right view section">☑</span> Atthi arūpīnaṃ dhammānaṃ āyu ṭhiti yapanā yāpanā iriyanā vattanā pālanā,
atthi arūpa­jīvi­tin­driyanti? Āmantā. Atthi rūpīnaṃ dhammānaṃ āyu ṭhiti yapanā
yāpanā iriyanā vattanā pālanā, atthi rūpa­jīvi­tin­driyanti? Na hevaṃ vattabbe …
pe … atthi rūpīnaṃ dhammānaṃ āyu ṭhiti yapanā yāpanā iriyanā vattanā pālanā,
natthi rūpa­jīvi­tin­driyanti? Āmantā. Atthi arūpīnaṃ dhammānaṃ āyu ṭhiti yapanā
yāpanā iriyanā vattanā pālanā, natthi arūpa­jīvi­tin­driyanti? Na hevaṃ vattabbe …
pe ….</p>
<p><a class="sc" id="110"></a>
<a class="ms" id="p_32Kv_1828"></a>
<span class="rightview" title="Right view section">☑</span> Arūpīnaṃ dhammānaṃ āyu arūpa­jīvi­tin­driyanti? Āmantā. Rūpīnaṃ dhammānaṃ āyu
rūpa­jīvi­tin­driyanti? Na hevaṃ vattabbe … pe … rūpīnaṃ dhammānaṃ āyu na
vattabbaṃ—“rūpa­jīvi­tin­driyan”ti? Āmantā. Arūpīnaṃ dhammānaṃ āyu na
vattabbaṃ—“arūpa­jīvi­tin­driyan”ti? Na hevaṃ vattabbe … pe ….</p>
<p><a class="sc" id="111"></a>
<a class="ms" id="p_32Kv_1829"></a>
<a class="msdiv" id="msdiv541"></a>
<span class="rightview" title="Right view section">☑</span> Rūpīnaṃ dhammānaṃ āyu arūpa­jīvi­tin­driyanti? Āmantā. Arūpīnaṃ dhammānaṃ āyu
rūpa­jīvi­tin­driyanti? Na hevaṃ vattabbe … pe ….</p>
<p><a class="sc" id="112"></a>
<a class="ms" id="p_32Kv_1830"></a>
<span class="rightview" title="Right view section">☑</span> Arūpīnaṃ dhammānaṃ āyu na vattabbaṃ—“rūpa­jīvi­tin­driyan”ti? Āmantā. Rūpīnaṃ
dhammānaṃ āyu na vattabbaṃ—“arūpa­jīvi­tin­driyan”ti? Na hevaṃ vattabbe … pe ….</p>
<p><a class="sc" id="113"></a>
<a class="pts1" id="pts396"></a>
<a class="ms" id="p_32Kv_1831"></a>
<span class="rightview" title="Right view section">☑</span> Rūpīnañca arūpīnañca dhammānaṃ āyu arūpa­jīvi­tin­driyanti? Āmantā. Rūpīnañca
arūpīnañca dhammānaṃ āyu rūpa­jīvi­tin­driyanti? Na hevaṃ vattabbe … pe ….</p>
<p><a class="sc" id="114"></a>
<a class="ms" id="p_32Kv_1832"></a>
<span class="rightview" title="Right view section">☑</span> Rūpīnañca arūpīnañca dhammānaṃ āyu na vattabbaṃ—“rūpa­jīvi­tin­driyan”ti?
Āmantā. Rūpīnañca arūpīnañca dhammānaṃ āyu na vattabbaṃ—“arūpa­jīvi­tin­driyan”ti?
Na hevaṃ vattabbe … pe … natthi rūpa­jīvi­tin­driyanti? Āmantā. Nirodhaṃ
samāpannassa natthi jīvi­tin­driyanti? Na hevaṃ vattabbe … pe ….</p>
<p><a class="sc" id="115"></a>
<a class="ms" id="p_32Kv_1833"></a>
<a class="msdiv" id="msdiv542"></a>
<span class="rightview" title="Right view section">☑</span> Nirodhaṃ samāpannassa atthi jīvi­tin­driyanti? Āmantā. Hañci nirodhaṃ
samāpannassa atthi jīvitindriyaṃ, no ca vata re vattabbe—“natthi
rūpa­jīvi­tin­driyan”ti.</p>
<p><a class="sc" id="116"></a>
<a class="ms" id="p_32Kv_1834"></a>
<span class="rightview" title="Right view section">☑</span> Nirodhaṃ samāpannassa atthi jīvi­tin­driyanti? Āmantā. Katamak­khan­dha­pariyā­pannanti? Saṅ­khā­rak­khan­dha­pariyā­pannanti. Nirodhaṃ samāpannassa atthi saṅ­khā­rak­khan­dhoti? Na hevaṃ vattabbe … pe ….</p>
<p><a class="sc" id="117"></a>
<a class="ms" id="p_32Kv_1835"></a>
<span class="rightview" title="Right view section">☑</span> Nirodhaṃ samāpannassa atthi saṅ­khā­rak­khan­dhoti? Āmantā. Nirodhaṃ samāpannassa
atthi vedanākkhandho … pe … saññākkhandho … pe … viññā­ṇak­khan­dhoti? Na hevaṃ
vattabbe … pe ….</p>
<p><a class="sc" id="118"></a>
<a class="ms" id="p_32Kv_1836"></a>
<span class="rightview" title="Right view section">☑</span> Nirodhaṃ samāpannassa atthi vedanākkhandho … pe … saññākkhandho … pe …
viññā­ṇak­khan­dhoti? Āmantā. Na nirodhaṃ samāpannoti? Na hevaṃ vattabbe … pe ….</p>
<p><a class="sc" id="119"></a>
<a class="ms" id="p_32Kv_1837"></a>
<a class="msdiv" id="msdiv543"></a>
<span class="rightview" title="Right view section">☑</span> Natthi rūpa­jīvi­tin­driyanti? Āmantā. Asaññasattānaṃ natthi jīvi­tin­driyanti? Na
hevaṃ vattabbe … pe ….</p>
<p><a class="sc" id="120"></a>
<a class="pts1" id="pts397"></a>
<a class="ms" id="p_32Kv_1838"></a>
<span class="rightview" title="Right view section">☑</span> Asaññasattānaṃ atthi jīvi­tin­driyanti? Āmantā. Hañci asaññasattānaṃ atthi
jīvitindriyaṃ, no ca vata re vattabbe—“natthi rūpa­jīvi­tin­driyan”ti.
Asaññasattānaṃ atthi jīvi­tin­driyanti? Āmantā. Katamak­khan­dha­pariyā­pannanti?
Saṅ­khā­rak­khan­dha­pariyā­pannanti. Asaññasattānaṃ atthi saṅ­khā­rak­khan­dhoti? Na
hevaṃ vattabbe … pe ….</p>
<p><a class="sc" id="121"></a>
<a class="ms" id="p_32Kv_1839"></a>
<span class="rightview" title="Right view section">☑</span> Asaññasattānaṃ atthi saṅ­khā­rak­khan­dhoti? Āmantā. Asaññasattānaṃ atthi
vedanākkhandho … pe … saññākkhandho … pe … viññā­ṇak­khan­dhoti? Na hevaṃ vattabbe
… pe ….</p>
<p><a class="sc" id="122"></a>
<a class="ms" id="p_32Kv_1840"></a>
<span class="rightview" title="Right view section">☑</span> Asaññasattānaṃ atthi vedanākkhandho … pe … saññākkhandho … pe …
viññā­ṇak­khan­dhoti? Āmantā. Pañca­vo­kāra­bha­voti? Na hevaṃ vattabbe … pe ….</p>
<p><a class="sc" id="123"></a>
<a class="ms" id="p_32Kv_1841"></a>
<a class="msdiv" id="msdiv544"></a>
<span class="rightview" title="Right view section">☑</span> Upapattesiyena cittena samuṭṭhitaṃ jīvitindriyaṃ upapattesiye citte
bhijjamāne ekadesaṃ bhijjatīti? Āmantā. Upapattesiyena cittena samuṭṭhito
phasso upapattesiye citte bhijjamāne ekadeso bhijjatīti? Na hevaṃ vattabbe … pe
….</p>
<p><a class="sc" id="124"></a>
<a class="ms" id="p_32Kv_1842"></a>
<span class="rightview" title="Right view section">☑</span> Upapattesiyena cittena samuṭṭhito phasso upapattesiye citte bhijjamāne
anavaseso bhijjatīti? Āmantā. Upapattesiyena cittena samuṭṭhitaṃ jīvitindriyaṃ
upapattesiye citte bhijjamāne anavasesaṃ bhijjatīti? Na hevaṃ vattabbe … pe ….</p>
<p><a class="sc" id="125"></a>
<a class="ms" id="p_32Kv_1843"></a>
<a class="msdiv" id="msdiv545"></a>
<span class="wrongview" title="Wrong view section">☒</span> Dve jīvi­tin­driyā­nīti? Āmantā. Dvīhi jīvitehi jīvati, dvīhi maraṇehi mīyatīti?
<span class="var" title="na hevaṃ vattabbe ...pe... (s1-3, km, pts1)" id="note264">Āmantā</span>.</p>
<p class="endsutta">
<a class="sc" id="126"></a>
<a class="ms" id="p_32Kv_1844"></a>
Jīvi­tin­driya­kathā niṭṭhitā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>