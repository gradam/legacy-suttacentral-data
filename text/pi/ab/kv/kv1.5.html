<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kv1.5">
<article>
<div class="hgroup">
<p class="division">Kathāvatthu</p>
<p>Mahāpaṇṇāsaka</p>
<p>Paṭhamavagga</p>
<h1>Jahatikathā</h1>
</div>
<h2>­Nasut­tā­haraṇa­ka­thā</h2>
<p><a class="sc" id="1"></a><a class="pts" id="pts110"></a><a class="ms" id="p_32Kv_594"></a><a class="msdiv" id="msdiv279"></a><span class="rightview" title="Right view section">☑</span> Jahati puthujjano ­kāmarā­gab­yāpā­danti? Āmantā. Accantaṃ jahati, anavasesaṃ jahati, appaṭi­sandhi­yaṃ jahati, samūlaṃ jahati, sataṇhaṃ jahati, sānusayaṃ jahati, ariyena ñāṇena jahati, ariyena maggena jahati, akuppaṃ paṭivijjhanto jahati, anāgāmiphalaṃ sacchikaronto jahatīti? Na hevaṃ vattabbe … pe ….</p>
<p><a class="sc" id="2"></a><a class="ms" id="p_32Kv_595"></a><span class="rightview" title="Right view section">☑</span> Vikkhambheti puthujjano ­kāmarā­gab­yāpā­danti? Āmantā. Accantaṃ vikkhambheti, anavasesaṃ vikkhambheti, appaṭi­sandhi­yaṃ vikkhambheti, samūlaṃ vikkhambheti, sataṇhaṃ vikkhambheti, sānusayaṃ vikkhambheti, ariyena ñāṇena vikkhambheti, ariyena maggena vikkhambheti, akuppaṃ paṭivijjhanto vikkhambheti, anāgāmiphalaṃ sacchikaronto vikkhambhetīti? Na hevaṃ vattabbe … pe ….</p>
<p><a class="sc" id="3"></a><a class="ms" id="p_32Kv_596"></a><span class="rightview" title="Right view section">☑</span> Jahati anāgā­mi­phala­sacchi­kiriyāya paṭipanno puggalo ­kāmarā­gab­yāpā­daṃ, so ca accantaṃ jahati, anavasesaṃ jahati … pe … anāgāmiphalaṃ sacchikaronto jahatīti? Āmantā. Jahati puthujjano ­kāmarā­gab­yāpā­daṃ, so ca accantaṃ jahati, anavasesaṃ jahati … pe … anāgāmiphalaṃ sacchikaronto jahatīti? Na hevaṃ vattabbe … pe ….</p>
<p><a class="sc" id="4"></a><a class="pts" id="pts111"></a><a class="ms" id="p_32Kv_597"></a><span class="rightview" title="Right view section">☑</span> Vikkhambheti anāgā­mi­phala­sacchi­kiriyāya paṭipanno puggalo ­kāmarā­gab­yāpā­daṃ, so ca accantaṃ vikkhambheti, anavasesaṃ vikkhambheti … pe … anāgāmiphalaṃ sacchikaronto vikkhambhetīti? Āmantā. Vikkhambheti puthujjano ­kāmarā­gab­yāpā­daṃ, so ca accantaṃ vikkhambheti, anavasesaṃ vikkhambheti … pe … anāgāmiphalaṃ sacchikaronto vikkhambhetīti? Na hevaṃ vattabbe … pe ….</p>
<p><a class="sc" id="5"></a><a class="ms" id="p_32Kv_598"></a><span class="rightview" title="Right view section">☑</span> Jahati puthujjano ­kāmarā­gab­yāpā­daṃ, so ca na accantaṃ jahati, na anavasesaṃ jahati … pe … na anāgāmiphalaṃ sacchikaronto jahatīti? Āmantā. Jahati anāgā­mi­phala­sacchi­kiriyāya paṭipanno puggalo ­kāmarā­gab­yāpā­daṃ, so ca na accantaṃ jahati … pe … na anāgāmiphalaṃ sacchikaronto jahatīti? Na hevaṃ vattabbe … pe ….</p>
<p><a class="sc" id="6"></a><a class="ms" id="p_32Kv_599"></a><span class="rightview" title="Right view section">☑</span> Vikkhambheti puthujjano ­kāmarā­gab­yāpā­daṃ, so ca na accantaṃ vikkhambheti, na anavasesaṃ vikkhambheti … pe … na anāgāmiphalaṃ sacchikaronto vikkhambhetīti? Āmantā. Vikkhambheti anāgā­mi­phala­sacchi­kiriyāya paṭipanno puggalo ­kāmarā­gab­yāpā­daṃ, so ca na accantaṃ vikkhambheti, na anavasesaṃ vikkhambheti … pe … na anāgāmiphalaṃ sacchikaronto vikkhambhetīti? Na hevaṃ vattabbe … pe ….</p>
<p><a class="sc" id="7"></a><a class="ms" id="p_32Kv_600"></a><span class="rightview" title="Right view section">☑</span> Jahati puthujjano ­kāmarā­gab­yāpā­danti? Āmantā. Katamena maggenāti? Rūpāvacarena maggenāti. Rūpāvacaro maggo niyyāniko khayagāmī bodhagāmī apacayagāmī anāsavo asaṃyojaniyo aganthaniyo anoghaniyo ayoganiyo anīvaraṇiyo aparāmaṭṭho anupādāniyo asaṃkilesiyoti? Na hevaṃ vattabbe. Nanu rūpāvacaro maggo aniyyāniko na khayagāmī na bodhagāmī na apacayagāmī sāsavo saṃyojaniyo … pe … saṃkilesiyoti? Āmantā. Hañci rūpāvacaro maggo aniyyāniko na khayagāmī … pe … saṃkilesiyo, no ca vata re vattabbe—“jahati puthujjano rūpāvacarena maggena ­kāmarā­gab­yāpā­dan”ti.</p>
<p><a class="sc" id="8"></a><a class="pts" id="pts112"></a><a class="ms" id="p_32Kv_601"></a><span class="rightview" title="Right view section">☑</span> Jahati anāgā­mi­phala­sacchi­kiriyāya paṭipanno puggalo anāgāmimaggena ­kāmarā­gab­yāpā­daṃ, so ca maggo niyyāniko khayagāmī bodhagāmī apacayagāmī anāsavo … pe … asaṃkilesiyoti? Āmantā. Jahati puthujjano rūpāvacarena maggena ­kāmarā­gab­yāpā­daṃ, so ca maggo niyyāniko khayagāmī bodhagāmī apacayagāmī anāsavo … pe … asaṃkilesiyoti? Na hevaṃ vattabbe … pe ….</p>
<p><a class="sc" id="9"></a><a class="ms" id="p_32Kv_602"></a><span class="rightview" title="Right view section">☑</span> Jahati puthujjano rūpāvacarena maggena ­kāmarā­gab­yāpā­daṃ, so ca maggo aniyyāniko na khayagāmī na bodhagāmī na apacayagāmī sāsavo … pe … saṃkilesiyoti? Āmantā. Jahati anāgā­mi­phala­sacchi­kiriyāya paṭipanno puggalo anāgāmimaggena ­kāmarā­gab­yāpā­daṃ, so ca maggo aniyyāniko na khayagāmī na bodhagāmī na apacayagāmī sāsavo … pe … saṃkilesiyoti? Na hevaṃ vattabbe … pe ….</p>
<p><a class="sc" id="10"></a><a class="ms" id="p_32Kv_603"></a><a class="msdiv" id="msdiv280"></a><span class="rightview" title="Right view section">☑</span> Puthujjano kāmesu vītarāgo saha dhammā­bhisa­mayā anāgāmiphale saṇṭhātīti? Āmantā. Arahatte saṇṭhātīti? Na hevaṃ vattabbe … pe ….</p>
<p><a class="sc" id="11"></a><a class="ms" id="p_32Kv_604"></a><span class="rightview" title="Right view section">☑</span> Puthujjano kāmesu vītarāgo saha dhammā­bhisa­mayā anāgāmiphale saṇṭhātīti? Āmantā. Apubbaṃ acarimaṃ tayo magge bhāvetīti? Na hevaṃ vattabbe … pe ….</p>
<p><a class="sc" id="12"></a><a class="ms" id="p_32Kv_605"></a><span class="rightview" title="Right view section">☑</span> Apubbaṃ acarimaṃ tayo magge bhāvetīti? Āmantā. Apubbaṃ acarimaṃ tīṇi sāmaññaphalāni sacchikarotīti? Na hevaṃ vattabbe … pe ….</p>
<p><a class="sc" id="13"></a><a class="pts" id="pts113"></a><a class="ms" id="p_32Kv_606"></a><span class="rightview" title="Right view section">☑</span> Apubbaṃ acarimaṃ tīṇi sāmaññaphalāni sacchikarotīti? Āmantā. Tiṇṇaṃ phassānaṃ <span class="var" title="tiṇṇaṃ (si, s1-3, pts1, c1)" id="note74">tissannaṃ</span> vedanānaṃ <span class="var" title="tiṇṇaṃ (si, s1-3, pts1, c1)" id="note75">tissannaṃ</span> saññānaṃ <span class="var" title="tiṇṇaṃ (si, s1-3, pts1, c1)" id="note76">tissannaṃ</span> cetanānaṃ tiṇṇaṃ cittānaṃ <span class="var" title="tiṇṇaṃ (si, s1-3, pts1, c1)" id="note77">tissannaṃ</span> saddhānaṃ tiṇṇaṃ vīriyānaṃ <span class="var" title="tiṇṇaṃ (si, s1-3, pts1, c1)" id="note78">tissannaṃ</span> satīnaṃ tiṇṇaṃ samādhīnaṃ <span class="var" title="tiṇṇaṃ (si, s1-3, pts1, c1)" id="note79">tissannaṃ</span> paññānaṃ samodhānaṃ hotīti? Na hevaṃ vattabbe … pe ….</p>
<p><a class="sc" id="14"></a><a class="ms" id="p_32Kv_607"></a><span class="rightview" title="Right view section">☑</span> Puthujjano kāmesu vītarāgo saha dhammā­bhisa­mayā anāgāmiphale saṇṭhātīti? Āmantā. Sotā­patti­mag­genāti? Na hevaṃ vattabbe … pe ….</p>
<p><a class="sc" id="15"></a><a class="ms" id="p_32Kv_608"></a>Sakadā­gāmi­mag­genāti? Na hevaṃ vattabbe. Katamena maggenāti? Anāgā­mi­mag­genāti. Anāgāmimaggena sakkāyadiṭṭhiṃ vicikicchaṃ sīlab­bata­parāmā­saṃ jahatīti? Na hevaṃ vattabbe … pe ….</p>
<h2>Suttā­haraṇa­ka­thā</h2>
<p><a class="sc" id="16"></a><a class="ms" id="p_32Kv_609"></a><a class="msdiv" id="msdiv281"></a><span class="rightview" title="Right view section">☑</span> Anāgāmimaggena sakkāyadiṭṭhiṃ vicikicchaṃ sīlab­bata­parāmā­saṃ jahatīti? Āmantā. Nanu tiṇṇaṃ saṃyojanānaṃ pahānā sotā­patti­phalaṃ vuttaṃ bhagavatāti? Āmantā. Hañci tiṇṇaṃ saṃyojanānaṃ pahānā sotā­patti­phalaṃ vuttaṃ bhagavatā, no ca vata re vattabbe—“anāgāmimaggena sakkāyadiṭṭhiṃ vicikicchaṃ sīlab­bata­parāmā­saṃ jahatī”ti. Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti? Na hevaṃ vattabbe … pe ….</p>
<p><a class="sc" id="17"></a><a class="pts" id="pts114"></a><a class="ms" id="p_32Kv_610"></a><span class="rightview" title="Right view section">☑</span> Anāgāmimaggena oḷārikaṃ kāmarāgaṃ oḷārikaṃ byāpādaṃ jahatīti? Āmantā. Nanu ­kāmarā­gab­yāpādā­naṃ tanubhāvā sakadā­gāmi­phalaṃ vuttaṃ bhagavatāti? Āmantā. Hañci ­kāmarā­gab­yāpādā­naṃ tanubhāvā sakadā­gāmi­phalaṃ vuttaṃ bhagavatā, no ca vata re vattabbe—“anāgāmimaggena oḷārikaṃ kāmarāgaṃ oḷārikaṃ byāpādaṃ jahatī”ti.</p>
<p><a class="sc" id="18"></a><a class="ms" id="p_32Kv_611"></a><span class="rightview" title="Right view section">☑</span> Puthujjano kāmesu vītarāgo saha dhammā­bhisa­mayā anāgāmiphale saṇṭhātīti? Āmantā. Ye keci dhammaṃ abhisamenti, sabbe te saha dhammā­bhisa­mayā anāgāmiphale saṇṭhahantīti? Na hevaṃ vattabbe … pe ….</p>
<p><a class="sc" id="19"></a><a class="ms" id="p_32Kv_612"></a><span class="wrongview" title="Wrong view section">☒</span> Na vattabbaṃ—“jahati puthujjano ­kāmarā­gab­yāpā­dan”ti? Āmantā. Nanu vuttaṃ bhagavatā—</p>
<blockquote class="gatha">
<p><a class="sc" id="20"></a> <a class="ms" id="p_32Kv_613"></a>“<span class="var" title="ahiṃse te (bj) | ahiṃsakā (^an6.54#1 [54. Dhammikasutta])" id="note81">Ahesuṃ te</span> atītaṃse,<br>
Cha satthāro yasassino;<br>
Nirāmagandhā <span class="var" title="karuṇe vimuttā (bj, s1-3) | karuṇādhimuttā (si, mr) | karuṇā vimuttā (pts1)" id="note82">karuṇedhimuttā</span>,<br>
Kāma­saṃ­yoja­nā­tigā.</p>
<p><a class="sc" id="21"></a><a class="ms" id="p_32Kv_614"></a>Kāmarāgaṃ virājetvā,<br>
brahmalokūpagā ahu;<br>
Ahesuṃ sāvakā tesaṃ,<br>
anekāni satānipi.</p>
<p><a class="sc" id="22"></a><a class="ms" id="p_32Kv_615"></a>Nirāmagandhā karuṇedhimuttā,<br>
<span class="var" title="kāmasaññojanā (s1-3) | kāma­saṃ­yoja­nāti (pts1)" id="note83">Kāma­saṃ­yoja­nā­tigā</span>;<br>
Kāmarāgaṃ virājetvā,<br>
Brahmalokūpagā ahū”ti.</p>
</blockquote>
<p><a class="sc" id="23"></a><a class="ms" id="p_32Kv_616"></a>Attheva suttantoti? Āmantā. Tena hi jahati puthujjano ­kāmarā­gab­yāpā­danti.</p>
<p><a class="sc" id="24"></a><a class="pts" id="pts115"></a><a class="ms" id="p_32Kv_617"></a><span class="rightview" title="Right view section">☑</span> Jahati puthujjano ­kāmarā­gab­yāpā­danti? Āmantā. Nanu vuttaṃ bhagavatā—“so hi nāma, bhikkhave, sunetto satthā evaṃ dīghāyuko samāno evaṃ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi. Taṃ kissa hetu? Catunnaṃ dhammānaṃ ananubodhā appaṭivedhā. Katamesaṃ catunnaṃ? Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā. Tayidaṃ, bhikkhave, ariyaṃ sīlaṃ anubuddhaṃ paṭividdhaṃ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti.</p>
<blockquote class="gatha">
<p><a class="sc" id="25"></a> <a class="ms" id="p_32Kv_618"></a>“Sīlaṃ samādhi paññā ca,<br>
vimutti ca anuttarā;<br>
Anubuddhā ime dhammā,<br>
gotamena yasassinā.</p>
<p><a class="sc" id="26"></a><a class="ms" id="p_32Kv_619"></a>Iti buddho abhiññāya,<br>
dhammamakkhāsi bhikkhunaṃ;<br>
Duk­khas­santa­karo satthā,<br>
cakkhumā parinibbuto”ti.</p>
</blockquote>
<p><a class="sc" id="27"></a><a class="ms" id="p_32Kv_620"></a>Attheva suttantoti? Āmantā. Tena hi na vattabbaṃ—“jahati puthujjano ­kāmarā­gab­yāpā­dan”ti.</p>
<p class="endsutta"><a class="ms" id="p_32Kv_621"></a>Jahatikathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
