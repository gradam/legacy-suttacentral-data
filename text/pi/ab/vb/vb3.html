<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="vb3">
<article>
<div class="hgroup">
<p class="division">
Vibhaṅga</p>
<h1> Dhātuvibhaṅga</h1>
</div>
<h2>1 Suttantabhājanīya</h2>
<p>
<a class="ms" id="p_30Vbh_613"></a><a class="msdiv" id="msdiv172"></a>
<a class="sc" id="1"></a>Cha dhātuyo—  pathavīdhātu, āpodhātu, tejodhātu,
vāyodhātu, ākāsadhātu, viññāṇadhātu.</p>
<p>
<a class="ms" id="p_30Vbh_614"></a><a class="msdiv" id="msdiv173"></a>
<a class="sc" id="2"></a>Tattha katamā pathavīdhātu? Pathavīdhātudvayaṃ—  atthi
ajjhattikā, atthi bāhirā. Tattha katamā ajjhattikā pathavīdhātu? Yaṃ ajjhattaṃ
paccattaṃ kakkhaḷaṃ kharigataṃ kakkhaḷattaṃ kakkhaḷabhāvo ajjhattaṃ upādinnaṃ,
seyyathidaṃ—  kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ
hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ,
yaṃ vā panaññampi atthi ajjhattaṃ paccattaṃ kakkhaḷaṃ kharigataṃ kakkhaḷattaṃ
kakkhaḷabhāvo ajjhattaṃ upādinnaṃ—  ayaṃ vuccati “ajjhattikā pathavīdhātu”.
</p>
<p>
<a class="ms" id="p_30Vbh_615"></a><a class="sc" id="3"></a>Tattha katamā
bāhirā pathavīdhātu? Yaṃ bāhiraṃ kakkhaḷaṃ kharigataṃ kakkhaḷattaṃ
kakkhaḷabhāvo bahiddhā anupādinnaṃ, seyyathidaṃ—  ayo lohaṃ tipu sīsaṃ sajjhaṃ
muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅko
masāragallaṃ tiṇaṃ kaṭṭhaṃ sakkharā kaṭhalaṃ bhūmi pāsāṇo pabbato, yaṃ vā
panaññampi atthi bāhiraṃ kakkhaḷaṃ kharigataṃ kakkhaḷattaṃ kakkhaḷabhāvo
bahiddhā anupādinnaṃ—  ayaṃ vuccati “bāhirā pathavīdhātu”. Yā ca ajjhattikā
pathavīdhātu yā ca bāhirā pathavīdhātu, tadekajjhaṃ abhisaññūhitvā
abhisaṅkhipitvā—  ayaṃ vuccati “pathavīdhātu”. (1)</p>
<p>
<a class="ms" id="p_30Vbh_616"></a><a class="msdiv" id="msdiv174"></a>
<a class="sc" id="4"></a>Tattha katamā āpodhātu? Āpodhātudvayaṃ—  atthi
ajjhattikā, atthi bāhirā. Tattha katamā ajjhattikā āpodhātu? Yaṃ ajjhattaṃ
paccattaṃ āpo āpogataṃ sineho sinehagataṃ bandhanattaṃ rūpassa ajjhattaṃ
upādinnaṃ, seyyathidaṃ—  pittaṃ semhaṃ pubbo lohitaṃ sedo medo assu vasā kheḷo
siṅghāṇikā lasikā muttaṃ, yaṃ vā panaññampi atthi ajjhattaṃ paccattaṃ āpo
āpogataṃ sineho sinehagataṃ bandhanattaṃ rūpassa ajjhattaṃ upādinnaṃ—  ayaṃ
vuccati “ajjhattikā āpodhātu”.</p>
<p>
<a class="ms" id="p_30Vbh_617"></a><a class="sc" id="5"></a>Tattha katamā
bāhirā āpodhātu? Yaṃ bāhiraṃ āpo āpogataṃ sineho sinehagataṃ bandhanattaṃ
rūpassa bahiddhā anupādinnaṃ, seyyathidaṃ—  mūlaraso khandharaso tacaraso
pattaraso puppharaso phalaraso khīraṃ dadhi sappi navanītaṃ telaṃ madhu
phāṇitaṃ bhummāni vā udakāni antalikkhāni vā, yaṃ vā panaññampi atthi bāhiraṃ
āpo āpogataṃ sineho sinehagataṃ bandhanattaṃ rūpassa bahiddhā anupādinnaṃ—
ayaṃ vuccati “bāhirā āpodhātu”. Yā ca ajjhattikā āpodhātu yā ca bāhirā
āpodhātu, tadekajjhaṃ abhisaññūhitvā abhisaṅkhipitvā—  ayaṃ vuccati “āpodhātu”.
(2)</p>
<p>
<a class="ms" id="p_30Vbh_618"></a><a class="msdiv" id="msdiv175"></a>
<a class="sc" id="6"></a>Tattha katamā tejodhātu? Tejodhātudvayaṃ—  atthi
ajjhattikā, atthi bāhirā. Tattha katamā ajjhattikā tejodhātu? Yaṃ ajjhattaṃ
paccattaṃ tejo tejogataṃ usmā usmāgataṃ usumaṃ usumagataṃ ajjhattaṃ upādinnaṃ,
seyyathidaṃ—  yena ca santappati yena ca jīrīyati yena ca pariḍayhati yena ca
asitapītakhāyitasāyitaṃ sammā pariṇāmaṃ gacchati, yaṃ vā panaññampi atthi
ajjhattaṃ paccattaṃ tejo tejogataṃ usmā usmāgataṃ usumaṃ usumagataṃ ajjhattaṃ
upādinnaṃ—  ayaṃ vuccati “ajjhattikā tejodhātu”.</p>
<p>
<a class="ms" id="p_30Vbh_619"></a><a class="sc" id="7"></a>Tattha katamā
bāhirā tejodhātu? Yaṃ bāhiraṃ tejo tejogataṃ usmā usmāgataṃ usumaṃ usumagataṃ
bahiddhā anupādinnaṃ, seyyathidaṃ—  kaṭṭhaggi palālaggi tiṇaggi gomayaggi
thusaggi saṅkāraggi indaggi aggisantāpo sūriyasantāpo kaṭṭhasannicayasantāpo
tiṇasannicayasantāpo dhaññasannicayasantāpo bhaṇḍasannicayasantāpo, yaṃ vā
panaññampi atthi bāhiraṃ tejo tejogataṃ usmā usmāgataṃ usumaṃ usumagataṃ
bahiddhā anupādinnaṃ—  ayaṃ vuccati “bāhirā tejodhātu”. Yā ca ajjhattikā
tejodhātu yā ca bāhirā tejodhātu, tadekajjhaṃ abhisaññūhitvā abhisaṅkhipitvā—
ayaṃ vuccati “tejodhātu”. (3)</p>
<p>
<a class="ms" id="p_30Vbh_620"></a><a class="msdiv" id="msdiv176"></a>
<a class="sc" id="8"></a>Tattha katamā vāyodhātu? Vāyodhātudvayaṃ—  atthi
ajjhattikā, atthi bāhirā. Tattha katamā ajjhattikā vāyodhātu? Yaṃ ajjhattaṃ
paccattaṃ vāyo vāyogataṃ thambhitattaṃ rūpassa ajjhattaṃ upādinnaṃ,
seyyathidaṃ—  uddhaṅgamā vātā adhogamā vātā kucchisayā vātā koṭṭhāsayā vātā
aṅgamaṅgānusārino vātā satthakavātā khurakavātā uppalakavātā assāso passāso iti
vā, yaṃ vā panaññampi atthi ajjhattaṃ paccattaṃ vāyo vāyogataṃ thambhitattaṃ
rūpassa ajjhattaṃ upādinnaṃ—  ayaṃ vuccati “ajjhattikā vāyodhātu”.</p>
<p>
<a class="ms" id="p_30Vbh_621"></a><a class="sc" id="9"></a>Tattha katamā
bāhirā vāyodhātu? Yaṃ bāhiraṃ vāyo vāyogataṃ thambhitattaṃ rūpassa bahiddhā
anupādinnaṃ, seyyathidaṃ—  puratthimā vātā pacchimā vātā uttarā vātā dakkhiṇā
vātā sarajā vātā arajā vātā sītā vātā uṇhā vātā parittā vātā adhimattā vātā
kāḷavātā verambhavātā pakkhavātā supaṇṇavātā tālavaṇṭavātā vidhūpanavātā, yaṃ
vā panaññampi atthi bāhiraṃ vāyo vāyogataṃ thambhitattaṃ rūpassa bahiddhā
anupādinnaṃ—  ayaṃ vuccati “bāhirā vāyodhātu”. Yā ca ajjhattikā vāyodhātu yā ca
bāhirā vāyodhātu, tadekajjhaṃ abhisaññūhitvā abhisaṅkhipitvā—  ayaṃ vuccati
“vāyodhātu”. (4)</p>
<p>
<a class="ms" id="p_30Vbh_622"></a><a class="msdiv" id="msdiv177"></a>
<a class="sc" id="10"></a>Tattha katamā ākāsadhātu? Ākāsadhātudvayaṃ—  atthi
ajjhattikā, atthi bāhirā. Tattha katamā ajjhattikā ākāsadhātu? Yaṃ ajjhattaṃ
paccattaṃ ākāso ākāsagataṃ aghaṃ aghagataṃ vivaro vivaragataṃ asamphuṭṭhaṃ
maṃsalohitehi ajjhattaṃ upādinnaṃ, seyyathidaṃ—  kaṇṇacchiddaṃ nāsacchiddaṃ
mukhadvāraṃ, yena ca asitapītakhāyitasāyitaṃ ajjhoharati, yattha ca
asitapītakhāyitasāyitaṃ santiṭṭhati, yena ca asitapītakhāyitasāyitaṃ adhobhāgaṃ
nikkhamati, yaṃ vā panaññampi atthi ajjhattaṃ paccattaṃ ākāso ākāsagataṃ aghaṃ
aghagataṃ vivaro vivaragataṃ asamphuṭṭhaṃ maṃsalohitehi ajjhattaṃ upādinnaṃ—
ayaṃ vuccati “ajjhattikā ākāsadhātu”.</p>
<p>
<a class="ms" id="p_30Vbh_623"></a><a class="sc" id="11"></a>Tattha katamā
bāhirā ākāsadhātu? Yaṃ bāhiraṃ ākāso ākāsagataṃ aghaṃ aghagataṃ vivaro
vivaragataṃ asamphuṭṭhaṃ catūhi mahābhūtehi bahiddhā anupādinnaṃ—  ayaṃ vuccati
“bāhirā ākāsadhātu”. Yā ca ajjhattikā ākāsadhātu yā ca bāhirā ākāsadhātu,
tadekajjhaṃ abhisaññūhitvā abhisaṅkhipitvā—  ayaṃ vuccati “ākāsadhātu”. (5)
</p>
<p>
<a class="ms" id="p_30Vbh_624"></a><a class="msdiv" id="msdiv178"></a>
<a class="sc" id="12"></a>Tattha katamā viññāṇadhātu? Cakkhuviññāṇadhātu,
sotaviññāṇadhātu, ghānaviññāṇadhātu, jivhāviññāṇadhātu, kāyaviññāṇadhātu,
manoviññāṇadhātu—  ayaṃ vuccati “viññāṇadhātu”. (6)</p>
<p class="endsutta">
<a class="ms" id="p_30Vbh_625"></a>
<a class="sc" id="13"></a>
Imā cha dhātuyo.</p>
<p>
<a class="ms" id="p_30Vbh_626"></a><a class="msdiv" id="msdiv179"></a>
<a class="sc" id="14"></a>Aparāpi cha dhātuyo—  sukhadhātu, dukkhadhātu,
somanassadhātu, domanassadhātu, upekkhādhātu, avijjādhātu.</p>
<p>
<a class="ms" id="p_30Vbh_627"></a><a class="msdiv" id="msdiv180"></a>
<a class="sc" id="15"></a>Tattha katamā sukhadhātu? Yaṃ kāyikaṃ sātaṃ kāyikaṃ
sukhaṃ kāyasamphassajaṃ sātaṃ sukhaṃ vedayitaṃ kāyasamphassajā sātā sukhā
vedanā—  ayaṃ vuccati “sukhadhātu”. (1)</p>
<p>
<a class="ms" id="p_30Vbh_628"></a><a class="sc" id="16"></a>Tattha katamā
dukkhadhātu? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ
vedayitaṃ kāyasamphassajā asātā dukkhā vedanā—  ayaṃ vuccati “dukkhadhātu”.
(2)</p>
<p>
<a class="ms" id="p_30Vbh_629"></a><a class="sc" id="17"></a>Tattha katamā
somanassadhātu? Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ
sukhaṃ vedayitaṃ cetosamphassajā sātā sukhā vedanā—  ayaṃ vuccati
“somanassadhātu”. (3)</p>
<p>
<a class="ms" id="p_30Vbh_630"></a><a class="sc" id="18"></a>Tattha katamā
domanassadhātu? Yaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ
dukkhaṃ vedayitaṃ cetosamphassajā asātā dukkhā vedanā—  ayaṃ vuccati
“domanassadhātu”. (4)</p>
<p>
<a class="ms" id="p_30Vbh_631"></a><a class="sc" id="19"></a>Tattha katamā
upekkhādhātu? Yaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ
vedayitaṃ cetosamphassajā adukkhamasukhā vedanā—  ayaṃ vuccati “upekkhādhātu”.
(5)</p>
<p>
<a class="ms" id="p_30Vbh_632"></a><a class="sc" id="20"></a>Tattha katamā
avijjādhātu? Yaṃ aññāṇaṃ adassanaṃ anabhisamayo ananubodho asambodho
appaṭivedho asaṅgāhaṇā apariyogāhaṇā asamapekkhanā apaccavekkhaṇā
apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā
avijjogho avijjāyogo avijjānusayo avijjāpariyuṭṭhānaṃ avijjālaṅgī moho
akusalamūlaṃ—  ayaṃ vuccati “avijjādhātu”. (6)</p>
<p class="endsutta">
<a class="ms" id="p_30Vbh_633"></a>
<a class="sc" id="21"></a>
Imā cha dhātuyo.</p>
<p>
<a class="ms" id="p_30Vbh_634"></a><a class="msdiv" id="msdiv181"></a>
<a class="sc" id="22"></a>Aparāpi cha dhātuyo—  kāmadhātu, byāpādadhātu,
vihiṃsādhātu, nekkhammadhātu, abyāpādadhātu, avihiṃsādhātu.</p>
<p>
<a class="ms" id="p_30Vbh_635"></a><a class="msdiv" id="msdiv182"></a>
<a class="sc" id="23"></a>Tattha katamā kāmadhātu? Kāmapaṭisaṃyutto takko
vitakko saṅkappo appanā byappanā cetaso abhiniropanā micchāsaṅkappo—  ayaṃ
vuccati kāmadhātu. Heṭṭhato avīcinirayaṃ pariyantaṃ karitvā uparito
paranimmitavasavattī deve anto karitvā yaṃ etasmiṃ antare etthāvacarā ettha
pariyāpannā khandhadhātuāyatanā rūpā vedanā saññā saṅkhārā viññāṇaṃ—  ayaṃ
vuccati “kāmadhātu”. (1)</p>
<p>
<a class="ms" id="p_30Vbh_636"></a><a class="sc" id="24"></a>Tattha katamā
byāpādadhātu? Byāpādapaṭisaṃyutto takko vitakko…pe…  micchāsaṅkappo—  ayaṃ
vuccati “byāpādadhātu”. Dasasu vā āghātavatthūsu cittassa āghāto paṭighāto
paṭighaṃ paṭivirodho kopo pakopo sampakopo doso padoso sampadoso cittassa
byāpatti manopadoso kodho kujjhanā kujjhitattaṃ doso dussanā dussitattaṃ
byāpatti byāpajjanā virodho paṭivirodho caṇḍikkaṃ asuropo anattamanatā
cittassa—  ayaṃ vuccati “byāpādadhātu”. (2)</p>
<p>
<a class="ms" id="p_30Vbh_637"></a><a class="sc" id="25"></a>Tattha katamā
vihiṃsādhātu? Vihiṃsāpaṭisaṃyutto takko vitakko…pe…  micchāsaṅkappo—  ayaṃ
vuccati “vihiṃsādhātu”. Idhekacco pāṇinā vā leḍḍunā vā daṇḍena vā satthena vā
rajjuyā vā aññataraññatarena satte viheṭheti, yā evarūpā heṭhanā viheṭhanā
hiṃsanā vihiṃsanā rosanā virosanā parūpaghāto—  ayaṃ vuccati “vihiṃsādhātu”.
(3)</p>
<p>
<a class="ms" id="p_30Vbh_638"></a><a class="sc" id="26"></a>Tattha katamā
nekkhammadhātu? Nekkhammapaṭisaṃyutto takko vitakko…pe…  sammāsaṅkappo—  ayaṃ
vuccati “nekkhammadhātu”. Sabbepi kusalā dhammā “nekkhammadhātu”. (4)</p>
<p>
<a class="ms" id="p_30Vbh_639"></a><a class="sc" id="27"></a>Tattha katamā
abyāpādadhātu? Abyāpādapaṭisaṃyutto takko vitakko…pe…  sammāsaṅkappo—  ayaṃ
vuccati “abyāpādadhātu”. Yā sattesu metti mettāyanā mettāyitattaṃ
mettācetovimutti—  ayaṃ vuccati “abyāpādadhātu”. (5)</p>
<p>
<a class="ms" id="p_30Vbh_640"></a><a class="sc" id="28"></a>Tattha katamā
avihiṃsādhātu? Avihiṃsāpaṭisaṃyutto takko vitakko saṅkappo appanā byappanā
cetaso abhiniropanā sammāsaṅkappo—  ayaṃ vuccati “avihiṃsādhātu”. Yā sattesu
karuṇā karuṇāyanā karuṇāyitattaṃ karuṇācetovimutti—  ayaṃ vuccati
“avihiṃsādhātu”. (6)</p>
<p class="endsutta">
<a class="ms" id="p_30Vbh_641"></a>
<a class="sc" id="29"></a>
Imā cha dhātuyo.</p>
<p>
<a class="ms" id="p_30Vbh_642"></a><a class="sc" id="30"></a>Iti imāni tīṇi
chakkāni tadekajjhaṃ abhisaññūhitvā abhisaṅkhipitvā aṭṭhārasa dhātuyo honti.
</p>
<p class="endsutta">
<a class="ms" id="p_30Vbh_643"></a>
<a class="sc" id="31"></a>
Suttantabhājanīyaṃ.</p>
<h2>2 Abhidhammabhājanīya</h2>
<p>
<a class="ms" id="p_30Vbh_644"></a><a class="msdiv" id="msdiv183"></a>
<a class="sc" id="32"></a>Aṭṭhārasa dhātuyo—  cakkhudhātu, rūpadhātu,
cakkhuviññāṇadhātu, sotadhātu, saddadhātu, sotaviññāṇadhātu, ghānadhātu,
gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu,
kāyadhātu, phoṭṭhabbadhātu, kāyaviññāṇadhātu, manodhātu, dhammadhātu,
manoviññāṇadhātu.</p>
<p>
<a class="ms" id="p_30Vbh_645"></a><a class="msdiv" id="msdiv184"></a>
<a class="sc" id="33"></a>Tattha katamā cakkhudhātu? Yaṃ cakkhu catunnaṃ
mahābhūtānaṃ upādāya pasādo…pe…  suñño gāmopeso—  ayaṃ vuccati “cakkhudhātu”.
(1)</p>
<p>
<a class="ms" id="p_30Vbh_646"></a><a class="sc" id="34"></a>Tattha katamā
rūpadhātu? Yaṃ rūpaṃ catunnaṃ mahābhūtānaṃ upādāya vaṇṇanibhā…pe…
rūpadhātupesā—  ayaṃ vuccati “rūpadhātu”. (2)</p>
<p>
<a class="ms" id="p_30Vbh_647"></a><a class="sc" id="35"></a>Tattha katamā
cakkhuviññāṇadhātu? Cakkhuñca paṭicca rūpe ca uppajjati cittaṃ mano mānasaṃ
hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho
tajjācakkhuviññāṇadhātu—  ayaṃ vuccati “cakkhuviññāṇadhātu”. (3)</p>
<p>
<a class="ms" id="p_30Vbh_648"></a><a class="sc" id="36"></a>Tattha katamā
sotadhātu? Yaṃ sotaṃ catunnaṃ mahābhūtānaṃ upādāya pasādo…pe…  suñño gāmopeso—
ayaṃ vuccati “sotadhātu”. (4)</p>
<p>
<a class="ms" id="p_30Vbh_649"></a><a class="sc" id="37"></a>Tattha katamā
saddadhātu? Yo saddo catunnaṃ mahābhūtānaṃ upādāya anidassano sappaṭigho…pe…
saddadhātupesā—  ayaṃ vuccati “saddadhātu”. (5)</p>
<p>
<a class="ms" id="p_30Vbh_650"></a><a class="sc" id="38"></a>Tattha katamā
sotaviññāṇadhātu? Sotañca paṭicca sadde ca uppajjati cittaṃ mano mānasaṃ
hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho
tajjāsotaviññāṇadhātu—  ayaṃ vuccati “sotaviññāṇadhātu”. (6)</p>
<p>
<a class="ms" id="p_30Vbh_651"></a><a class="sc" id="39"></a>Tattha katamā
ghānadhātu? Yaṃ ghānaṃ catunnaṃ mahābhūtānaṃ upādāya pasādo…pe…  suñño
gāmopeso—  ayaṃ vuccati “ghānadhātu”. (7)</p>
<p>
<a class="ms" id="p_30Vbh_652"></a><a class="sc" id="40"></a>Tattha katamā
gandhadhātu? Yo gandho catunnaṃ mahābhūtānaṃ upādāya anidassano sappaṭigho…pe…
gandhadhātupesā—  ayaṃ vuccati “gandhadhātu”. (8)</p>
<p>
<a class="ms" id="p_30Vbh_653"></a><a class="sc" id="41"></a>Tattha katamā
ghānaviññāṇadhātu? Ghānañca paṭicca gandhe ca uppajjati cittaṃ mano mānasaṃ
hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho
tajjāghānaviññāṇadhātu—  ayaṃ vuccati “ghānaviññāṇadhātu”. (9)</p>
<p>
<a class="ms" id="p_30Vbh_654"></a><a class="sc" id="42"></a>Tattha katamā
jivhādhātu? Yā jivhā catunnaṃ mahābhūtānaṃ upādāya pasādo…pe…  suñño gāmopeso—
ayaṃ vuccati “jivhādhātu”. (10)</p>
<p>
<a class="ms" id="p_30Vbh_655"></a><a class="sc" id="43"></a>Tattha katamā
rasadhātu? Yo raso catunnaṃ mahābhūtānaṃ upādāya anidassano sappaṭigho…pe…
rasadhātupesā—  ayaṃ vuccati “rasadhātu”. (11)</p>
<p>
<a class="ms" id="p_30Vbh_656"></a><a class="sc" id="44"></a>Tattha katamā
jivhāviññāṇadhātu? Jivhañca paṭicca rase ca uppajjati cittaṃ mano mānasaṃ
hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho
tajjājivhāviññāṇadhātu—  ayaṃ vuccati “jivhāviññāṇadhātu”. (12)</p>
<p>
<a class="ms" id="p_30Vbh_657"></a><a class="sc" id="45"></a>Tattha katamā
kāyadhātu? Yo kāyo catunnaṃ mahābhūtānaṃ upādāya pasādo…pe…  suñño gāmopeso—
ayaṃ vuccati “kāyadhātu”. (13)</p>
<p>
<a class="ms" id="p_30Vbh_658"></a><a class="sc" id="46"></a>Tattha katamā
phoṭṭhabbadhātu? Pathavīdhātu…pe…  phoṭṭhabbadhātupesā—  ayaṃ vuccati
“phoṭṭhabbadhātu”. (14)</p>
<p>
<a class="ms" id="p_30Vbh_659"></a><a class="sc" id="47"></a>Tattha katamā
kāyaviññāṇadhātu? Kāyañca paṭicca phoṭṭhabbe ca uppajjati cittaṃ mano mānasaṃ
hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho
tajjākāyaviññāṇadhātu—  ayaṃ vuccati “kāyaviññāṇadhātu”. (15)</p>
<p>
<a class="ms" id="p_30Vbh_660"></a><a class="sc" id="48"></a>Tattha katamā
manodhātu? Cakkhuviññāṇadhātuyā uppajjitvā niruddhasamanantarā uppajjati cittaṃ
mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ
viññāṇakkhandho tajjāmanodhātu; sotaviññāṇadhātuyā…pe…  ghānaviññāṇadhātuyā…pe…
jivhāviññāṇadhātuyā…pe…  kāyaviññāṇadhātuyā uppajjitvā niruddhasamanantarā
uppajjati cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ
viññāṇaṃ viññāṇakkhandho tajjāmanodhātu sabbadhammesu vā pana
paṭhamasamannāhāro uppajjati cittaṃ mano mānasaṃ hadayaṃ paṇḍaraṃ mano
manāyatanaṃ manindriyaṃ viññāṇaṃ viññāṇakkhandho tajjāmanodhātu—  ayaṃ vuccati
“manodhātu”. (16)</p>
<p>
<a class="ms" id="p_30Vbh_661"></a><a class="sc" id="49"></a>Tattha katamā
dhammadhātu? Vedanākkhandho, saññākkhandho, saṅkhārakkhandho, yañca rūpaṃ
anidassanaappaṭighaṃ dhammāyatanapariyāpannaṃ, asaṅkhatā ca dhātu.</p>
<p>
<a class="ms" id="p_30Vbh_662"></a><a class="sc" id="50"></a>Tattha katamo
vedanākkhandho? Ekavidhena vedanākkhandho—  phassasampayutto. Duvidhena
vedanākkhandho—  atthi sahetuko, atthi ahetuko. Tividhena vedanākkhandho—
atthi kusalo, atthi akusalo, atthi abyākato…pe…  evaṃ dasavidhena
vedanākkhandho…pe…  evaṃ bahuvidhena vedanākkhandho. Ayaṃ vuccati
“vedanākkhandho”. (1)</p>
<p>
<a class="ms" id="p_30Vbh_663"></a><a class="sc" id="51"></a>Tattha katamo
saññākkhandho? Ekavidhena saññākkhandho—  phassasampayutto. Duvidhena
saññākkhandho—  atthi sahetuko, atthi ahetuko. Tividhena saññākkhandho—  atthi
kusalo, atthi akusalo, atthi abyākato…pe…  evaṃ dasavidhena saññākkhandho…pe…
evaṃ bahuvidhena saññākkhandho. Ayaṃ vuccati “saññākkhandho”. (2)</p>
<p>
<a class="ms" id="p_30Vbh_664"></a><a class="sc" id="52"></a>Tattha katamo
saṅkhārakkhandho? Ekavidhena saṅkhārakkhandho—  cittasampayutto. Duvidhena
saṅkhārakkhandho—  atthi hetu, atthi ahetu. Tividhena saṅkhārakkhandho—  atthi
kusalo, atthi akusalo, atthi abyākato…pe…  evaṃ dasavidhena
saṅkhārakkhandho…pe…  evaṃ bahuvidhena saṅkhārakkhandho—  ayaṃ vuccati
“saṅkhārakkhandho”. (3)</p>
<p>
<a class="ms" id="p_30Vbh_665"></a><a class="sc" id="53"></a>Tattha katamaṃ
rūpaṃ anidassanaappaṭighaṃ dhammāyatanapariyāpannaṃ? Itthindriyaṃ…pe…
kabaḷīkāro āhāro—  idaṃ vuccati rūpaṃ “anidassanaappaṭighaṃ
dhammāyatanapariyāpannaṃ”. (4)</p>
<p>
<a class="ms" id="p_30Vbh_666"></a><a class="sc" id="54"></a>Tattha katamā
asaṅkhatā dhātu? Rāgakkhayo, dosakkhayo, mohakkhayo—  ayaṃ vuccati “asaṅkhatā
dhātu”. Ayaṃ vuccati “dhammadhātu”. (5--17)</p>
<p>
<a class="ms" id="p_30Vbh_667"></a><a class="sc" id="55"></a>Tattha katamā
manoviññāṇadhātu? Cakkhuviññāṇadhātuyā uppajjitvā niruddhasamanantarā uppajjati
manodhātu, manodhātuyā uppajjitvā niruddhasamanantarā uppajjati cittaṃ mano
mānasaṃ…pe…  tajjāmanoviññāṇadhātu; sotaviññāṇadhātuyā…pe…
ghānaviññāṇadhātuyā…pe…  jivhāviññāṇadhātuyā…pe…  kāyaviññāṇadhātuyā uppajjitvā
niruddhasamanantarā uppajjati manodhātu, manodhātuyāpi uppajjitvā
niruddhasamanantarā uppajjati cittaṃ mano mānasaṃ…pe…  tajjāmanoviññāṇadhātu
manañca paṭicca dhamme ca uppajjati cittaṃ mano mānasaṃ hadayaṃ paṇḍaraṃ mano
manāyatanaṃ manindriyaṃ viññāṇaṃ viññāṇakkhandho tajjāmanoviññāṇadhātu—  ayaṃ
vuccati “manoviññāṇadhātu”. (18)</p>
<p class="endsutta">
<a class="ms" id="p_30Vbh_668"></a>
<a class="sc" id="56"></a>
Abhidhammabhājanīyaṃ.</p>
<h2>3 Pañhāpucchaka</h2>
<p>
<a class="ms" id="p_30Vbh_669"></a><a class="msdiv" id="msdiv185"></a>
<a class="sc" id="57"></a>Aṭṭhārasa dhātuyo—  cakkhudhātu, rūpadhātu,
cakkhuviññāṇadhātu, sotadhātu, saddadhātu, sotaviññāṇadhātu, ghānadhātu,
gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu,
kāyadhātu, phoṭṭhabbadhātu, kāyaviññāṇadhātu, manodhātu, dhammadhātu,
manoviññāṇadhātu.</p>
<p>
<a class="ms" id="p_30Vbh_670"></a><a class="msdiv" id="msdiv186"></a>
<a class="sc" id="58"></a>Aṭṭhārasannaṃ dhātūnaṃ kati kusalā, kati akusalā,
kati abyākatā…pe…  kati saraṇā, kati araṇā?</p>
<h3>3.1 Tika</h3>
<p>
<a class="ms" id="p_30Vbh_671"></a><a class="msdiv" id="msdiv187"></a>
<a class="sc" id="59"></a>Soḷasa dhātuyo abyākatā. Dve dhātuyo siyā kusalā,
siyā akusalā, siyā abyākatā. (1)</p>
<p>
<a class="ms" id="p_30Vbh_672"></a><a class="sc" id="60"></a>Dasa dhātuyo na
vattabbā—  “sukhāya vedanāya sampayuttā”tipi, “dukkhāya vedanāya
sampayuttā”tipi, “adukkhamasukhāya vedanāya sampayuttā”tipi. Pañca dhātuyo
adukkhamasukhāya vedanāya sampayuttā. Kāyaviññāṇadhātu siyā sukhāya vedanāya
sampayuttā, siyā dukkhāya vedanāya sampayuttā. Manoviññāṇadhātu siyā sukhāya
vedanāya sampayuttā, siyā dukkhāya vedanāya sampayuttā, siyā adukkhamasukhāya
vedanāya sampayuttā. Dhammadhātu siyā sukhāya vedanāya sampayuttā, siyā
dukkhāya vedanāya sampayuttā, siyā adukkhamasukhāya vedanāya sampayuttā, siyā
na vattabbā—  “sukhāya vedanāya sampayuttā”tipi, “dukkhāya vedanāya
sampayuttā”tipi, “adukkhamasukhāya vedanāya sampayuttā”tipi. (2)</p>
<p>
<a class="ms" id="p_30Vbh_673"></a><a class="sc" id="61"></a>Dasa dhātuyo
nevavipākanavipākadhammadhammā. Pañca dhātuyo vipākā. Manodhātu siyā vipākā,
siyā nevavipākanavipākadhammadhammā. Dve dhātuyo siyā vipākā, siyā
vipākadhammadhammā, siyā nevavipākanavipākadhammadhammā. (3)</p>
<p>
<a class="ms" id="p_30Vbh_674"></a><a class="sc" id="62"></a>Dasa dhātuyo
upādinnupādāniyā. Saddadhātu anupādinnupādāniyā. Pañca dhātuyo siyā
upādinnupādāniyā, siyā anupādinnupādāniyā. Dve dhātuyo siyā upādinnupādāniyā,
siyā anupādinnupādāniyā, siyā anupādinnaanupādāniyā. (4)</p>
<p>
<a class="ms" id="p_30Vbh_675"></a><a class="sc" id="63"></a>Soḷasa dhātuyo
asaṃkiliṭṭhasaṃkilesikā. Dve dhātuyo siyā saṃkiliṭṭhasaṃkilesikā, siyā
asaṃkiliṭṭhasaṃkilesikā, siyā asaṃkiliṭṭhaasaṃkilesikā. (5)</p>
<p>
<a class="ms" id="p_30Vbh_676"></a><a class="sc" id="64"></a>Pannarasa dhātuyo
avitakkaavicārā. Manodhātu savitakkasavicārā. Manoviññāṇadhātu siyā
savitakkasavicārā, siyā avitakkavicāramattā, siyā avitakkaavicārā. Dhammadhātu
siyā savitakkasavicārā, siyā avitakkavicāramattā, siyā avitakkaavicārā, siyā na
vattabbā—  “savitakkasavicārā”tipi, “avitakkavicāramattā”tipi,
“avitakkaavicārā”tipi. (6)</p>
<p>
<a class="ms" id="p_30Vbh_677"></a><a class="sc" id="65"></a>Dasa dhātuyo na
vattabbā—  “pītisahagatā”tipi, “sukhasahagatā”tipi, “upekkhāsahagatā”tipi.
Pañca dhātuyo upekkhāsahagatā. Kāyaviññāṇadhātu na pītisahagatā, siyā
sukhasahagatā, na upekkhāsahagatā, siyā na vattabbā—  “sukhasahagatā”ti. Dve
dhātuyo siyā pītisahagatā, siyā sukhasahagatā, siyā upekkhāsahagatā, siyā na
vattabbā—  “pītisahagatā”tipi, “sukhasahagatā”tipi, “upekkhāsahagatā”tipi. (7)
</p>
<p>
<a class="ms" id="p_30Vbh_678"></a><a class="sc" id="66"></a>Soḷasa dhātuyo
neva dassanena na bhāvanāya pahātabbā. Dve dhātuyo siyā dassanena pahātabbā,
siyā bhāvanāya pahātabbā, siyā neva dassanena na bhāvanāya pahātabbā. (8)</p>
<p>
<a class="ms" id="p_30Vbh_679"></a><a class="sc" id="67"></a>Soḷasa dhātuyo
neva dassanena na bhāvanāya pahātabbahetukā. Dve dhātuyo siyā dassanena
pahātabbahetukā, siyā bhāvanāya pahātabbahetukā, siyā neva dassanena na
bhāvanāya pahātabbahetukā. (9)</p>
<p>
<a class="ms" id="p_30Vbh_680"></a><a class="sc" id="68"></a>Soḷasa dhātuyo
nevācayagāmināpacayagāmino. Dve dhātuyo siyā ācayagāmino, siyā apacayagāmino,
siyā nevācayagāmināpacayagāmino. (10)</p>
<p>
<a class="ms" id="p_30Vbh_681"></a><a class="sc" id="69"></a>Soḷasa dhātuyo
nevasekkhanāsekkhā. Dve dhātuyo siyā sekkhā, siyā asekkhā, siyā
nevasekkhanāsekkhā. (11)</p>
<p>
<a class="ms" id="p_30Vbh_682"></a><a class="sc" id="70"></a>Soḷasa dhātuyo
parittā. Dve dhātuyo siyā parittā, siyā mahaggatā, siyā appamāṇā. (12)</p>
<p>
<a class="ms" id="p_30Vbh_683"></a><a class="sc" id="71"></a>Dasa dhātuyo
anārammaṇā. Cha dhātuyo parittārammaṇā. Dve dhātuyo siyā parittārammaṇā, siyā
mahaggatārammaṇā, siyā appamāṇārammaṇā, siyā na vattabbā—
“parittārammaṇā”tipi, “mahaggatārammaṇā”tipi, “appamāṇārammaṇā”tipi. (13)</p>
<p>
<a class="ms" id="p_30Vbh_684"></a><a class="sc" id="72"></a>Soḷasa dhātuyo
majjhimā. Dve dhātuyo siyā hīnā, siyā majjhimā, siyā paṇītā. (14)</p>
<p>
<a class="ms" id="p_30Vbh_685"></a><a class="sc" id="73"></a>Soḷasa dhātuyo
aniyatā. Dve dhātuyo siyā micchattaniyatā, siyā sammattaniyatā, siyā aniyatā.
(15)</p>
<p>
<a class="ms" id="p_30Vbh_686"></a><a class="sc" id="74"></a>Dasa dhātuyo
anārammaṇā. Cha dhātuyo na vattabbā—  “maggārammaṇā”tipi, “maggahetukā”tipi,
“maggādhipatino”tipi. Dve dhātuyo siyā maggārammaṇā, siyā maggahetukā, siyā
maggādhipatino, siyā na vattabbā—  “maggārammaṇā”tipi, “maggahetukā”tipi,
“maggādhipatino”tipi. (16)</p>
<p>
<a class="ms" id="p_30Vbh_687"></a><a class="sc" id="75"></a>Dasa dhātuyo siyā
uppannā, siyā uppādino, siyā na vattabbā—  “anuppannā”ti. Saddadhātu siyā
uppannā, siyā anuppannā, siyā na vattabbā—  “uppādinī”ti. Cha dhātuyo siyā
uppannā, siyā anuppannā, siyā uppādino. Dhammadhātu siyā uppannā, siyā
anuppannā, siyā uppādinī, siyā na vattabbā—  “uppannā”tipi, “anuppannā”tipi,
“uppādinī”tipi. (17)</p>
<p>
<a class="ms" id="p_30Vbh_688"></a><a class="sc" id="76"></a>Sattarasa dhātuyo
siyā atītā, siyā anāgatā, siyā paccuppannā. Dhammadhātu siyā atītā, siyā
anāgatā, siyā paccuppannā, siyā na vattabbā—  “atītā”tipi, “anāgatā”tipi,
“paccuppannā”tipi. (18)</p>
<p>
<a class="ms" id="p_30Vbh_689"></a><a class="sc" id="77"></a>Dasa dhātuyo
anārammaṇā. Cha dhātuyo paccuppannārammaṇā. Dve dhātuyo siyā atītārammaṇā, siyā
anāgatārammaṇā, siyā paccuppannārammaṇā, siyā na vattabbā—
“atītārammaṇā”tipi, “anāgatārammaṇā”tipi, “paccuppannārammaṇā”tipi. (19)</p>
<p>
<a class="ms" id="p_30Vbh_690"></a><a class="sc" id="78"></a>Siyā ajjhattā,
siyā bahiddhā, siyā ajjhattabahiddhā. (20)</p>
<p>
<a class="ms" id="p_30Vbh_691"></a><a class="sc" id="79"></a>Dasa dhātuyo
anārammaṇā. Cha dhātuyo siyā ajjhattārammaṇā, siyā bahiddhārammaṇā, siyā
ajjhattabahiddhārammaṇā. Dve dhātuyo siyā ajjhattārammaṇā, siyā
bahiddhārammaṇā, siyā ajjhattabahiddhārammaṇā, siyā na vattabbā—
“ajjhattārammaṇā”tipi, “bahiddhārammaṇā”tipi, “ajjhattabahiddhārammaṇā”tipi.
(21)</p>
<p>
<a class="ms" id="p_30Vbh_692"></a><a class="sc" id="80"></a>Rūpadhātu
sanidassanasappaṭighā. Nava dhātuyo anidassanaappaṭighā. Aṭṭha dhātuyo
anidassanaappaṭighā. (22)</p>
<h3>3.2 3.2 Duka</h3>
<h4>3.2.1 Hetugocchaka</h4>
<p>
<a class="ms" id="p_30Vbh_693"></a><a class="msdiv" id="msdiv188"></a>
<a class="sc" id="81"></a>Sattarasa dhātuyo na hetū. Dhammadhātu siyā hetu,
siyā na hetu. Soḷasa dhātuyo ahetukā. Dve dhātuyo siyā sahetukā, siyā ahetukā.
Soḷasa dhātuyo hetuvippayuttā. Dve dhātuyo siyā hetusampayuttā, siyā
hetuvippayuttā. Soḷasa dhātuyo na vattabbā—  “hetu ceva sahetukā cā”tipi,
“sahetukā ceva na ca hetū”tipi. Manoviññāṇadhātu na vattabbā—  “hetu ceva
sahetukā cā”ti, siyā sahetukā ceva na ca hetu, siyā na vattabbā—  “sahetukā
ceva na ca hetū”ti. Dhammadhātu siyā hetu ceva sahetukā ca, siyā sahetukā ceva
na ca hetu, siyā na vattabbā—  “hetu ceva sahetukā cā”tipi, “sahetukā ceva na
ca hetū”tipi. Soḷasa dhātuyo na vattabbā—  “hetū ceva hetusampayuttā cā”tipi,
“hetusampayuttā ceva na ca hetū”tipi. Manoviññāṇadhātu na vattabbā—  “hetu ceva
hetusampayuttā cā”ti, siyā hetusampayuttā ceva na ca hetu, siyā na vattabbā—
“hetusampayuttā ceva na ca hetū”ti. Dhammadhātu siyā hetu ceva hetusampayuttā
ca, siyā hetusampayuttā ceva na ca hetu, siyā na vattabbā—  “hetu ceva
hetusampayuttā cā”tipi, “hetusampayuttā ceva na ca hetū”tipi. Soḷasa dhātuyo na
hetuahetukā. Manoviññāṇadhātu siyā na hetusahetukā, siyā na hetuahetukā.
Dhammadhātu siyā na hetusahetukā, siyā na hetuahetukā, siyā na vattabbā—  “na
hetusahetukā”tipi, “na hetuahetukā”tipi.</p>
<h4>3.2.2 Cūḷantaraduka</h4>
<p>
<a class="ms" id="p_30Vbh_694"></a><a class="sc" id="82"></a>Sattarasa dhātuyo
sappaccayā. Dhammadhātu siyā sappaccayā, siyā appaccayā. Sattarasa dhātuyo
saṅkhatā. Dhammadhātu siyā saṅkhatā, siyā asaṅkhatā. Rūpadhātu sanidassanā.
Sattarasa dhātuyo anidassanā. Dasa dhātuyo sappaṭighā. Aṭṭha dhātuyo appaṭighā.
Dasa dhātuyo rūpā. Satta dhātuyo arūpā. Dhammadhātu siyā rūpā, siyā arūpā.
Soḷasa dhātuyo lokiyā. Dve dhātuyo siyā lokiyā, siyā lokuttarā; kenaci
viññeyyā, kenaci na viññeyyā.</p>
<h4>3.2.3 Āsavagocchaka</h4>
<p>
<a class="ms" id="p_30Vbh_695"></a><a class="sc" id="83"></a>Sattarasa dhātuyo
no āsavā. Dhammadhātu siyā āsavā, siyā no āsavā. Soḷasa dhātuyo sāsavā. Dve
dhātuyo siyā sāsavā, siyā anāsavā. Soḷasa dhātuyo āsavavippayuttā. Dve dhātuyo
siyā āsavasampayuttā, siyā āsavavippayuttā. Soḷasa dhātuyo na vattabbā—  “āsavā
ceva sāsavā cā”ti, sāsavā ceva no ca āsavā. Manoviññāṇadhātu na vattabbā—
“āsavo ceva sāsavā cā”ti, siyā sāsavā ceva no ca āsavo, siyā na vattabbā—
“sāsavā ceva no ca āsavo”ti. Dhammadhātu siyā āsavo ceva sāsavā ca, siyā sāsavā
ceva no ca āsavo, siyā na vattabbā—  “āsavo ceva sāsavā cā”tipi, “sāsavā ceva
no ca āsavo”tipi.</p>
<p>
<a class="ms" id="p_30Vbh_696"></a><a class="sc" id="84"></a>Soḷasa dhātuyo na
vattabbā—  “āsavā ceva āsavasampayuttā cā”tipi, “āsavasampayuttā ceva no ca
āsavā”tipi. Manoviññāṇadhātu na vattabbā—  “āsavo ceva āsavasampayuttā cā”ti,
siyā āsavasampayuttā ceva no ca āsavo, siyā na vattabbā—  “āsavasampayuttā ceva
no ca āsavo”ti. Dhammadhātu siyā āsavo ceva āsavasampayuttā ca, siyā
āsavasampayuttā ceva no ca āsavo, siyā na vattabbā—  “āsavo ceva
āsavasampayuttā cā”tipi, “āsavasampayuttā ceva no ca āsavo”tipi. Soḷasa dhātuyo
āsavavippayuttasāsavā. Dve dhātuyo siyā āsavavippayuttasāsavā, siyā
āsavavippayuttaanāsavā, siyā na vattabbā—  “āsavavippayuttasāsavā”tipi,
“āsavavippayuttaanāsavā”tipi.</p>
<h4>3.2.4 Saṃyojanagocchaka</h4>
<p>
<a class="ms" id="p_30Vbh_697"></a><a class="sc" id="85"></a>Sattarasa dhātuyo
no saṃyojanā. Dhammadhātu siyā saṃyojanaṃ, siyā no saṃyojanaṃ. Soḷasa dhātuyo
saṃyojaniyā. Dve dhātuyo siyā saṃyojaniyā, siyā asaṃyojaniyā. Soḷasa dhātuyo
saṃyojanavippayuttā. Dve dhātuyo siyā saṃyojanasampayuttā, siyā
saṃyojanavippayuttā. Soḷasa dhātuyo na vattabbā—  “saṃyojanā ceva saṃyojaniyā
cā”ti, saṃyojaniyā ceva no ca saṃyojanā. Manoviññāṇadhātu na vattabbā—
“saṃyojanañceva saṃyojaniyā cā”ti, siyā saṃyojaniyā ceva no ca saṃyojanaṃ, siyā
na vattabbā—  “saṃyojaniyā ceva no ca saṃyojanan”ti. Dhammadhātu siyā
saṃyojanañceva saṃyojaniyā ca, siyā saṃyojaniyā ceva no ca saṃyojanaṃ, siyā na
vattabbā—  “saṃyojanañceva saṃyojaniyā cā”tipi, “saṃyojaniyā ceva no ca
saṃyojanan”tipi. Soḷasa dhātuyo na vattabbā—  “saṃyojanā ceva
saṃyojanasampayuttā cā”tipi, “saṃyojanasampayuttā ceva no ca saṃyojanā”tipi.
Manoviññāṇadhātu na vattabbā—  “saṃyojanañceva saṃyojanasampayuttā cā”ti, siyā
saṃyojanasampayuttā ceva no ca saṃyojanaṃ, siyā na vattabbā—
“saṃyojanasampayuttā ceva no ca saṃyojanan”ti. Dhammadhātu siyā saṃyojanañceva
saṃyojanasampayuttā ca, siyā saṃyojanasampayuttā ceva no ca saṃyojanaṃ, siyā na
vattabbā—  “saṃyojanañceva saṃyojanasampayuttā cā”tipi, “saṃyojanasampayuttā
ceva no ca saṃyojanan”tipi. Soḷasa dhātuyo saṃyojanavippayuttasaṃyojaniyā. Dve
dhātuyo siyā saṃyojanavippayuttasaṃyojaniyā, siyā
saṃyojanavippayuttaasaṃyojaniyā, siyā na vattabbā—
“saṃyojanavippayuttasaṃyojaniyā”tipi, “saṃyojanavippayuttaasaṃyojaniyā”tipi.
</p>
<h4>3.2.5 Ganthagocchaka</h4>
<p>
<a class="ms" id="p_30Vbh_698"></a><a class="sc" id="86"></a>Sattarasa dhātuyo
no ganthā. Dhammadhātu siyā gantho, siyā no gantho. Soḷasa dhātuyo ganthaniyā.
Dve dhātuyo siyā ganthaniyā, siyā aganthaniyā. Soḷasa dhātuyo ganthavippayuttā.
Dve dhātuyo siyā ganthasampayuttā, siyā ganthavippayuttā. Soḷasa dhātuyo na
vattabbā—  “ganthā ceva ganthaniyā cā”ti, ganthaniyā ceva no ca ganthā.
Manoviññāṇadhātu na vattabbā—  “gantho ceva ganthaniyā cā”ti, siyā ganthaniyā
ceva no ca gantho, siyā na vattabbā—  “ganthaniyā ceva no ca gantho”ti.
Dhammadhātu siyā gantho ceva ganthaniyā ca, siyā ganthaniyā ceva no ca gantho,
siyā na vattabbā—  “gantho ceva ganthaniyā cā”tipi, “ganthaniyā ceva no ca
gantho”tipi. Soḷasa dhātuyo na vattabbā—  “ganthā ceva ganthasampayuttā
cā”tipi, “ganthasampayuttā ceva no ca ganthā”tipi. Manoviññāṇadhātu na
vattabbā—  “gantho ceva ganthasampayuttā cā”ti, siyā ganthasampayuttā ceva no
ca gantho, siyā na vattabbā—  “ganthasampayuttā ceva no ca gantho”ti.
Dhammadhātu siyā gantho ceva ganthasampayuttā ca, siyā ganthasampayuttā ceva no
ca gantho, siyā na vattabbā—  “gantho ceva ganthasampayuttā cā”tipi,
“ganthasampayuttā ceva no ca gantho”tipi. Soḷasa dhātuyo
ganthavippayuttaganthaniyā. Dve dhātuyo siyā ganthavippayuttaganthaniyā, siyā
ganthavippayuttaaganthaniyā, siyā na vattabbā—
“ganthavippayuttaganthaniyā”tipi, “ganthavippayuttaaganthaniyā”tipi.</p>
<h2>3.3.2.6-- Oghayoganīvaraṇagocchaka</h2>
<p>
<a class="ms" id="p_30Vbh_699"></a><a class="sc" id="87"></a>Sattarasa dhātuyo
no oghā…pe…  no yogā…pe…  no nīvaraṇā. Dhammadhātu siyā nīvaraṇaṃ, siyā no
nīvaraṇaṃ. Soḷasa dhātuyo nīvaraṇiyā. Dve dhātuyo siyā nīvaraṇiyā, siyā
anīvaraṇiyā. Soḷasa dhātuyo nīvaraṇavippayuttā. Dve dhātuyo siyā
nīvaraṇasampayuttā, siyā nīvaraṇavippayuttā. Soḷasa dhātuyo na vattabbā—
“nīvaraṇā ceva nīvaraṇiyā cā”ti, nīvaraṇiyā ceva no ca nīvaraṇā.
Manoviññāṇadhātu na vattabbā—  “nīvaraṇañceva nīvaraṇiyā cā”ti, siyā nīvaraṇiyā
ceva no ca nīvaraṇaṃ, siyā na vattabbā—  “nīvaraṇiyā ceva no ca nīvaraṇan”ti.
Dhammadhātu siyā nīvaraṇañceva nīvaraṇiyā ca, siyā nīvaraṇiyā ceva no ca
nīvaraṇaṃ, siyā na vattabbā—  “nīvaraṇañceva nīvaraṇiyā cā”tipi, “nīvaraṇiyā
ceva no ca nīvaraṇan”tipi. Soḷasa dhātuyo na vattabbā—  “nīvaraṇā ceva
nīvaraṇasampayuttā cā”tipi, “nīvaraṇasampayuttā ceva no ca nīvaraṇā”tipi.
Manoviññāṇadhātu na vattabbā—  “nīvaraṇañceva nīvaraṇasampayuttā cā”ti, siyā
nīvaraṇasampayuttā ceva no ca nīvaraṇaṃ, siyā na vattabbā—  “nīvaraṇasampayuttā
ceva no ca nīvaraṇan”ti. Dhammadhātu siyā nīvaraṇañceva nīvaraṇasampayuttā ca,
siyā nīvaraṇasampayuttā ceva no ca nīvaraṇaṃ, siyā na vattabbā—
“nīvaraṇañceva nīvaraṇasampayuttā cā”tipi, “nīvaraṇasampayuttā ceva no ca
nīvaraṇan”tipi. Soḷasa dhātuyo nīvaraṇavippayuttanīvaraṇiyā. Dve dhātuyo siyā
nīvaraṇavippayuttanīvaraṇiyā, siyā nīvaraṇavippayuttaanīvaraṇiyā, siyā na
vattabbā—  “nīvaraṇavippayuttanīvaraṇiyā”tipi,
“nīvaraṇavippayuttaanīvaraṇiyā”tipi.</p>
<h4>3.2.9 Parāmāsagocchaka</h4>
<p>
<a class="ms" id="p_30Vbh_700"></a><a class="sc" id="88"></a>Sattarasa dhātuyo
no parāmāsā. Dhammadhātu siyā parāmāso, siyā no parāmāso. Soḷasa dhātuyo
parāmaṭṭhā. Dve dhātuyo siyā parāmaṭṭhā, siyā aparāmaṭṭhā. Soḷasa dhātuyo
parāmāsavippayuttā. Manoviññāṇadhātu siyā parāmāsasampayuttā, siyā
parāmāsavippayuttā. Dhammadhātu siyā parāmāsasampayuttā, siyā
parāmāsavippayuttā, siyā na vattabbā—  “parāmāsasampayuttā”tipi,
“parāmāsavippayuttā”tipi. Soḷasa dhātuyo na vattabbā—  “parāmāsā ceva
parāmaṭṭhā cā”ti parāmaṭṭhā ceva no ca parāmāsā. Manoviññāṇadhātu na vattabbā—
“parāmāso ceva parāmaṭṭhā cā”ti, siyā parāmaṭṭhā ceva no ca parāmāso, siyā na
vattabbā—  “parāmaṭṭhā ceva no ca parāmāso”ti. Dhammadhātu siyā parāmāso ceva
parāmaṭṭhā ca, siyā parāmaṭṭhā ceva no ca parāmāso, siyā na vattabbā—
“parāmāso ceva parāmaṭṭhā cā”tipi, “parāmaṭṭhā ceva no ca parāmāso”tipi. Soḷasa
dhātuyo parāmāsavippayuttaparāmaṭṭhā. Dve dhātuyo siyā
parāmāsavippayuttaparāmaṭṭhā, siyā parāmāsavippayuttaaparāmaṭṭhā, siyā na
vattabbā—  “parāmāsavippayuttaparāmaṭṭhā”tipi,
“parāmāsavippayuttaaparāmaṭṭhā”tipi.</p>
<h4>3.2.10 Mahantaraduka</h4>
<p>
<a class="ms" id="p_30Vbh_701"></a><a class="sc" id="89"></a>Dasa dhātuyo
anārammaṇā. Satta dhātuyo sārammaṇā. Dhammadhātu siyā sārammaṇā, siyā
anārammaṇā. Satta dhātuyo cittā. Ekādasa dhātuyo no cittā. Sattarasa dhātuyo
acetasikā. Dhammadhātu siyā cetasikā, siyā acetasikā. Dasa dhātuyo
cittavippayuttā. Dhammadhātu siyā cittasampayuttā, siyā cittavippayuttā. Satta
dhātuyo na vattabbā—  “cittena sampayuttā”tipi, “cittena vippayuttā”tipi. Dasa
dhātuyo cittavisaṃsaṭṭhā. Dhammadhātu siyā cittasaṃsaṭṭhā, siyā
cittavisaṃsaṭṭhā. Satta dhātuyo na vattabbā—  “cittena saṃsaṭṭhā”tipi, “cittena
visaṃsaṭṭhā”tipi.</p>
<p>
<a class="ms" id="p_30Vbh_702"></a><a class="sc" id="90"></a>Dvādasa dhātuyo no
cittasamuṭṭhānā. Cha dhātuyo siyā cittasamuṭṭhānā, siyā no cittasamuṭṭhānā.
Sattarasa dhātuyo no cittasahabhuno. Dhammadhātu siyā cittasahabhū, siyā no
cittasahabhū. Sattarasa dhātuyo no cittānuparivattino. Dhammadhātu siyā
cittānuparivattī, siyā no cittānuparivattī. Sattarasa dhātuyo no
cittasaṃsaṭṭhasamuṭṭhānā. Dhammadhātu siyā cittasaṃsaṭṭhasamuṭṭhānā, siyā no
cittasaṃsaṭṭhasamuṭṭhānā. Sattarasa dhātuyo no
cittasaṃsaṭṭhasamuṭṭhānasahabhuno. Dhammadhātu siyā
cittasaṃsaṭṭhasamuṭṭhānasahabhū, siyā no cittasaṃsaṭṭhasamuṭṭhānasahabhū.
Sattarasa dhātuyo no cittasaṃsaṭṭhasamuṭṭhānānuparivattino. Dhammadhātu siyā
cittasaṃsaṭṭhasamuṭṭhānānuparivattī, siyā no
cittasaṃsaṭṭhasamuṭṭhānānuparivattī.</p>
<p>
<a class="ms" id="p_30Vbh_703"></a><a class="sc" id="91"></a>Dvādasa dhātuyo
ajjhattikā. Cha dhātuyo bāhirā.</p>
<p>
<a class="ms" id="p_30Vbh_704"></a><a class="sc" id="92"></a>Nava dhātuyo
upādā. Aṭṭha dhātuyo no upādā. Dhammadhātu siyā upādā, siyā no upādā. Dasa
dhātuyo upādinnā. Saddadhātu anupādinnā. Sattadhātuyo siyā upādinnā, siyā
anupādinnā.</p>
<h4>3.2.11 Upādānagocchaka</h4>
<p>
<a class="ms" id="p_30Vbh_705"></a><a class="sc" id="93"></a>Sattarasa dhātuyo
no upādānā. Dhammadhātu siyā upādānaṃ, siyā no upādānaṃ. Soḷasa dhātuyo
upādāniyā. Dve dhātuyo siyā upādāniyā, siyā anupādāniyā. Soḷasa dhātuyo
upādānavippayuttā. Dve dhātuyo siyā upādānasampayuttā, siyā upādānavippayuttā.
Soḷasa dhātuyo na vattabbā—  “upādānā ceva upādāniyā cā”ti, upādāniyā ceva no
ca upādānā. Manoviññāṇadhātu na vattabbā—  “upādānañceva upādāniyā cā”ti, siyā
upādāniyā ceva no ca upādānaṃ, siyā na vattabbā—  “upādāniyā ceva no ca
upādānan”ti. Dhammadhātu siyā upādānañceva upādāniyā ca, siyā upādāniyā ceva no
ca upādānaṃ, siyā na vattabbā—  “upādānañceva upādāniyā cā”tipi, “upādāniyā
ceva no ca upādānan”tipi.</p>
<p>
<a class="ms" id="p_30Vbh_706"></a><a class="sc" id="94"></a>Soḷasa dhātuyo na
vattabbā—  “upādānā ceva upādānasampayuttā cā”tipi, “upādānasampayuttā ceva no
ca upādānā”tipi. Manoviññāṇadhātu na vattabbā—  “upādānañceva upādānasampayuttā
cā”ti, siyā upādānasampayuttā ceva no ca upādānaṃ, siyā na vattabbā—
“upādānasampayuttā ceva no ca upādānan”ti. Dhammadhātu siyā upādānañceva
upādānasampayuttā ca, siyā upādānasampayuttā ceva no ca upādānaṃ, siyā na
vattabbā—  “upādānañceva upādānasampayuttā cā”tipi, “upādānasampayuttā ceva no
ca upādānan”tipi. Soḷasa dhātuyo upādānavippayuttaupādāniyā. Dve dhātuyo siyā
upādānavippayuttaupādāniyā, siyā upādānavippayuttaanupādāniyā, siyā na
vattabbā—  “upādānavippayuttaupādāniyā”tipi,
“upādānavippayuttaanupādāniyā”tipi.</p>
<h4>3.2.12 Kilesagocchaka</h4>
<p>
<a class="ms" id="p_30Vbh_707"></a><a class="sc" id="95"></a>Sattarasa dhātuyo
no kilesā. Dhammadhātu siyā kilesā, siyā no kilesā. Soḷasa dhātuyo saṃkilesikā.
Dve dhātuyo siyā saṃkilesikā, siyā asaṃkilesikā. Soḷasa dhātuyo asaṃkiliṭṭhā.
Dve dhātuyo siyā saṃkiliṭṭhā, siyā asaṃkiliṭṭhā. Soḷasa dhātuyo
kilesavippayuttā. Dve dhātuyo siyā kilesasampayuttā, siyā kilesavippayuttā.
Soḷasa dhātuyo na vattabbā—  “kilesā ceva saṃkilesikā cā”ti, saṃkilesikā ceva
no ca kilesā. Manoviññāṇadhātu na vattabbā—  “kileso ceva saṃkilesikā cā”ti,
siyā saṃkilesikā ceva no ca kileso, siyā na vattabbā—  “saṃkilesikā ceva no ca
kileso”ti. Dhammadhātu siyā kileso ceva saṃkilesikā ca, siyā saṃkilesikā ceva
no ca kileso, siyā na vattabbā—  “kileso ceva saṃkilesikā cā”tipi, “saṃkilesikā
ceva no ca kileso”tipi.</p>
<p>
<a class="ms" id="p_30Vbh_708"></a><a class="sc" id="96"></a>Soḷasa dhātuyo na
vattabbā—  “kilesā ceva saṃkiliṭṭhā cā”tipi, “saṃkiliṭṭhā ceva no ca
kilesā”tipi. Manoviññāṇadhātu na vattabbā—  “kileso ceva saṃkiliṭṭhā cā”ti,
siyā saṃkiliṭṭhā ceva no ca kileso, siyā na vattabbā—  “saṃkiliṭṭhā ceva no ca
kileso”ti. Dhammadhātu siyā kileso ceva saṃkiliṭṭhā ca, siyā saṃkiliṭṭhā ceva
no ca kileso, siyā na vattabbā—  “kileso ceva saṃkiliṭṭhā cā”tipi, “saṃkiliṭṭhā
ceva no ca kileso”tipi. Soḷasa dhātuyo na vattabbā—  “kilesā ceva
kilesasampayuttā cā”tipi, “kilesasampayuttā ceva no ca kilesā”tipi.
Manoviññāṇadhātu na vattabbā—  “kileso ceva kilesasampayuttā cā”ti, siyā
kilesasampayuttā ceva no ca kileso, siyā na vattabbā—  “kilesasampayuttā ceva
no ca kileso”ti. Dhammadhātu siyā kileso ceva kilesasampayuttā ca, siyā
kilesasampayuttā ceva no ca kileso, siyā na vattabbā—  “kileso ceva
kilesasampayuttā cā”tipi, “kilesasampayuttā ceva no ca kileso”tipi. Soḷasa
dhātuyo kilesavippayuttasaṃkilesikā. Dve dhātuyo siyā
kilesavippayuttasaṃkilesikā, siyā kilesavippayuttaasaṃkilesikā, siyā na
vattabbā—  “kilesavippayuttasaṃkilesikā”tipi,
“kilesavippayuttaasaṃkilesikā”tipi.</p>
<h4>3.2.13 Piṭṭhiduka</h4>
<p>
<a class="ms" id="p_30Vbh_709"></a><a class="sc" id="97"></a>Soḷasa dhātuyo na
dassanena pahātabbā. Dve dhātuyo siyā dassanena pahātabbā, siyā na dassanena
pahātabbā. Soḷasa dhātuyo na bhāvanāya pahātabbā. Dve dhātuyo siyā bhāvanāya
pahātabbā, siyā na bhāvanāya pahātabbā. Soḷasa dhātuyo na dassanena
pahātabbahetukā. Dve dhātuyo siyā dassanena pahātabbahetukā, siyā na dassanena
pahātabbahetukā. Soḷasa dhātuyo na bhāvanāya pahātabbahetukā. Dve dhātuyo siyā
bhāvanāya pahātabbahetukā, siyā na bhāvanāya pahātabbahetukā.</p>
<p>
<a class="ms" id="p_30Vbh_710"></a><a class="sc" id="98"></a>Pannarasa dhātuyo
avitakkā. Manodhātu savitakkā. Dve dhātuyo siyā savitakkā, siyā avitakkā.
Pannarasa dhātuyo avicārā. Manodhātu savicārā. Dve dhātuyo siyā savicārā, siyā
avicārā. Soḷasa dhātuyo appītikā. Dve dhātuyo siyā sappītikā, siyā appītikā.
Soḷasa dhātuyo na pītisahagatā. Dve dhātuyo siyā pītisahagatā, siyā na
pītisahagatā. Pannarasa dhātuyo na sukhasahagatā. Tisso dhātuyo siyā
sukhasahagatā, siyā na sukhasahagatā. Ekādasa dhātuyo na upekkhāsahagatā. Pañca
dhātuyo upekkhāsahagatā. Dve dhātuyo siyā upekkhāsahagatā, siyā na
upekkhāsahagatā.</p>
<p>
<a class="ms" id="p_30Vbh_711"></a><a class="sc" id="99"></a>Soḷasa dhātuyo
kāmāvacarā. Dve dhātuyo siyā kāmāvacarā, siyā na kāmāvacarā. Soḷasa dhātuyo na
rūpāvacarā. Dve dhātuyo siyā rūpāvacarā, siyā na rūpāvacarā. Soḷasa dhātuyo na
arūpāvacarā. Dve dhātuyo siyā arūpāvacarā, siyā na arūpāvacarā. Soḷasa dhātuyo
pariyāpannā. Dve dhātuyo siyā pariyāpannā, siyā apariyāpannā. Soḷasa dhātuyo
aniyyānikā. Dve dhātuyo siyā niyyānikā, siyā aniyyānikā. Soḷasa dhātuyo
aniyatā. Dve dhātuyo siyā niyatā, siyā aniyatā. Soḷasa dhātuyo sauttarā. Dve
dhātuyo siyā sauttarā, siyā anuttarā. Soḷasa dhātuyo araṇā. Dve dhātuyo siyā
saraṇā, siyā araṇāti. (13)</p>
<p class="endsutta">
<a class="ms" id="p_30Vbh_712"></a>
<a class="sc" id="100"></a>
Pañhāpucchakaṃ.</p>
<p class="endsection">
<a class="ms" id="p_30Vbh_713"></a>
<a class="sc" id="101"></a>
Dhātuvibhaṅgo niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>