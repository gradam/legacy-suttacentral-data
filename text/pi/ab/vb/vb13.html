<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="vb13">
<article>
<div class="hgroup">
<p class="division">
Vibhaṅga</p>
<h1> Appamaññāvibhaṅga</h1>
</div>
<h2>1 Suttantabhājanīya</h2>
<p>
<a class="ms" id="p_30Vbh_1936"></a><a class="msdiv" id="msdiv642"></a>
<a class="sc" id="1"></a>Catasso appamaññāyo—  idha bhikkhu mettāsahagatena
cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā
catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ
mettāsahagatena cetasā vipulena mahaggatena appamāṇena averena abyāpajjena
pharitvā viharati. Karuṇāsahagatena cetasā ekaṃ disaṃ pharitvā viharati, tathā
dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi
sabbattatāya sabbāvantaṃ lokaṃ karuṇāsahagatena cetasā vipulena mahaggatena
appamāṇena averena abyāpajjena pharitvā viharati. Muditāsahagatena cetasā ekaṃ
disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti
uddhamadho tiriyaṃ sabbadhi sabbattatāya sabbāvantaṃ lokaṃ muditāsahagatena
cetasā vipulena mahaggatena appamāṇena averena abyāpajjena pharitvā viharati.
Upekkhāsahagatena cetasā ekaṃ disaṃ pharitvā viharati, tathā dutiyaṃ, tathā
tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya
sabbāvantaṃ lokaṃ upekkhāsahagatena cetasā vipulena mahaggatena appamāṇena
averena abyāpajjena pharitvā viharati.</p>
<h3>1.1 Mettā</h3>
<p>
<a class="ms" id="p_30Vbh_1937"></a><a class="msdiv" id="msdiv643"></a>
<a class="sc" id="2"></a>Kathañca bhikkhu mettāsahagatena cetasā ekaṃ disaṃ
pharitvā viharati? Seyyathāpi nāma ekaṃ puggalaṃ piyaṃ manāpaṃ disvā
mettāyeyya; evameva sabbe satte mettāya pharati.</p>
<p>
<a class="ms" id="p_30Vbh_1938"></a><a class="sc" id="3"></a>Tattha katamā
mettā? Yā sattesu metti mettāyanā mettāyitattaṃ mettācetovimutti—  ayaṃ vuccati
“mettā”.</p>
<p>
<a class="ms" id="p_30Vbh_1939"></a><a class="sc" id="4"></a>Tattha katamaṃ
cittaṃ? Yaṃ cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ
viññāṇaṃ viññāṇakkhandho tajjāmanoviññāṇadhātu—  idaṃ vuccati “cittaṃ”. Idaṃ
cittaṃ imāya mettāya sahagataṃ hoti sahajātaṃ saṃsaṭṭhaṃ sampayuttaṃ. Tena
vuccati “mettāsahagatena cetasā”ti.</p>
<p>
<a class="ms" id="p_30Vbh_1940"></a><a class="msdiv" id="msdiv644"></a>
<a class="sc" id="5"></a>“Ekaṃ disan”ti puratthimaṃ vā disaṃ pacchimaṃ vā disaṃ
uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ vā.
</p>
<p>
<a class="ms" id="p_30Vbh_1941"></a><a class="msdiv" id="msdiv645"></a>
<a class="sc" id="6"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1942"></a><a class="msdiv" id="msdiv646"></a>
<a class="sc" id="7"></a>“Viharatī”ti iriyati vattati pāleti yapeti yāpeti
carati viharati. Tena vuccati “viharatī”ti.</p>
<p>
<a class="ms" id="p_30Vbh_1943"></a><a class="msdiv" id="msdiv647"></a>
<a class="sc" id="8"></a>“Tathā dutiyan”ti yatheva ekaṃ disaṃ tathā dutiyaṃ
disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā
tiriyaṃ tathā vidisaṃ.</p>
<p>
<a class="ms" id="p_30Vbh_1944"></a><a class="msdiv" id="msdiv648"></a>
<a class="sc" id="9"></a>“Sabbadhi sabbattatāya sabbāvantaṃ lokan”ti sabbena
sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi
sabbattatāya sabbāvantaṃ lokan”ti.</p>
<p>
<a class="ms" id="p_30Vbh_1945"></a><a class="msdiv" id="msdiv649"></a>
<a class="sc" id="10"></a>“Mettāsahagatena cetasā”ti tattha katamā mettā? Yā
sattesu metti mettāyanā mettāyitattaṃ mettācetovimutti—  ayaṃ vuccati “mettā”.
</p>
<p>
<a class="ms" id="p_30Vbh_1946"></a><a class="sc" id="11"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya mettāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “mettāsahagatena cetasā”ti.</p>
<p>
<a class="ms" id="p_30Vbh_1947"></a><a class="msdiv" id="msdiv650"></a>
<a class="sc" id="12"></a>“Vipulenā”ti yaṃ vipulaṃ taṃ mahaggataṃ, yaṃ
mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.</p>
<p>
<a class="ms" id="p_30Vbh_1948"></a><a class="msdiv" id="msdiv651"></a>
<a class="sc" id="13"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1949"></a><a class="msdiv" id="msdiv652"></a>
<a class="sc" id="14"></a>“Viharatī”ti…pe…  tena vuccati “viharatī”ti.</p>
<h3>1.2 Karuṇā</h3>
<p>
<a class="ms" id="p_30Vbh_1950"></a><a class="msdiv" id="msdiv653"></a>
<a class="sc" id="15"></a>Kathañca bhikkhu karuṇāsahagatena cetasā ekaṃ disaṃ
pharitvā viharati? Seyyathāpi nāma ekaṃ puggalaṃ duggataṃ durūpetaṃ disvā
karuṇāyeyya; evameva sabbe satte karuṇāya pharati.</p>
<p>
<a class="ms" id="p_30Vbh_1951"></a><a class="sc" id="16"></a>Tattha katamā
karuṇā? Yā sattesu karuṇā karuṇāyanā karuṇāyitattaṃ karuṇācetovimutti—  ayaṃ
vuccati “karuṇā”.</p>
<p>
<a class="ms" id="p_30Vbh_1952"></a><a class="sc" id="17"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya karuṇāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “karuṇāsahagatena cetasā”ti.</p>
<p>
<a class="ms" id="p_30Vbh_1953"></a><a class="msdiv" id="msdiv654"></a>
<a class="sc" id="18"></a>“Ekaṃ disan”ti puratthimaṃ vā disaṃ pacchimaṃ vā
disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ
vā.</p>
<p>
<a class="ms" id="p_30Vbh_1954"></a><a class="msdiv" id="msdiv655"></a>
<a class="sc" id="19"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1955"></a><a class="msdiv" id="msdiv656"></a>
<a class="sc" id="20"></a>“Viharatī”ti iriyati vattati pāleti yapeti yāpeti
carati viharati. Tena vuccati “viharatī”ti.</p>
<p>
<a class="ms" id="p_30Vbh_1956"></a><a class="msdiv" id="msdiv657"></a>
<a class="sc" id="21"></a>“Tathā dutiyan”ti yatheva ekaṃ disaṃ tathā dutiyaṃ
disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā
tiriyaṃ tathā vidisaṃ.</p>
<p>
<a class="ms" id="p_30Vbh_1957"></a><a class="msdiv" id="msdiv658"></a>
<a class="sc" id="22"></a>“Sabbadhi sabbattatāya sabbāvantaṃ lokan”ti sabbena
sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi
sabbattatāya sabbāvantaṃ lokan”ti.</p>
<p>
<a class="ms" id="p_30Vbh_1958"></a><a class="msdiv" id="msdiv659"></a>
<a class="sc" id="23"></a>“Karuṇāsahagatena cetasā”ti tattha katamā karuṇā? Yā
sattesu karuṇā karuṇāyanā karuṇāyitattaṃ karuṇācetovimutti—  ayaṃ vuccati
“karuṇā”.</p>
<p>
<a class="ms" id="p_30Vbh_1959"></a><a class="sc" id="24"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya karuṇāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “karuṇāsahagatena cetasā”ti.</p>
<p>
<a class="ms" id="p_30Vbh_1960"></a><a class="msdiv" id="msdiv660"></a>
<a class="sc" id="25"></a>“Vipulenā”ti yaṃ vipulaṃ taṃ mahaggataṃ, yaṃ
mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.</p>
<p>
<a class="ms" id="p_30Vbh_1961"></a><a class="msdiv" id="msdiv661"></a>
<a class="sc" id="26"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1962"></a><a class="msdiv" id="msdiv662"></a>
<a class="sc" id="27"></a>“Viharatī”ti…pe…  tena vuccati “viharatī”ti.</p>
<h3>1.3 Muditā</h3>
<p>
<a class="ms" id="p_30Vbh_1963"></a><a class="msdiv" id="msdiv663"></a>
<a class="sc" id="28"></a>Kathañca bhikkhu muditāsahagatena cetasā ekaṃ disaṃ
pharitvā viharati? Seyyathāpi nāma ekaṃ puggalaṃ piyaṃ manāpaṃ disvā mudito
assa; evameva sabbe satte muditāya pharati.</p>
<p>
<a class="ms" id="p_30Vbh_1964"></a><a class="sc" id="29"></a>Tattha katamā
muditā? Yā sattesu muditā muditāyanā muditāyitattaṃ muditācetovimutti—  ayaṃ
vuccati “muditā”.</p>
<p>
<a class="ms" id="p_30Vbh_1965"></a><a class="sc" id="30"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya muditāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “muditāsahagatena cetasā”ti.</p>
<p>
<a class="ms" id="p_30Vbh_1966"></a><a class="msdiv" id="msdiv664"></a>
<a class="sc" id="31"></a>“Ekaṃ disan”ti puratthimaṃ vā disaṃ pacchimaṃ vā
disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ
vā.</p>
<p>
<a class="ms" id="p_30Vbh_1967"></a><a class="msdiv" id="msdiv665"></a>
<a class="sc" id="32"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1968"></a><a class="msdiv" id="msdiv666"></a>
<a class="sc" id="33"></a>“Viharatī”ti…pe…  tena vuccati “viharatī”ti.</p>
<p>
<a class="ms" id="p_30Vbh_1969"></a><a class="msdiv" id="msdiv667"></a>
<a class="sc" id="34"></a>“Tathā dutiyan”ti yatheva ekaṃ disaṃ tathā dutiyaṃ
disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā
tiriyaṃ tathā vidisaṃ.</p>
<p>
<a class="ms" id="p_30Vbh_1970"></a><a class="msdiv" id="msdiv668"></a>
<a class="sc" id="35"></a>“Sabbadhi sabbattatāya sabbāvantaṃ lokan”ti sabbena
sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi
sabbattatāya sabbāvantaṃ lokan”ti.</p>
<p>
<a class="ms" id="p_30Vbh_1971"></a><a class="msdiv" id="msdiv669"></a>
<a class="sc" id="36"></a>“Muditāsahagatena cetasā”ti tattha katamā muditā? Yā
sattesu muditā muditāyanā muditāyitattaṃ muditācetovimutti—  ayaṃ vuccati
“muditā”.</p>
<p>
<a class="ms" id="p_30Vbh_1972"></a><a class="sc" id="37"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya muditāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “muditāsahagatena cetasā”ti.</p>
<p>
<a class="ms" id="p_30Vbh_1973"></a><a class="msdiv" id="msdiv670"></a>
<a class="sc" id="38"></a>“Vipulenā”ti yaṃ vipulaṃ taṃ mahaggataṃ, yaṃ
mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.</p>
<p>
<a class="ms" id="p_30Vbh_1974"></a><a class="msdiv" id="msdiv671"></a>
<a class="sc" id="39"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1975"></a><a class="msdiv" id="msdiv672"></a>
<a class="sc" id="40"></a>“Viharatī”ti…pe…  tena vuccati “viharatī”ti.</p>
<h3>1.4 Upekkhā</h3>
<p>
<a class="ms" id="p_30Vbh_1976"></a><a class="msdiv" id="msdiv673"></a>
<a class="sc" id="41"></a>Kathañca bhikkhu upekkhāsahagatena cetasā ekaṃ disaṃ
pharitvā viharati? Seyyathāpi nāma ekaṃ puggalaṃ neva manāpaṃ na amanāpaṃ disvā
upekkhako assa; evameva sabbe satte upekkhāya pharati.</p>
<p>
<a class="ms" id="p_30Vbh_1977"></a><a class="sc" id="42"></a>Tattha katamā
upekkhā? Yā sattesu upekkhā upekkhāyanā upekkhāyitattaṃ upekkhācetovimutti—
ayaṃ vuccati “upekkhā”.</p>
<p>
<a class="ms" id="p_30Vbh_1978"></a><a class="sc" id="43"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya upekkhāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “upekkhāsahagatena cetasā”ti.</p>
<p>
<a class="ms" id="p_30Vbh_1979"></a><a class="msdiv" id="msdiv674"></a>
<a class="sc" id="44"></a>“Ekaṃ disan”ti puratthimaṃ vā disaṃ pacchimaṃ vā
disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ
vā.</p>
<p>
<a class="ms" id="p_30Vbh_1980"></a><a class="msdiv" id="msdiv675"></a>
<a class="sc" id="45"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1981"></a><a class="msdiv" id="msdiv676"></a>
<a class="sc" id="46"></a>“Viharatī”ti…pe…  tena vuccati “viharatī”ti.</p>
<p>
<a class="ms" id="p_30Vbh_1982"></a><a class="msdiv" id="msdiv677"></a>
<a class="sc" id="47"></a>“Tathā dutiyan”ti yatheva ekaṃ disaṃ tathā dutiyaṃ
disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā
tiriyaṃ tathā vidisaṃ.</p>
<p>
<a class="ms" id="p_30Vbh_1983"></a><a class="msdiv" id="msdiv678"></a>
<a class="sc" id="48"></a>“Sabbadhi sabbattatāya sabbāvantaṃ lokan”ti sabbena
sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi
sabbattatāya sabbāvantaṃ lokan”ti.</p>
<p>
<a class="ms" id="p_30Vbh_1984"></a><a class="msdiv" id="msdiv679"></a>
<a class="sc" id="49"></a>“Upekkhāsahagatena cetasā”ti, tattha katamā upekkhā?
Yā sattesu upekkhā upekkhāyanā upekkhāyitattaṃ upekkhācetovimutti—  ayaṃ
vuccati “upekkhā”.</p>
<p>
<a class="ms" id="p_30Vbh_1985"></a><a class="sc" id="50"></a>Tattha katamaṃ
cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati
“cittaṃ”. Idaṃ cittaṃ imāya upekkhāya sahagataṃ hoti sahajātaṃ saṃsaṭṭhaṃ
sampayuttaṃ. Tena vuccati “upekkhāsahagatena cetasā”ti.</p>
<p>
<a class="ms" id="p_30Vbh_1986"></a><a class="msdiv" id="msdiv680"></a>
<a class="sc" id="51"></a>“Vipulenā”ti yaṃ vipulaṃ taṃ mahaggataṃ, yaṃ
mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.</p>
<p>
<a class="ms" id="p_30Vbh_1987"></a><a class="msdiv" id="msdiv681"></a>
<a class="sc" id="52"></a>“Pharitvā”ti pharitvā adhimuccitvā.</p>
<p>
<a class="ms" id="p_30Vbh_1988"></a><a class="msdiv" id="msdiv682"></a>
<a class="sc" id="53"></a>“Viharatī”ti…pe…  tena vuccati “viharatī”ti.</p>
<p class="endsutta">
<a class="ms" id="p_30Vbh_1989"></a>
<a class="sc" id="54"></a>
Suttantabhājanīyaṃ.</p>
<h2>2 2 Abhidhammabhājanīya</h2>
<h3>2.1 Kusala</h3>
<p>
<a class="ms" id="p_30Vbh_1990"></a><a class="msdiv" id="msdiv683"></a>
<a class="sc" id="55"></a>Catasso appamaññāyo—  mettā, karuṇā, muditā, upekkhā.
</p>
<p>
<a class="ms" id="p_30Vbh_1991"></a><a class="msdiv" id="msdiv684"></a>
<a class="sc" id="56"></a>Tattha katamā mettā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā. (1:<em>1</em>)
</p>
<p>
<a class="ms" id="p_30Vbh_1992"></a><a class="sc" id="57"></a>Tattha katamā
mettā? Idha bhikkhu yasmiṃ samaye rūpūpapattiyā maggaṃ bhāveti vitakkavicārānaṃ
vūpasamā…pe…  dutiyaṃ jhānaṃ upasampajja viharati mettāsahagataṃ, yā tasmiṃ
samaye metti mettāyanā mettāyitattaṃ mettācetovimutti—  ayaṃ vuccati “mettā”.
Avasesā dhammā mettāya sampayuttā. (2:<em>2</em>)</p>
<p>
<a class="ms" id="p_30Vbh_1993"></a><a class="sc" id="58"></a>Tattha katamā
mettā? Idha bhikkhu yasmiṃ samaye rūpūpapattiyā maggaṃ bhāveti pītiyā ca
virāgā…pe…  tatiyaṃ jhānaṃ upasampajja viharati mettāsahagataṃ, yā tasmiṃ
samaye metti mettāyanā mettāyitattaṃ mettācetovimutti—  ayaṃ vuccati “mettā”.
Avasesā dhammā mettāya sampayuttā. (3:<em>3</em>)</p>
<p>
<a class="ms" id="p_30Vbh_1994"></a><a class="msdiv" id="msdiv685"></a>
<a class="sc" id="59"></a>Idha bhikkhu yasmiṃ samaye rūpūpapattiyā maggaṃ
bhāveti vivicceva kāmehi…pe…  paṭhamaṃ jhānaṃ upasampajja viharati
mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā. (1:<em>4</em>)
</p>
<p>
<a class="ms" id="p_30Vbh_1995"></a><a class="sc" id="60"></a>Idha bhikkhu
yasmiṃ samaye rūpūpapattiyā maggaṃ bhāveti vivicceva kāmehi vivicca akusalehi
dhammehi avitakkaṃ vicāramattaṃ vivekajaṃ pītisukhaṃ dutiyaṃ jhānaṃ upasampajja
viharati mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā. (2:<em>5</em>)
</p>
<p>
<a class="ms" id="p_30Vbh_1996"></a><a class="sc" id="61"></a>Idha bhikkhu
yasmiṃ samaye rūpūpapattiyā maggaṃ bhāveti vitakkavicārānaṃ vūpasamā…pe…
tatiyaṃ jhānaṃ upasampajja viharati mettāsahagataṃ, yā tasmiṃ samaye metti
mettāyanā mettāyitattaṃ mettācetovimutti—  ayaṃ vuccati “mettā”. Avasesā dhammā
mettāya sampayuttā. (3:<em>6</em>)</p>
<p>
<a class="ms" id="p_30Vbh_1997"></a><a class="sc" id="62"></a>Idha bhikkhu
yasmiṃ samaye rūpūpapattiyā maggaṃ bhāveti pītiyā ca virāgā…pe…  catutthaṃ
jhānaṃ upasampajja viharati mettāsahagataṃ, yā tasmiṃ samaye metti mettāyanā
mettāyitattaṃ mettācetovimutti—  ayaṃ vuccati “mettā”. Avasesā dhammā mettāya
sampayuttā. (4:<em>7</em>)</p>
<p>
<a class="ms" id="p_30Vbh_1998"></a><a class="msdiv" id="msdiv686"></a>
<a class="sc" id="63"></a>Tattha katamā karuṇā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati karuṇāsahagataṃ, yā tasmiṃ samaye karuṇā karuṇāyanā karuṇāyitattaṃ
karuṇācetovimutti—  ayaṃ vuccati “karuṇā”. Avasesā dhammā karuṇāya sampayuttā.
(1:<em>1</em>)</p>
<p>
<a class="ms" id="p_30Vbh_1999"></a><a class="sc" id="64"></a>Tattha katamā
karuṇā? Idha bhikkhu yasmiṃ samaye rūpūpapattiyā maggaṃ bhāveti pītiyā ca
virāgā…pe…  dutiyaṃ jhānaṃ upasampajja viharati karuṇāsahagataṃ, yā tasmiṃ
samaye karuṇā karuṇāyanā karuṇāyitattaṃ karuṇācetovimutti—  ayaṃ vuccati
“karuṇā”. Avasesā dhammā karuṇāya sampayuttā. (2:<em>2</em>)</p>
<p>
<a class="ms" id="p_30Vbh_2000"></a><a class="sc" id="65"></a>Tattha katamā
karuṇā? Idha bhikkhu yasmiṃ samaye rūpūpapattiyā maggaṃ bhāveti pītiyā ca
virāgā…pe…  tatiyaṃ jhānaṃ upasampajja viharati karuṇāsahagataṃ, yā tasmiṃ
samaye karuṇā karuṇāyanā karuṇāyitattaṃ karuṇācetovimutti—  ayaṃ vuccati
“karuṇā”. Avasesā dhammā karuṇāya sampayuttā. (3:<em>3</em>)</p>
<p>
<a class="ms" id="p_30Vbh_2001"></a><a class="msdiv" id="msdiv687"></a>
<a class="sc" id="66"></a>Idha bhikkhu yasmiṃ samaye rūpūpapattiyā maggaṃ
bhāveti vivicceva kāmehi…pe…  paṭhamaṃ jhānaṃ upasampajja viharati
karuṇāsahagataṃ, yā tasmiṃ samaye karuṇā karuṇāyanā karuṇāyitattaṃ
karuṇācetovimutti—  ayaṃ vuccati “karuṇā”. Avasesā dhammā karuṇāya sampayuttā.
(1:<em>4</em>)</p>
<p>
<a class="ms" id="p_30Vbh_2002"></a><a class="sc" id="67"></a>Idha bhikkhu
yasmiṃ samaye rūpūpapattiyā maggaṃ bhāveti vivicceva kāmehi vivicca akusalehi
dhammehi avitakkaṃ vicāramattaṃ vivekajaṃ pītisukhaṃ dutiyaṃ jhānaṃ upasampajja
viharati karuṇāsahagataṃ, yā tasmiṃ samaye karuṇā karuṇāyanā karuṇāyitattaṃ
karuṇācetovimutti—  ayaṃ vuccati “karuṇā”. Avasesā dhammā karuṇāya sampayuttā.
(2:<em>5</em>)</p>
<p>
<a class="ms" id="p_30Vbh_2003"></a><a class="sc" id="68"></a>Idha bhikkhu
yasmiṃ samaye rūpūpapattiyā maggaṃ bhāveti vitakkavicārānaṃ vūpasamā…pe…
tatiyaṃ jhānaṃ upasampajja viharati karuṇāsahagataṃ, yā tasmiṃ samaye karuṇā
karuṇāyanā karuṇāyitattaṃ karuṇācetovimutti—  ayaṃ vuccati “karuṇā”. Avasesā
dhammā karuṇāya sampayuttā. (3:<em>6</em>)</p>
<p>
<a class="ms" id="p_30Vbh_2004"></a><a class="sc" id="69"></a>Idha bhikkhu
yasmiṃ samaye rūpūpapattiyā maggaṃ bhāveti pītiyā ca virāgā…pe…  catutthaṃ
jhānaṃ upasampajja viharati karuṇāsahagataṃ, yā tasmiṃ samaye karuṇā karuṇāyanā
karuṇāyitattaṃ karuṇācetovimutti—  ayaṃ vuccati “karuṇā”. Avasesā dhammā
karuṇāya sampayuttā. (4:<em>7</em>)</p>
<p>
<a class="ms" id="p_30Vbh_2005"></a><a class="msdiv" id="msdiv688"></a>
<a class="sc" id="70"></a>Tattha katamā muditā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati muditāsahagataṃ, yā tasmiṃ samaye muditā muditāyanā muditāyitattaṃ
muditācetovimutti—  ayaṃ vuccati “muditā”. Avasesā dhammā muditāya sampayuttā.
(1:<em>1</em>)</p>
<p>
<a class="ms" id="p_30Vbh_2006"></a><a class="sc" id="71"></a>Tattha katamā
muditā? Idha bhikkhu yasmiṃ samaye rūpūpapattiyā maggaṃ bhāveti
vitakkavicārānaṃ vūpasamā…pe…  dutiyaṃ jhānaṃ upasampajja viharati
muditāsahagataṃ, yā tasmiṃ samaye muditā muditāyanā muditāyitattaṃ
muditācetovimutti—  ayaṃ vuccati “muditā”. Avasesā dhammā muditāya sampayuttā.
(2:<em>2</em>)</p>
<p>
<a class="ms" id="p_30Vbh_2007"></a><a class="sc" id="72"></a>Tattha katamā
muditā? Idha bhikkhu yasmiṃ samaye rūpūpapattiyā maggaṃ bhāveti pītiyā ca
virāgā…pe…  tatiyaṃ jhānaṃ upasampajja viharati muditāsahagataṃ, yā tasmiṃ
samaye muditā muditāyanā muditāyitattaṃ muditācetovimutti—  ayaṃ vuccati
“muditā”. Avasesā dhammā muditāya sampayuttā. (3:<em>3</em>)</p>
<p>
<a class="ms" id="p_30Vbh_2008"></a><a class="msdiv" id="msdiv689"></a>
<a class="sc" id="73"></a>Idha bhikkhu yasmiṃ samaye rūpūpapattiyā maggaṃ
bhāveti vivicceva kāmehi…pe…  paṭhamaṃ jhānaṃ upasampajja viharati
muditāsahagataṃ, yā tasmiṃ samaye muditā muditāyanā muditāyitattaṃ
muditācetovimutti—  ayaṃ vuccati “muditā”. Avasesā dhammā muditāya sampayuttā.
(1:<em>4</em>)</p>
<p>
<a class="ms" id="p_30Vbh_2009"></a><a class="sc" id="74"></a>Idha bhikkhu
yasmiṃ samaye rūpūpapattiyā maggaṃ bhāveti vivicceva kāmehi vivicca akusalehi
dhammehi avitakkaṃ vicāramattaṃ vivekajaṃ pītisukhaṃ dutiyaṃ jhānaṃ upasampajja
viharati muditāsahagataṃ, yā tasmiṃ samaye muditā muditāyanā muditāyitattaṃ
muditācetovimutti—  ayaṃ vuccati “muditā”. Avasesā dhammā muditāya sampayuttā.
(2:<em>5</em>)</p>
<p>
<a class="ms" id="p_30Vbh_2010"></a><a class="sc" id="75"></a>Idha bhikkhu
yasmiṃ samaye rūpūpapattiyā maggaṃ bhāveti vitakkavicārānaṃ vūpasamā…pe…
tatiyaṃ jhānaṃ upasampajja viharati muditāsahagataṃ, yā tasmiṃ samaye muditā
muditāyanā muditāyitattaṃ muditācetovimutti—  ayaṃ vuccati “muditā”. Avasesā
dhammā muditāya sampayuttā. (3:<em>6</em>)</p>
<p>
<a class="ms" id="p_30Vbh_2011"></a><a class="sc" id="76"></a>Idha bhikkhu
yasmiṃ samaye rūpūpapattiyā maggaṃ bhāveti pītiyā ca virāgā…pe…  catutthaṃ
jhānaṃ upasampajja viharati muditāsahagataṃ, yā tasmiṃ samaye muditā muditāyanā
muditāyitattaṃ muditācetovimutti—  ayaṃ vuccati “muditā”. Avasesā dhammā
muditāya sampayuttā. (4:<em>7</em>)</p>
<p>
<a class="ms" id="p_30Vbh_2012"></a><a class="msdiv" id="msdiv690"></a>
<a class="sc" id="77"></a>Tattha katamā upekkhā? Idha bhikkhu yasmiṃ samaye
rūpūpapattiyā maggaṃ bhāveti sukhassa ca pahānā…pe…  catutthaṃ jhānaṃ
upasampajja viharati upekkhāsahagataṃ, yā tasmiṃ samaye upekkhā upekkhāyanā
upekkhāyitattaṃ upekkhācetovimutti—  ayaṃ vuccati “upekkhā”. Avasesā dhammā
upekkhāya sampayuttā.</p>
<h3>2.2 Vipāka</h3>
<p>
<a class="ms" id="p_30Vbh_2013"></a><a class="msdiv" id="msdiv691"></a>
<a class="sc" id="78"></a>Catasso appamaññāyo—  mettā, karuṇā, muditā, upekkhā.
</p>
<p>
<a class="ms" id="p_30Vbh_2014"></a><a class="msdiv" id="msdiv692"></a>
<a class="sc" id="79"></a>Tattha katamā mettā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati mettāsahagataṃ, tasmiṃ samaye phasso hoti…pe…  avikkhepo hoti. Ime
dhammā kusalā. Tasseva rūpāvacarassa kusalassa kammassa katattā upacitattā
vipākaṃ vivicceva kāmehi…pe…  paṭhamaṃ jhānaṃ upasampajja viharati
mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā.
</p>
<p>
<a class="ms" id="p_30Vbh_2015"></a><a class="sc" id="80"></a>Tattha katamā
mettā? Idha bhikkhu yasmiṃ samaye rūpūpapattiyā maggaṃ bhāveti vitakkavicārānaṃ
vūpasamā…pe…  dutiyaṃ jhānaṃ upasampajja viharati mettāsahagataṃ, tasmiṃ
samaye phasso hoti…pe…  avikkhepo hoti. Ime dhammā kusalā. Tasseva
rūpāvacarassa kusalassa kammassa katattā upacitattā vipākaṃ vitakkavicārānaṃ
vūpasamā…pe…  dutiyaṃ jhānaṃ…pe…  tatiyaṃ jhānaṃ…pe…  paṭhamaṃ jhānaṃ…pe…
dutiyaṃ jhānaṃ…pe…  tatiyaṃ jhānaṃ…pe…  catutthaṃ jhānaṃ upasampajja viharati
mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā.
</p>
<p>
<a class="ms" id="p_30Vbh_2016"></a><a class="msdiv" id="msdiv693"></a>
<a class="sc" id="81"></a>Tattha katamā karuṇā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati karuṇāsahagataṃ, tasmiṃ samaye phasso hoti…pe…  avikkhepo hoti. Ime
dhammā kusalā. Tasseva rūpāvacarassa kusalassa kammassa katattā upacitattā
vipākaṃ vivicceva kāmehi…pe…  paṭhamaṃ jhānaṃ upasampajja viharati
karuṇāsahagataṃ, yā tasmiṃ samaye karuṇā karuṇāyanā karuṇāyitattaṃ
karuṇācetovimutti—  ayaṃ vuccati “karuṇā”. Avasesā dhammā karuṇāya sampayuttā.
</p>
<p>
<a class="ms" id="p_30Vbh_2017"></a><a class="sc" id="82"></a>Tattha katamā
karuṇā? Idha bhikkhu yasmiṃ samaye rūpūpapattiyā maggaṃ bhāveti
vitakkavicārānaṃ vūpasamā…pe…  dutiyaṃ jhānaṃ upasampajja viharati
karuṇāsahagataṃ, tasmiṃ samaye phasso hoti…pe…  avikkhepo hoti. Ime dhammā
kusalā. Tasseva rūpāvacarassa kusalassa kammassa katattā upacitattā vipākaṃ
vitakkavicārānaṃ vūpasamā…pe…  dutiyaṃ jhānaṃ…pe…  tatiyaṃ jhānaṃ…pe…  paṭhamaṃ
jhānaṃ…pe…  dutiyaṃ jhānaṃ…pe…  tatiyaṃ jhānaṃ…pe…  catutthaṃ jhānaṃ
upasampajja viharati karuṇāsahagataṃ, yā tasmiṃ samaye karuṇā karuṇāyanā
karuṇāyitattaṃ karuṇācetovimutti—  ayaṃ vuccati “karuṇā”. Avasesā dhammā
karuṇāya sampayuttā.</p>
<p>
<a class="ms" id="p_30Vbh_2018"></a><a class="msdiv" id="msdiv694"></a>
<a class="sc" id="83"></a>Tattha katamā muditā? Idha bhikkhu yasmiṃ samaye
rūpūpapattiyā maggaṃ bhāveti vivicceva kāmehi…pe…  paṭhamaṃ jhānaṃ upasampajja
viharati muditāsahagataṃ, tasmiṃ samaye phasso hoti…pe…  avikkhepo hoti. Ime
dhammā kusalā. Tasseva rūpāvacarassa kusalassa kammassa katattā upacitattā
vipākaṃ vivicceva kāmehi…pe…  paṭhamaṃ jhānaṃ upasampajja viharati
muditāsahagataṃ, yā tasmiṃ samaye muditā muditāyanā muditāyitattaṃ
muditācetovimutti—  ayaṃ vuccati “muditā”. Avasesā dhammā muditāya sampayuttā.
</p>
<p>
<a class="ms" id="p_30Vbh_2019"></a><a class="sc" id="84"></a>Tattha katamā
muditā? Idha bhikkhu yasmiṃ samaye rūpūpapattiyā maggaṃ bhāveti
vitakkavicārānaṃ vūpasamā…pe…  dutiyaṃ jhānaṃ upasampajja viharati
muditāsahagataṃ, tasmiṃ samaye phasso hoti…pe…  avikkhepo hoti. Ime dhammā
kusalā. Tasseva rūpāvacarassa kusalassa kammassa katattā upacitattā vipākaṃ
vitakkavicārānaṃ vūpasamā…pe…  dutiyaṃ jhānaṃ…pe…  tatiyaṃ jhānaṃ…pe…  paṭhamaṃ
jhānaṃ…pe…  dutiyaṃ jhānaṃ…pe…  tatiyaṃ jhānaṃ…pe…  catutthaṃ jhānaṃ
upasampajja viharati muditāsahagataṃ, yā tasmiṃ samaye muditā muditāyanā
muditāyitattaṃ muditācetovimutti—  ayaṃ vuccati “muditā”. Avasesā dhammā
muditāya sampayuttā.</p>
<p>
<a class="ms" id="p_30Vbh_2020"></a><a class="msdiv" id="msdiv695"></a>
<a class="sc" id="85"></a>Tattha katamā upekkhā? Idha bhikkhu yasmiṃ samaye
rūpūpapattiyā maggaṃ bhāveti sukhassa ca pahānā…pe…  catutthaṃ jhānaṃ
upasampajja viharati upekkhāsahagataṃ, tasmiṃ samaye phasso hoti…pe…  avikkhepo
hoti. Ime dhammā kusalā. Tasseva rūpāvacarassa kusalassa kammassa katattā
upacitattā vipākaṃ sukhassa ca pahānā dukkhassa ca pahānā…pe…  catutthaṃ jhānaṃ
upasampajja viharati upekkhāsahagataṃ, yā tasmiṃ samaye upekkhā upekkhāyanā
upekkhāyitattaṃ upekkhācetovimutti—  ayaṃ vuccati “upekkhā”. Avasesā dhammā
upekkhāya sampayuttā.</p>
<h3>2.3 Kiriyā</h3>
<p>
<a class="ms" id="p_30Vbh_2021"></a><a class="msdiv" id="msdiv696"></a>
<a class="sc" id="86"></a>Catasso appamaññāyo—  mettā, karuṇā, muditā, upekkhā.
</p>
<p>
<a class="ms" id="p_30Vbh_2022"></a><a class="msdiv" id="msdiv697"></a>
<a class="sc" id="87"></a>Tattha katamā mettā? Idha bhikkhu yasmiṃ samaye
rūpāvacaraṃ jhānaṃ bhāveti kiriyaṃ neva kusalaṃ nākusalaṃ na ca kammavipākaṃ
diṭṭhadhammasukhavihāraṃ vivicceva kāmehi…pe…  paṭhamaṃ jhānaṃ upasampajja
viharati mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā.
</p>
<p>
<a class="ms" id="p_30Vbh_2023"></a><a class="sc" id="88"></a>Tattha katamā
mettā? Idha bhikkhu yasmiṃ samaye rūpāvacaraṃ jhānaṃ bhāveti kiriyaṃ neva
kusalaṃ nākusalaṃ na ca kammavipākaṃ diṭṭhadhammasukhavihāraṃ vitakkavicārānaṃ
vūpasamā…pe…  dutiyaṃ jhānaṃ…pe…  tatiyaṃ jhānaṃ…pe…  paṭhamaṃ jhānaṃ…pe…
dutiyaṃ jhānaṃ…pe…  tatiyaṃ jhānaṃ…pe…  catutthaṃ jhānaṃ upasampajja viharati
mettāsahagataṃ, yā tasmiṃ samaye metti mettāyanā mettāyitattaṃ
mettācetovimutti—  ayaṃ vuccati “mettā”. Avasesā dhammā mettāya sampayuttā.
</p>
<p>
<a class="ms" id="p_30Vbh_2024"></a><a class="msdiv" id="msdiv698"></a>
<a class="sc" id="89"></a>Tattha katamā karuṇā…pe…  tattha katamā muditā…pe…
tattha katamā upekkhā? Idha bhikkhu yasmiṃ samaye rūpāvacaraṃ jhānaṃ bhāveti
kiriyaṃ neva kusalaṃ nākusalaṃ na ca kammavipākaṃ diṭṭhadhammasukhavihāraṃ
sukhassa ca pahānā dukkhassa ca pahānā…pe…  catutthaṃ jhānaṃ upasampajja
viharati upekkhāsahagataṃ, yā tasmiṃ samaye upekkhā upekkhāyanā upekkhāyitattaṃ
upekkhācetovimutti—  ayaṃ vuccati “upekkhā”. Avasesā dhammā upekkhāya
sampayuttā.</p>
<p class="endsutta">
<a class="ms" id="p_30Vbh_2025"></a>
<a class="sc" id="90"></a>
Abhidhammabhājanīyaṃ.</p>
<h2>3 Pañhāpucchaka</h2>
<p>
<a class="ms" id="p_30Vbh_2026"></a><a class="msdiv" id="msdiv699"></a>
<a class="sc" id="91"></a>Catasso appamaññāyo— </p>
<p>
<a class="ms" id="p_30Vbh_2027"></a><a class="sc" id="92"></a>Idha bhikkhu
mettāsahagatena cetasā ekaṃ disaṃ pharitvā viharati tathā dutiyaṃ tathā tatiyaṃ
tathā catutthaṃ, iti uddhamadho tiriyaṃ sabbadhi sabbattatāya sabbāvantaṃ
lokaṃ mettāsahagatena cetasā vipulena mahaggatena appamāṇena averena
abyāpajjena pharitvā viharati.</p>
<p>
<a class="ms" id="p_30Vbh_2028"></a><a class="sc" id="93"></a>Karuṇāsahagatena
cetasā ekaṃ disaṃ pharitvā viharati tathā dutiyaṃ tathā tatiyaṃ tathā
catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ
karuṇāsahagatena cetasā vipulena mahaggatena appamāṇena averena abyāpajjena
pharitvā viharati.</p>
<p>
<a class="ms" id="p_30Vbh_2029"></a><a class="sc" id="94"></a>Muditāsahagatena
cetasā ekaṃ disaṃ pharitvā viharati tathā dutiyaṃ tathā tatiyaṃ tathā
catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ
muditāsahagatena cetasā vipulena mahaggatena appamāṇena averena abyāpajjena
pharitvā viharati.</p>
<p>
<a class="ms" id="p_30Vbh_2030"></a><a class="sc" id="95"></a>Upekkhāsahagatena
cetasā ekaṃ disaṃ pharitvā viharati tathā dutiyaṃ tathā tatiyaṃ tathā
catutthaṃ, iti uddhamadho tiriyaṃ sabbadhi sabbattatāya sabbāvantaṃ lokaṃ
upekkhāsahagatena cetasā vipulena mahaggatena appamāṇena averena abyāpajjena
pharitvā viharati.</p>
<p>
<a class="ms" id="p_30Vbh_2031"></a><a class="msdiv" id="msdiv700"></a>
<a class="sc" id="96"></a>Catunnaṃ appamaññānaṃ kati kusalā, kati akusalā, kati
abyākatā…pe…  kati saraṇā, kati araṇā?</p>
<h3>3.1 Tika</h3>
<p>
<a class="ms" id="p_30Vbh_2032"></a><a class="msdiv" id="msdiv701"></a>
<a class="sc" id="97"></a>Siyā kusalā, siyā abyākatā. (1)</p>
<p>
<a class="ms" id="p_30Vbh_2033"></a><a class="sc" id="98"></a>Tisso appamaññāyo
sukhāya vedanāya sampayuttā, upekkhā adukkhamasukhāya vedanāya sampayuttā. (2)
</p>
<p>
<a class="ms" id="p_30Vbh_2034"></a><a class="sc" id="99"></a>Siyā vipākā, siyā
vipākadhammadhammā, siyā nevavipākanavipākadhammadhammā. (3)</p>
<p>
<a class="ms" id="p_30Vbh_2035"></a><a class="sc" id="100"></a>Siyā
upādinnupādāniyā, siyā anupādinnupādāniyā. (4)</p>
<p>
<a class="ms" id="p_30Vbh_2036"></a><a class="sc" id="101"></a>Asaṃkiliṭṭhasaṃkilesikā.
(5)</p>
<p>
<a class="ms" id="p_30Vbh_2037"></a><a class="sc" id="102"></a>Tisso
appamaññāyo siyā savitakkasavicārā, siyā avitakkavicāramattā, siyā
avitakkaavicārā; upekkhā avitakkaavicārā. (6)</p>
<p>
<a class="ms" id="p_30Vbh_2038"></a><a class="sc" id="103"></a>Tisso
appamaññāyo siyā pītisahagatā, siyā sukhasahagatā, na upekkhāsahagatā, siyā na
vattabbā pītisahagatāti; upekkhā upekkhāsahagatā. (7)</p>
<p>
<a class="ms" id="p_30Vbh_2039"></a><a class="sc" id="104"></a>Neva dassanena
na bhāvanāya pahātabbā. (8)</p>
<p>
<a class="ms" id="p_30Vbh_2040"></a><a class="sc" id="105"></a>Neva dassanena
na bhāvanāya pahātabbahetukā. (9)</p>
<p>
<a class="ms" id="p_30Vbh_2041"></a><a class="sc" id="106"></a>Siyā
ācayagāmino, siyā nevācayagāmināpacayagāmino. (10)</p>
<p>
<a class="ms" id="p_30Vbh_2042"></a><a class="sc" id="107"></a>Nevasekkhanāsekkhā.
(11)</p>
<p>
<a class="ms" id="p_30Vbh_2043"></a><a class="sc" id="108"></a>Mahaggatā. (12)
</p>
<p>
<a class="ms" id="p_30Vbh_2044"></a><a class="sc" id="109"></a>Na vattabbā
“parittārammaṇā”tipi, “mahaggatārammaṇā”tipi, “appamāṇārammaṇā”tipi. (13)</p>
<p>
<a class="ms" id="p_30Vbh_2045"></a><a class="sc" id="110"></a>Majjhimā. (14)
</p>
<p>
<a class="ms" id="p_30Vbh_2046"></a><a class="sc" id="111"></a>Aniyatā. (15)
</p>
<p>
<a class="ms" id="p_30Vbh_2047"></a><a class="sc" id="112"></a>Na vattabbā
“maggārammaṇā”tipi, “maggahetukā”tipi, “maggādhipatino”tipi. (16)</p>
<p>
<a class="ms" id="p_30Vbh_2048"></a><a class="sc" id="113"></a>Siyā uppannā,
siyā anuppannā, siyā uppādino. (17)</p>
<p>
<a class="ms" id="p_30Vbh_2049"></a><a class="sc" id="114"></a>Siyā atītā, siyā
anāgatā, siyā paccuppannā. (18)</p>
<p>
<a class="ms" id="p_30Vbh_2050"></a><a class="sc" id="115"></a>Na vattabbā
“atītārammaṇā”tipi, “anāgatārammaṇā”tipi, “paccuppannārammaṇā”tipi. (19)</p>
<p>
<a class="ms" id="p_30Vbh_2051"></a><a class="sc" id="116"></a>Siyā ajjhattā,
siyā bahiddhā, siyā ajjhattabahiddhā. (20)</p>
<p>
<a class="ms" id="p_30Vbh_2052"></a><a class="sc" id="117"></a>Bahiddhārammaṇā.
(21)</p>
<p>
<a class="ms" id="p_30Vbh_2053"></a><a class="sc" id="118"></a>Anidassanaappaṭighā.
(22)</p>
<h3>3.2 3.2 Duka</h3>
<h4>3.2.1 Hetugocchaka</h4>
<p>
<a class="ms" id="p_30Vbh_2054"></a><a class="msdiv" id="msdiv702"></a>
<a class="sc" id="119"></a>Mettā hetu, tisso appamaññāyo na hetū, sahetukā,
hetusampayuttā. Mettā hetu ceva sahetukā ca; tisso appamaññāyo na vattabbā
“hetū ceva sahetukā cā”ti, sahetukā ceva na ca hetū. Mettā hetu ceva
hetusampayuttā ca; tisso appamaññāyo na vattabbā “hetū ceva hetusampayuttā
cā”ti, hetusampayuttā ceva na ca hetū. Tisso appamaññāyo na hetū sahetukā;
mettā na vattabbā “na hetu sahetukā”tipi, “na hetu ahetukā”tipi.</p>
<h4>3.2.2 Cūḷantaraduka</h4>
<p>
<a class="ms" id="p_30Vbh_2055"></a><a class="sc" id="120"></a>Sappaccayā,
saṅkhatā, anidassanā, appaṭighā, arūpā, lokiyā, kenaci viññeyyā, kenaci na
viññeyyā.</p>
<h4>3.2.3 Āsavagocchaka</h4>
<p>
<a class="ms" id="p_30Vbh_2056"></a><a class="sc" id="121"></a>No āsavā,
sāsavā, āsavavippayuttā, na vattabbā “āsavā ceva sāsavā cā”ti, sāsavā ceva no
ca āsavā, na vattabbā āsavā ceva “āsavasampayuttā cā”tipi, “āsavasampayuttā
ceva no ca āsavā”tipi. Āsavavippayuttā sāsavā.</p>
<h2>13.3.2.4-- Saṃyojanagocchakādi</h2>
<p>
<a class="ms" id="p_30Vbh_2057"></a><a class="sc" id="122"></a>No saṃyojanā…pe…
no ganthā…pe…  no oghā…pe…  no yogā…pe…  no nīvaraṇā…pe…  no parāmāsā…pe… .
</p>
<h4>3.2.10 Mahantaraduka</h4>
<p>
<a class="ms" id="p_30Vbh_2058"></a><a class="sc" id="123"></a>Sārammaṇā, no
cittā, cetasikā, cittasampayuttā, cittasaṃsaṭṭhā, cittasamuṭṭhānā,
cittasahabhuno, cittānuparivattino, cittasaṃsaṭṭhasamuṭṭhānā,
cittasaṃsaṭṭhasamuṭṭhānasahabhuno, cittasaṃsaṭṭhasamuṭṭhānānuparivattino,
bāhirā, no upādā, siyā upādinnā, siyā anupādinnā.</p>
<h2>13.3.2.11-- Upādānagocchakādi</h2>
<p>
<a class="ms" id="p_30Vbh_2059"></a><a class="sc" id="124"></a>No upādānā…pe…
no kilesā…pe…  na dassanena pahātabbā, na bhāvanāya pahātabbā, na dassanena
pahātabbahetukā, na bhāvanāya pahātabbahetukā. Tisso appamaññāyo siyā
savitakkā, siyā avitakkā; upekkhā avitakkā. Tisso appamaññāyo siyā savicārā,
siyā avicārā; upekkhā avicārā. Tisso appamaññāyo siyā sappītikā, siyā appītikā;
upekkhā appītikā. Tisso appamaññāyo siyā pītisahagatā, siyā na pītisahagatā;
upekkhā na pītisahagatā. Tisso appamaññāyo sukhasahagatā, upekkhā na
sukhasahagatā. Upekkhā upekkhāsahagatā, tisso appamaññāyo na upekkhāsahagatā,
na kāmāvacarā, rūpāvacarā, na arūpāvacarā, pariyāpannā, aniyyānikā, aniyatā,
sauttarā, araṇāti.</p>
<p class="endsutta">
<a class="ms" id="p_30Vbh_2060"></a>
<a class="sc" id="125"></a>
Pañhāpucchakaṃ.</p>
<p class="endsection">
<a class="ms" id="p_30Vbh_2061"></a>
<a class="sc" id="126"></a>
Appamaññāvibhaṅgo niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>