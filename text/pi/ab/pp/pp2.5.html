<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pp2.5">
<article>
<div class="hgroup">
<p class="division">
Puggalapaññatti</p>
<p>
Niddesa</p>
<h1>5 Pañcakapuggalapaññatti</h1>
</div>
<p>
<a class="ms" id="p_31Pu_476"></a><a class="msdiv" id="msdiv191"></a>
<a class="sc" id="1"></a>Tatra yvāyaṃ puggalo ārabhati ca vippaṭisārī ca hoti,
tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā
pāpakā akusalā dhammā aparisesā nirujjhanti, so evamassa vacanīyo—  “āyasmato
kho ārambhajā āsavā saṃvijjanti, vippaṭisārajā āsavā pavaḍḍhanti. Sādhu
vatāyasmā ārambhaje āsave pahāya vippaṭisāraje āsave paṭivinodetvā cittaṃ
paññañca bhāvetu. Evamāyasmā amunā pañcamena puggalena samasamo bhavissatī”ti.
</p>
<p>
<a class="ms" id="p_31Pu_477"></a><a class="sc" id="2"></a>Tatra yvāyaṃ puggalo
ārabhati na vippaṭisārī hoti, tañca cetovimuttiṃ paññāvimuttiṃ yathābhūtaṃ
nappajānāti, yatthassa te uppannā pāpakā akusalā dhammā aparisesā nirujjhanti,
so evamassa vacanīyo—  “āyasmato kho ārambhajā āsavā saṃvijjanti, vippaṭisārajā
āsavā nappavaḍḍhanti. Sādhu vatāyasmā ārambhaje āsave pahāya cittaṃ paññañca
bhāvetu. Evamāyasmā amunā pañcamena puggalena samasamo bhavissatī”ti.</p>
<p>
<a class="ms" id="p_31Pu_478"></a><a class="sc" id="3"></a>Tatra yvāyaṃ puggalo
na ārabhati vippaṭisārī hoti, tañca cetovimuttiṃ paññāvimuttiṃ yathābhūtaṃ
nappajānāti, yatthassa te uppannā pāpakā akusalā dhammā aparisesā nirujjhanti,
so evamassa vacanīyo—  “āyasmato kho ārambhajā āsavā na saṃvijjanti,
vippaṭisārajā āsavā pavaḍḍhanti. Sādhu vatāyasmā vippaṭisāraje āsave
paṭivinodetvā cittaṃ paññañca bhāvetu. Evamāyasmā amunā pañcamena puggalena
samasamo bhavissatī”ti.</p>
<p>
<a class="ms" id="p_31Pu_479"></a><a class="sc" id="4"></a>Tatra yvāyaṃ puggalo
na ārabhati na vippaṭisārī hoti, tañca cetovimuttiṃ paññāvimuttiṃ yathābhūtaṃ
nappajānāti, yatthassa te pāpakā akusalā dhammā aparisesā nirujjhanti, so
evamassa vacanīyo—  “āyasmato kho ārambhajā āsavā na saṃvijjanti, vippaṭisārajā
āsavā nappavaḍḍhanti. Sādhu vatāyasmā cittaṃ paññañca bhāvetu. Evamāyasmā
amunā pañcamena puggalena samasamo bhavissatī”ti.</p>
<p>
<a class="ms" id="p_31Pu_480"></a><a class="sc" id="5"></a>Ime cattāro puggalā
amunā pañcamena puggalena evaṃ ovadiyamānā evaṃ anusāsiyamānā anupubbena
āsavānaṃ khayaṃ pāpuṇanti.</p>
<p>
<a class="ms" id="p_31Pu_481"></a><a class="msdiv" id="msdiv192"></a>
<a class="sc" id="6"></a>Kathañca puggalo datvā avajānāti? Idhekacco puggalo
yassa puggalassa deti cīvarapiṇḍapātasenāsanagilānapaccayabhesajjaparikkhāraṃ,
tassa evaṃ hoti—  “ahaṃ dammi, ayaṃ paṭiggaṇhātī”ti, tamenaṃ datvā avajānāti.
Evaṃ puggalo datvā avajānāti. (1)</p>
<p>
<a class="ms" id="p_31Pu_482"></a><a class="sc" id="7"></a>Kathañca puggalo
saṃvāsena avajānāti? Idhekacco puggalo yena puggalena saddhiṃ saṃvasati dve vā
tīṇi vā vassāni, tamenaṃ saṃvāsena avajānāti. Evaṃ puggalo saṃvāsena avajānāti.
(2)</p>
<p>
<a class="ms" id="p_31Pu_483"></a><a class="sc" id="8"></a>Kathañca puggalo
ādheyyamukho hoti? Idhekacco puggalo parassa vaṇṇe vā avaṇṇe vā bhāsiyamāne
khippaññeva adhimuccitā hoti. Evaṃ puggalo ādheyyamukho hoti. (3)</p>
<p>
<a class="ms" id="p_31Pu_484"></a><a class="sc" id="9"></a>Kathañca puggalo
lolo hoti? Idhekacco puggalo ittarasaddho hoti ittarabhattī ittarapemo
ittarappasādo. Evaṃ puggalo lolo hoti. (4)</p>
<p>
<a class="ms" id="p_31Pu_485"></a><a class="sc" id="10"></a>Kathañca puggalo
mando momūho hoti? Idhekacco puggalo kusalākusale dhamme na jānāti,
sāvajjānavajje dhamme na jānāti, hīnappaṇīte dhamme na jānāti,
kaṇhasukkasappaṭibhāge dhamme na jānāti. Evaṃ puggalo mando momūho hoti. (5)
</p>
<p>
<a class="ms" id="p_31Pu_486"></a><a class="msdiv" id="msdiv193"></a>
<a class="sc" id="11"></a>Tattha katame pañca yodhājīvūpamā puggalā? Pañca
yodhājīvā—  idhekacco yodhājīvo rajaggaññeva disvā saṃsīdati visīdati na
santhambhati na sakkoti saṅgāmaṃ otarituṃ. Evarūpopi idhekacco yodhājīvo hoti.
Ayaṃ paṭhamo yodhājīvo santo saṃvijjamāno lokasmiṃ. (1)</p>
<p>
<a class="ms" id="p_31Pu_487"></a><a class="sc" id="12"></a>Puna caparaṃ
idhekacco yodhājīvo sahati rajaggaṃ, api ca kho dhajaggaññeva disvā saṃsīdati
visīdati na santhambhati na sakkoti saṅgāmaṃ otarituṃ. Evarūpopi idhekacco
yodhājīvo hoti. Ayaṃ dutiyo yodhājīvo santo saṃvijjamāno lokasmiṃ. (2)</p>
<p>
<a class="ms" id="p_31Pu_488"></a><a class="sc" id="13"></a>Puna caparaṃ
idhekacco yodhājīvo sahati rajaggaṃ sahati dhajaggaṃ, api ca kho ussāraṇaññeva
sutvā saṃsīdati visīdati na santhambhati na sakkoti saṅgāmaṃ otarituṃ.
Evarūpopi idhekacco yodhājīvo hoti. Ayaṃ tatiyo yodhājīvo santo saṃvijjamāno
lokasmiṃ. (3)</p>
<p>
<a class="ms" id="p_31Pu_489"></a><a class="sc" id="14"></a>Puna caparaṃ
idhekacco yodhājīvo sahati rajaggaṃ sahati dhajaggaṃ sahati ussāraṇaṃ, api ca
kho sampahāre haññati byāpajjati. Evarūpopi idhekacco yodhājīvo hoti. Ayaṃ
catuttho yodhājīvo santo saṃvijjamāno lokasmiṃ. (4)</p>
<p>
<a class="ms" id="p_31Pu_490"></a><a class="sc" id="15"></a>Puna caparaṃ
idhekacco yodhājīvo sahati rajaggaṃ sahati dhajaggaṃ sahati ussāraṇaṃ sahati
sampahāraṃ. So taṃ saṅgāmaṃ abhivijinitvā vijitasaṅgāmo tameva saṅgāmasīsaṃ
ajjhāvasati. Evarūpopi idhekacco yodhājīvo hoti. Ayaṃ pañcamo yodhājīvo santo
saṃvijjamāno lokasmiṃ. Ime pañca yodhājīvā santo saṃvijjamānā lokasmiṃ. (5)
</p>
<p>
<a class="ms" id="p_31Pu_491"></a><a class="msdiv" id="msdiv194"></a>
<a class="sc" id="16"></a>Evamevaṃ pañcime yodhājīvūpamā puggalā santo
saṃvijjamānā bhikkhūsu. Katame pañca?</p>
<p>
<a class="ms" id="p_31Pu_492"></a><a class="sc" id="17"></a>Idhekacco bhikkhu
rajaggaññeva disvā saṃsīdati visīdati na santhambhati na sakkoti brahmacariyaṃ
sandhāretuṃ, sikkhādubbalyaṃ āvikatvā sikkhaṃ paccakkhāya hīnāyāvattati.
Kimassa rajaggasmiṃ? Idha bhikkhu suṇāti—  “asukasmiṃ nāma gāme vā nigame vā
itthī vā kumārī vā abhirūpā dassanīyā pāsādikā paramāya vaṇṇapokkharatāya
samannāgatā”ti. So taṃ sutvā saṃsīdati visīdati na santhambhati na sakkoti
brahmacariyaṃ sandhāretuṃ, sikkhādubbalyaṃ āvikatvā sikkhaṃ paccakkhāya
hīnāyāvattati. Idamassa rajaggasmiṃ.</p>
<p>
<a class="ms" id="p_31Pu_493"></a><a class="sc" id="18"></a>Seyyathāpi so
yodhājīvo rajaggaññeva disvā saṃsīdati visīdati na santhambhati na sakkoti
saṅgāmaṃ otarituṃ, tathūpamo ayaṃ puggalo. Evarūpopi idhekacco puggalo hoti.
Ayaṃ paṭhamo yodhājīvūpamo puggalo santo saṃvijjamāno bhikkhūsu. (1)</p>
<p>
<a class="ms" id="p_31Pu_494"></a><a class="msdiv" id="msdiv195"></a>
<a class="sc" id="19"></a>Puna caparaṃ idhekacco bhikkhu sahati rajaggaṃ, api
ca kho dhajaggaññeva disvā saṃsīdati visīdati na santhambhati na sakkoti
brahmacariyaṃ sandhāretuṃ, sikkhādubbalyaṃ āvikatvā sikkhaṃ paccakkhāya
hīnāyāvattati. Kimassa dhajaggasmiṃ? Idha bhikkhu na heva kho suṇāti—
“asukasmiṃ nāma gāme vā nigame vā itthī vā kumārī vā abhirūpā dassanīyā
pāsādikā paramāya vaṇṇapokkharatāya samannāgatā”ti, api ca kho sāmaṃ passati
itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇapokkharatāya
samannāgataṃ. So taṃ disvā saṃsīdati visīdati na santhambhati na sakkoti
brahmacariyaṃ sandhāretuṃ, sikkhādubbalyaṃ āvikatvā sikkhaṃ paccakkhāya
hīnāyāvattati. Idamassa dhajaggasmiṃ.</p>
<p>
<a class="ms" id="p_31Pu_495"></a><a class="sc" id="20"></a>Seyyathāpi so
yodhājīvo sahati rajaggaṃ, api ca kho dhajaggaññeva disvā saṃsīdati visīdati na
santhambhati na sakkoti saṅgāmaṃ otarituṃ, tathūpamo ayaṃ puggalo. Evarūpopi
idhekacco puggalo hoti. Ayaṃ dutiyo yodhājīvūpamo puggalo santo saṃvijjamāno
bhikkhūsu. (2)</p>
<p>
<a class="ms" id="p_31Pu_496"></a><a class="msdiv" id="msdiv196"></a>
<a class="sc" id="21"></a>Puna caparaṃ idhekacco bhikkhu sahati rajaggaṃ sahati
dhajaggaṃ, api ca kho ussāraṇaññeva sutvā saṃsīdati visīdati na santhambhati
na sakkoti brahmacariyaṃ sandhāretuṃ, sikkhādubbalyaṃ āvikatvā sikkhaṃ
paccakkhāya hīnāyāvattati. Kimassa ussāraṇāya? Idha bhikkhuṃ araññagataṃ vā
rukkhamūlagataṃ vā suññāgāragataṃ vā mātugāmo upasaṅkamitvā ūhasati ullapati
ujjagghati uppaṇḍeti. So mātugāmena ūhasiyamāno ullapiyamāno ujjagghiyamāno
uppaṇḍiyamāno saṃsīdati visīdati na santhambhati na sakkoti brahmacariyaṃ
sandhāretuṃ, sikkhādubbalyaṃ āvikatvā sikkhaṃ paccakkhāya hīnāyāvattati.
Idamassa ussāraṇāya.</p>
<p>
<a class="ms" id="p_31Pu_497"></a><a class="sc" id="22"></a>Seyyathāpi so
yodhājīvo sahati rajaggaṃ sahati dhajaggaṃ, api ca kho ussāraṇaññeva sutvā
saṃsīdati visīdati na santhambhati na sakkoti saṅgāmaṃ otarituṃ, tathūpamo ayaṃ
puggalo. Evarūpopi idhekacco puggalo hoti. Ayaṃ tatiyo yodhājīvūpamo puggalo
santo saṃvijjamāno bhikkhūsu. (3)</p>
<p>
<a class="ms" id="p_31Pu_498"></a><a class="msdiv" id="msdiv197"></a>
<a class="sc" id="23"></a>Puna caparaṃ idhekacco bhikkhu sahati rajaggaṃ sahati
dhajaggaṃ sahati ussāraṇaṃ, api ca kho sampahāre haññati byāpajjati. Kimassa
sampahārasmiṃ? Idha bhikkhuṃ araññagataṃ vā rukkhamūlagataṃ vā suññāgāragataṃ
vā mātugāmo upasaṅkamitvā abhinisīdati abhinipajjati ajjhottharati. So
mātugāmena abhinisīdiyamāno abhinipajjiyamāno ajjhotthariyamāno sikkhaṃ
appaccakkhāya dubbalyaṃ anāvikatvā methunaṃ dhammaṃ paṭisevati. Idamassa
sampahārasmiṃ.</p>
<p>
<a class="ms" id="p_31Pu_499"></a><a class="sc" id="24"></a>Seyyathāpi so
yodhājīvo sahati rajaggaṃ sahati dhajaggaṃ sahati ussāraṇaṃ, api ca kho
sampahāre haññati byāpajjati, tathūpamo ayaṃ puggalo. Evarūpopi idhekacco
puggalo hoti. Ayaṃ catuttho yodhājīvūpamo puggalo santo saṃvijjamāno bhikkhūsu.
(4)</p>
<p>
<a class="ms" id="p_31Pu_500"></a><a class="msdiv" id="msdiv198"></a>
<a class="sc" id="25"></a>Puna caparaṃ idhekacco bhikkhu sahati rajaggaṃ sahati
dhajaggaṃ sahati ussāraṇaṃ sahati sampahāraṃ. So taṃ saṅgāmaṃ abhivijinitvā
vijitasaṅgāmo tameva saṅgāmasīsaṃ ajjhāvasati. Kimassa saṅgāmavijayasmiṃ? Idha
bhikkhuṃ araññagataṃ vā rukkhamūlagataṃ vā suññāgāragataṃ vā mātugāmo
upasaṅkamitvā abhinisīdati abhinipajjati ajjhottharati. So mātugāmena
abhinisīdiyamāno abhinipajjiyamāno ajjhotthariyamāno viniveṭhetvā vinimocetvā
yena kāmaṃ pakkamati.</p>
<p>
<a class="ms" id="p_31Pu_501"></a><a class="sc" id="26"></a>So vivittaṃ
senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ
vanapatthaṃ abbhokāsaṃ palālapuñjaṃ. So araññagato vā rukkhamūlagato vā
suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ
satiṃ upaṭṭhapetvā. So abhijjhaṃ loke pahāya vigatābhijjhena cetasā viharati,
abhijjhāya cittaṃ parisodheti; byāpādapadosaṃ pahāya abyāpannacitto viharati,
sabbapāṇabhūtahitānukampī byāpādapadosā cittaṃ parisodheti; thinamiddhaṃ pahāya
vigatathinamiddho viharati ālokasaññī sato sampajāno, thinamiddhā cittaṃ
parisodheti; uddhaccakukkuccaṃ pahāya anuddhato viharati ajjhattaṃ
vūpasantacitto, uddhaccakukkuccā cittaṃ parisodheti; vicikicchaṃ pahāya
tiṇṇavicikiccho viharati akathaṃkathī kusalesu dhammesu, vicikicchāya cittaṃ
parisodheti.</p>
<p>
<a class="ms" id="p_31Pu_502"></a><a class="sc" id="27"></a>So ime pañca
nīvaraṇe pahāya cetaso upakkilese paññāya dubbalīkaraṇe vivicceva kāmehi
vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ
jhānaṃ upasampajja viharati; vitakkavicārānaṃ vūpasamā dutiyaṃ jhānaṃ…pe…
tatiyaṃ jhānaṃ…pe…  catutthaṃ jhānaṃ upasampajja viharati.</p>
<p>
<a class="ms" id="p_31Pu_503"></a><a class="sc" id="28"></a>So evaṃ samāhite
citte parisuddhe pariyodāte anaṅgaṇe vigatūpakkilese mudubhūte kammaniye ṭhite
āneñjappatte āsavānaṃ khayañāṇāya cittaṃ abhininnāmeti. So “idaṃ dukkhan”ti
yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ
dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti
yathābhūtaṃ pajānāti, “ime āsavā”ti yathābhūtaṃ pajānāti, “ayaṃ
āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ
pajānāti, “ayaṃ āsavanirodhagāminī paṭipadā”ti yathābhūtaṃ pajānāti.</p>
<p>
<a class="ms" id="p_31Pu_504"></a><a class="sc" id="29"></a>Tassa evaṃ jānato
evaṃ passato kāmāsavāpi cittaṃ vimuccati, bhavāsavāpi cittaṃ vimuccati,
avijjāsavāpi cittaṃ vimuccati. Vimuttasmiṃ vimuttamiti ñāṇaṃ hoti. “Khīṇā jāti,
vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti.
Idamassa saṅgāmavijayasmiṃ. Seyyathāpi so yodhājīvo sahati rajaggaṃ sahati
dhajaggaṃ sahati ussāraṇaṃ sahati sampahāraṃ, so taṃ saṅgāmaṃ abhivijinitvā
vijitasaṅgāmo tameva saṅgāmasīsaṃ ajjhāvasati, tathūpamo ayaṃ puggalo.
Evarūpopi idhekacco puggalo hoti. Ayaṃ pañcamo yodhājīvūpamo puggalo santo
saṃvijjamāno bhikkhūsu. (5)</p>
<p>
<a class="ms" id="p_31Pu_505"></a><a class="sc" id="30"></a>Ime pañca
yodhājīvūpamā puggalā santo saṃvijjamānā bhikkhūsu.</p>
<p>
<a class="ms" id="p_31Pu_506"></a><a class="msdiv" id="msdiv199"></a>
<a class="sc" id="31"></a>Tattha katame pañca piṇḍapātikā? Mandattā momūhattā
piṇḍapātiko hoti, pāpiccho icchāpakato piṇḍapātiko hoti, ummādā cittavikkhepā
piṇḍapātiko hoti, “vaṇṇitaṃ buddhehi buddhasāvakehī”ti piṇḍapātiko hoti, api ca
appicchataṃyeva nissāya santuṭṭhiṃyeva nissāya sallekhaṃyeva nissāya
idamatthitaṃyeva nissāya piṇḍapātiko hoti. Tatra yvāyaṃ piṇḍapātiko
appicchataṃyeva nissāya santuṭṭhiṃyeva nissāya sallekhaṃyeva nissāya
idamatthitaṃyeva nissāya piṇḍapātiko, ayaṃ imesaṃ pañcannaṃ piṇḍapātikānaṃ aggo
ca seṭṭho ca pāmokkho ca uttamo ca pavaro ca.</p>
<p>
<a class="ms" id="p_31Pu_507"></a><a class="sc" id="32"></a>Seyyathāpi nāma
gavā khīraṃ, khīramhā dadhi, dadhimhā navanītaṃ, navanītamhā sappi, sappimhā
sappimaṇḍo, sappimaṇḍaṃ tattha aggamakkhāyati; evamevaṃ yvāyaṃ piṇḍapātiko
appicchataṃyeva nissāya santuṭṭhiṃyeva nissāya sallekhaṃyeva nissāya
idamatthitaṃyeva nissāya piṇḍapātiko hoti, ayaṃ imesaṃ pañcannaṃ piṇḍapātikānaṃ
aggo ca seṭṭho ca pāmokkho ca uttamo ca pavaro ca. Ime pañca piṇḍapātikā.</p>
<p>
<a class="ms" id="p_31Pu_508"></a><a class="msdiv" id="msdiv200"></a>
<a class="sc" id="33"></a>Tattha katame pañca khalupacchābhattikā…pe…  pañca
ekāsanikā…pe…  pañca paṃsukūlikā…pe…  pañca tecīvarikā…pe…  pañca āraññikā…pe…
pañca rukkhamūlikā…pe…  pañca abbhokāsikā…pe…  pañca nesajjikā…pe…  pañca
yathāsanthatikā…pe… .</p>
<p>
<a class="ms" id="p_31Pu_509"></a><a class="msdiv" id="msdiv201"></a>
<a class="sc" id="34"></a>Tattha katame pañca sosānikā? Mandattā momūhattā
sosāniko hoti, pāpiccho icchāpakato sosāniko hoti, ummādā cittavikkhepā
sosāniko hoti, “vaṇṇitaṃ buddhehi buddhasāvakehī”ti sosāniko hoti, api ca
appicchataṃyeva nissāya santuṭṭhiṃyeva nissāya sallekhaṃyeva nissāya
idamatthitaṃyeva nissāya sosāniko hoti. Tatra yvāyaṃ sosāniko appicchataṃyeva
nissāya santuṭṭhiṃyeva nissāya sallekhaṃyeva nissāya idamatthitaṃyeva nissāya
sosāniko, ayaṃ imesaṃ pañcannaṃ sosānikānaṃ aggo ca seṭṭho ca pāmokkho ca
uttamo ca pavaro ca.</p>
<p>
<a class="ms" id="p_31Pu_510"></a><a class="sc" id="35"></a>Seyyathāpi nāma
gavā khīraṃ, khīramhā dadhi, dadhimhā navanītaṃ, navanītamhā sappi, sappimhā
sappimaṇḍo, sappimaṇḍaṃ tattha aggamakkhāyati; evamevaṃ yvāyaṃ sosāniko
appicchataṃyeva nissāya santuṭṭhiṃyeva nissāya sallekhaṃyeva nissāya
idamatthitaṃyeva nissāya sosāniko hoti, ayaṃ imesaṃ pañcannaṃ sosānikānaṃ aggo
ca seṭṭho ca pāmokkho ca uttamo ca pavaro ca. Ime pañca sosānikā.</p>
<p class="endsutta">
<a class="ms" id="p_31Pu_511"></a>
<a class="sc" id="36"></a>
Pañcakaniddeso.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>