<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pp2.2">
<article>
<div class="hgroup">
<p class="division">
Puggalapaññatti</p>
<p>
Niddesa</p>
<h1>2 Dukapuggalapaññatti</h1>
</div>
<p>
<a class="ms" id="p_31Pu_221"></a><a class="msdiv" id="msdiv45"></a>
<a class="sc" id="1"></a>Katamo ca puggalo kodhano? Tattha katamo kodho? Yo
kodho kujjhanā kujjhitattaṃ doso dussanā dussitattaṃ byāpatti byāpajjanā
byāpajjitattaṃ virodho paṭivirodho caṇḍikkaṃ asuropo anattamanatā cittassa—
ayaṃ vuccati kodho. Yassa puggalassa ayaṃ kodho appahīno—  ayaṃ vuccati puggalo
“kodhano”.</p>
<p>
<a class="ms" id="p_31Pu_222"></a><a class="msdiv" id="msdiv46"></a>
<a class="sc" id="2"></a>Katamo ca puggalo upanāhī? Tattha katamo upanāho?
Pubbakālaṃ kodho aparakālaṃ upanāho. Yo evarūpo upanāho upanayhanā
upanayhitattaṃ aṭṭhapanā ṭhapanā saṇṭhapanā anusaṃsandanā anuppabandhanā
daḷhīkammaṃ kodhassa—  ayaṃ vuccati upanāho. Yassa puggalassa ayaṃ upanāho
appahīno—  ayaṃ vuccati puggalo “upanāhī”.</p>
<p>
<a class="ms" id="p_31Pu_223"></a><a class="msdiv" id="msdiv47"></a>
<a class="sc" id="3"></a>Katamo ca puggalo makkhī? Tattha katamo makkho? Yo
makkho makkhāyanā makkhāyitattaṃ niṭṭhuriyaṃ niṭṭhuriyakammaṃ—  ayaṃ vuccati
makkho. Yassa puggalassa ayaṃ makkho appahīno—  ayaṃ vuccati puggalo “makkhī”.
</p>
<p>
<a class="ms" id="p_31Pu_224"></a><a class="msdiv" id="msdiv48"></a>
<a class="sc" id="4"></a>Katamo ca puggalo paḷāsī? Tattha katamo paḷāso? Yo
paḷāso paḷāsāyanā paḷāsāyitattaṃ paḷāsāhāro vivādaṭṭhānaṃ yugaggāho
appaṭinissaggo—  ayaṃ vuccati paḷāso. Yassa puggalassa ayaṃ paḷāso appahīno—
ayaṃ vuccati puggalo “paḷāsī”.</p>
<p>
<a class="ms" id="p_31Pu_225"></a><a class="msdiv" id="msdiv49"></a>
<a class="sc" id="5"></a>Katamo ca puggalo issukī? Tattha katamā issā? Yā
paralābhasakkāragarukāramānanavandanapūjanāsu issā issāyanā issāyitattaṃ usūyā
usūyanā usūyitattaṃ—  ayaṃ vuccati issā. Yassa puggalassa ayaṃ issā appahīnā—
ayaṃ vuccati puggalo “issukī”.</p>
<p>
<a class="ms" id="p_31Pu_226"></a><a class="msdiv" id="msdiv50"></a>
<a class="sc" id="6"></a>Katamo ca puggalo maccharī? Tattha katamaṃ
macchariyaṃ? Pañca macchariyāni—  āvāsamacchariyaṃ, kulamacchariyaṃ,
lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ maccheraṃ
maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ
cittassa—  idaṃ vuccati macchariyaṃ. Yassa puggalassa idaṃ macchariyaṃ
appahīnaṃ—  ayaṃ vuccati puggalo “maccharī”.</p>
<p>
<a class="ms" id="p_31Pu_227"></a><a class="msdiv" id="msdiv51"></a>
<a class="sc" id="7"></a>Katamo ca puggalo saṭho? Tattha katamaṃ sāṭheyyaṃ?
Idhekacco saṭho hoti parisaṭho. Yaṃ tattha saṭhaṃ saṭhatā sāṭheyyaṃ kakkaratā
kakkariyaṃ parikkhattatā pārikkhattiyaṃ—  idaṃ vuccati sāṭheyyaṃ. Yassa
puggalassa idaṃ sāṭheyyaṃ appahīnaṃ—  ayaṃ vuccati puggalo “saṭho”.</p>
<p>
<a class="ms" id="p_31Pu_228"></a><a class="msdiv" id="msdiv52"></a>
<a class="sc" id="8"></a>Katamo ca puggalo māyāvī? Tattha katamā māyā?
Idhekacco kāyena duccaritaṃ caritvā vācāya duccaritaṃ caritvā manasā duccaritaṃ
caritvā tassa paṭicchādanahetu pāpikaṃ icchaṃ paṇidahati—  “mā maṃ jaññā”ti
icchati, “mā maṃ jaññā”ti saṅkappati “mā maṃ jaññā”ti vācaṃ bhāsati, “mā maṃ
jaññā”ti kāyena parakkamati. Yā evarūpā māyā māyāvitā accāsarā vañcanā nikati
vikiraṇā pariharaṇā gūhanā parigūhanā chādanā paṭicchādanā anuttānīkammaṃ
anāvikammaṃ vocchādanā pāpakiriyā—  ayaṃ vuccati māyā. Yassa puggalassa ayaṃ
māyā appahīnā—  ayaṃ vuccati puggalo “māyāvī”.</p>
<p>
<a class="ms" id="p_31Pu_229"></a><a class="msdiv" id="msdiv53"></a>
<a class="sc" id="9"></a>Katamo ca puggalo ahiriko? Tattha katamaṃ ahirikaṃ?
Yaṃ na hirīyati hiriyitabbena na hirīyati pāpakānaṃ akusalānaṃ dhammānaṃ
samāpattiyā—  idaṃ vuccati ahirikaṃ. Iminā ahirikena samannāgato puggalo
“ahiriko”.</p>
<p>
<a class="ms" id="p_31Pu_230"></a><a class="msdiv" id="msdiv54"></a>
<a class="sc" id="10"></a>Katamo ca puggalo anottappī? Tattha katamaṃ
anottappaṃ? Yaṃ na ottappati ottappitabbena na ottappati pāpakānaṃ akusalānaṃ
dhammānaṃ samāpattiyā—  idaṃ vuccati anottappaṃ. Iminā anottappena samannāgato
puggalo “anottappī”.</p>
<p>
<a class="ms" id="p_31Pu_231"></a><a class="msdiv" id="msdiv55"></a>
<a class="sc" id="11"></a>Katamo ca puggalo dubbaco? Tattha katamā dovacassatā?
Sahadhammike vuccamāne dovacassāyaṃ dovacassiyaṃ dovacassatā
vippaṭikulaggāhitā vipaccanīkasātatā anādariyaṃ anādariyatā agāravatā
appatissavatā—  ayaṃ vuccati dovacassatā. Imāya dovacassatāya samannāgato
puggalo “dubbaco”.</p>
<p>
<a class="ms" id="p_31Pu_232"></a><a class="msdiv" id="msdiv56"></a>
<a class="sc" id="12"></a>Katamo ca puggalo pāpamitto? Tattha katamā
pāpamittatā? Ye te puggalā assaddhā dussīlā appassutā maccharino duppaññā, yā
tesaṃ sevanā nisevanā saṃsevanā bhajanā sambhajanā bhatti sambhatti
sampavaṅkatā—  ayaṃ vuccati pāpamittatā. Imāya pāpamittatāya samannāgato
puggalo “pāpamitto”.</p>
<p>
<a class="ms" id="p_31Pu_233"></a><a class="msdiv" id="msdiv57"></a>
<a class="sc" id="13"></a>Katamo ca puggalo indriyesu aguttadvāro? Tattha
katamā indriyesu aguttadvāratā? Idhekacco puggalo cakkhunā rūpaṃ disvā
nimittaggāhī hoti anubyañjanaggāhī; yatvādhikaraṇamenaṃ cakkhundriyaṃ asaṃvutaṃ
viharantaṃ abhijjhādomanassā pāpakā akusalā dhammā anvāssaveyyuṃ, tassa
saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ
āpajjati. Sotena saddaṃ sutvā…pe…  ghānena gandhaṃ ghāyitvā…pe…  jivhāya rasaṃ
sāyitvā…pe…  kāyena phoṭṭhabbaṃ phusitvā…pe…  manasā dhammaṃ viññāya
nimittaggāhī hoti anubyañjanaggāhī; yatvādhikaraṇamenaṃ manindriyaṃ asaṃvutaṃ
viharantaṃ abhijjhādomanassā pāpakā akusalā dhammā anvāssaveyyuṃ, tassa
saṃvarāya na paṭipajjati, na rakkhati manindriyaṃ, manindriye na saṃvaraṃ
āpajjati. Yā imesaṃ channaṃ indriyānaṃ agutti agopanā anārakkho asaṃvaro—  ayaṃ
vuccati indriyesu aguttadvāratā. Imāya indriyesu aguttadvāratāya samannāgato
puggalo “indriyesu aguttadvāro”.</p>
<p>
<a class="ms" id="p_31Pu_234"></a><a class="msdiv" id="msdiv58"></a>
<a class="sc" id="14"></a>Katamo ca puggalo bhojane amattaññū? Tattha katamā
bhojane amattaññutā? Idhekacco puggalo appaṭisaṅkhā ayoniso āhāraṃ āhāreti
davāya madāya maṇḍanāya vibhūsanāya, yā tattha asantuṭṭhitā amattaññutā
appaṭisaṅkhā bhojane—  ayaṃ vuccati bhojane amattaññutā. Imāya bhojane
amattaññutāya samannāgato puggalo “bhojane amattaññū”.</p>
<p>
<a class="ms" id="p_31Pu_235"></a><a class="msdiv" id="msdiv59"></a>
<a class="sc" id="15"></a>Katamo ca puggalo muṭṭhassati? Tattha katamaṃ
muṭṭhassaccaṃ? Yā assati ananussati appaṭissati assati assaraṇatā adhāraṇatā
pilāpanatā sammussanatā—  idaṃ vuccati muṭṭhassaccaṃ. Iminā muṭṭhassaccena
samannāgato puggalo “muṭṭhassati”.</p>
<p>
<a class="ms" id="p_31Pu_236"></a><a class="msdiv" id="msdiv60"></a>
<a class="sc" id="16"></a>Katamo ca puggalo asampajāno? Tattha katamaṃ
asampajaññaṃ? Yaṃ aññāṇaṃ adassanaṃ anabhisamayo ananubodho asambodho
appaṭivedho asaṅgāhaṇā apariyogāhaṇā asamapekkhaṇā apaccavekkhaṇā
apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā
avijjogho avijjāyogo avijjānusayo avijjāpariyuṭṭhānaṃ avijjālaṅgī moho
akusalamūlaṃ—  idaṃ vuccati asampajaññaṃ. Iminā asampajaññena samannāgato
puggalo “asampajāno”.</p>
<p>
<a class="ms" id="p_31Pu_237"></a><a class="msdiv" id="msdiv61"></a>
<a class="sc" id="17"></a>Katamo ca puggalo sīlavipanno? Tattha katamā
sīlavipatti? Kāyiko vītikkamo vācasiko vītikkamo kāyikavācasiko vītikkamo—
ayaṃ vuccati sīlavipatti. Sabbampi dussilyaṃ sīlavipatti. Imāya sīlavipattiyā
samannāgato puggalo “sīlavipanno”.</p>
<p>
<a class="ms" id="p_31Pu_238"></a><a class="msdiv" id="msdiv62"></a>
<a class="sc" id="18"></a>Katamo ca puggalo diṭṭhivipanno? Tattha katamā
diṭṭhivipatti? “Natthi dinnaṃ, natthi yiṭṭhaṃ, natthi hutaṃ, natthi
sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko,
natthi mātā, natthi pitā, natthi sattā opapātikā, natthi loke samaṇabrāhmaṇā
sammaggatā sammāpaṭipannā ye imañca lokaṃ parañca lokaṃ sayaṃ abhiññā
sacchikatvā pavedentī”ti. Yā evarūpā diṭṭhi diṭṭhigataṃ diṭṭhigahanaṃ
diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho
paṭiggāho abhiniveso parāmāso kummaggo micchāpatho micchattaṃ titthāyatanaṃ
vipariyāsaggāho, ayaṃ vuccati diṭṭhivipatti. Sabbāpi micchādiṭṭhi
diṭṭhivipatti. Imāya diṭṭhivipattiyā samannāgato puggalo “diṭṭhivipanno”.</p>
<p>
<a class="ms" id="p_31Pu_239"></a><a class="msdiv" id="msdiv63"></a>
<a class="sc" id="19"></a>Katamo ca puggalo ajjhattasaṃyojano? Yassa puggalassa
pañcorambhāgiyāni saṃyojanāni appahīnāni—  ayaṃ vuccati puggalo
“ajjhattasaṃyojano”.</p>
<p>
<a class="ms" id="p_31Pu_240"></a><a class="msdiv" id="msdiv64"></a>
<a class="sc" id="20"></a>Katamo ca puggalo bahiddhāsaṃyojano? Yassa puggalassa
pañcuddhambhāgiyāni saṃyojanāni appahīnāni—  ayaṃ vuccati puggalo
“bahiddhāsaṃyojano”.</p>
<p>
<a class="ms" id="p_31Pu_241"></a><a class="msdiv" id="msdiv65"></a>
<a class="sc" id="21"></a>Katamo ca puggalo akkodhano? Tattha katamo kodho? Yo
kodho kujjhanā kujjhitattaṃ doso dussanā dussitattaṃ byāpatti byāpajjanā
byāpajjitattaṃ virodho paṭivirodho caṇḍikkaṃ asuropo anattamanatā cittassa—
ayaṃ vuccati kodho. Yassa puggalassa ayaṃ kodho pahīno—  ayaṃ vuccati puggalo
“akkodhano”.</p>
<p>
<a class="ms" id="p_31Pu_242"></a><a class="msdiv" id="msdiv66"></a>
<a class="sc" id="22"></a>Katamo ca puggalo anupanāhī? Tattha katamo upanāho?
Pubbakālaṃ kodho aparakālaṃ upanāho yo evarūpo upanāho upanayhanā
upanayhitattaṃ aṭṭhapanā ṭhapanā saṇṭhapanā anusaṃsandanā anuppabandhanā
daḷhīkammaṃ kodhassa—  ayaṃ vuccati upanāho. Yassa puggalassa ayaṃ upanāho
pahīno—  ayaṃ vuccati puggalo “anupanāhī”.</p>
<p>
<a class="ms" id="p_31Pu_243"></a><a class="msdiv" id="msdiv67"></a>
<a class="sc" id="23"></a>Katamo ca puggalo amakkhī? Tattha katamo makkho? Yo
makkho makkhāyanā makkhāyitattaṃ niṭṭhuriyaṃ niṭṭhuriyakammaṃ—  ayaṃ vuccati
makkho. Yassa puggalassa ayaṃ makkho pahīno—  ayaṃ vuccati puggalo “amakkhī”.
</p>
<p>
<a class="ms" id="p_31Pu_244"></a><a class="msdiv" id="msdiv68"></a>
<a class="sc" id="24"></a>Katamo ca puggalo apaḷāsī? Tattha katamo paḷāso? Yo
paḷāso paḷāsāyanā paḷāsāyitattaṃ paḷāsāhāro vivādaṭṭhānaṃ yugaggāho
appaṭinissaggo—  ayaṃ vuccati paḷāso. Yassa puggalassa ayaṃ paḷāso pahīno—
ayaṃ vuccati puggalo “apaḷāsī”.</p>
<p>
<a class="ms" id="p_31Pu_245"></a><a class="msdiv" id="msdiv69"></a>
<a class="sc" id="25"></a>Katamo ca puggalo anissukī? Tattha katamā issā? Yā
paralābhasakkāragarukāramānanavandanapūjanāsu issā issāyanā issāyitattaṃ usūyā
usūyanā usūyitattaṃ—  ayaṃ vuccati issā. Yassa puggalassa ayaṃ issā pahīnā—
ayaṃ vuccati puggalo “anissukī”.</p>
<p>
<a class="ms" id="p_31Pu_246"></a><a class="msdiv" id="msdiv70"></a>
<a class="sc" id="26"></a>Katamo ca puggalo amaccharī? Tattha katamaṃ
macchariyaṃ? Pañca macchariyāni—  āvāsamacchariyaṃ, kulamacchariyaṃ,
lābhamacchariyaṃ, vaṇṇamacchariyaṃ, dhammamacchariyaṃ. Yaṃ evarūpaṃ maccheraṃ
maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ
cittassa—  idaṃ vuccati macchariyaṃ. Yassa puggalassa idaṃ macchariyaṃ pahīnaṃ—
ayaṃ vuccati puggalo “amaccharī”.</p>
<p>
<a class="ms" id="p_31Pu_247"></a><a class="msdiv" id="msdiv71"></a>
<a class="sc" id="27"></a>Katamo ca puggalo asaṭho? Tattha katamaṃ sāṭheyyaṃ?
Idhekacco saṭho hoti parisaṭho. Yaṃ tattha saṭhaṃ saṭhatā sāṭheyyaṃ kakkaratā
kakkariyaṃ parikkhattatā pārikkhattiyaṃ—  idaṃ vuccati sāṭheyyaṃ. Yassa
puggalassa idaṃ sāṭheyyaṃ pahīnaṃ—  ayaṃ vuccati puggalo “asaṭho”.</p>
<p>
<a class="ms" id="p_31Pu_248"></a><a class="msdiv" id="msdiv72"></a>
<a class="sc" id="28"></a>Katamo ca puggalo amāyāvī? Tattha katamā māyā?
Idhekacco puggalo kāyena duccaritaṃ caritvā vācāya duccaritaṃ caritvā manasā
duccaritaṃ caritvā tassa paṭicchādanahetu pāpikaṃ icchaṃ paṇidahati—  “mā maṃ
jaññā”ti icchati, “mā maṃ jaññā”ti saṅkappati, “mā maṃ jaññā”ti vācaṃ bhāsati,
“mā maṃ jaññā”ti kāyena parakkamati. Yā evarūpā māyā māyāvitā accāsarā vañcanā
nikati vikiraṇā pariharaṇā gūhanā parigūhanā chādanā paṭicchādanā
anuttānīkammaṃ anāvikammaṃ vocchādanā pāpakiriyā—  ayaṃ vuccati māyā. Yassa
puggalassa ayaṃ māyā pahīnā—  ayaṃ vuccati puggalo “amāyāvī”.</p>
<p>
<a class="ms" id="p_31Pu_249"></a><a class="msdiv" id="msdiv73"></a>
<a class="sc" id="29"></a>Katamo ca puggalo hirimā? Tattha katamā hirī? Yaṃ
hirīyati hiriyitabbena hirīyati pāpakānaṃ akusalānaṃ dhammānaṃ samāpattiyā—
ayaṃ vuccati hirī. Imāya hiriyā samannāgato puggalo “hirimā”.</p>
<p>
<a class="ms" id="p_31Pu_250"></a><a class="msdiv" id="msdiv74"></a>
<a class="sc" id="30"></a>Katamo ca puggalo ottappī? Tattha katamaṃ ottappaṃ?
Yaṃ ottappati ottappitabbena ottappati pāpakānaṃ akusalānaṃ dhammānaṃ
samāpattiyā—  idaṃ vuccati ottappaṃ. Iminā ottappena samannāgato puggalo
“ottappī”.</p>
<p>
<a class="ms" id="p_31Pu_251"></a><a class="msdiv" id="msdiv75"></a>
<a class="sc" id="31"></a>Katamo ca puggalo suvaco? Tattha katamā sovacassatā?
Sahadhammike vuccamāne sovacassāyaṃ sovacassiyaṃ sovacassatā
avippaṭikulaggāhitā avipaccanīkasātatā sādariyaṃ sādariyatā sagāravatā
sappatissavatā—  ayaṃ vuccati sovacassatā. Imāya sovacassatāya samannāgato
puggalo “suvaco”.</p>
<p>
<a class="ms" id="p_31Pu_252"></a><a class="msdiv" id="msdiv76"></a>
<a class="sc" id="32"></a>Katamo ca puggalo kalyāṇamitto? Tattha katamā
kalyāṇamittatā? Ye te puggalā saddhā sīlavanto bahussutā cāgavanto paññavanto,
yā tesaṃ sevanā nisevanā saṃsevanā bhajanā sambhajanā bhatti sambhatti
sampavaṅkatā—  ayaṃ vuccati kalyāṇamittatā. Imāya kalyāṇamittatāya samannāgato
puggalo “kalyāṇamitto”.</p>
<p>
<a class="ms" id="p_31Pu_253"></a><a class="msdiv" id="msdiv77"></a>
<a class="sc" id="33"></a>Katamo ca puggalo indriyesu guttadvāro? Tattha katamā
indriyesu guttadvāratā? Idhekacco puggalo cakkhunā rūpaṃ disvā na nimittaggāhī
hoti nānubyañjanaggāhī; yatvādhikaraṇamenaṃ cakkhundriyaṃ asaṃvutaṃ viharantaṃ
abhijjhādomanassā pāpakā akusalā dhammā anvāssaveyyuṃ, tassa saṃvarāya
paṭipajjati, rakkhati cakkhundriyaṃ cakkhundriye saṃvaraṃ āpajjati. Sotena
saddaṃ sutvā…pe…  ghānena gandhaṃ ghāyitvā…pe…  jivhāya rasaṃ sāyitvā…pe…
kāyena phoṭṭhabbaṃ phusitvā…pe…  manasā dhammaṃ viññāya na nimittaggāhī hoti
nānubyañjanaggāhī; yatvādhikaraṇamenaṃ manindriyaṃ asaṃvutaṃ viharantaṃ
abhijjhādomanassā pāpakā akusalā dhammā anvāssaveyyuṃ, tassa saṃvarāya
paṭipajjati, rakkhati manindriyaṃ, manindriye saṃvaraṃ āpajjati. Yā imesaṃ
channaṃ indriyānaṃ gutti gopanā ārakkho saṃvaro—  ayaṃ vuccati indriyesu
guttadvāratā. Imāya indriyesu guttadvāratāya samannāgato puggalo “indriyesu
guttadvāro”.</p>
<p>
<a class="ms" id="p_31Pu_254"></a><a class="msdiv" id="msdiv78"></a>
<a class="sc" id="34"></a>Katamo ca puggalo bhojane mattaññū? Tattha katamā
bhojane mattaññutā? Idhekacco puggalo paṭisaṅkhā yoniso āhāraṃ āhāreti—  “neva
davāya, na madāya, na maṇḍanāya, na vibhūsanāya; yāvadeva imassa kāyassa
ṭhitiyā yāpanāya vihiṃsūparatiyā brahmacariyānuggahāya. Iti purāṇañca vedanaṃ
paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā
ca phāsuvihāro cā”ti. Yā tattha santuṭṭhitā mattaññutā paṭisaṅkhā bhojane—
ayaṃ vuccati bhojane mattaññutā. Imāya bhojane mattaññutāya samannāgato puggalo
“bhojane mattaññū”.</p>
<p>
<a class="ms" id="p_31Pu_255"></a><a class="msdiv" id="msdiv79"></a>
<a class="sc" id="35"></a>Katamo ca puggalo upaṭṭhitassati? Tattha katamā sati?
Yā sati anussati paṭissati sati saraṇatā dhāraṇatā apilāpanatā asammussanatā
sati satindriyaṃ satibalaṃ sammāsati—  ayaṃ vuccati sati. Imāya satiyā
samannāgato puggalo “upaṭṭhitassati”.</p>
<p>
<a class="ms" id="p_31Pu_256"></a><a class="msdiv" id="msdiv80"></a>
<a class="sc" id="36"></a>Katamo ca puggalo sampajāno? Tattha katamaṃ
sampajaññaṃ? Yā paññā pajānanā vicayo pavicayo dhammavicayo sallakkhaṇā
upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā
upaparikkhā bhūrī medhā pariṇāyikā vipassanā sampajaññaṃ patodo paññā
paññindriyaṃ paññābalaṃ paññāsatthaṃ paññāpāsādo paññāāloko paññāobhāso
paññāpajjoto paññāratanaṃ amoho dhammavicayo sammādiṭṭhi—  idaṃ vuccati
sampajaññaṃ. Iminā sampajaññena samannāgato puggalo “sampajāno”.</p>
<p>
<a class="ms" id="p_31Pu_257"></a><a class="msdiv" id="msdiv81"></a>
<a class="sc" id="37"></a>Katamo ca puggalo sīlasampanno? Tattha katamā
sīlasampadā? Kāyiko avītikkamo vācasiko avītikkamo kāyikavācasiko avītikkamo—
ayaṃ vuccati sīlasampadā. Sabbopi sīlasaṃvaro sīlasampadā. Imāya sīlasampadāya
samannāgato puggalo “sīlasampanno”.</p>
<p>
<a class="ms" id="p_31Pu_258"></a><a class="msdiv" id="msdiv82"></a>
<a class="sc" id="38"></a>Katamo ca puggalo diṭṭhisampanno? Tattha katamā
diṭṭhisampadā? “Atthi dinnaṃ, atthi yiṭṭhaṃ, atthi hutaṃ, atthi
sukatadukkaṭānaṃ kammānaṃ phalaṃ vipāko, atthi ayaṃ loko, atthi paro loko,
atthi mātā, atthi pitā, atthi sattā opapātikā, atthi loke samaṇabrāhmaṇā
sammaggatā sammāpaṭipannā ye imañca lokaṃ parañca lokaṃ sayaṃ abhiññā
sacchikatvā pavedentī”ti. Yā evarūpā paññā pajānanā…pe…  amoho dhammavicayo
sammādiṭṭhi—  ayaṃ vuccati diṭṭhisampadā. Sabbāpi sammādiṭṭhi diṭṭhisampadā.
Imāya diṭṭhisampadāya samannāgato puggalo “diṭṭhisampanno”.</p>
<p>
<a class="ms" id="p_31Pu_259"></a><a class="msdiv" id="msdiv83"></a>
<a class="sc" id="39"></a>Katame dve puggalā dullabhā lokasmiṃ? Yo ca
pubbakārī, yo ca kataññū katavedī—  ime dve puggalā dullabhā lokasmiṃ.</p>
<p>
<a class="ms" id="p_31Pu_260"></a><a class="msdiv" id="msdiv84"></a>
<a class="sc" id="40"></a>Katame dve puggalā duttappayā? Yo ca laddhaṃ laddhaṃ
nikkhipati, yo ca laddhaṃ laddhaṃ vissajjeti—  ime dve puggalā “duttappayā”.
</p>
<p>
<a class="ms" id="p_31Pu_261"></a><a class="msdiv" id="msdiv85"></a>
<a class="sc" id="41"></a>Katame dve puggalā sutappayā? Yo ca laddhaṃ laddhaṃ
na nikkhipati, yo ca laddhaṃ laddhaṃ na vissajjeti—  ime dve puggalā
“sutappayā”.</p>
<p>
<a class="ms" id="p_31Pu_262"></a><a class="msdiv" id="msdiv86"></a>
<a class="sc" id="42"></a>Katamesaṃ dvinnaṃ puggalānaṃ āsavā vaḍḍhanti? Yo ca
na kukkuccāyitabbaṃ kukkuccāyati, yo ca kukkuccāyitabbaṃ na kukkuccāyati—
imesaṃ dvinnaṃ puggalānaṃ āsavā vaḍḍhanti.</p>
<p>
<a class="ms" id="p_31Pu_263"></a><a class="msdiv" id="msdiv87"></a>
<a class="sc" id="43"></a>Katamesaṃ dvinnaṃ puggalānaṃ āsavā na vaḍḍhanti? Yo
ca na kukkuccāyitabbaṃ na kukkuccāyati, yo ca kukkuccāyitabbaṃ kukkuccāyati—
imesaṃ dvinnaṃ puggalānaṃ āsavā na vaḍḍhanti.</p>
<p>
<a class="ms" id="p_31Pu_264"></a><a class="msdiv" id="msdiv88"></a>
<a class="sc" id="44"></a>Katamo ca puggalo hīnādhimutto? Idhekacco puggalo
dussīlo hoti pāpadhammo, so aññaṃ dussīlaṃ pāpadhammaṃ sevati bhajati
payirupāsati—  ayaṃ vuccati puggalo “hīnādhimutto”.</p>
<p>
<a class="ms" id="p_31Pu_265"></a><a class="msdiv" id="msdiv89"></a>
<a class="sc" id="45"></a>Katamo ca puggalo paṇītādhimutto? Idhekacco puggalo
sīlavā hoti kalyāṇadhammo, so aññaṃ sīlavantaṃ kalyāṇadhammaṃ sevati bhajati
payirupāsati—  ayaṃ vuccati puggalo “paṇītādhimutto”.</p>
<p>
<a class="ms" id="p_31Pu_266"></a><a class="msdiv" id="msdiv90"></a>
<a class="sc" id="46"></a>Katamo ca puggalo titto? Paccekasambuddhā ye ca
tathāgatassa sāvakā arahanto tittā. Sammāsambuddho titto ca tappetā ca.</p>
<p class="endsutta">
<a class="ms" id="p_31Pu_267"></a>
<a class="sc" id="47"></a>
Dukaniddeso.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>