<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn47.9">
<article>
<div id="sn47.9" class="hgroup">
<p class="division">Saṃyutta Nikāya 47</p>
<p>1. Ambapālivagga</p>
<h1>9. Gilānasutta</h1>
</div>
<p>
<a class="sc" id="1"></a>
<a id="p_14S5_790" class="ms"></a>
<a class="msdiv" id="msdiv_375"></a>
<span class="evam">Evaṃ me sutaṃ—​</span><span class="cross" title='[{"bm":"104","desc":"Mahāparinibbānasutta","lang":"pi","uid":"dn16"}]'>^</span>   ekaṃ samayaṃ bhagavā vesāliyaṃ viharati <span class="var" title='[{"eds":["bj","pts1"],"var":"beluvagāmake "},{"eds":["s1","s2","s3","km"],"var":"veluvagāmake "}]'>veḷuvagāmake</span>. Tatra kho bhagavā
bhikkhū āmantesi: “etha tumhe, bhikkhave, samantā vesāliyā yathāmittaṃ
yathāsandiṭṭhaṃ yathāsambhattaṃ vassaṃ upetha. Idhevāhaṃ veḷuvagāmake vassaṃ
upagacchāmī”ti. “Evaṃ, bhante”ti kho te bhikkhū bhagavato paṭissutvā samantā
vesāliyā yathāmittaṃ yathāsandiṭṭhaṃ yathāsambhattaṃ vassaṃ upagacchuṃ. Bhagavā
pana tattheva veḷuvagāmake vassaṃ <span class="var" title='[{"eds":["bj","pts1"],"var":"upagañchi "}]'>upagacchi</span>.</p>
<p>
<a class="sc" id="2"></a>
<a class="pts" id="pts5.153"></a>
<a id="p_14S5_791" class="ms"></a>
Atha kho bhagavato vassūpagatassa kharo ābādho uppajji, bāḷhā vedanā vattanti
māraṇantikā. Tatra sudaṃ bhagavā sato sampajāno adhivāsesi avihaññamāno. Atha
kho bhagavato etadahosi: “na kho me taṃ patirūpaṃ, yohaṃ anāmantetvā upaṭṭhāke
anapaloketvā bhikkhusaṃghaṃ parinibbāyeyyaṃ. Yannūnāhaṃ imaṃ ābādhaṃ vīriyena
paṭipaṇāmetvā jīvitasaṅkhāraṃ adhiṭṭhāya vihareyyan”ti. Atha kho bhagavā taṃ
ābādhaṃ vīriyena <span class="var" title='[{"eds":["bj","s1","s2","s3"],"var":"paṭippaṇāmetvā "}]'>paṭipaṇāmetvā</span> jīvitasaṅkhāraṃ adhiṭṭhāya vihāsi. Atha kho
bhagavato so ābādho paṭippassambhi.</p>
<p>
<a class="sc" id="3"></a>
<a id="p_14S5_792" class="ms"></a>
Atha kho bhagavā <span class="var" title='[{"note":"saddanīti","var":"gilānavuṭṭhito "}]'>gilānā vuṭṭhito</span> aciravuṭṭhito gelaññā vihārā nikkhamitvā
<span class="var" title='[{"eds":["pts1"],"var":"vihārapacchāchāyāyaṃ "}]'>vihārapacchāyāyaṃ</span> paññatte āsane nisīdi. Atha kho āyasmā ānando yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā ānando bhagavantaṃ etadavoca: “diṭṭho me, bhante,
bhagavato phāsu; diṭṭhaṃ, bhante, bhagavato khamanīyaṃ; diṭṭhaṃ, bhante,
bhagavato yāpanīyaṃ. Api ca me, bhante, madhurakajāto viya kāyo, disāpi me na
pakkhāyanti, dhammāpi maṃ nappaṭibhanti bhagavato gelaññena. Api ca me, bhante,
ahosi kācideva assāsamattā: ‘na tāva bhagavā parinibbāyissati, na yāva bhagavā
bhikkhusaṃghaṃ ārabbha kiñcideva udāharatī’”ti.</p>
<p>
<a class="sc" id="4"></a>
<a id="p_14S5_793" class="ms"></a>
“Kiṃ pana dāni, ānanda, bhikkhusaṃgho mayi <span class="var" title='[{"eds":["bj","s1","s2","s3","km","pts1"],"var":"paccāsiṃsati "}]'>paccāsīsati</span>? Desito, ānanda, mayā
dhammo anantaraṃ abāhiraṃ karitvā. <span class="cross" title='[{"bm":"106","desc":"Mahāparinibbānasutta","lang":"pi","uid":"dn16"},{"bm":"1","desc":"2 Abyākaraṇīyapañha","lang":"pi","uid":"mi5.2.2"}]'>^</span>Natthānanda, tathāgatassa dhammesu
ācariyamuṭṭhi. Yassa nūna, ānanda, evamassa: ‘ahaṃ bhikkhusaṃghaṃ
pariharissāmī’ti vā, ‘mamuddesiko bhikkhusaṃgho’ti vā, so nūna, ānanda,
bhikkhusaṃghaṃ ārabbha kiñcideva udāhareyya. <span class="cross" title='[{"bm":"106","desc":"Mahāparinibbānasutta","lang":"pi","uid":"dn16"},{"bm":"1","desc":"7 Bhikkhusaṃghapariharaṇapañha","lang":"pi","uid":"mi5.2.7"}]'>^</span>Tathāgatassa kho, ānanda, na evaṃ
hoti: ‘ahaṃ bhikkhusaṃghaṃ pariharissāmī’ti vā, ‘mamuddesiko bhikkhusaṃgho’ti
vā. Sa kiṃ, ānanda, tathāgato bhikkhusaṃghaṃ ārabbha kiñcideva udāharissati.
Etarahi kho panāhaṃ, ānanda, jiṇṇo vuddho mahallako addhagato vayoanuppatto.
Āsītiko me vayo vattati. Seyyathāpi, ānanda, <span class="var" title='[{"eds":["s1","s2","s3","pts1"],"var":"jarasakaṭaṃ "}]'>jajjarasakaṭaṃ</span> <span class="var" title='[{"eds":["bj","s1","s2","s3","km"],"var":"veḷumissakena "},{"eds":["si"],"var":"vegamissakena "},{"eds":["pts1","mr"],"var":"vedhamissakena "},{"eds":["mr"],"var":"vekhamissakena "}]'>veḷamissakena</span>
yāpeti; evameva kho, ānanda, veḷamissakena maññe tathāgatassa kāyo yāpeti.</p>
<p>
<a class="sc" id="5"></a>
<a class="pts" id="pts5.154"></a>
<a id="p_14S5_794" class="ms"></a>
Yasmiṃ, ānanda, samaye tathāgato sabbanimittānaṃ amanasikārā ekaccānaṃ
vedanānaṃ nirodhā animittaṃ cetosamādhiṃ upasampajja viharati, <span class="var" title='[{"note":"bahūsu","var":"phāsutaraṃ "}]'>phāsutaro</span>,
ānanda, tasmiṃ samaye <span class="var" title='[{"note":"bahūsu","var":"tathāgatassa hoti "}]'>tathāgatassa kāyo hoti</span>. Tasmātihānanda, attadīpā
viharatha attasaraṇā anaññasaraṇā, dhammadīpā dhammasaraṇā anaññasaraṇā.</p>
<p>
<a class="sc" id="6"></a>
<a id="p_14S5_795" class="ms"></a>
Kathañcānanda, bhikkhu attadīpo viharati attasaraṇo anaññasaraṇo, dhammadīpo
dhammasaraṇo anaññasaraṇo? Idhānanda, bhikkhu kāye kāyānupassī viharati ātāpī
sampajāno satimā, vineyya loke abhijjhādomanassaṃ; vedanāsu … pe … citte … pe …
dhammesu dhammānupassī viharati ātāpī sampajāno satimā, vineyya loke
abhijjhādomanassaṃ. Evaṃ kho, ānanda, bhikkhu attadīpo viharati attasaraṇo
anaññasaraṇo, dhammadīpo dhammasaraṇo anaññasaraṇo. Ye hi keci, ānanda, etarahi
vā mamaccaye vā attadīpā viharissanti attasaraṇā anaññasaraṇā, dhammadīpā
dhammasaraṇā anaññasaraṇā; tamatagge mete, ānanda, bhikkhū bhavissanti ye keci
sikkhākāmā”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Satipaṭṭhānasaṃyutta</span>
<span class="hidden">Ambapālivagga</span>
<span class="hidden">Ambapālisutta</span>
</div>
</section>
<a class="previous" href="/pi/sn47.8">◀ Saṃyutta Nikāya  47.8</a><a class="top" href="#"> ▲ TOP </a><a class="next" href="/pi/sn47.10">Saṃyutta Nikāya  47.10 ▶</a>
</div>
</body>
</html>