<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn46.55">
<article>
<div class="hgroup">
<p class="division">Saṃyutta Nikāya 46</p>
<p>6. Sākacchavagga</p>
<h1>55. Saṅgāravasutta</h1>
</div>
<p><a class="sc" id="1"></a><a class="ms" id="p_14S5_629"></a><a class="msdiv" id="msdiv236"></a>Sāvatthi­nidānaṃ. Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho saṅgāravo brāhmaṇo bhagavantaṃ etadavoca: </p>
<p><a class="sc" id="2"></a><a class="ms" id="p_14S5_630"></a>“Ko nu kho, bho gotama, hetu, ko paccayo yenekadā dīgharattaṃ sajjhāyakatāpi mantā nappaṭibhanti, pageva asajjhāyakatā? Ko pana, bho gotama, hetu, ko paccayo yenekadā dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā”ti?</p>
<p><a class="sc" id="3"></a><a class="ms" id="p_14S5_631"></a>“Yasmiṃ kho, brāhmaṇa, samaye ­kāmarā­ga­pari­yuṭ­ṭhi­tena cetasā viharati ­kāmarā­ga­pare­tena, uppannassa ca kāmarāgassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi tasmiṃ samaye yathābhūtaṃ na jānāti na passati, ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="4"></a><a class="pts" id="pts5.122"></a><a class="ms" id="p_14S5_632"></a>Seyyathāpi, brāhmaṇa, udapatto saṃsaṭṭho lākhāya vā haliddiyā vā nīliyā vā mañjiṭṭhāya vā. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ na jāneyya na passeyya. Evameva kho, brāhmaṇa, yasmiṃ samaye ­kāmarā­ga­pari­yuṭ­ṭhi­tena cetasā viharati ­kāmarā­ga­pare­tena, uppannassa ca kāmarāgassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati … pe … paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="5"></a><a class="ms" id="p_14S5_633"></a>Puna caparaṃ, brāhmaṇa, yasmiṃ samaye ­byāpā­da­pari­yuṭ­ṭhi­tena cetasā viharati ­byāpā­da­pare­tena, uppannassa ca byāpādassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="6"></a><a class="ms" id="p_14S5_634"></a>Seyyathāpi, brāhmaṇa, udapatto agginā santatto <span class="var" title="ukkaṭṭhito (bj, pts1) | ukkuṭṭhito (s1-3) | pakkudhito (mr)" id="note111">pakkuthito</span> <span class="var" title="ussadakajāto (bj) | usmādakajāto (s1-3)" id="note112">usmudakajāto</span>. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ na jāneyya na passeyya. Evameva kho, brāhmaṇa, yasmiṃ samaye ­byāpā­da­pari­yuṭ­ṭhi­tena cetasā viharati ­byāpā­da­pare­tena, uppannassa ca byāpādassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi tasmiṃ samaye … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="7"></a><a class="ms" id="p_14S5_635"></a>Puna caparaṃ, brāhmaṇa, yasmiṃ samaye thina­middha­pari­yuṭ­ṭhi­tena cetasā viharati thina­middha­pare­tena, uppannassa ca thinamiddhassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="8"></a><a class="pts" id="pts5.123"></a><a class="ms" id="p_14S5_636"></a>Seyyathāpi, brāhmaṇa, udapatto sevālapa­ṇa­ka­pari­yo­naddho. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ na jāneyya na passeyya. Evameva kho, brāhmaṇa, yasmiṃ samaye thina­middha­pari­yuṭ­ṭhi­tena cetasā viharati thina­middha­pare­tena, uppannassa ca thinamiddhassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="9"></a><a class="ms" id="p_14S5_637"></a>Puna caparaṃ, brāhmaṇa, yasmiṃ samaye uddhac­ca­kukkuc­ca­pari­yuṭ­ṭhi­tena cetasā viharati uddhac­ca­kukkuc­ca­pare­tena, uppannassa ca uddhac­ca­kukkuc­cassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="10"></a><a class="ms" id="p_14S5_638"></a>Seyyathāpi, brāhmaṇa, udapatto vāterito calito bhanto ūmijāto. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ na jāneyya na passeyya. Evameva kho, brāhmaṇa, yasmiṃ samaye uddhac­ca­kukkuc­ca­pari­yuṭ­ṭhi­tena cetasā viharati uddhac­ca­kukkuc­ca­pare­tena, uppannassa ca uddhac­ca­kukkuc­cassa nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="11"></a><a class="ms" id="p_14S5_639"></a>Puna caparaṃ, brāhmaṇa, yasmiṃ samaye vici­kicchā­pari­yuṭ­ṭhi­tena cetasā viharati vici­kicchā­pare­tena, uppannāya ca vicikicchāya nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi … pe … ubhayatthampi … dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="12"></a><a class="pts" id="pts5.124"></a><a class="ms" id="p_14S5_640"></a>Seyyathāpi, brāhmaṇa, udapatto āvilo luḷito kalalībhūto andhakāre nikkhitto. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ na jāneyya na passeyya. Evameva kho, brāhmaṇa, yasmiṃ samaye vici­kicchā­pari­yuṭ­ṭhi­tena cetasā viharati vici­kicchā­pare­tena, uppannāya ca vicikicchāya nissaraṇaṃ yathābhūtaṃ nappajānāti, attatthampi tasmiṃ samaye yathābhūtaṃ na jānāti na passati, paratthampi tasmiṃ samaye yathābhūtaṃ na jānāti na passati, ubhayatthampi tasmiṃ samaye yathābhūtaṃ na jānāti na passati; dīgharattaṃ sajjhāyakatāpi mantā nappaṭibhanti, pageva asajjhāyakatā. Ayaṃ kho, brāhmaṇa, hetu ayaṃ paccayo yenekadā dīgharattaṃ sajjhāyakatāpi mantā nappaṭibhanti, pageva asajjhāyakatā.</p>
<p><a class="sc" id="13"></a><a class="ms" id="p_14S5_641"></a>Yasmiñca kho, brāhmaṇa, samaye na ­kāmarā­ga­pari­yuṭ­ṭhi­tena cetasā viharati na ­kāmarā­ga­pare­tena, uppannassa ca kāmarāgassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi tasmiṃ samaye yathābhūtaṃ jānāti passati, ubhayatthampi tasmiṃ samaye yathābhūtaṃ jānāti passati; dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="14"></a><a class="ms" id="p_14S5_642"></a>Seyyathāpi, brāhmaṇa, udapatto asaṃsaṭṭho lākhāya vā haliddiyā vā nīliyā vā mañjiṭṭhāya vā. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ jāneyya passeyya. Evameva kho, brāhmaṇa, yasmiṃ samaye na ­kāmarā­ga­pari­yuṭ­ṭhi­tena cetasā viharati na ­kāmarā­ga­pare­tena, uppannassa ca kāmarāgassa nissaraṇaṃ yathābhūtaṃ pajānāti … pe ….</p>
<p><a class="sc" id="15"></a><a class="ms" id="p_14S5_643"></a>Puna caparaṃ, brāhmaṇa, yasmiṃ samaye na ­byāpā­da­pari­yuṭ­ṭhi­tena cetasā viharati na ­byāpā­da­pare­tena, uppannassa ca byāpādassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="16"></a><a class="pts" id="pts5.125"></a><a class="ms" id="p_14S5_644"></a>Seyyathāpi, brāhmaṇa, udapatto na agginā santatto na pakkuthito na usmudakajāto, tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ jāneyya passeyya. Evameva kho, brāhmaṇa, yasmiṃ samaye na ­byāpā­da­pari­yuṭ­ṭhi­tena cetasā viharati na ­byāpā­da­pare­tena, uppannassa ca byāpādassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="17"></a><a class="ms" id="p_14S5_645"></a>Puna caparaṃ, brāhmaṇa, yasmiṃ samaye na thina­middha­pari­yuṭ­ṭhi­tena cetasā viharati na thina­middha­pare­tena, uppannassa ca thinamiddhassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="18"></a><a class="ms" id="p_14S5_646"></a>Seyyathāpi, brāhmaṇa, udapatto na sevālapa­ṇa­ka­pari­yo­naddho. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ jāneyya passeyya. Evameva kho, brāhmaṇa, yasmiṃ samaye na thina­middha­pari­yuṭ­ṭhi­tena cetasā viharati na thina­middha­pare­tena, uppannassa ca thinamiddhassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="19"></a><a class="ms" id="p_14S5_647"></a>Puna caparaṃ, brāhmaṇa, yasmiṃ samaye na uddhac­ca­kukkuc­ca­pari­yuṭ­ṭhi­tena cetasā viharati na uddhac­ca­kukkuc­ca­pare­tena, uppannassa ca uddhac­ca­kukkuc­cassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="20"></a><a class="ms" id="p_14S5_648"></a>Seyyathāpi, brāhmaṇa, udapatto na vāterito na calito na bhanto na ūmijāto. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ jāneyya passeyya. Evameva kho, brāhmaṇa, yasmiṃ samaye na uddhac­ca­kukkuc­ca­pari­yuṭ­ṭhi­tena cetasā viharati na uddhac­ca­kukkuc­ca­pare­tena, uppannassa ca uddhac­ca­kukkuc­cassa nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi … pe … ubhayatthampi … pe … dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="21"></a><a class="ms" id="p_14S5_649"></a>Puna caparaṃ, brāhmaṇa, yasmiṃ samaye na vici­kicchā­pari­yuṭ­ṭhi­tena cetasā viharati na vici­kicchā­pare­tena, uppannāya ca vicikicchāya nissaraṇaṃ yathābhūtaṃ <span class="var" title="pajānāti passati (s1-3)" id="note113">pajānāti</span>, attatthampi tasmiṃ samaye yathābhūtaṃ jānāti passati, paratthampi tasmiṃ samaye yathābhūtaṃ jānāti passati; ubhayatthampi tasmiṃ samaye yathābhūtaṃ jānāti passati; dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="22"></a><a class="pts" id="pts5.126"></a><a class="ms" id="p_14S5_650"></a>Seyyathāpi, brāhmaṇa, udapatto accho vippasanno anāvilo āloke nikkhitto. Tattha cakkhumā puriso sakaṃ mukhanimittaṃ pacca­vek­kha­māno yathābhūtaṃ jāneyya passeyya. Evameva kho, brāhmaṇa, yasmiṃ samaye na vici­kicchā­pari­yuṭ­ṭhi­tena cetasā viharati na vici­kicchā­pare­tena, uppannāya ca vicikicchāya nissaraṇaṃ yathābhūtaṃ pajānāti, attatthampi tasmiṃ samaye yathābhūtaṃ jānāti passati, paratthampi tasmiṃ samaye yathābhūtaṃ jānāti passati, ubhayatthampi tasmiṃ samaye yathābhūtaṃ jānāti passati; dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā. Ayaṃ kho, brāhmaṇa, hetu ayaṃ paccayo yenekadā dīgharattaṃ asaj­jhā­ya­ka­tāpi mantā paṭibhanti, pageva sajjhāyakatā.</p>
<p><a class="sc" id="23"></a><a class="ms" id="p_14S5_651"></a>Sattime, brāhmaṇa, bojjhaṅgā anāvaraṇā anīvaraṇā cetaso anupakkilesā bhāvitā bahulīkatā vijjā­vimutti­phala­sacchi­kiriyāya saṃvattanti. Katame satta? Sati­sam­boj­jhaṅgo kho, brāhmaṇa, anāvaraṇo anīvaraṇo cetaso anupakkileso bhāvito bahulīkato vijjā­vimutti­phala­sacchi­kiriyāya saṃvattati … pe … upekkhā­sam­boj­jhaṅgo kho, brāhmaṇa, anāvaraṇo anīvaraṇo cetaso anupakkileso bhāvito bahulīkato vijjā­vimutti­phala­sacchi­kiriyāya saṃvattati. Ime kho, brāhmaṇa, satta bojjhaṅgā anāvaraṇā anīvaraṇā cetaso anupakkilesā bhāvitā bahulīkatā vijjā­vimutti­phala­sacchi­kiriyāya saṃvattantī”ti.</p>
<p><a class="sc" id="24"></a><a class="ms" id="p_14S5_652"></a>Evaṃ vutte, saṅgāravo brāhmaṇo bhagavantaṃ etadavoca: “abhikkantaṃ, bho gotama … pe … upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
<p class="endsection">Pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Boj­jhaṅ­ga­saṃ­yutta</span>
<span class="hidden">Sākacchavagga</span>
<span class="hidden">Āhārasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>