<!DOCTYPE html>
<html data-prev="sn1.31" data-next="sn1.33">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.32">
<article>
<div class="hgroup">
<p class="division">Saṃyutta Nikāya 1</p>
<p>4. Satul­lapa­kāyika­vagga</p>
<h1>32. Maccharisutta</h1>
</div>
<p><a class="sc" id="1"></a><a id="p_12S1_143" class="ms"></a><a class="msdiv" id="msdiv_32"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha
kho sambahulā satul­la­pakā­yikā devatāyo abhikkantāya rattiyā abhikkan­ta­vaṇṇā
kevalakappaṃ jetavanaṃ obhāsetvā yena bhagavā tenu­pasaṅka­miṃsu; upasaṅkamitvā
bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā
bhagavato santike imaṃ gāthaṃ abhāsi: </p>
<blockquote class="gatha">
<p><span class="cross" title="^ja450#2 [Bilāra­kosiya­jātaka]" id="note52">*</span>
<a class="sc" id="2"></a><a class="pts2" id="pts21.40"></a><a id="p_12S1_144" class="ms"></a>“Maccherā ca pamādā ca,<br>
evaṃ dānaṃ na <span class="var" title="diyyati (mr)" id="note53">dīyati</span>;<br>
Puññaṃ ākaṅkhamānena,<br>
deyyaṃ hoti vijānatā”ti.
</p>
</blockquote>
<p><a class="sc" id="3"></a><a id="p_12S1_145" class="ms"></a>Atha kho aparā devatā bhagavato santike imā gāthāyo abhāsi: </p>
<blockquote class="gatha">
<p><a class="sc" id="4"></a><a id="p_12S1_146" class="ms"></a>“Yasseva bhīto na dadāti maccharī,<br>
Tadevādadato bhayaṃ;<br>
Jighacchā ca pipāsā ca,<br>
Yassa bhāyati maccharī;<br>
Tameva bālaṃ phusati,<br>
Asmiṃ loke paramhi ca.
</p>
<p><a class="sc" id="5"></a><a id="p_12S1_147" class="ms"></a>Tasmā vineyya maccheraṃ,<br>
dajjā dānaṃ malābhibhū;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote>
<p><a class="sc" id="6"></a><a id="p_12S1_148" class="ms"></a>Atha kho aparā devatā bhagavato santike imā gāthāyo abhāsi: </p>
<blockquote class="gatha">
<p><a class="sc" id="7"></a><a id="p_12S1_149" class="ms"></a>“Te matesu na mīyanti,<br>
panthānaṃva sahabbajaṃ;<br>
Appasmiṃ ye pavecchanti,<br>
esa dhammo sanantano.
</p>
<p><a class="sc" id="8"></a><a class="pts2" id="pts21.41"></a><a id="p_12S1_150" class="ms"></a>Appasmeke pavecchanti,<br>
bahuneke na dicchare;<br>
Appasmā dakkhiṇā dinnā,<br>
sahassena samaṃ mitā”ti.
</p>
</blockquote>
<p><a class="sc" id="9"></a><a class="pts1" id="pts11.19"></a><a id="p_12S1_151" class="ms"></a>Atha kho aparā devatā bhagavato santike imā gāthāyo abhāsi: </p>
<blockquote class="gatha">
<p><a class="sc" id="10"></a><a id="p_12S1_152" class="ms"></a>“Duddadaṃ dadamānānaṃ,<br>
dukkaraṃ kamma kubbataṃ;<br>
Asanto nānukubbanti,<br>
sataṃ dhammo <span class="var" title="durannayo (bj, pts1-2)" id="note54">duranvayo</span>.
</p>
<p><a class="sc" id="11"></a><a id="p_12S1_153" class="ms"></a>Tasmā satañca <span class="var" title="asatañca (bj, s1-3, km, pts1-2)" id="note55">asataṃ</span>,<br>
nānā hoti ito gati;<br>
Asanto nirayaṃ yanti,<br>
santo saggaparāyanā”ti.
</p>
</blockquote>
<p><a class="sc" id="12"></a><a id="p_12S1_154" class="ms"></a>Atha kho aparā devatā bhagavato santike etadavoca: “kassa nu kho, bhagavā,
subhāsitan”ti?</p>
<p><a class="sc" id="13"></a><a id="p_12S1_155" class="ms"></a>“Sabbāsaṃ vo subhāsitaṃ pariyāyena; api ca mamapi suṇātha– </p>
<blockquote class="gatha">
<p><a class="sc" id="14"></a><a class="pts2" id="pts21.42"></a><a id="p_12S1_156" class="ms"></a>Dhammaṃ care yopi samuñjakaṃ care,<br>
Dārañca posaṃ dada­mappakas­miṃ;<br>
Sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p>
</blockquote>
<p><a class="sc" id="15"></a><a id="p_12S1_157" class="ms"></a>Atha kho aparā devatā bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="16"></a><a id="p_12S1_158" class="ms"></a>“Kenesa yañño vipulo mahaggato,<br>
Samena dinnassa na agghameti;<br>
<span class="var" title="idaṃ padaṃ si, pts1-2 potthakesu" id="note56">Kathaṃ</span> sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p>
<p><a class="sc" id="17"></a><a id="p_12S1_159" class="ms"></a>“Dadanti heke visame niviṭṭhā,<br>
Chetvā vadhitvā atha socayitvā;<br>
Sā dakkhiṇā assumukhā sadaṇḍā,<br>
Samena dinnassa na agghameti.
</p>
<p><a class="sc" id="18"></a><a class="pts2" id="pts21.43"></a><a id="p_12S1_160" class="ms"></a>Evaṃ sataṃ sahassānaṃ sahassayāginaṃ,<br>
Kalampi nāgghanti tathāvidhassa te”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Satul­lapa­kāyika­vagga</span>
<span class="hidden">Sabbhisutta</span>
</aside>
</section>
<a class="previous" href="/pi/sn1.31">◀ Saṃyutta Nikāya  1.31</a><a class="top" href="#"> ▲ TOP </a><a class="next" href="/pi/sn1.33">Saṃyutta Nikāya  1.33 ▶</a></div>
</body>
</html>