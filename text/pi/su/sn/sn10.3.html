<!DOCTYPE html>
<html data-prev="sn10.2" data-next="sn10.4">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn10.3">
<article>
<div class="hgroup">
<p class="division">Saṃyutta Nikāya 10</p>
<p>1. Indakavagga</p>
<h1>3. Sūcilomasutta</h1>
</div>
<p><span class="cross" title="^snp2.5#663 [Sūcilomasutta]" id="note483">^</span>
<a class="sc" id="1"></a>
<a class="pts1" id="pts1.207"></a>
<a id="p_12S1_1459" class="ms"></a>
<a class="msdiv" id="msdiv_237"></a>
Ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa
bhavane. Tena kho pana samayena kharo ca yakkho sūcilomo ca yakkho bhagavato
avidūre atikkamanti. Atha kho kharo yakkho sūcilomaṃ yakkhaṃ etadavoca: “eso
samaṇo”ti. “Neso samaṇo, samaṇako eso. Yāva jānāmi yadi vā so samaṇo yadi vā
pana so samaṇako”ti.</p>
<p><a class="sc" id="2"></a>
<a class="pts2" id="pts1.446"></a>
<a id="p_12S1_1460" class="ms"></a>
Atha kho sūcilomo yakkho yena bhagavā tenupasaṅkami; upasaṅkamitvā bhagavato
kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho
bhagavantaṃ etadavoca: “bhāyasi maṃ, samaṇā”ti? “Na khvāhaṃ taṃ, āvuso,
bhāyāmi; api ca te samphasso pāpako”ti. “Pañhaṃ taṃ, samaṇa, pucchissāmi. Sace
me na byākarissasi, cittaṃ vā te khipissāmi, hadayaṃ vā te phālessāmi, pādesu
vā gahetvā <span class="var" title="pāraṃ gaṅgāya (mr)" id="note484">pāragaṅgāya</span> khipissāmī”ti. “Na khvāhaṃ taṃ, āvuso, passāmi sadevake
loke samārake sabrahmake ­sassama­ṇab­rāhma­ṇiyā pajāya sade­va­manus­sāya, yo me
cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya;
api ca tvaṃ, āvuso, puccha yadā kaṅkhasī”ti. <span class="var" title="(atha kho sūcilomo yakkho bhagavantaṃ gāthāya ajjhabhāsi.) (bj, pts2)" id="note485">()</span></p>
<blockquote class="gatha">
<p><a class="sc" id="3"></a>
<a id="p_12S1_1461" class="ms"></a>
“Rāgo ca doso ca kutonidānā,<br>
Aratī ratī lomahaṃso kutojā;<br>
Kuto samuṭṭhāya manovitakkā,<br>
Kumārakā dhaṅka­mivos­sajantī”ti.
</p>
<p><span class="cross" title="^snp2.5#664 [Sūcilomasutta] | ^mnd1#46 [Kāma­sutta­niddesa], ^mnd16#88 [Sāri­putta­sutta­niddesa] | ^ne6#197 [Sāsanapaṭṭhāna]" id="note486">^</span>
<a class="sc" id="4"></a>
<a id="p_12S1_1462" class="ms"></a>
“Rāgo ca doso ca itonidānā,<br>
Aratī ratī lomahaṃso itojā;<br>
Ito samuṭṭhāya manovitakkā,<br>
Kumārakā dhaṅka­mivos­sajanti.
</p>
<p><a class="sc" id="5"></a>
<a class="pts2" id="pts1.447"></a>
<a id="p_12S1_1463" class="ms"></a>
Snehajā attasambhūtā,<br>
nigrodhasseva khandhajā;<br>
Puthū visattā kāmesu,<br>
māluvāva <span class="var" title="vitthatā (s1-3, km)" id="note487">vitatā</span> vane.
</p>
<p><a class="sc" id="6"></a>
<a class="pts1" id="pts1.208"></a>
<a id="p_12S1_1464" class="ms"></a>
Ye naṃ pajānanti yatonidānaṃ,<br>
Te naṃ vinodenti suṇohi yakkha;<br>
Te duttaraṃ oghamimaṃ taranti,<br>
Atiṇṇapubbaṃ apunabbhavāyā”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Yakkhasaṃyutta</span>
<span class="hidden">Indakavagga</span>
<span class="hidden">Indakasutta</span>
</aside>
</section>
<a class="previous" href="/pi/sn10.2">◀ Saṃyutta Nikāya  10.2</a><a class="top" href="#"> ▲ TOP </a><a class="next" href="/pi/sn10.4">Saṃyutta Nikāya  10.4 ▶</a>
</div>
</body>
</html>