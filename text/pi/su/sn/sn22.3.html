<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn22.3">
<article>
<div id="sn22.3" class="hgroup">
<p class="division">Saṃyutta Nikāya 22</p>
<p>1. Nakulapituvagga</p>
<h1>3. Hāliddikānisutta</h1>
</div>
<p>
<a class="sc" id="1"></a>
<a id="p_13S3_35" class="ms"></a>
<a class="msdiv" id="msdiv_3"></a>
<span class="evam">Evaṃ me sutaṃ—​</span><span class="cross" title='[{"bm":"1","desc":"130. Hāliddikānisutta","lang":"pi","uid":"sn35.130"}]'>^</span>   ekaṃ samayaṃ āyasmā mahākaccāno avantīsu viharati <span class="var" title='[{"eds":["mr"],"var":"kulaghare "}]'>kuraraghare</span> papāte
pabbate. Atha kho <span class="var" title='[{"eds":["s1","s2","s3"],"var":"haliddikāni "}]'>hāliddikāni</span> gahapati yenāyasmā mahākaccāno tenupasaṅkami;
upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ
nisinno kho hāliddikāni gahapati āyasmantaṃ mahākaccānaṃ etadavoca:
“vuttamidaṃ, bhante, bhagavatā aṭṭhakavaggiye māgaṇḍiyapañhe:</p>
<blockquote class="gatha">
<p>
<a class="sc" id="2"></a>
<a id="p_13S3_36" class="ms"></a>
<span class="cross" title='[{"bm":"36","desc":"Māgaṇḍiyasutta","lang":"pi","uid":"snp4.9"}]'>^</span>
‘Okaṃ pahāya aniketasārī,<br>
Gāme <span class="var" title='[{"eds":["mr"],"var":"akrubbaṃ "}]'>akubbaṃ</span> muni <span class="var" title='[{"eds":["mr"],"var":"sandhavāni "}]'>santhavāni</span>;<br>
Kāmehi ritto <span class="var" title='[{"note":"sī suttanipātepi","var":"apurekkharāno "},{"note":"ka-sī, cha1-2 īdisameva; moggallāne 5–⁠134 suttampi"}]'>apurakkharāno</span>,<br>
Kathaṃ na viggayha janena kayirā’ti.
</p>
</blockquote>
<p>
<a class="sc" id="3"></a>
<a id="p_13S3_37" class="ms"></a>
Imassa nu kho, bhante, bhagavatā saṅkhittena bhāsitassa kathaṃ vitthārena attho
daṭṭhabbo”ti?</p>
<p>
<a class="sc" id="4"></a>
<a class="pts" id="pts3.10"></a>
<a id="p_13S3_38" class="ms"></a>
“Rūpadhātu kho, gahapati, viññāṇassa oko. <span class="var" title='[{"eds":["bj-a","pts1"],"var":"... vinibaddhañca "}]'>Rūpadhāturāgavinibandhañca</span> pana
viññāṇaṃ ‘okasārī’ti vuccati. Vedanādhātu kho, gahapati, viññāṇassa oko.
Vedanādhāturāgavinibandhañca pana viññāṇaṃ ‘okasārī’ti vuccati. Saññādhātu
kho, gahapati, viññāṇassa oko. Saññādhāturāgavinibandhañca pana viññāṇaṃ
‘okasārī’ti vuccati. Saṅkhāradhātu kho, gahapati, viññāṇassa oko.
Saṅkhāradhāturāgavinibandhañca pana viññāṇaṃ ‘okasārī’ti vuccati. Evaṃ kho,
gahapati, okasārī hoti.</p>
<p>
<a class="sc" id="5"></a>
<a id="p_13S3_39" class="ms"></a>
Kathañca, gahapati, anokasārī hoti? Rūpadhātuyā kho, gahapati, yo chando yo
rāgo yā <span class="var" title='[{"eds":["bj","s1","s2","s3","km","pts1"],"var":"nandi "}]'>nandī</span> yā taṇhā ye <span class="var" title='[{"eds":["s1","s2","s3","km","pts1"],"var":"upāyupādānā "}]'>upayupādānā</span> cetaso adhiṭṭhānābhinivesānusayā te
tathāgatassa pahīnā ucchinnamūlā tālāvatthukatā <span class="var" title='[{"eds":["bj","pts1"],"var":"anabhāvakatā "}]'>anabhāvaṃkatā</span> āyatiṃ
anuppādadhammā. Tasmā tathāgato ‘anokasārī’ti vuccati. Vedanādhātuyā kho,
gahapati … saññādhātuyā kho, gahapati … saṅkhāradhātuyā kho, gahapati …
viññāṇadhātuyā kho, gahapati, yo chando yo rāgo yā nandī yā taṇhā ye
upayupādānā cetaso adhiṭṭhānābhinivesānusayā te tathāgatassa pahīnā
ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā
tathāgato ‘anokasārī’ti vuccati. Evaṃ kho, gahapati, anokasārī hoti.</p>
<p>
<a class="sc" id="6"></a>
<a id="p_13S3_40" class="ms"></a>
Kathañca, gahapati, niketasārī hoti? Rūpanimittaniketavisāravinibandhā
kho, gahapati, ‘niketasārī’ti vuccati. Saddanimitta … pe … gandhanimitta …
rasanimitta … phoṭṭhabbanimitta … dhammanimittaniketavisāravinibandhā
kho, gahapati, ‘niketasārī’ti vuccati. Evaṃ kho, gahapati, niketasārī hoti.</p>
<p>
<a class="sc" id="7"></a>
<a class="pts" id="pts3.11"></a>
<a id="p_13S3_41" class="ms"></a>
Kathañca, gahapati, aniketasārī hoti? Rūpanimittaniketavisāravinibandhā
kho, gahapati, tathāgatassa pahīnā ucchinnamūlā tālāvatthukatā anabhāvaṅkatā
āyatiṃ anuppādadhammā. Tasmā tathāgato ‘aniketasārī’ti vuccati. Saddanimitta …
gandhanimitta … rasanimitta … phoṭṭhabbanimitta … dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. Tasmā tathāgato ‘aniketasārī’ti vuccati. Evaṃ kho, gahapati, aniketasārī hoti.</p>
<p>
<a class="sc" id="8"></a>
<a id="p_13S3_42" class="ms"></a>
Kathañca, gahapati, gāme <span class="var" title='[{"eds":["mr"],"var":"sandhavajāto "}]'>santhavajāto</span> hoti? Idha, gahapati, ekacco <span class="var" title='[{"eds":["mr"],"var":"gihi "}]'>gihīhi</span>
saṃsaṭṭho viharati sahanandī sahasokī, sukhitesu sukhito, dukkhitesu dukkhito,
uppannesu kiccakaraṇīyesu attanā tesu yogaṃ āpajjati. Evaṃ kho, gahapati, gāme
santhavajāto hoti.</p>
<p>
<a class="sc" id="9"></a>
<a id="p_13S3_43" class="ms"></a>
Kathañca, gahapati, gāme na santhavajāto hoti? Idha, gahapati, <span class="var" title='[{"eds":["bj"],"var":"ekacco "}]'>bhikkhu</span> <span class="var" title='[{"eds":["mr"],"var":"gihi "}]'>gihīhi</span>
asaṃsaṭṭho viharati na sahanandī na sahasokī na sukhitesu sukhito na dukkhitesu
dukkhito, uppannesu kiccakaraṇīyesu na attanā tesu yogaṃ āpajjati. Evaṃ kho,
gahapati, gāme na santhavajāto hoti.</p>
<p>
<a class="sc" id="10"></a>
<a id="p_13S3_44" class="ms"></a>
Kathañca, gahapati, kāmehi aritto hoti? Idha, gahapati, ekacco kāmesu
avigatarāgo hoti avigatacchando avigatapemo avigatapipāso avigatapariḷāho
avigatataṇho. Evaṃ kho, gahapati, kāmehi aritto hoti.</p>
<p>
<a class="sc" id="11"></a>
<a id="p_13S3_45" class="ms"></a>
Kathañca, gahapati, kāmehi ritto hoti? Idha, gahapati, ekacco kāmesu vigatarāgo
hoti vigatacchando vigatapemo vigatapipāso vigatapariḷāho vigatataṇho. Evaṃ
kho, gahapati, kāmehi ritto hoti.</p>
<p>
<a class="sc" id="12"></a>
<a id="p_13S3_46" class="ms"></a>
Kathañca, gahapati, purakkharāno hoti? Idha, gahapati, ekaccassa evaṃ hoti:
‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño
siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ
anāgatamaddhānan’ti. Evaṃ kho, gahapati, purakkharāno hoti.</p>
<p>
<a class="sc" id="13"></a>
<a class="pts" id="pts3.12"></a>
<a id="p_13S3_47" class="ms"></a>
Kathañca, gahapati, apurakkharāno hoti? Idha, gahapati, ekaccassa na evaṃ hoti:
‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño
siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ
anāgatamaddhānan’ti. Evaṃ kho, gahapati, apurakkharāno hoti.</p>
<p>
<a class="sc" id="14"></a>
<a id="p_13S3_48" class="ms"></a>
Kathañca, gahapati, kathaṃ viggayha janena kattā hoti? Idha, gahapati, ekacco
evarūpiṃ kathaṃ kattā hoti: ‘na tvaṃ imaṃ dhammavinayaṃ ājānāsi; ahaṃ imaṃ
dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi? Micchāpaṭipanno
tvamasi; ahamasmi sammāpaṭipanno. Pure vacanīyaṃ pacchā avaca; pacchā vacanīyaṃ
pure avaca. Sahitaṃ me, asahitaṃ te. Adhiciṇṇaṃ te viparāvattaṃ. Āropito te
vādo; cara vādappamokkhāya. Niggahitosi; nibbeṭhehi vā sace pahosī’ti. Evaṃ
kho, gahapati, kathaṃ viggayha janena kattā hoti.</p>
<p>
<a class="sc" id="15"></a>
<a id="p_13S3_49" class="ms"></a>
Kathañca, gahapati, kathaṃ na viggayha janena kattā hoti? Idha, gahapati,
bhikkhu na evarūpiṃ kathaṃ kattā hoti: ‘na tvaṃ imaṃ dhammavinayaṃ ājānāsi … pe
… nibbeṭhehi vā sace pahosī’ti. Evaṃ kho, gahapati, kathaṃ na viggayha janena
kattā hoti.</p>
<p>
<a class="sc" id="16"></a>
<a id="p_13S3_50" class="ms"></a>
Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe: </p>
<blockquote class="gatha">
<p>
<a class="sc" id="17"></a>
<a id="p_13S3_51" class="ms"></a>
‘Okaṃ pahāya aniketasārī,<br>
Gāme akubbaṃ munisanthavāni;<br>
Kāmehi ritto apurakkharāno,<br>
Kathaṃ na viggayha janena kayirā’ti.
</p>
</blockquote>
<p>
<a class="sc" id="18"></a>
<a id="p_13S3_52" class="ms"></a>
Imassa kho, gahapati, bhagavatā saṅkhittena bhāsitassa evaṃ vitthārena attho
daṭṭhabbo”ti.</p>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khandhasaṃyutta</span>
<span class="hidden">Mūlapaṇṇāsaka</span>
<span class="hidden">Nakulapituvagga</span>
<span class="hidden">Nakulapitusutta</span>
</div>
</section>
<a class="previous" href="/pi/sn22.2">◀ Saṃyutta Nikāya  22.2</a><a class="top" href="#"> ▲ TOP </a><a class="next" href="/pi/sn22.4">Saṃyutta Nikāya  22.4 ▶</a>
</div>
</body>
</html>