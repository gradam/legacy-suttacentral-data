<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn3.1">
<article>
<div id="sn3.1" class="hgroup">
<p class="division">Saṃyutta Nikāya 3</p>
<p>1. Paṭhamavagga</p>
<h1>1. Daharasutta</h1>
</div>
<p>
<a class="sc" id="1"></a>
<a class="pts" id="pts1.157"></a>
<a id="p_12S1_577" class="ms"></a>
<a class="msdiv" id="msdiv_112"></a>

<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
Atha kho rājā pasenadi kosalo yena bhagavā tenupasaṅkami; upasaṅkamitvā
bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ
nisīdi. Ekamantaṃ nisinno kho rājā pasenadi kosalo bhagavantaṃ etadavoca:
“bhavampi no gotamo anuttaraṃ sammāsambodhiṃ abhisambuddhoti paṭijānātī”ti?
“Yañhi taṃ, mahārāja, sammā vadamāno vadeyya ‘anuttaraṃ sammāsambodhiṃ
abhisambuddho’ti, mameva➺ taṃ sammā vadamāno vadeyya. Ahañhi, mahārāja,
anuttaraṃ sammāsambodhiṃ abhisambuddho”ti.</p>
<p>
<a class="sc" id="2"></a>
<a class="pts" id="pts1.158"></a>
<a id="p_12S1_578" class="ms"></a>
“Yepi te, bho gotama, samaṇabrāhmaṇā saṅghino gaṇino gaṇācariyā ñātā yasassino
titthakarā sādhusammatā bahujanassa, seyyathidaṃ–  pūraṇo kassapo, makkhali
gosālo, nigaṇṭho nāṭaputto, sañcayo belaṭṭhaputto, pakudho kaccāyano, ajito
kesakambalo; tepi mayā ‘anuttaraṃ sammāsambodhiṃ abhisambuddhoti paṭijānāthā’ti
puṭṭhā samānā anuttaraṃ sammāsambodhiṃ abhisambuddhoti na paṭijānanti. Kiṃ pana
bhavaṃ gotamo daharo ceva jātiyā navo ca pabbajjāyā”ti?</p>
<p>
<a class="sc" id="3"></a>
<a class="pts" id="pts1.159"></a>
<a id="p_12S1_579" class="ms"></a>
“Cattāro kho me, mahārāja, daharāti na uññātabbā, daharāti na paribhotabbā.
Katame cattāro? Khattiyo kho, mahārāja, daharoti na uññātabbo, daharoti na
paribhotabbo. Urago kho, mahārāja, daharoti na uññātabbo, daharoti na
paribhotabbo. Aggi kho, mahārāja, daharoti na uññātabbo, daharoti na
paribhotabbo. Bhikkhu, kho, mahārāja, daharoti na uññātabbo, daharoti na
paribhotabbo. Ime kho, mahārāja, cattāro daharāti na uññātabbā, daharāti na
paribhotabbā”ti.</p>
<p>
<a class="sc" id="4"></a>
<a id="p_12S1_580" class="ms"></a>
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p>
<a class="sc" id="5"></a>
<a id="p_12S1_581" class="ms"></a>
“Khattiyaṃ jātisampannaṃ,<br>
abhijātaṃ yasassinaṃ;<br>
Daharoti nāvajāneyya,<br>
na naṃ paribhave naro.
</p>
<p>
<a class="sc" id="6"></a>
<a id="p_12S1_582" class="ms"></a>
Ṭhānañhi so manujindo,<br>
rajjaṃ laddhāna khattiyo;<br>
So kuddho rājadaṇḍena,<br>
tasmiṃ pakkamate bhusaṃ;<br>
Tasmā taṃ parivajjeyya,<br>
rakkhaṃ jīvitamattano.
</p>
<p>
<a class="sc" id="7"></a>
<a id="p_12S1_583" class="ms"></a>
Gāme vā yadi vā raññe,<br>
yattha passe bhujaṅgamaṃ;<br>
Daharoti nāvajāneyya,<br>
na naṃ paribhave naro.
</p>
<p>
<a class="sc" id="8"></a>
<a class="pts" id="pts1.160"></a>
<a id="p_12S1_584" class="ms"></a>
Uccāvacehi vaṇṇehi,<br>
urago carati <span class="var" title='[{"eds":["si"],"var":"tejasā "},{"eds":["pts1","mr"],"var":"tejasi "}]'>tejasī</span>;<br>
So āsajja ḍaṃse bālaṃ,<br>
naraṃ nāriñca ekadā;<br>
Tasmā taṃ parivajjeyya,<br>
rakkhaṃ jīvitamattano.
</p>
<p>
<a class="sc" id="9"></a>
<a id="p_12S1_585" class="ms"></a>
Pahūtabhakkhaṃ jālinaṃ,<br>
pāvakaṃ kaṇhavattaniṃ;<br>
Daharoti nāvajāneyya,<br>
na naṃ paribhave naro.
</p>
<p>
<a class="sc" id="10"></a>
<a id="p_12S1_586" class="ms"></a>
Laddhā hi so upādānaṃ,<br>
mahā hutvāna pāvako;<br>
So āsajja <span class="var" title='[{"eds":["bj"],"var":"ḍase "},{"eds":["pts2","mr"],"var":"dahe "}]'>ḍahe</span> bālaṃ,<br>
naraṃ nāriñca ekadā;<br>
Tasmā taṃ parivajjeyya,<br>
rakkhaṃ jīvitamattano.
</p>
<p>
<a class="sc" id="11"></a>
<a id="p_12S1_587" class="ms"></a>
Vanaṃ yadaggi <span class="var" title='[{"eds":["mr"],"var":"dahati "}]'>ḍahati</span>,<br>
pāvako kaṇhavattanī;<br>
Jāyanti tattha pārohā,<br>
ahorattānamaccaye.
</p>
<p>
<a class="sc" id="12"></a>
<a class="pts" id="pts1.161"></a>
<a id="p_12S1_588" class="ms"></a>
Yañca kho sīlasampanno,<br>
bhikkhu ḍahati tejasā;<br>
Na tassa puttā pasavo,<br>
dāyādā vindare dhanaṃ;<br>
Anapaccā adāyādā,<br>
tālāvatthū bhavanti te.
</p>
<p>
<a class="sc" id="13"></a>
<a class="pts" id="pts1.70"></a>
<a id="p_12S1_589" class="ms"></a>
Tasmā hi paṇḍito poso,<br>
sampassaṃ atthamattano;<br>
Bhujaṅgamaṃ pāvakañca,<br>
khattiyañca yasassinaṃ;<br>
Bhikkhuñca sīlasampannaṃ,<br>
sammadeva samācare”ti.
</p>
</blockquote>
<p>
<a class="sc" id="14"></a>
<a id="p_12S1_590" class="ms"></a>
Evaṃ vutte, rājā pasenadi kosalo bhagavantaṃ etadavoca: “abhikkantaṃ, bhante,
abhikkantaṃ, bhante. Seyyathāpi, bhante, <span class="var" title='[{"note":"?","var":"nikujjitaṃ "}]'>nikkujjitaṃ</span> vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya, andhakāre vā
telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhagavatā
anekapariyāyena dhammo pakāsito. Esāhaṃ, bhante, bhagavantaṃ saraṇaṃ gacchāmi
dhammañca bhikkhusaṃghañca. Upāsakaṃ maṃ, bhante, bhagavā dhāretu ajjatagge
pāṇupetaṃ saraṇaṃ gatan”ti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Paṭhamavagga</span>
<span class="hidden">Daharasutta</span>
</div>
</section>
<a class="previous" href="/pi/sn2.30">◀ Saṃyutta Nikāya  2.30</a><a class="top" href="#"> ▲ TOP </a><a class="next" href="/pi/sn3.2">Saṃyutta Nikāya  3.2 ▶</a>
</div>
</body>
</html>