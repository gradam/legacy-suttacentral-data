<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn2.30">
<article>
<div id="sn2.30" class="hgroup">
<p class="division">Saṃyutta Nikāya 2</p>
<p>3. Nānā­titthi­ya­vagga</p>
<h1>30. Nānā­titthi­ya­sāvaka­sutta</h1>
</div>
<p><a class="sc" id="1"></a>
<a class="pts1" id="pts1.66"></a>
<a class="pts2" id="pts1.152"></a>
<a id="p_12S1_556" class="ms"></a>
<a class="msdiv" id="msdiv_111"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalanda­ka­nivāpe. Atha kho
sambahulā nānā­titthi­ya­sāvakā devaputtā asamo ca <span class="var" title="sahalī (bj, s1-3, km, pts1-2)" id="note160">sahali</span> ca <span class="var" title="niṅko (bj, pts1) | niko (s1-3, km, pts2)" id="note161">nīko</span> ca ākoṭako ca
<span class="var" title="veṭambarī ca (bj, s1-3, km, pts1-2)" id="note162">vegabbhari ca</span> māṇavagāmiyo ca abhikkantāya rattiyā abhikkan­ta­vaṇṇā kevalakappaṃ
veḷuvanaṃ obhāsetvā yena bhagavā tenu­pasaṅka­miṃsu; upasaṅkamitvā bhagavantaṃ
abhivādetvā ekamantaṃ aṭṭhaṃsu. Ekamantaṃ ṭhito kho asamo devaputto pūraṇaṃ
kassapaṃ ārabbha bhagavato santike imaṃ gāthaṃ abhāsi:</p>
<blockquote class="gatha">
<p><a class="sc" id="2"></a>
<a id="p_12S1_557" class="ms"></a>
“Idha chinditamārite,<br>
Hatajānīsu kassapo;<br>
Na pāpaṃ samanupassati,<br>
Puññaṃ vā pana attano;<br>
Sa ve ­vissā­sa­mā­cik­khi,<br>
Satthā arahati mānanan”ti.
</p>
</blockquote>
<p><a class="sc" id="3"></a>
<a id="p_12S1_558" class="ms"></a>
Atha kho sahali devaputto makkhaliṃ gosālaṃ ārabbha bhagavato santike imaṃ
gāthaṃ abhāsi: </p>
<blockquote class="gatha">
<p><a class="sc" id="4"></a>
<a class="pts2" id="pts1.153"></a>
<a id="p_12S1_559" class="ms"></a>
“Tapojigucchāya susaṃvutatto,<br>
Vācaṃ pahāya kalahaṃ janena;<br>
Samosavajjā virato saccavādī,<br>
<span class="var" title="naha nūna tādī pakaroti (bj, s1, s2, km, pts2) | nahi nūna tādī pakaroti (s3)" id="note163">Na hi nūna tādisaṃ karoti</span> pāpan”ti.
</p>
</blockquote>
<p><a class="sc" id="5"></a>
<a id="p_12S1_560" class="ms"></a>
Atha kho nīko devaputto nigaṇṭhaṃ <span class="var" title="nātaputtaṃ (bj)" id="note164">nāṭaputtaṃ</span> ārabbha bhagavato santike imaṃ
gāthaṃ abhāsi:</p>
<blockquote class="gatha">
<p><a class="sc" id="6"></a>
<a id="p_12S1_561" class="ms"></a>
“Jegucchī nipako bhikkhu,<br>
Cātu­yāma­susaṃ­vuto;<br>
Diṭṭhaṃ sutañca ācikkhaṃ,<br>
Na hi nūna kibbisī siyā”ti.
</p>
</blockquote>
<p><a class="sc" id="7"></a>
<a id="p_12S1_562" class="ms"></a>
Atha kho ākoṭako devaputto nānātitthiye ārabbha bhagavato santike imaṃ gāthaṃ
abhāsi: </p>
<blockquote class="gatha">
<p><a class="sc" id="8"></a>
<a id="p_12S1_563" class="ms"></a>
“Pakudhako kātiyāno nigaṇṭho,<br>
Ye cāpime mak­kha­li­pūraṇāse;<br>
Gaṇassa satthāro sāmaññappattā,<br>
Na hi nūna te sappurisehi dūre”ti.
</p>
</blockquote>
<p><a class="sc" id="9"></a>
<a id="p_12S1_564" class="ms"></a>
Atha kho vegabbhari devaputto ākoṭakaṃ devaputtaṃ gāthāya paccabhāsi: </p>
<blockquote class="gatha">
<p><a class="sc" id="10"></a>
<a id="p_12S1_565" class="ms"></a>
“<span class="var" title="sahāravenāpi (si, pts2) | saha racitena (s1-3) | sagāravenāpi (pts1)" id="note165">Sahācaritena</span> chavo <span class="var" title="siṅgālo (mr)" id="note166">sigālo</span>,<br>
Na kotthuko sīhasamo kadāci;<br>
Naggo musāvādī gaṇassa satthā,<br>
Saṅkassarācāro na sataṃ sarikkho”ti.
</p>
</blockquote>
<p><a class="sc" id="11"></a>
<a class="pts1" id="pts1.67"></a>
<a class="pts2" id="pts1.154"></a>
<a id="p_12S1_566" class="ms"></a>
Atha kho māro pāpimā begabbhariṃ devaputtaṃ anvāvisitvā bhagavato santike imaṃ
gāthaṃ abhāsi: </p>
<blockquote class="gatha">
<p><a class="sc" id="12"></a>
<a id="p_12S1_567" class="ms"></a>
“Tapojigucchāya āyuttā,<br>
pālayaṃ pavivekiyaṃ;<br>
Rūpe ca ye niviṭṭhāse,<br>
deva­lo­kā­bhinan­dino;<br>
Te ve sammānusāsanti,<br>
paralokāya mātiyā”ti.
</p>
</blockquote>
<p><a class="sc" id="13"></a>
<a id="p_12S1_568" class="ms"></a>
Atha kho bhagavā “māro ayaṃ pāpimā” iti viditvā, māraṃ pāpimantaṃ gāthāya
paccabhāsi: </p>
<blockquote class="gatha">
<p><a class="sc" id="14"></a>
<a id="p_12S1_569" class="ms"></a>
“Ye keci rūpā idha vā huraṃ vā,<br>
Ye ­canta­likkhas­miṃ pabhāsavaṇṇā;<br>
Sabbeva te te namucip­pasat­thā,<br>
Āmisaṃva macchānaṃ vadhāya khittā”ti.
</p>
</blockquote>
<p><a class="sc" id="15"></a>
<a id="p_12S1_570" class="ms"></a>
Atha kho māṇavagāmiyo devaputto bhagavantaṃ ārabbha bhagavato santike imā
gāthāyo abhāsi: </p>
<blockquote class="gatha">
<p><span class="cross" title="^mi6.2.1#1 [Gotami­vattha­dāna­pañha]" id="note167">^</span>
<a class="sc" id="16"></a>
<a id="p_12S1_571" class="ms"></a>
“Vipulo rājagahīyānaṃ,<br>
giri seṭṭho pavuccati;<br>
Seto himavataṃ seṭṭho,<br>
ādicco aghagāminaṃ.
</p>
<p><a class="sc" id="17"></a>
<a class="pts2" id="pts1.156"></a>
<a id="p_12S1_572" class="ms"></a>
Samuddo udadhinaṃ seṭṭho,<br>
<span class="var" title="nakkhattānañca candimā (bj, s1-3, km, pts1-2)" id="note168">nakkhattānaṃva candimā</span>;<br>
Sadevakassa lokassa,<br>
buddho aggo pavuccatī”ti.
</p>
</blockquote>
<p class="endsection">Nānā­titthi­ya­vaggo tatiyo.</p>
<blockquote class="uddanagatha">
<p><a class="sc" id="18"></a>
<a id="p_12S1_575" class="ms"></a>
Sivo khemo ca serī ca,<br>
Ghaṭī jantu ca rohito;<br>
Nando nandivisālo ca,<br>
Susimo nānātitthiyena te dasāti.
</p>
</blockquote>
<p class="endsutta">Devaput­ta­saṃ­yuttaṃ samattaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devaput­ta­saṃ­yutta</span>
<span class="hidden">Nānā­titthi­ya­vagga</span>
<span class="hidden">Sivasutta</span>
</div>
</section>
<a class="previous" href="/pi/sn2.29">◀ Saṃyutta Nikāya  2.29</a><a class="top" href="#"> ▲ TOP </a><a class="next" href="/pi/sn3.1">Saṃyutta Nikāya  3.1 ▶</a>
</div>
</body>
</html>