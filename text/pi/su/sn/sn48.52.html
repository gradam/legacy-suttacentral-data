<!DOCTYPE html>
<html data-prev="sn48.51" data-next="sn48.53">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn48.52">
<article>
<div class="hgroup">
<p class="division">Saṃyutta Nikāya 48</p>
<p>6. Sūkara­kha­ta­vagga</p>
<h1><span class="var" id="note273" title="mallakasuttaṃ (bj)">52. Mallikasutta</span></h1>
</div>
<p><a class="sc" id="1"></a><a id="p_14S5_1196" class="ms"></a><a class="msdiv" id="msdiv_522"></a><span class="evam">Evaṃ me sutaṃ—​</span>   ekaṃ samayaṃ bhagavā <span class="var" title="mallakesu (bj, s1-3, km) | mallikesu (pts1, mr)" id="note274">mallesu</span> viharati uruvelakappaṃ nāma mallānaṃ nigamo.
Tatra kho bhagavā bhikkhū āmantesi: “yāvakīvañca, bhikkhave, ariyasāvakassa
ariyañāṇaṃ na uppannaṃ hoti neva tāva catunnaṃ indriyānaṃ saṇṭhiti hoti, neva
tāva catunnaṃ indriyānaṃ avaṭṭhiti hoti. Yato ca kho, bhikkhave, ariyasāvakassa
ariyañāṇaṃ uppannaṃ hoti, atha catunnaṃ indriyānaṃ saṇṭhiti hoti, atha catunnaṃ
indriyānaṃ avaṭṭhiti hoti.</p>
<p><a class="sc" id="2"></a><a id="p_14S5_1197" class="ms"></a>Seyyathāpi, bhikkhave, yāvakīvañca kūṭāgārassa kūṭaṃ na ussitaṃ hoti, neva tāva
gopānasīnaṃ saṇṭhiti hoti, neva tāva gopānasīnaṃ avaṭṭhiti hoti. Yato ca kho,
bhikkhave, kūṭāgārassa kūṭaṃ ussitaṃ hoti, atha gopānasīnaṃ saṇṭhiti hoti, atha
gopānasīnaṃ avaṭṭhiti hoti. Evameva kho, bhikkhave, yāvakīvañca ariyasāvakassa
ariyañāṇaṃ na uppannaṃ hoti, neva tāva catunnaṃ indriyānaṃ saṇṭhiti hoti, neva
tāva catunnaṃ indriyānaṃ avaṭṭhiti hoti. Yato ca kho, bhikkhave, ariyasāvakassa
ariyañāṇaṃ uppannaṃ hoti, atha catunnaṃ indriyānaṃ … pe … avaṭṭhiti hoti.</p>
<p><a class="sc" id="3"></a><a class="pts1" id="pts5.229"></a><a id="p_14S5_1198" class="ms"></a>Katamesaṃ catunnaṃ? Sad­dhindriyassa, ­vīriyin­driyassa, satindriyassa,
samā­dhindriyassa. Paññavato, bhikkhave, ariyasāvakassa tadanvayā saddhā
saṇṭhāti, tadanvayaṃ vīriyaṃ saṇṭhāti, tadanvayā sati saṇṭhāti, tadanvayo
samādhi saṇṭhātī”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Sūkara­kha­ta­vagga</span>
<span class="hidden">Sālasutta</span>
</aside>
</section>
<a class="previous" href="/pi/sn48.51">◀ Saṃyutta Nikāya  48.51</a><a class="top" href="#"> ▲ TOP </a><a class="next" href="/pi/sn48.53">Saṃyutta Nikāya  48.53 ▶</a></div>
</body>
</html>