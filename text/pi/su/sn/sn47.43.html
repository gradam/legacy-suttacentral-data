<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn47.43">
<article>
<div id="sn47.43" class="hgroup">
<p class="division">Saṃyutta Nikāya 47</p>
<p>5. Amatavagga</p>
<h1>43. Maggasutta</h1>
</div>
<p><a class="sc" id="1"></a>
<a class="pts1" id="pts5.185"></a>
<a id="p_14S5_943" class="ms"></a>
<a class="msdiv" id="msdiv_409"></a>
Sāvatthinidānaṃ. Tatra kho bhagavā bhikkhū āmantesi: “ekamidāhaṃ, bhikkhave,
samayaṃ uruvelāyaṃ viharāmi najjā nerañjarāya tīre ajapālanigrodhe
paṭhamābhisambuddho. Tassa mayhaṃ, bhikkhave, rahogatassa paṭisallīnassa evaṃ
cetaso parivitakko udapādi: ‘ekāyanvāyaṃ maggo sattānaṃ visuddhiyā
sokaparidevānaṃ samatikkamāya dukkhadomanassānaṃ atthaṅgamāya ñāyassa
adhigamāya nibbānassa sacchikiriyāya, yadidaṃ–  cattāro satipaṭṭhānā.</p>
<p><a class="sc" id="2"></a>
<a id="p_14S5_944" class="ms"></a>
Katame cattāro? Kāye vā bhikkhu kāyānupassī vihareyya ātāpī sampajāno satimā,
vineyya loke abhijjhādomanassaṃ; vedanāsu vā bhikkhu vedanānupassī vihareyya …
pe … citte vā bhikkhu cittānupassī vihareyya … pe … dhammesu vā bhikkhu
dhammānupassī vihareyya ātāpī sampajāno satimā, vineyya loke
abhijjhādomanassaṃ. Ekāyanvāyaṃ maggo sattānaṃ visuddhiyā sokaparidevānaṃ
samatikkamāya dukkhadomanassānaṃ atthaṅgamāya ñāyassa adhigamāya nibbānassa
sacchikiriyāya, yadidaṃ–  cattāro satipaṭṭhānā’ti.</p>
<p><a class="sc" id="3"></a>
<a class="pts1" id="pts5.186"></a>
<a id="p_14S5_945" class="ms"></a>
Atha kho, bhikkhave, brahmā sahampati mama cetasā cetoparivitakkamaññāya– 
seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ
samiñjeyya; evameva–  brahmaloke antarahito mama purato pāturahosi. Atha kho,
bhikkhave, brahmā sahampati ekaṃsaṃ uttarāsaṅgaṃ karitvā yenāhaṃ tenañjaliṃ
paṇāmetvā maṃ etadavoca: ‘evametaṃ, bhagavā, evametaṃ, sugata. Ekāyanvāyaṃ,
bhante, maggo sattānaṃ visuddhiyā sokaparidevānaṃ samatikkamāya
dukkhadomanassānaṃ atthaṅgamāya ñāyassa adhigamāya nibbānassa sacchikiriyāya,
yadidaṃ–  cattāro satipaṭṭhānā.</p>
<p><a class="sc" id="4"></a>
<a id="p_14S5_946" class="ms"></a>
Katame cattāro? Kāye vā, bhante, bhikkhu kāyānupassī vihareyya ātāpī sampajāno
satimā, vineyya loke abhijjhādomanassaṃ; vedanāsu vā … pe … citte vā … pe …
dhammesu vā, bhante, bhikkhu dhammānupassī vihareyya ātāpī sampajāno satimā,
vineyya loke abhijjhādomanassaṃ. Ekāyanvāyaṃ, bhante, maggo sattānaṃ visuddhiyā
sokaparidevānaṃ samatikkamāya dukkhadomanassānaṃ atthaṅgamāya ñāyassa
adhigamāya nibbānassa sacchikiriyāya, yadidaṃ–  cattāro satipaṭṭhānā’ti.</p>
<p><a class="sc" id="5"></a>
<a id="p_14S5_947" class="ms"></a>
Idamavoca, bhikkhave, brahmā sahampati. Idaṃ vatvā athāparaṃ etadavoca: </p>
<blockquote class="gatha">
<p><span class="cross" title="^sn47.18#1 [18. Brahmasutta] | ^mnd16#14 [Sāriputtasuttaniddesa] | ^cnd7#36 [Pārāyanānugītigāthāniddesa], | ^ne6#508 [Sāsanapaṭṭhāna]" id="note205">^</span>
<a class="sc" id="6"></a>
<a id="p_14S5_948" class="ms"></a>
‘Ekāyanaṃ jātikhayantadassī,<br>
Maggaṃ pajānāti hitānukampī;<br>
Etena maggena tariṃsu pubbe,<br>
Tarissanti ye ca taranti oghan’”ti.
</p>
</blockquote>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Satipaṭṭhānasaṃyutta</span>
<span class="hidden">Amatavagga</span>
<span class="hidden">Amatasutta</span>
</div>
</section>
<a class="previous" href="/pi/sn47.42">◀ Saṃyutta Nikāya  47.42</a><a class="top" href="#"> ▲ TOP </a><a class="next" href="/pi/sn47.44">Saṃyutta Nikāya  47.44 ▶</a>
</div>
</body>
</html>