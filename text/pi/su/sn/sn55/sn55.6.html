<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn55.6">
<article>
<div class="hgroup">
<p class="division">Saṃyutta Nikāya 55</p>
<p>1. Veḷudvāravagga</p>
<h1><span class="var" title="thapatayo (pts1)" id="note399">6. Thapatisutta</span></h1>
</div>
<p><a class="sc" id="1"></a><a id="p_14S5_1812" class="ms"></a><a class="msdiv" id="msdiv1002"></a><span class="cross" title="^ne6#75 [Sāsanapaṭṭhāna]" id="note400">*</span> Sāvatthi­nidānaṃ. Tena kho pana samayena sambahulā bhikkhū bhagavato cīvarakammaṃ karonti: “niṭṭhitacīvaro bhagavā temāsaccayena cārikaṃ pakkamissatī”ti. Tena kho pana samayena isidattapurāṇā thapatayo <span class="var" title="sākete (^ne6#75 [Sāsanapaṭṭhāna])" id="note401">sādhuke</span> paṭivasanti kenacideva karaṇīyena. Assosuṃ kho isidattapurāṇā thapatayo: “sambahulā kira bhikkhū bhagavato cīvarakammaṃ karonti: ‘niṭṭhitacīvaro bhagavā temāsaccayena cārikaṃ pakkamissatī’”ti.</p>
<p><a class="sc" id="2"></a><a id="p_14S5_1813" class="ms"></a>Atha kho isidattapurāṇā thapatayo magge purisaṃ ṭhapesuṃ: “yadā tvaṃ, ambho purisa, passeyyāsi bhagavantaṃ āgacchantaṃ arahantaṃ sammā­sambud­dhaṃ, atha amhākaṃ āroceyyāsī”ti. Dvīhatīhaṃ ṭhito kho so puriso addasa bhagavantaṃ dūratova āgacchantaṃ. Disvāna yena isidattapurāṇā thapatayo tenupasaṅkami; upasaṅkamitvā isidattapurāṇe thapatayo etadavoca: “ayaṃ so, bhante, bhagavā āgacchati arahaṃ sammāsambuddho. Yassadāni kālaṃ maññathā”ti.</p>
<p><a class="sc" id="3"></a><a class="pts" id="pts5.349"></a><a id="p_14S5_1814" class="ms"></a>Atha kho isidattapurāṇā thapatayo yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā bhagavantaṃ piṭṭhito piṭṭhito anubandhiṃsu. Atha kho bhagavā maggā okkamma yena aññataraṃ rukkhamūlaṃ tenupasaṅkami; upasaṅkamitvā paññatte āsane nisīdi. Isidattapurāṇā thapatayo bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te isidattapurāṇā thapatayo bhagavantaṃ etadavocuṃ: </p>
<p><a class="sc" id="4"></a><a id="p_14S5_1815" class="ms"></a>“Yadā mayaṃ, bhante, bhagavantaṃ suṇāma: ‘sāvatthiyā kosalesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ: ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘sāvatthiyā kosalesu cārikaṃ pakkanto’ti, hoti no tasmiṃ samaye anattamanatā hoti domanassaṃ: ‘dūre no bhagavā’ti.</p>
<p><a class="sc" id="5"></a><a id="p_14S5_1816" class="ms"></a>Yadā pana mayaṃ, bhante, bhagavantaṃ suṇāma: ‘kosalehi mallesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ: ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘kosalehi mallesu cārikaṃ pakkanto’ti, hoti no tasmiṃ samaye anattamanatā hoti domanassaṃ: ‘dūre no bhagavā’ti.</p>
<p><a class="sc" id="6"></a><a id="p_14S5_1817" class="ms"></a>Yadā pana mayaṃ, bhante, bhagavantaṃ suṇāma: ‘mallehi vajjīsu cārikaṃ pakkamissatī’ti, hoti no tasmiṃ samaye anattamanatā hoti domanassaṃ: ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘mallehi vajjīsu cārikaṃ pakkanto’ti, hoti no tasmiṃ samaye anattamanatā hoti domanassaṃ: ‘dūre no bhagavā’ti.</p>
<p><a class="sc" id="7"></a><a id="p_14S5_1818" class="ms"></a>Yadā pana mayaṃ, bhante, bhagavantaṃ suṇāma: ‘vajjīhi kāsīsu cārikaṃ pakkamissatī’ti, hoti no tasmiṃ samaye anattamanatā hoti domanassaṃ: ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘vajjīhi kāsīsu cārikaṃ pakkanto’ti, hoti no tasmiṃ samaye anattamanatā hoti domanassaṃ: ‘dūre no bhagavā’ti.</p>
<p><a class="sc" id="8"></a><a class="pts" id="pts5.350"></a><a id="p_14S5_1819" class="ms"></a>Yadā pana mayaṃ, bhante, bhagavantaṃ suṇāma: ‘<span class="var" title="kāsīsu magadhesu (^ne6#75 [Sāsanapaṭṭhāna])" id="note402">kāsīhi māgadhe</span> cārikaṃ pakkamissatī’ti, hoti no tasmiṃ samaye anattamanatā hoti domanassaṃ: ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘kāsīhi māgadhe cārikaṃ pakkanto’ti, hoti anappakā no tasmiṃ samaye anattamanatā hoti anappakaṃ domanassaṃ: ‘dūre no bhagavā’ti.</p>
<p><a class="sc" id="9"></a><a id="p_14S5_1820" class="ms"></a>Yadā pana mayaṃ, bhante, bhagavantaṃ suṇāma: ‘<span class="var" title="magadhesu kāsīsu (^ne6#75 [Sāsanapaṭṭhāna])" id="note403">māgadhehi kāsīsu</span> cārikaṃ pakkamissatī’ti, hoti no tasmiṃ samaye attamanatā hoti somanassaṃ: ‘āsanne no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘māgadhehi kāsīsu cārikaṃ pakkanto’ti, hoti no tasmiṃ samaye attamanatā hoti somanassaṃ: ‘āsanne no bhagavā’ti.</p>
<p><a class="sc" id="10"></a><a id="p_14S5_1821" class="ms"></a>Yadā pana mayaṃ, bhante, bhagavantaṃ suṇāma: ‘kāsīhi vajjīsu cārikaṃ pakkamissatī’ti, hoti no tasmiṃ samaye attamanatā hoti somanassaṃ: ‘āsanne no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘kāsīhi vajjīsu cārikaṃ pakkanto’ti, hoti no tasmiṃ samaye attamanatā hoti somanassaṃ: ‘āsanne no bhagavā’ti.</p>
<p><a class="sc" id="11"></a><a id="p_14S5_1822" class="ms"></a>Yadā pana mayaṃ, bhante, bhagavantaṃ suṇāma: ‘vajjīhi mallesu cārikaṃ pakkamissatī’ti, hoti no tasmiṃ samaye attamanatā hoti somanassaṃ: ‘āsanne no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘vajjīhi mallesu cārikaṃ pakkanto’ti, hoti no tasmiṃ samaye attamanatā hoti somanassaṃ: ‘āsanne no bhagavā’ti.</p>
<p><a class="sc" id="12"></a><a id="p_14S5_1823" class="ms"></a>Yadā pana mayaṃ, bhante, bhagavantaṃ suṇāma: ‘mallehi kosale cārikaṃ pakkamissatī’ti, hoti no tasmiṃ samaye attamanatā hoti somanassaṃ: ‘āsanne no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘mallehi kosale cārikaṃ pakkanto’ti, hoti no tasmiṃ samaye attamanatā hoti somanassaṃ: ‘āsanne no bhagavā’ti.</p>
<p><a class="sc" id="13"></a><a id="p_14S5_1824" class="ms"></a>Yadā pana mayaṃ, bhante, bhagavantaṃ suṇāma: ‘<span class="var" title="kosalesu sāvatthiṃ (^ne6#75 [Sāsanapaṭṭhāna])" id="note404">kosalehi sāvatthiṃ</span> cārikaṃ pakkamissatī’ti, hoti no tasmiṃ samaye attamanatā hoti somanassaṃ: ‘āsanne no bhagavā bhavissatī’ti. Yadā pana mayaṃ, bhante, bhagavantaṃ suṇāma: ‘sāvatthiyaṃ viharati jetavane anātha­piṇḍi­kassa ārāme’ti, hoti anappakā no tasmiṃ samaye attamanatā hoti anappakaṃ somanassaṃ: ‘āsanne no bhagavā’”ti.</p>
<p><a class="sc" id="14"></a><a class="pts" id="pts5.351"></a><a id="p_14S5_1825" class="ms"></a>“Tasmātiha, thapatayo, sambādho gharāvāso rajāpatho, abbhokāso pabbajjā. Alañca pana vo, thapatayo, appamādāyā”ti. “Atthi kho no, bhante, etamhā sambādhā añño sambādho sambādhataro ceva ­sambā­dha­saṅ­khā­ta­taro cā”ti. “Katamo pana vo, thapatayo, etamhā sambādhā añño sambādho sambādhataro ceva ­sambā­dha­saṅ­khā­ta­taro cā”ti?</p>
<p><a class="sc" id="15"></a><a id="p_14S5_1826" class="ms"></a>“Idha mayaṃ, bhante, yadā rājā pasenadi kosalo uyyānabhūmiṃ niyyātukāmo hoti, ye te rañño pasenadissa kosalassa nāgā opavayhā te kappetvā, yā tā rañño pasenadissa kosalassa pajāpatiyo piyā manāpā tā ekaṃ purato ekaṃ pacchato nisīdāpema. Tāsaṃ kho pana, bhante, bhaginīnaṃ evarūpo gandho hoti, seyyathāpi nāma ­gandha­ka­raṇ­ḍakassa tāvadeva vivariya­mānassa, yathā taṃ rājakaññānaṃ gandhena vibhūsitānaṃ. Tāsaṃ kho pana, bhante, bhaginīnaṃ evarūpo kāyasamphasso hoti, seyyathāpi nāma tūlapicuno vā kappāsapicuno vā, yathā taṃ rājakaññānaṃ sukhedhitānaṃ. Tasmiṃ kho pana, bhante, samaye nāgopi rakkhitabbo hoti, tāpi bhaginiyo rakkhitabbā honti, attāpi rakkhitabbo hoti. Na kho pana mayaṃ, bhante, abhijānāma tāsu bhaginīsu pāpakaṃ cittaṃ uppādetā. Ayaṃ kho no, bhante, etamhā sambādhā añño sambādho sambādhataro ceva ­sambā­dha­saṅ­khā­ta­taro cā”ti.</p>
<p><a class="sc" id="16"></a><a id="p_14S5_1827" class="ms"></a>“Tasmātiha, thapatayo, sambādho gharāvāso rajāpatho, abbhokāso pabbajjā. Alañca pana vo, thapatayo, appamādāya. Catūhi kho, thapatayo, dhammehi samannāgato ariyasāvako sotāpanno hoti avini­pāta­dhammo niyato sam­bodhi­parā­yaṇo.</p>
<p><a class="sc" id="17"></a><a class="pts" id="pts5.352"></a><a id="p_14S5_1828" class="ms"></a>Katamehi catūhi? Idha, thapatayo, ariyasāvako buddhe aveccap­pasā­dena samannāgato hoti—itipi so bhagavā … pe … satthā devamanussānaṃ buddho bhagavāti. Dhamme … pe … saṅghe … pe … viga­tamala­mac­che­rena cetasā ajjhāgāraṃ vasati muttacāgo payatapāṇi vossaggarato yācayogo dāna­saṃ­vibhā­ga­rato. Imehi kho, thapatayo, catūhi dhammehi samannāgato ariyasāvako sotāpanno hoti avini­pāta­dhammo niyato sam­bodhi­parā­yaṇo.</p>
<p><a class="sc" id="18"></a><a id="p_14S5_1829" class="ms"></a>Tumhe kho, thapatayo, buddhe aveccap­pasā­dena samannāgatā—itipi so bhagavā … pe … satthā devamanussānaṃ buddho bhagavāti. Dhamme … pe … saṅghe … pe … yaṃ kho pana kiñci kule deyyadhammaṃ sabbaṃ taṃ appaṭi­vibhat­taṃ sīlavantehi kal­yāṇa­dham­mehi. Taṃ kiṃ maññatha, thapatayo, katividhā te kosalesu manussā ye tumhākaṃ samasamā, yadidaṃ—dānasaṃvibhāge”ti? “Lābhā no, bhante, suladdhaṃ no, bhante. Yesaṃ no bhagavā evaṃ pajānātī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sotā­patti­saṃ­yutta</span>
<span class="hidden">Veḷudvāravagga</span>
<span class="hidden">Cakka­vatti­rāja­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>