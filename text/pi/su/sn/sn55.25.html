<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn55.25">
<article>
<div id="sn55.25" class="hgroup">
<p class="division">Saṃyutta Nikāya 55</p>
<p>3. Saraṇānivagga</p>
<h1>25. Dutiyasaraṇānisakkasutta</h1>
</div>
<p>
<a class="sc" id="1"></a>
<a class="pts" id="pts5.378"></a>
<a id="p_14S5_1930" class="ms"></a>
<a class="msdiv" id="msdiv_1021"></a>


Kapilavatthunidānaṃ. Tena kho pana samayena saraṇāni sakko kālaṅkato hoti. So
bhagavatā byākato: “sotāpanno avinipātadhammo niyato sambodhiparāyaṇo”ti. Tatra
sudaṃ sambahulā sakkā saṅgamma samāgamma ujjhāyanti khīyanti vipācenti:
“acchariyaṃ vata bho, abbhutaṃ vata bho. Ettha dāni ko na sotāpanno bhavissati.
Yatra hi nāma saraṇāni sakko kālaṅkato. So bhagavatā byākato: ‘sotāpanno
avinipātadhammo niyato sambodhiparāyaṇo’ti. Saraṇāni sakko sikkhāya
aparipūrakārī ahosī”ti. Atha kho mahānāmo sakko yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
mahānāmo sakko bhagavantaṃ etadavoca:</p>
<p>
<a class="sc" id="2"></a>
<a id="p_14S5_1931" class="ms"></a>
“Idha, bhante, saraṇāni sakko kālaṅkato. So bhagavatā byākato: ‘sotāpanno
avinipātadhammo niyato sambodhiparāyaṇo’ti. Tatra sudaṃ, bhante, sambahulā
sakkā saṅgamma samāgamma ujjhāyanti khīyanti vipācenti: ‘acchariyaṃ vata bho,
abbhutaṃ vata bho. Ettha dāni ko na sotāpanno bhavissati. Yatra hi nāma
saraṇāni sakko kālaṅkato. So bhagavatā byākato–  sotāpanno avinipātadhammo
niyato sambodhiparāyaṇoti. Saraṇāni sakko sikkhāya aparipūrakārī ahosī’”ti.</p>
<p>
<a class="sc" id="3"></a>
<a id="p_14S5_1932" class="ms"></a>
“Yo so, mahānāma, dīgharattaṃ upāsako buddhaṃ saraṇaṃ gato dhammaṃ saraṇaṃ gato
saṅghaṃ saraṇaṃ gato, so kathaṃ vinipātaṃ gaccheyya. Yañhi taṃ, mahānāma, sammā
vadamāno vadeyya: ‘dīgharattaṃ upāsako buddhaṃ saraṇaṃ gato dhammaṃ saraṇaṃ
gato saṅghaṃ saraṇaṃ gato’, saraṇāniṃ sakkaṃ sammā vadamāno vadeyya. Saraṇāni,
mahānāma, sakko dīgharattaṃ upāsako buddhaṃ saraṇaṃ gato dhammaṃ saraṇaṃ gato
saṅghaṃ saraṇaṃ gato, so kathaṃ vinipātaṃ gaccheyya.</p>
<p>
<a class="sc" id="4"></a>
<a id="p_14S5_1933" class="ms"></a>
Idha, mahānāma, ekacco puggalo buddhe ekantagato hoti abhippasanno–  itipi so
bhagavā … pe … satthā devamanussānaṃ buddho bhagavāti. Dhamme … pe … saṅghe …
pe … hāsapañño javanapañño vimuttiyā ca samannāgato. So āsavānaṃ khayā anāsavaṃ
cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharati. Ayampi kho, mahānāma, puggalo parimutto nirayā parimutto
tiracchānayoniyā parimutto pettivisayā parimutto apāyaduggativinipātā.</p>
<p>
<a class="sc" id="5"></a>
<a id="p_14S5_1934" class="ms"></a>
Idha pana, mahānāma, ekacco puggalo buddhe ekantagato hoti abhippasanno–  itipi
so bhagavā … pe … satthā devamanussānaṃ buddho bhagavāti. Dhamme … pe … saṅghe
… pe … hāsapañño javanapañño na ca vimuttiyā samannāgato. So pañcannaṃ
orambhāgiyānaṃ saṃyojanānaṃ parikkhayā antarāparinibbāyī hoti,
upahaccaparinibbāyī hoti, asaṅkhāraparinibbāyī hoti, sasaṅkhāraparinibbāyī
hoti, uddhaṃsoto hoti akaniṭṭhagāmī. Ayampi kho, mahānāma, puggalo parimutto
nirayā parimutto tiracchānayoniyā parimutto pettivisayā parimutto
apāyaduggativinipātā.</p>
<p>
<a class="sc" id="6"></a>
<a class="pts" id="pts5.379"></a>
<a id="p_14S5_1935" class="ms"></a>
Idha pana, mahānāma, ekacco puggalo buddhe ekantagato hoti abhippasanno–  itipi
so bhagavā … pe … satthā devamanussānaṃ buddho bhagavāti. Dhamme … pe … saṅghe
… pe … na hāsapañño na javanapañño na ca vimuttiyā samannāgato. So tiṇṇaṃ
saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ
lokaṃ āgantvā dukkhassantaṃ karoti. Ayampi kho, mahānāma, puggalo parimutto
nirayā parimutto tiracchānayoniyā parimutto pettivisayā parimutto
apāyaduggativinipātā.</p>
<p>
<a class="sc" id="7"></a>
<a id="p_14S5_1936" class="ms"></a>
Idha pana, mahānāma, ekacco puggalo buddhe ekantagato hoti abhippasanno–  itipi
so bhagavā … pe … satthā devamanussānaṃ buddho bhagavāti. Dhamme … pe … saṅghe
… pe … na hāsapañño na javanapañño na ca vimuttiyā samannāgato. So tiṇṇaṃ
saṃyojanānaṃ parikkhayā sotāpanno hoti avinipātadhammo niyato sambodhiparāyaṇo.
Ayampi kho, mahānāma, puggalo parimutto nirayā parimutto tiracchānayoniyā
parimutto pettivisayā parimutto apāyaduggativinipātā.</p>
<p>
<a class="sc" id="8"></a>
<a id="p_14S5_1937" class="ms"></a>
Idha pana, mahānāma, ekacco puggalo na heva kho buddhe ekantagato hoti
abhippasanno … pe … na dhamme … pe … na saṅghe … pe … na hāsapañño na
javanapañño na ca vimuttiyā samannāgato; api cassa ime dhammā honti– 
saddhindriyaṃ … pe … paññindriyaṃ. Tathāgatappaveditā cassa dhammā paññāya
mattaso nijjhānaṃ khamanti. Ayampi kho, mahānāma, puggalo agantā nirayaṃ agantā
tiracchānayoniṃ agantā pettivisayaṃ agantā apāyaṃ duggatiṃ vinipātaṃ.</p>
<p>
<a class="sc" id="9"></a>
<a id="p_14S5_1938" class="ms"></a>
Idha pana, mahānāma, ekacco puggalo na heva kho buddhe ekantagato hoti
abhippasanno … na dhamme … pe … na saṅghe … pe … na hāsapañño na javanapañño na
ca vimuttiyā samannāgato; api cassa ime dhammā honti–  saddhindriyaṃ … pe …
paññindriyaṃ. Tathāgate cassa saddhāmattaṃ hoti pemamattaṃ. Ayampi kho,
mahānāma, puggalo agantā nirayaṃ agantā tiracchānayoniṃ agantā pettivisayaṃ
agantā apāyaṃ duggatiṃ vinipātaṃ.</p>
<p>
<a class="sc" id="10"></a>
<a class="pts" id="pts5.380"></a>
<a id="p_14S5_1939" class="ms"></a>
Seyyathāpi, mahānāma, dukkhettaṃ <span class="var" title='[{"eds":["bj","s1","s2","s3"],"var":"dubbhūmiṃ "},{"eds":["pts1"],"var":"dubbhūmi "}]'>dubbhūmaṃ</span> avihatakhāṇukaṃ, bījāni cassu
khaṇḍāni pūtīni vātātapahatāni asārādāni <span class="var" title='[{"eds":["mr"],"var":"asukhāpassayitāni "}]'>asukhasayitāni</span>, devo <span class="var" title='[{"eds":["s1","s2","s3","km"],"var":"devo pana sammā "},{"eds":["mr"],"var":"devo na sammā "}]'>ca na sammā</span>
dhāraṃ anuppaveccheyya. Api nu tāni bījāni vuddhiṃ virūḷhiṃ vepullaṃ
āpajjeyyun”ti? “No hetaṃ, bhante”. “Evameva kho, mahānāma, idha dhammo
<span class="var" title='[{"eds":["s1","s2","s3"],"var":"durākkhāto "},{"eds":["pts1","mr"],"var":"dvākkhāto "}]'>durakkhāto</span> hoti duppavedito aniyyāniko anupasamasaṃvattaniko
asammāsambuddhappavedito–  idamahaṃ dukkhettasmiṃ vadāmi. Tasmiñca dhamme
sāvako viharati dhammānudhammappaṭipanno sāmīcippaṭipanno anudhammacārī– 
idamahaṃ dubbījasmiṃ vadāmi.</p>
<p>
<a class="sc" id="11"></a>
<a id="p_14S5_1940" class="ms"></a>
Seyyathāpi, mahānāma, <span class="var" title='[{"eds":["s1","s2","s3"],"var":"sukkhettaṃ "}]'>sukhettaṃ</span> subhūmaṃ suvihatakhāṇukaṃ, bījāni cassu
akhaṇḍāni apūtīni avātātapahatāni sārādāni sukhasayitāni; devo <span class="var" title='[{"eds":["s1","s2","s3","km","mr"],"var":"devo cassa "}]'>ca</span> sammā dhāraṃ
anuppaveccheyya. Api nu tāni bījāni vuddhiṃ virūḷhiṃ vepullaṃ āpajjeyyun”ti?
“Evaṃ, bhante”. “Evameva kho, mahānāma, idha dhammo svākkhāto hoti suppavedito
niyyāniko upasamasaṃvattaniko sammāsambuddhappavedito–  idamahaṃ sukhettasmiṃ
vadāmi. Tasmiñca dhamme sāvako viharati dhammānudhammappaṭipanno
sāmīcippaṭipanno anudhammacārī–  idamahaṃ subījasmiṃ vadāmi. Kimaṅgaṃ pana
saraṇāniṃ sakkaṃ. Saraṇāni, mahānāma, sakko maraṇakāle sikkhāya paripūrakārī
ahosī”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sotāpattisaṃyutta</span>
<span class="hidden">Saraṇānivagga</span>
<span class="hidden">Paṭhamamahānāmasutta</span>
</div>
</section>
<a class="previous" href="/pi/sn55.24">◀ Saṃyutta Nikāya  55.24</a><a class="top" href="#"> ▲ TOP </a><a class="next" href="/pi/sn55.26">Saṃyutta Nikāya  55.26 ▶</a>
</div>
</body>
</html>