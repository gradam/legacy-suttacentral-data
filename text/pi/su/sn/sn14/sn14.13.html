<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn14.13">
<article>
<div class="hgroup">
<p class="division">Saṃyutta Nikāya 14</p>
<p>2. Dutiyavagga</p>
<h1>13. Giñ­ja­kā­vasa­tha­sutta</h1>
</div>
<p><a class="sc" id="1"></a><a id="p_12S2_700" class="ms"></a><a class="msdiv" id="msdiv97"></a>Ekaṃ samayaṃ bhagavā ñātike viharati giñjakāvasathe. Tatra kho bhagavā bhikkhū
āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā
etadavoca: </p>
<p><a class="sc" id="2"></a><a id="p_12S2_701" class="ms"></a>“Dhātuṃ, bhikkhave, paṭicca uppajjati saññā, uppajjati diṭṭhi, uppajjati
vitakko”ti. <span class="var" title="saddho kaccāyano (pts1-2) | saddho kaccāno (mr)" id="note153">Evaṃ vutte, āyasmā kaccāno</span> bhagavantaṃ etadavoca: “yāyaṃ, bhante,
diṭṭhi: ‘asammā­sambud­dhesu sammāsambuddhā’ti, ayaṃ nu kho, bhante, diṭṭhi kiṃ
paṭicca paññāyatī”ti?</p>
<p><a class="sc" id="3"></a><a class="pts" id="pts2.154"></a><a id="p_12S2_702" class="ms"></a>“Mahati kho esā, kaccāna, dhātu yadidaṃ avijjādhātu. Hīnaṃ, kaccāna, dhātuṃ
paṭicca uppajjati hīnā saññā, hīnā diṭṭhi, hīno vitakko, hīnā cetanā, hīnā
patthanā, hīno paṇidhi, hīno puggalo, hīnā vācā; hīnaṃ ācikkhati deseti
paññapeti paṭṭhapeti vivarati vibhajati uttānīkaroti; hīnā tassa upapattīti
vadāmi.</p>
<p><a class="sc" id="4"></a><a id="p_12S2_703" class="ms"></a>Majjhimaṃ, kaccāna, dhātuṃ paṭicca uppajjati majjhimā saññā, majjhimā diṭṭhi,
majjhimo vitakko, majjhimā cetanā, majjhimā patthanā, majjhimo paṇidhi,
majjhimo puggalo, majjhimā vācā; majjhimaṃ ācikkhati deseti paññapeti
paṭṭhapeti vivarati vibhajati uttānīkaroti; majjhimā tassa upapattīti vadāmi.</p>
<p><a class="sc" id="5"></a><a id="p_12S2_704" class="ms"></a>Paṇītaṃ, kaccāna, dhātuṃ paṭicca uppajjati paṇītā saññā, paṇītā diṭṭhi, paṇīto
vitakko, paṇītā cetanā, paṇītā patthanā, paṇīto paṇidhi, paṇīto puggalo, paṇītā
vācā; paṇītaṃ ācikkhati deseti paññapeti paṭṭhapeti vivarati vibhajati
uttānīkaroti; paṇītā tassa upapattīti vadāmī”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dhātusaṃyutta</span>
<span class="hidden">Dutiyavagga</span>
<span class="hidden">Satta­dhātu­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>