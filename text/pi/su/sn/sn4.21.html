<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="21">
<article>
<hgroup id="sn4.21">
<h2>Saṃyutta Nikāya 4</h2>
<h3>3. Tatiyavagga</h3>
<h1>21. Sambahulasutta</h1>
</hgroup>
<p><a id="p_12S1_877" class="ms"></a>
<a class="msdiv" id="msdiv_157"></a>
<a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā sakkesu
viharati silāvatiyaṃ. Tena kho pana samayena sambahulā bhikkhū bhagavato
avidūre appamattā ātāpino pahitattā viharanti. Atha kho māro pāpimā
brāhmaṇavaṇṇaṃ abhinimminitvā mahantena jaṭaṇḍuvena ajinakkhipanivattho
jiṇṇo gopānasivaṅko ghurughurupassāsī udumbaradaṇḍaṃ gahetvā yena te bhikkhū
tenupasaṅkami; upasaṅkamitvā te bhikkhū etadavoca:  “daharā bhavanto
pabbajitā susū kāḷakesā bhadrena yobbanena samannāgatā paṭhamena vayasā
anikkīḷitāvino kāmesu. Bhuñjantu bhavanto mānusake kāme. Mā sandiṭṭhikaṃ
hitvā kālikaṃ anudhāvitthā”ti. “Na kho mayaṃ, brāhmaṇa, sandiṭṭhikaṃ hitvā
kālikaṃ anudhāvāma. Kālikañca kho mayaṃ, brāhmaṇa, hitvā sandiṭṭhikaṃ
anudhāvāma. Kālikā hi, brāhmaṇa, kāmā vuttā bhagavatā bahudukkhā bahupāyāsā,
ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko
paccattaṃ veditabbo viññūhī”ti. Evaṃ vutte, māro pāpimā sīsaṃ okampetvā
jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha
pakkāmi.</p>
<p><a id="p_12S1_878" class="ms"></a>
<a class="sc" id="2"></a>
Atha kho te bhikkhū yena bhagavā tenupasaṅkamiṃsu; upasaṅkamitvā
bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te
bhikkhū bhagavantaṃ etadavocuṃ:   “idha mayaṃ, bhante, bhagavato avidūre
appamattā ātāpino pahitattā viharāma. Atha kho, bhante, aññataro brāhmaṇo
mahantena jaṭaṇḍuvena ajinakkhipanivattho jiṇṇo gopānasivaṅko
ghurughurupassāsī udumbaradaṇḍaṃ gahetvā yena mayaṃ tenupasaṅkami;
upasaṅkamitvā amhe etadavoca:  ‘daharā bhavanto pabbajitā susū kāḷakesā
bhadrena yobbanena samannāgatā paṭhamena vayasā anikkīḷitāvino kāmesu.
Bhuñjantu bhavanto mānusake kāme. Mā sandiṭṭhikaṃ hitvā kālikaṃ
anudhāvitthā’ti. Evaṃ vutte, mayaṃ, bhante, taṃ brāhmaṇaṃ etadavocumha:  ‘na
kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. Kālikañca kho
mayaṃ, brāhmaṇa, hitvā sandiṭṭhikaṃ anudhāvāma. Kālikā hi, brāhmaṇa, kāmā
vuttā bhagavatā bahudukkhā bahupāyāsā, ādīnavo ettha bhiyyo. Sandiṭṭhiko
ayaṃ dhammo akāliko ehipassiko opaneyyiko paccattaṃ veditabbo viññūhī’ti.
Evaṃ vutte, bhante, so brāhmaṇo sīsaṃ okampetvā jivhaṃ nillāletvā tivisākhaṃ
nalāṭe nalāṭikaṃ vuṭṭhāpetvā daṇḍamolubbha pakkanto”ti.</p>
<p><a id="p_12S1_879" class="ms"></a>
<a class="sc" id="3"></a>
“Neso, bhikkhave, brāhmaṇo. Māro eso pāpimā tumhākaṃ vicakkhukammāya
āgato”ti. Atha kho bhagavā etamatthaṃ viditvā tāyaṃ velāyaṃ imaṃ gāthaṃ
abhāsi: </p>
<blockquote class="gatha">
<p><a id="p_12S1_880" class="ms"></a>
<a class="sc" id="4"></a>
“Yo dukkhamaddakkhi yatonidānaṃ,<br>
Kāmesu so jantu kathaṃ nameyya;<br>
Upadhiṃ viditvā saṅgoti loke,<br>
Tasseva jantu vinayāya sikkhe”ti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Mārasaṃyutta</div>
<div class="hidden">Tatiyavagga</div>
<div class="hidden">Sambahulasutta</div>
</div>
</section>
<a class="previous" href="/sn4.20/pi/">◀ Saṃyutta Nikāya  4.20</a>
<a class="top" href="#"> ▲ TOP </a>
<a class="next" href="/sn4.22/pi/">Saṃyutta Nikāya  4.22 ▶</a>
</div>
</body>
</html>
