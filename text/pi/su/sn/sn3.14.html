<!DOCTYPE html>
<html data-prev="sn3.13" data-next="sn3.15">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.14">
<article>
<div class="hgroup">
<p class="division">Saṃyutta Nikāya 3</p>
<p>2. Dutiyavagga</p>
<h1>14. Paṭha­ma­saṅgā­ma­sutta</h1>
</div>
<p><a class="sc" id="1"></a><a class="pts1" id="pts1.83"></a><a class="pts2" id="pts1.188"></a><a id="p_12S1_658" class="ms"></a><a class="msdiv" id="msdiv_125"></a>Sāvatthi­nidānaṃ. Atha kho rājā māgadho ajātasattu vedehiputto caturaṅginiṃ
senaṃ sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho
rājā pasenadi kosalo: “rājā kira māgadho ajātasattu vedehiputto caturaṅginiṃ
senaṃ sannayhitvā mamaṃ abbhuyyāto yena kāsī”ti. Atha kho rājā pasenadi kosalo
caturaṅginiṃ senaṃ sannayhitvā rājānaṃ māgadhaṃ ajātasattuṃ vedehiputtaṃ
paccuyyāsi yena kāsi. Atha kho rājā ca māgadho ajātasattu vedehiputto rājā ca
pasenadi kosalo saṅgāmesuṃ. Tasmiṃ kho pana saṅgāme rājā māgadho ajātasattu
vedehiputto rājānaṃ pasenadiṃ kosalaṃ parājesi. Parājito ca rājā pasenadi
kosalo <span class="var" title="saṅgāmā (mr)" id="note207">sakameva</span> rājadhāniṃ sāvatthiṃ <span class="var" title="pāyāsi (bj, pts1) | paccāyāsi (pts2)" id="note208">paccuyyāsi</span>.</p>
<p><a class="sc" id="2"></a><a id="p_12S1_659" class="ms"></a>Atha kho sambahulā bhikkhū pubbaṇ­ha­samayaṃ nivāsetvā patta­cīvara­mādāya
sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ
piṇḍa­pāta­paṭik­kantā yena bhagavā tenu­pasaṅka­miṃsu; upasaṅkamitvā bhagavantaṃ
abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ
etadavocuṃ: </p>
<p><a class="sc" id="3"></a><a class="pts2" id="pts1.189"></a><a id="p_12S1_660" class="ms"></a>“Idha, bhante, rājā māgadho ajātasattu vedehiputto caturaṅginiṃ senaṃ
sannayhitvā rājānaṃ pasenadiṃ kosalaṃ abbhuyyāsi yena kāsi. Assosi kho, bhante,
rājā pasenadi kosalo: ‘rājā kira māgadho ajātasattu vedehiputto caturaṅginiṃ
senaṃ sannayhitvā mamaṃ abbhuyyāto yena kāsī’ti. Atha kho, bhante, rājā
pasenadi kosalo caturaṅginiṃ senaṃ sannayhitvā rājānaṃ māgadhaṃ ajātasattuṃ
vedehiputtaṃ paccuyyāsi yena kāsi. Atha kho, bhante, rājā ca māgadho ajātasattu
vedehiputto rājā ca pasenadi kosalo saṅgāmesuṃ. Tasmiṃ kho pana, bhante,
saṅgāme rājā māgadho ajātasattu vedehiputto rājānaṃ pasenadiṃ kosalaṃ parājesi.
Parājito ca, bhante, rājā pasenadi kosalo sakameva rājadhāniṃ sāvatthiṃ
paccuyyāsī”ti.</p>
<p><a class="sc" id="4"></a><a id="p_12S1_661" class="ms"></a>“Rājā, bhikkhave, māgadho ajātasattu vedehiputto pāpamitto pāpasahāyo
pāpasampavaṅko; rājā ca kho, bhikkhave, pasenadi kosalo kalyāṇamitto
kalyāṇasahāyo kal­yāṇa­sam­pa­vaṅko. <span class="var" title="ajjatañca (bj, pts1) | ajjevaṃ (s1-3, km)" id="note209">Ajjeva</span>, bhikkhave, rājā pasenadi kosalo imaṃ
rattiṃ dukkhaṃ seti parājito”ti. Idamavoca … pe …</p>
<blockquote class="gatha">
<p><a class="sc" id="5"></a><a id="p_12S1_662" class="ms"></a>“Jayaṃ veraṃ pasavati,<br>
dukkhaṃ seti parājito;<br>
Upasanto sukhaṃ seti,<br>
hitvā jayaparājayan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Dutiyavagga</span>
<span class="hidden">Satta­jaṭila­sutta</span>
</aside>
</section>
<a class="previous" href="/pi/sn3.13">◀ Saṃyutta Nikāya  3.13</a><a class="top" href="#"> ▲ TOP </a><a class="next" href="/pi/sn3.15">Saṃyutta Nikāya  3.15 ▶</a></div>
</body>
</html>