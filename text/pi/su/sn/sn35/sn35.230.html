<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.230">
<article>
<div class="hgroup">
<p class="division">Saṃyutta Nikāya 35</p>
<p>18. Samuddavagga</p>
<h1><span class="var" title="bāḷisiko (pts1)" id="note261">230. Bāḷi­si­kopa­masutta</span></h1>
</div>
<p><a class="sc" id="1"></a><a class="pts" id="pts4.159"></a><a class="ms" id="p_13S4_933"></a><a class="msdiv" id="msdiv230"></a>“Seyyathāpi, bhikkhave, bāḷisiko āmisa­gata­baḷi­saṃ gambhīre udakarahade pakkhipeyya. Tamenaṃ aññataro āmisacakkhu maccho gileyya. Evañhi so, bhikkhave, maccho gilitabaḷiso bāḷisikassa anayaṃ āpanno byasanaṃ āpanno yathā­kāma­ka­raṇīyo bāḷisikassa.</p>
<p><a class="sc" id="2"></a><a class="ms" id="p_13S4_934"></a>Evameva kho, bhikkhave, chayime baḷisā lokasmiṃ anayāya sattānaṃ <span class="var" title="vyābādhāya (bj, pts1)" id="note263">vadhāya</span> pāṇinaṃ. Katame cha? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso, mārassa anayaṃ āpanno byasanaṃ āpanno yathā­kāma­ka­raṇīyo pāpimato … pe … santi, bhikkhave, jivhāviññeyyā rasā … pe ….</p>
<p><a class="sc" id="3"></a><a class="ms" id="p_13S4_935"></a>Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso mārassa anayaṃ āpanno byasanaṃ āpanno yathā­kāma­ka­raṇīyo pāpimato.</p>
<p><a class="sc" id="4"></a><a class="ms" id="p_13S4_936"></a>Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Tañce, bhikkhu, nābhinandati nābhivadati nājjhosāya tiṭṭhati. Ayaṃ vuccati, bhikkhave, bhikkhu na gilitabaḷiso mārassa abhedi baḷisaṃ paribhedi baḷisaṃ na anayaṃ āpanno na byasanaṃ āpanno na yathā­kāma­ka­raṇīyo pāpimato … pe ….</p>
<p><a class="sc" id="5"></a><a class="ms" id="p_13S4_937"></a>Santi, bhikkhave, jivhāviññeyyā rasā … pe …. Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Tañce bhikkhu nābhinandati nābhivadati nājjhosāya tiṭṭhati, ayaṃ vuccati, bhikkhave, bhikkhu na gilitabaḷiso mārassa abhedi baḷisaṃ paribhedi baḷisaṃ na anayaṃ āpanno na byasanaṃ āpanno na yathā­kāma­ka­raṇīyo pāpimato”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Samuddavagga</span>
<span class="hidden">Paṭha­ma­samud­da­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>