<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.231">
<article>
<div class="hgroup">
<p class="division">Saṃyutta Nikāya 35</p>
<p>18. Samuddavagga</p>
<h1><span class="var" title="khīrarukkhena (pts1)" id="note264">231. Khīra­ruk­kho­pa­masutta</span></h1>
</div>
<p><a class="sc" id="1"></a><a class="pts" id="pts4.160"></a><a class="ms" id="p_13S4_939"></a><a class="msdiv" id="msdiv231"></a>“Yassa kassaci, bhikkhave, bhikkhussa vā bhikkhuniyā vā cak­khu­viññeyyesu rūpesu yo rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno tassa parittā cepi cakkhuviññeyyā rūpā cakkhussa āpāthaṃ āgacchanti ­pariyā­diyan­tevassa cittaṃ; ko pana vādo adhimattānaṃ. Taṃ kissa hetu? Yo, bhikkhave, rāgo, so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno … pe ….</p>
<p><a class="sc" id="2"></a><a class="ms" id="p_13S4_940"></a>Yassa kassaci, bhikkhave, bhikkhussa vā bhikkhuniyā vā jivhā­viññeyyesu rasesu yo rāgo so atthi … pe ….</p>
<p><a class="sc" id="3"></a><a class="ms" id="p_13S4_941"></a>Yassa kassaci, bhikkhave, bhikkhussa vā bhikkhuniyā vā manoviññeyyesu dhammesu yo rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno, tassa parittā cepi manoviññeyyā dhammā manassa āpāthaṃ āgacchanti ­pariyā­diyan­tevassa cittaṃ; ko pana vādo adhimattānaṃ. Taṃ kissa hetu? Yo, bhikkhave, rāgo, so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno.</p>
<p><a class="sc" id="4"></a><a class="ms" id="p_13S4_942"></a>Seyyathāpi, bhikkhave, khīrarukkho assattho vā nigrodho vā pilakkho vā udumbaro vā daharo taruṇo komārako. Tamenaṃ puriso tiṇhāya kuṭhāriyā yato yato <span class="var" title="bhindeyya (bj-a, s1-3, km) | abhindeyya (katthaci)" id="note265">ābhindeyya</span> āgaccheyya khīran”ti? “Evaṃ, bhante”. “Taṃ kissa hetu”? “Yañhi, bhante, khīraṃ taṃ atthī”ti.</p>
<p><a class="sc" id="5"></a><a class="pts" id="pts4.161"></a><a class="ms" id="p_13S4_943"></a>“Evameva kho, bhikkhave, yassa kassaci bhikkhussa vā bhikkhuniyā vā cak­khu­viññeyyesu rūpesu yo rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno, tassa parittā cepi cakkhuviññeyyā rūpā cakkhussa āpāthaṃ āgacchanti ­pariyā­diyan­tevassa cittaṃ; ko pana vādo adhimattānaṃ. Taṃ kissa hetu? Yo, bhikkhave, rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno … pe ….</p>
<p><a class="sc" id="6"></a><a class="ms" id="p_13S4_944"></a>Yassa kassaci, bhikkhave, bhikkhussa vā bhikkhuniyā vā jivhā­viññeyyesu rasesu yo rāgo so atthi … pe ….</p>
<p><a class="sc" id="7"></a><a class="ms" id="p_13S4_945"></a>Yassa kassaci, bhikkhave, bhikkhussa vā bhikkhuniyā vā manoviññeyyesu dhammesu yo rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno, tassa parittā cepi manoviññeyyā dhammā manassa āpāthaṃ āgacchanti ­pariyā­diyan­tevassa cittaṃ; ko pana vādo adhimattānaṃ. Taṃ kissa hetu? Yo, bhikkhave, rāgo so atthi, yo doso so atthi, yo moho so atthi, yo rāgo so appahīno, yo doso so appahīno, yo moho so appahīno.</p>
<p><a class="sc" id="8"></a><a class="ms" id="p_13S4_946"></a>Yassa kassaci, bhikkhave, bhikkhussa vā bhikkhuniyā vā cak­khu­viññeyyesu rūpesu yo rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno, tassa adhimattā cepi cakkhuviññeyyā rūpā cakkhussa āpāthaṃ āgacchanti nevassa cittaṃ pariyādiyanti; ko pana vādo parittānaṃ. Taṃ kissa hetu? Yo, bhikkhave, rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno … pe ….</p>
<p><a class="sc" id="9"></a><a class="pts" id="pts4.162"></a><a class="ms" id="p_13S4_947"></a>Yassa kassaci, bhikkhave, bhikkhussa vā bhikkhuniyā vā jivhā­viññeyyesu rasesu … pe … manoviññeyyesu dhammesu yo rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno, tassa adhimattā cepi manoviññeyyā dhammā manassa āpāthaṃ āgacchanti nevassa cittaṃ pariyādiyanti; ko pana vādo parittānaṃ. Taṃ kissa hetu? Yo, bhikkhave, rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno. Seyyathāpi, bhikkhave, khīrarukkho assattho vā nigrodho vā pilakkho vā udumbaro vā sukkho kolāpo terovassiko. Tamenaṃ puriso tiṇhāya kuṭhāriyā yato yato ābhindeyya āgaccheyya khīran”ti? “No hetaṃ, bhante”. “Taṃ kissa hetu”? “Yañhi, bhante, khīraṃ taṃ natthī”ti.</p>
<p><a class="sc" id="10"></a><a class="ms" id="p_13S4_948"></a>“Evameva kho, bhikkhave, yassa kassaci bhikkhussa vā bhikkhuniyā vā cak­khu­viññeyyesu rūpesu yo rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno, tassa adhimattā cepi cakkhuviññeyyā rūpā cakkhussa āpāthaṃ āgacchanti nevassa cittaṃ pariyādiyanti; ko pana vādo parittānaṃ. Taṃ kissa hetu? Yo, bhikkhave, rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno … pe ….</p>
<p><a class="sc" id="11"></a><a class="ms" id="p_13S4_949"></a>Yassa kassaci, bhikkhave, bhikkhussa vā bhikkhuniyā vā jivhā­viññeyyesu rasesu … pe ….</p>
<p><a class="sc" id="12"></a><a class="ms" id="p_13S4_950"></a>Yassa kassaci, bhikkhave, bhikkhussa vā bhikkhuniyā vā manoviññeyyesu dhammesu yo rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno, tassa adhimattā cepi manoviññeyyā dhammā manassa āpāthaṃ āgacchanti, nevassa cittaṃ pariyādiyanti; ko pana vādo parittānaṃ. Taṃ kissa hetu? Yo, bhikkhave, rāgo so natthi, yo doso so natthi, yo moho so natthi, yo rāgo so pahīno, yo doso so pahīno, yo moho so pahīno”ti.</p>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Catut­tha­paṇṇā­saka</span>
<span class="hidden">Samuddavagga</span>
<span class="hidden">Paṭha­ma­samud­da­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>