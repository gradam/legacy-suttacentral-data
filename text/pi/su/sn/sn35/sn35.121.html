<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.121">
<article>
<div class="hgroup">
<p class="division">Saṃyutta Nikāya 35</p>
<p>12. Loka­kāma­guṇa­vagga</p>
<h1><span class="var" title="rāhu­ḷovāda­suttaṃ (bj) | rāhula (pts1)" id="note156">121. Rāhu­lovāda­sutta</span></h1>
</div>
<p><a class="sc" id="1"></a><a class="ms" id="p_13S4_664"></a><a class="msdiv" id="msdiv121"></a> Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho bhagavato rahogatassa paṭisallīnassa evaṃ cetaso parivitakko udapādi: “paripakkā kho rāhulassa vimutti­pari­pā­caniyā dhammā; yannūnāhaṃ rāhulaṃ uttariṃ āsavānaṃ khaye vineyyan”ti. Atha kho bhagavā pubbaṇ­ha­samayaṃ nivāsetvā patta­cīvara­mādāya sāvatthiyaṃ piṇḍāya caritvā pacchābhattaṃ piṇḍa­pāta­paṭik­kanto āyasmantaṃ rāhulaṃ āmantesi: “gaṇhāhi, <span class="var" title="rāhuḷa (bj)" id="note158">rāhula</span>, nisīdanaṃ. Yena andhavanaṃ tenu­pasaṅka­mis­sāma divāvihārāyā”ti. “Evaṃ, bhante”ti kho āyasmā rāhulo bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi.</p>
<p><a class="sc" id="2"></a><a class="pts" id="pts4.106"></a><a class="ms" id="p_13S4_665"></a>Tena kho pana samayena anekāni devatā­sahas­sāni bhagavantaṃ anubandhāni honti: “ajja bhagavā āyasmantaṃ rāhulaṃ uttariṃ āsavānaṃ khaye vinessatī”ti. Atha kho bhagavā andhavanaṃ ajjhogāhetvā aññatarasmiṃ rukkhamūle paññatte āsane nisīdi. Āyasmāpi kho rāhulo bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rāhulaṃ bhagavā etadavoca: </p>
<p><a class="sc" id="3"></a><a class="ms" id="p_13S4_666"></a>“Taṃ kiṃ maññasi, rāhula, cakkhu niccaṃ vā aniccaṃ vā”ti?</p>
<p><a class="sc" id="4"></a><a class="ms" id="p_13S4_667"></a>“Aniccaṃ, bhante”.</p>
<p><a class="sc" id="5"></a><a class="ms" id="p_13S4_668"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="6"></a><a class="ms" id="p_13S4_669"></a>“Dukkhaṃ, bhante”.</p>
<p><a class="sc" id="7"></a><a class="ms" id="p_13S4_670"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ mama, esohamasmi, eso me attā’”ti?</p>
<p><a class="sc" id="8"></a><a class="ms" id="p_13S4_671"></a>“No hetaṃ, bhante”. <span class="var" title="(taṃ kiṃ maññasi) evamitaresupi (^mn147#1 [­Cūḷarā­hu­lovāda­sutta]-1187)" id="note159">()</span></p>
<p><a class="sc" id="9"></a><a class="ms" id="p_13S4_672"></a>“Rūpā niccā vā aniccā vā”ti?</p>
<p><a class="sc" id="10"></a><a class="ms" id="p_13S4_673"></a>“Aniccā, bhante” … pe ….</p>
<p><a class="sc" id="11"></a><a class="ms" id="p_13S4_674"></a>“Cakkhuviññāṇaṃ niccaṃ vā aniccaṃ vā”ti?</p>
<p><a class="sc" id="12"></a><a class="ms" id="p_13S4_675"></a>“Aniccaṃ, bhante” … pe ….</p>
<p><a class="sc" id="13"></a><a class="ms" id="p_13S4_676"></a>“Cak­khu­samphasso nicco vā anicco vā”ti?</p>
<p><a class="sc" id="14"></a><a class="ms" id="p_13S4_677"></a>“Anicco, bhante” … pe ….</p>
<p><a class="sc" id="15"></a><a class="ms" id="p_13S4_678"></a>“Yampidaṃ cak­khu­samphas­sa­pac­cayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti?</p>
<p><a class="sc" id="16"></a><a class="ms" id="p_13S4_679"></a>“Aniccaṃ, bhante”.</p>
<p><a class="sc" id="17"></a><a class="ms" id="p_13S4_680"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="18"></a><a class="ms" id="p_13S4_681"></a>“Dukkhaṃ, bhante”.</p>
<p><a class="sc" id="19"></a><a class="ms" id="p_13S4_682"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ mama, esohamasmi, eso me attā’”ti?</p>
<p><a class="sc" id="20"></a><a class="ms" id="p_13S4_683"></a>“No hetaṃ, bhante” … pe ….</p>
<p><a class="sc" id="21"></a><a class="ms" id="p_13S4_684"></a>“Jivhā niccā vā aniccā vā”ti?</p>
<p><a class="sc" id="22"></a><a class="ms" id="p_13S4_685"></a>“Aniccā, bhante” … pe ….</p>
<p><a class="sc" id="23"></a><a class="ms" id="p_13S4_686"></a>“Jivhāviññāṇaṃ niccaṃ vā aniccaṃ vā”ti?</p>
<p><a class="sc" id="24"></a><a class="ms" id="p_13S4_687"></a>“Aniccaṃ, bhante” … pe ….</p>
<p><a class="sc" id="25"></a><a class="ms" id="p_13S4_688"></a>“Jivhāsamphasso nicco vā anicco vā”ti?</p>
<p><a class="sc" id="26"></a><a class="ms" id="p_13S4_689"></a>“Anicco, bhante” … pe ….</p>
<p><a class="sc" id="27"></a><a class="ms" id="p_13S4_690"></a>“Yampidaṃ jivhā­samphas­sa­pac­cayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti?</p>
<p><a class="sc" id="28"></a><a class="ms" id="p_13S4_691"></a>“Aniccaṃ, bhante”.</p>
<p><a class="sc" id="29"></a><a class="ms" id="p_13S4_692"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="30"></a><a class="ms" id="p_13S4_693"></a>“Dukkhaṃ, bhante”.</p>
<p><a class="sc" id="31"></a><a class="ms" id="p_13S4_694"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ mama, esohamasmi, eso me attā’”ti?</p>
<p><a class="sc" id="32"></a><a class="ms" id="p_13S4_695"></a>“No hetaṃ, bhante” … pe ….</p>
<p><a class="sc" id="33"></a><a class="ms" id="p_13S4_696"></a>“Mano nicco vā anicco vā”ti?</p>
<p><a class="sc" id="34"></a><a class="ms" id="p_13S4_697"></a>“Anicco, bhante”.</p>
<p><a class="sc" id="35"></a><a class="ms" id="p_13S4_698"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="36"></a><a class="ms" id="p_13S4_699"></a>“Dukkhaṃ, bhante”.</p>
<p><a class="sc" id="37"></a><a class="pts" id="pts4.107"></a><a class="ms" id="p_13S4_700"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ ‘etaṃ mama, esohamasmi, eso me attā’”ti?</p>
<p><a class="sc" id="38"></a><a class="ms" id="p_13S4_701"></a>“No hetaṃ, bhante”.</p>
<p><a class="sc" id="39"></a><a class="ms" id="p_13S4_702"></a>“Dhammā niccā vā aniccā vā”ti?</p>
<p><a class="sc" id="40"></a><a class="ms" id="p_13S4_703"></a>“Aniccā, bhante” … pe ….</p>
<p><a class="sc" id="41"></a><a class="ms" id="p_13S4_704"></a>“Manoviññāṇaṃ niccaṃ vā aniccaṃ vā”ti?</p>
<p><a class="sc" id="42"></a><a class="ms" id="p_13S4_705"></a>“Aniccaṃ, bhante” … pe ….</p>
<p><a class="sc" id="43"></a><a class="ms" id="p_13S4_706"></a>“Manosamphasso nicco vā anicco vā”ti?</p>
<p><a class="sc" id="44"></a><a class="ms" id="p_13S4_707"></a>“Anicco, bhante” … pe ….</p>
<p><a class="sc" id="45"></a><a class="ms" id="p_13S4_708"></a>“Yampidaṃ mano­samphas­sa­pac­cayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti?</p>
<p><a class="sc" id="46"></a><a class="ms" id="p_13S4_709"></a>“Aniccaṃ, bhante”.</p>
<p><a class="sc" id="47"></a><a class="ms" id="p_13S4_710"></a>“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="48"></a><a class="ms" id="p_13S4_711"></a>“Dukkhaṃ, bhante”.</p>
<p><a class="sc" id="49"></a><a class="ms" id="p_13S4_712"></a>“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ mama, esohamasmi, eso me attā’”ti?</p>
<p><a class="sc" id="50"></a><a class="ms" id="p_13S4_713"></a>“No hetaṃ, bhante”.</p>
<p><a class="sc" id="51"></a><a class="ms" id="p_13S4_714"></a>“Evaṃ passaṃ, rāhula, sutavā ariyasāvako cakkhusmimpi nibbindati, rūpesupi nibbindati, cak­khu­viñ­ñā­ṇepi nibbindati, cak­khu­samphas­sepi nibbindati, yampidaṃ cak­khu­samphas­sa­pac­cayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati … pe … jivhāyapi nibbindati, rasesupi nibbindati, jivhāviññāṇepi nibbindati, jivhā­samphas­sepi nibbindati, yampidaṃ jivhā­samphas­sa­pac­cayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati … pe ….</p>
<p><a class="sc" id="52"></a><a class="ms" id="p_13S4_715"></a>Manasmimpi nibbindati, dhammesupi nibbindati, manoviññāṇepi nibbindati, mano­samphas­sepi nibbindati, yampidaṃ mano­samphas­sa­pac­cayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati. Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti.</p>
<p><a class="sc" id="53"></a><a class="ms" id="p_13S4_716"></a>Idamavoca bhagavā. Attamano āyasmā rāhulo bhagavato bhāsitaṃ abhinandi. Imasmiñca pana vey­yāka­ra­ṇas­miṃ bhaññamāne āyasmato rāhulassa anupādāya āsavehi cittaṃ vimucci. Anekānañca devatā­sahas­sā­naṃ virajaṃ vītamalaṃ dhammacakkhuṃ udapādi: “yaṃ kiñci samuda­ya­dhammaṃ sabbaṃ taṃ nirodhadhamman”ti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Tatiya­paṇṇā­saka</span>
<span class="hidden">Loka­kāma­guṇa­vagga</span>
<span class="hidden">Paṭha­ma­māra­pāsa­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>