<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn12.31">
<article>
<div id="sn12.31" class="hgroup">
<p class="division">Saṃyutta Nikāya 12</p>
<p>4. Kaḷārakhattiyavagga</p>
<h1>31. Bhūtasutta</h1>
</div>
<p>
<a class="sc" id="1"></a>
<a id="p_12S2_207" class="ms"></a>
<a class="msdiv" id="msdiv_31"></a>
Ekaṃ samayaṃ bhagavā sāvatthiyaṃ viharati. Tatra kho bhagavā āyasmantaṃ
sāriputtaṃ āmantesi: “vuttamidaṃ, sāriputta, <span class="var" title='[{"eds":["bj"],"var":"pārāyaṇe "},{"eds":["pts1","pts2"],"var":"parāyane "}]'>pārāyane</span> ajitapañhe:</p>
<blockquote class="gatha">
<p>
<a class="sc" id="2"></a>
<a id="p_12S2_208" class="ms"></a>
<span class="cross" title='[{"bm":"92","desc":"Ajitamāṇavapucchā","lang":"pi","uid":"snp5.2"},{"bm":"7","desc":"Pucchā","lang":"pi","uid":"cnd2"},{"bm":"83","desc":"Vibhaṅga","lang":"pi","uid":"ne4"},{"bm":"6","desc":"5 Hāravibhaṅgapañcamabhūmi","lang":"pi","uid":"pe5"}]'>^</span>
‘Ye ca saṅkhātadhammāse,<br>
ye ca sekkhā puthū idha;<br>
Tesaṃ me nipako iriyaṃ,<br>
puṭṭho pabrūhi mārisā’ti.
</p>
</blockquote>
<p>
<a class="sc" id="3"></a>
<a id="p_12S2_209" class="ms"></a>
Imassa nu kho, sāriputta, saṅkhittena bhāsitassa kathaṃ vitthārena attho
daṭṭhabbo”ti? Evaṃ vutte, āyasmā sāriputto tuṇhī ahosi.</p>
<p>
<a class="sc" id="4"></a>
<a id="p_12S2_210" class="ms"></a>
Dutiyampi kho bhagavā āyasmantaṃ sāriputtaṃ āmantesi … pe … dutiyampi kho
āyasmā sāriputto tuṇhī ahosi. Tatiyampi kho bhagavā āyasmantaṃ sāriputtaṃ
āmantesi: “vuttamidaṃ, sāriputta, pārāyane ajitapañhe: </p>
<blockquote class="gatha">
<p>
<a class="sc" id="5"></a>
<a id="p_12S2_211" class="ms"></a>
‘Ye ca saṅkhātadhammāse,<br>
ye ca sekkhā puthū idha;<br>
Tesaṃ me nipako iriyaṃ,<br>
puṭṭho pabrūhi mārisā’ti.
</p>
</blockquote>
<p>
<a class="sc" id="6"></a>
<a class="pts" id="pts2.48"></a>
<a id="p_12S2_212" class="ms"></a>
Imassa nu kho, sāriputta, saṅkhittena bhāsitassa kathaṃ vitthārena attho
daṭṭhabbo”ti? Tatiyampi kho āyasmā sāriputto tuṇhī ahosi.</p>
<p>
<a class="sc" id="7"></a>
<a id="p_12S2_213" class="ms"></a>
“Bhūtamidanti, sāriputta, passasī”ti? “Bhūtamidanti, bhante, yathābhūtaṃ
sammappaññāya passati. Bhūtamidanti yathābhūtaṃ sammappaññāya disvā bhūtassa
nibbidāya virāgāya nirodhāya paṭipanno hoti. Tadāhārasambhavanti yathābhūtaṃ
sammappaññāya passati. Tadāhārasambhavanti yathābhūtaṃ sammappaññāya disvā
āhārasambhavassa nibbidāya virāgāya nirodhāya paṭipanno hoti. Tadāhāranirodhā
yaṃ bhūtaṃ taṃ nirodhadhammanti yathābhūtaṃ sammappaññāya passati.
Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā
nirodhadhammassa nibbidāya virāgāya nirodhāya paṭipanno hoti. Evaṃ kho, bhante,
sekkho hoti.</p>
<p>
<a class="sc" id="8"></a>
<a class="pts" id="pts2.49"></a>
<a id="p_12S2_214" class="ms"></a>
Kathañca, bhante, saṅkhātadhammo hoti? Bhūtamidanti, bhante, yathābhūtaṃ
sammappaññāya passati. Bhūtamidanti yathābhūtaṃ sammappaññāya disvā bhūtassa
nibbidā virāgā nirodhā anupādā vimutto hoti. Tadāhārasambhavanti yathābhūtaṃ
sammappaññāya passati. Tadāhārasambhavanti yathābhūtaṃ sammappaññāya disvā
āhārasambhavassa nibbidā virāgā nirodhā anupādā vimutto hoti. Tadāhāranirodhā
yaṃ bhūtaṃ taṃ nirodhadhammanti yathābhūtaṃ sammappaññāya passati.
Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā
nirodhadhammassa nibbidā virāgā nirodhā anupādā vimutto hoti. Evaṃ kho, bhante,
saṅkhātadhammo hoti. Iti kho, bhante, yaṃ taṃ vuttaṃ pārāyane ajitapañhe: </p>
<blockquote class="gatha">
<p>
<a class="sc" id="9"></a>
<a id="p_12S2_215" class="ms"></a>
‘Ye ca saṅkhātadhammāse,<br>
ye ca sekkhā puthū idha;<br>
Tesaṃ me nipako iriyaṃ,<br>
puṭṭho pabrūhi mārisā’ti.
</p>
</blockquote>
<p>
<a class="sc" id="10"></a>
<a id="p_12S2_216" class="ms"></a>
Imassa khvāhaṃ, bhante, saṅkhittena bhāsitassa evaṃ vitthārena atthaṃ
ājānāmī”ti.</p>
<p>
<a class="sc" id="11"></a>
<a id="p_12S2_217" class="ms"></a>
“Sādhu sādhu, sāriputta, bhūtamidanti, sāriputta, yathābhūtaṃ sammappaññāya
passati. Bhūtamidanti yathābhūtaṃ sammappaññāya disvā bhūtassa nibbidāya
virāgāya nirodhāya paṭipanno hoti. Tadāhārasambhavanti yathābhūtaṃ
sammappaññāya passati. Tadāhārasambhavanti yathābhūtaṃ sammappaññāya disvā
āhārasambhavassa nibbidāya virāgāya nirodhāya paṭipanno hoti. Tadāhāranirodhā
yaṃ bhūtaṃ taṃ nirodhadhammanti yathābhūtaṃ sammappaññāya passati.
Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā
nirodhadhammassa nibbidāya virāgāya nirodhāya paṭipanno hoti. Evaṃ kho,
sāriputta, sekkho hoti.</p>
<p>
<a class="sc" id="12"></a>
<a class="pts" id="pts2.50"></a>
<a id="p_12S2_218" class="ms"></a>
Kathañca, sāriputta, saṅkhātadhammo hoti? Bhūtamidanti, sāriputta, yathābhūtaṃ
sammappaññāya passati. Bhūtamidanti yathābhūtaṃ sammappaññāya disvā bhūtassa
nibbidā virāgā nirodhā anupādā vimutto hoti. Tadāhārasambhavanti yathābhūtaṃ
sammappaññāya passati. Tadāhārasambhavanti yathābhūtaṃ sammappaññāya disvā
āhārasambhavassa nibbidā virāgā nirodhā anupādā vimutto hoti. Tadāhāranirodhā
yaṃ bhūtaṃ taṃ nirodhadhammanti yathābhūtaṃ sammappaññāya passati.
Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññā disvā
nirodhadhammassa nibbidā virāgā nirodhā anupādā vimutto hoti. Evaṃ kho,
sāriputta, saṅkhātadhammo hoti. Iti kho, sāriputta, yaṃ taṃ vuttaṃ pārāyane
ajitapañhe: </p>
<blockquote class="gatha">
<p>
<a class="sc" id="13"></a>
<a id="p_12S2_219" class="ms"></a>
‘Ye ca saṅkhātadhammāse,<br>
ye ca sekkhā puthū idha;<br>
Tesaṃ me nipako iriyaṃ,<br>
puṭṭho pabrūhi mārisā’ti.
</p>
</blockquote>
<p>
<a class="sc" id="14"></a>
<a id="p_12S2_220" class="ms"></a>
Imassa kho, sāriputta, saṅkhittena bhāsitassa evaṃ vitthārena attho
daṭṭhabbo”ti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Kaḷārakhattiyavagga</span>
<span class="hidden">Bhūtasutta</span>
</div>
</section>
<a class="previous" href="/pi/sn12.30">◀ Saṃyutta Nikāya  12.30</a><a class="top" href="#"> ▲ TOP </a><a class="next" href="/pi/sn12.32">Saṃyutta Nikāya  12.32 ▶</a>
</div>
</body>
</html>