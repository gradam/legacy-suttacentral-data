<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn9.13">
<article>
<div id="sn9.13" class="hgroup">
<p class="division">Saṃyutta Nikāya 9</p>
<p>1. Vanavagga</p>
<h1>13. Pākatindriyasutta</h1>
</div>
<p><a class="sc" id="1"></a>
<a class="pts1" id="pts1.204"></a>
<a class="pts2" id="pts1.439"></a>
<a id="p_12S1_1431" class="ms"></a>
<a class="msdiv" id="msdiv_233"></a>
Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe
uddhatā unnaḷā capalā mukharā vikiṇṇavācā muṭṭhassatino asampajānā asamāhitā
vibbhantacittā pākatindriyā. Atha kho yā tasmiṃ vanasaṇḍe adhivatthā devatā
tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū
tenupasaṅkami; upasaṅkamitvā te bhikkhū gāthāhi ajjhabhāsi: </p>
<blockquote class="gatha">
<p><a class="sc" id="2"></a>
<a id="p_12S1_1432" class="ms"></a>
“Sukhajīvino pure āsuṃ,<br>
bhikkhū gotamasāvakā;<br>
Anicchā piṇḍamesanā,<br>
anicchā sayanāsanaṃ;<br>
Loke aniccataṃ ñatvā,<br>
dukkhassantaṃ akaṃsu te.
</p>
<p><a class="sc" id="3"></a>
<a id="p_12S1_1433" class="ms"></a>
Dupposaṃ katvā attānaṃ,<br>
gāme gāmaṇikā viya;<br>
Bhutvā bhutvā nipajjanti,<br>
parāgāresu mucchitā.
</p>
<p><a class="sc" id="4"></a>
<a id="p_12S1_1434" class="ms"></a>
Saṃghassa añjaliṃ katvā,<br>
idhekacce vadāmahaṃ;<br>
<span class="var" title="apaviṭṭhā (s1-3, km) | appaviddhā (pts1)" id="note478">Apaviddhā</span> anāthā te,<br>
yathā petā tatheva te.
</p>
<p><a class="sc" id="5"></a>
<a id="p_12S1_1435" class="ms"></a>
Ye kho pamattā viharanti,<br>
te me sandhāya bhāsitaṃ;<br>
Ye appamattā viharanti,<br>
namo tesaṃ karomahan”ti.
</p>
</blockquote>
<p><a class="sc" id="6"></a>
<a id="p_12S1_1436" class="ms"></a>
Atha kho te bhikkhū tāya devatāya saṃvejitā saṃvegamāpādunti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vanasaṃyutta</span>
<span class="hidden">Vanavagga</span>
<span class="hidden">Vivekasutta</span>
</div>
</section>
<a class="previous" href="/pi/sn9.12">◀ Saṃyutta Nikāya  9.12</a><a class="top" href="#"> ▲ TOP </a><a class="next" href="/pi/sn9.14">Saṃyutta Nikāya  9.14 ▶</a>
</div>
</body>
</html>