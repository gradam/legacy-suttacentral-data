<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn16.11">
<article>
<div id="sn16.11" class="hgroup">
<p class="division">Saṃyutta Nikāya 16</p>
<p>1. Kassapavagga</p>
<h1>11. Cīvarasutta</h1>
</div>
<p><a class="sc" id="1"></a>
<a id="p_12S2_988" class="ms"></a>
<a class="msdiv" id="msdiv_154"></a>
Ekaṃ samayaṃ āyasmā mahākassapo rājagahe viharati veḷuvane kalanda­ka­nivāpe.
Tena kho pana samayena āyasmā ānando ­dak­khi­ṇa­giris­miṃ cārikaṃ carati mahatā
­bhik­khu­saṅ­ghena saddhiṃ.</p>
<p><a class="sc" id="2"></a>
<a class="pts1" id="pts2.218"></a>
<a id="p_12S2_989" class="ms"></a>
Tena kho pana samayena āyasmato ānandassa tiṃsamattā saddhivihārino bhikkhū
sikkhaṃ paccakkhāya hīnāyāvattā bhavanti yebhuyyena kumārabhūtā. Atha kho
āyasmā ānando ­dak­khi­ṇa­giris­miṃ yathābhirantaṃ cārikaṃ caritvā yena rājagahaṃ
veḷuvanaṃ kalanda­ka­nivāpo yenāyasmā mahākassapo tenupasaṅkami; upasaṅkamitvā
āyasmantaṃ mahākassapaṃ abhivādetvā ekamantaṃ nisīdi. Ekamantaṃ nisinnaṃ kho
āyasmantaṃ ānandaṃ āyasmā mahākassapo etadavoca: “kati nu kho, āvuso ānanda,
atthavase paṭicca bhagavatā kulesu tikabhojanaṃ paññattan”ti?</p>
<p><a class="sc" id="3"></a>
<a id="p_12S2_990" class="ms"></a>
“Tayo kho, bhante kassapa, atthavase paṭicca bhagavatā kulesu tikabhojanaṃ
paññattaṃ–  dummaṅkūnaṃ puggalānaṃ niggahāya pesalānaṃ bhikkhūnaṃ
phāsuvihārāya, mā pāpicchā pakkhaṃ nissāya saṃghaṃ <span class="var" title="^pi-tv-kd17#67 [Paṭha­ma­bhā­ṇavāra/ Pañca­vatthu­yācana­ka­thā] saṅgha­bheda­kak­khan­dhake vajira­buddhi­yaṃ aññathā sambandho" id="note237">bhindeyyuṃ</span>, kulā­nudda­ya­tāya
ca. Ime kho, bhante kassapa, tayo atthavase paṭicca bhagavatā kulesu
tikabhojanaṃ paññattan”ti.</p>
<p><a class="sc" id="4"></a>
<a id="p_12S2_991" class="ms"></a>
“Atha kiñcarahi tvaṃ, āvuso ānanda, imehi navehi bhikkhūhi indriyesu
aguttadvārehi bhojane amattaññūhi jāgariyaṃ ananuyuttehi saddhiṃ cārikaṃ
carasi? Sassaghātaṃ maññe carasi, kulūpaghātaṃ maññe carasi. <span class="var" title="ullujjati (si aṭṭhakathāsu ca)" id="note238">Olujjati</span> kho te,
āvuso ānanda, parisā; palujjanti kho te, āvuso, navappāyā. Na vāyaṃ kumārako
mattamaññāsī”ti.</p>
<p><a class="sc" id="5"></a>
<a class="pts1" id="pts2.219"></a>
<a id="p_12S2_992" class="ms"></a>
“Api me, bhante kassapa, sirasmiṃ palitāni jātāni. Atha ca pana mayaṃ ajjāpi
āyasmato mahākassapassa kumārakavādā na muccāmā”ti. “Tathā hi pana tvaṃ, āvuso
ānanda, imehi navehi bhikkhūhi indriyesu aguttadvārehi bhojane amattaññūhi
jāgariyaṃ ananuyuttehi saddhiṃ cārikaṃ carasi, sassaghātaṃ maññe carasi,
kulūpaghātaṃ maññe carasi. Olujjati kho te, āvuso ānanda, parisā; <span class="var" title="palujjati kho te āvuso ānanda parisā (si)" id="note239">palujjanti
kho te, āvuso</span>, navappāyā. Na vāyaṃ kumārako mattamaññāsī”ti.</p>
<p><a class="sc" id="6"></a>
<a id="p_12S2_993" class="ms"></a>
Assosi kho thullanandā bhikkhunī: “ayyena kira mahākassapena ayyo ānando
vedehamuni kumārakavādena apasādito”ti.</p>
<p><a class="sc" id="7"></a>
<a id="p_12S2_994" class="ms"></a>
Atha kho thullanandā bhikkhunī anattamanā anatta­mana­vācaṃ nicchāresi: “kiṃ pana
ayyo mahākassapo añña­titthi­ya­pubbo samāno ayyaṃ ānandaṃ vedehamuniṃ
kumārakavādena apasādetabbaṃ maññatī”ti. Assosi kho āyasmā mahākassapo
thullanandāya bhikkhuniyā imaṃ vācaṃ bhāsamānāya.</p>
<p><a class="sc" id="8"></a>
<a class="pts1" id="pts2.220"></a>
<a id="p_12S2_995" class="ms"></a>
Atha kho āyasmā mahākassapo āyasmantaṃ ānandaṃ etadavoca: “tagghāvuso ānanda,
thullanandāya bhikkhuniyā sahasā appaṭisaṅkhā vācā bhāsitā. Yatvāhaṃ, āvuso,
kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito,
nābhijānāmi aññaṃ satthāraṃ <span class="var" title="uddisituṃ (bj, pts1-2, mr)" id="note240">uddisitā</span>, aññatra tena bhagavatā arahatā
sammā­sambud­dhena. Pubbe me, āvuso, agā­rika­bhūtassa sato etadahosi: ‘sambādho
gharāvāso <span class="var" title="rajopatho (si)" id="note241">rajāpatho</span>, abbhokāso pabbajjā. Nayidaṃ sukaraṃ agāraṃ ajjhāvasatā
ekanta­pari­puṇṇaṃ ekanta­pari­suddhaṃ saṅkhalikhitaṃ brahmacariyaṃ carituṃ.
Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ
pabbajeyyan’ti. So khvāhaṃ, āvuso, aparena samayena paṭa­pi­lotikā­naṃ saṅghāṭiṃ
<span class="var" title="karitvā (bj, s1-3, km, pts1-2)" id="note242">kāretvā</span> ye loke arahanto te uddissa kesamassuṃ ohāretvā kāsāyāni vatthāni
acchādetvā agārasmā anagāriyaṃ pabbajiṃ.</p>
<p><a class="sc" id="9"></a>
<a id="p_12S2_996" class="ms"></a>
So evaṃ pabbajito samāno addhā­na­maggap­paṭi­panno addasaṃ bhagavantaṃ antarā ca
rājagahaṃ antarā ca nāḷandaṃ bahuputte cetiye nisinnaṃ. Disvāna me etadahosi:
‘satthārañca vatāhaṃ passeyyaṃ, bhagavantameva passeyyaṃ; sugatañca vatāhaṃ
passeyyaṃ, bhagavantameva passeyyaṃ; sammā­sambud­dhañca vatāhaṃ passeyyaṃ;
bhagavantameva passeyyan’ti. So khvāhaṃ, āvuso, tattheva bhagavato pādesu
sirasā nipatitvā bhagavantaṃ etadavocaṃ: ‘satthā me, bhante, bhagavā,
sāvakohamasmi; satthā me, bhante, bhagavā, sāvakohamasmī’ti. Evaṃ vutte, maṃ,
āvuso, bhagavā etadavoca: ‘yo kho, kassapa, evaṃ sabbacetasā samannāgataṃ
sāvakaṃ ajānaññeva vadeyya jānāmīti, apassaññeva vadeyya passāmīti, muddhāpi
tassa vipateyya. Ahaṃ kho pana, kassapa, jānaññeva vadāmi jānāmīti, passaññeva
vadāmi passāmīti.</p>
<p><a class="sc" id="10"></a>
<a id="p_12S2_997" class="ms"></a>
Tasmātiha te, kassapa, evaṃ sikkhitabbaṃ: “tibbaṃ me hirottappaṃ paccupaṭṭhitaṃ
bhavissati theresu navesu majjhimesū”ti. Evañhi te, kassapa, sikkhitabbaṃ.</p>
<p><a class="sc" id="11"></a>
<a id="p_12S2_998" class="ms"></a>
Tasmātiha te, kassapa, evaṃ sikkhitabbaṃ: “yaṃ kiñci dhammaṃ suṇissāmi
kusa­lūpa­saṃhi­taṃ sabbaṃ taṃ aṭṭhiṃ katvā manasi karitvā sabbacetasā
samannāharitvā ohitasoto dhammaṃ suṇissāmī”ti. Evañhi te, kassapa,
sikkhitabbaṃ.</p>
<p><a class="sc" id="12"></a>
<a id="p_12S2_999" class="ms"></a>
Tasmātiha te, kassapa, evaṃ sikkhitabbaṃ: “sātasahagatā ca me kāyagatāsati na
vijahissatī”ti. Evañhi te, kassapa, sikkhitabbanti’.</p>
<p><a class="sc" id="13"></a>
<a class="pts1" id="pts2.221"></a>
<a id="p_12S2_1000" class="ms"></a>
Atha kho maṃ, āvuso, bhagavā iminā ovādena ovaditvā uṭṭhāyāsanā pakkāmi.
Sattāhameva khvāhaṃ, āvuso, <span class="var" title="sāṇo (bj, s1-3, pts1-2)" id="note243">saraṇo</span> raṭṭhapiṇḍaṃ bhuñjiṃ aṭṭhamiyā aññā
udapādi.</p>
<p><a class="sc" id="14"></a>
<a id="p_12S2_1001" class="ms"></a>
Atha kho, āvuso, bhagavā maggā okkamma yena aññataraṃ rukkhamūlaṃ
tenupasaṅkami. Atha khvāhaṃ, āvuso, paṭa­pi­lotikā­naṃ saṅghāṭiṃ catugguṇaṃ
paññapetvā bhagavantaṃ etadavocaṃ: ‘idha, bhante, bhagavā nisīdatu, yaṃ mamassa
dīgharattaṃ hitāya sukhāyā’ti. Nisīdi kho, āvuso, bhagavā paññatte āsane.
Nisajja kho maṃ, āvuso, bhagavā etadavoca: ‘mudukā kho tyāyaṃ, kassapa,
paṭa­pi­lotikā­naṃ saṅghāṭī’ti. ‘Paṭiggaṇhātu me, bhante, bhagavā paṭa­pi­lotikā­naṃ
saṅghāṭiṃ anukampaṃ upādāyā’ti. ‘Dhāressasi pana me tvaṃ, kassapa, sāṇāni
paṃsukūlāni nibbasanānī’ti. ‘Dhāressāmahaṃ, bhante, bhagavato sāṇāni
paṃsukūlāni nibbasanānī’ti. So khvāhaṃ, āvuso, paṭa­pi­lotikā­naṃ saṅghāṭiṃ
bhagavato pādāsiṃ. Ahaṃ pana bhagavato sāṇāni paṃsukūlāni nibbasanāni
paṭipajjiṃ.</p>
<p><a class="sc" id="15"></a>
<a id="p_12S2_1002" class="ms"></a>
Yañhi taṃ, āvuso, sammā vadamāno vadeyya: ‘bhagavato putto oraso mukhato jāto
dhammajo dhammanimmito dhammadāyādo, <span class="var" title="paṭiggahetā (bj) | paṭiggahito (si) | patiggahetāni (pts1-2)" id="note244">paṭiggahitāni</span> sāṇāni paṃsukūlāni
nibbasanānī’ti, mamaṃ taṃ sammā vadamāno vadeyya: ‘bhagavato putto oraso
mukhato jāto dhammajo dhammanimmito dhammadāyādo, paṭiggahitāni sāṇāni
paṃsukūlāni nibbasanānī’ti.</p>
<p><a class="sc" id="16"></a>
<a class="pts1" id="pts2.222"></a>
<a id="p_12S2_1003" class="ms"></a>
Ahaṃ kho, āvuso, yāvade ākaṅkhāmi vivicceva kāmehi vivicca akusalehi dhammehi
savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi.
Ahaṃ kho, āvuso, yāvade ākaṅkhāmi … pe … (navannaṃ anu­pubba­vihāra­samā­pattī­naṃ pañcannañca abhiññānaṃ evaṃ vitthāro veditabbo.)</p>
<p><a class="sc" id="17"></a>
<a id="p_12S2_1004" class="ms"></a>
Ahaṃ kho, āvuso, āsavānaṃ khayā anāsavaṃ cetovimuttiṃ paññāvimuttiṃ diṭṭheva
dhamme sayaṃ abhiññā sacchikatvā upasampajja viharāmi; sattaratanaṃ vā, āvuso,
nāgaṃ aḍḍhaṭṭha­ma­ratanaṃ vā tālapattikāya chādetabbaṃ maññeyya, yo me cha
abhiññā chādetabbaṃ maññeyyā”ti.</p>
<p><a class="sc" id="18"></a>
<a id="p_12S2_1005" class="ms"></a>
Cavittha ca pana thullanandā bhikkhunī brahma­cari­yam­hāti.</p>
<p class="endsection">Ekādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">­Kassa­pasaṃ­yutta</span>
<span class="hidden">Kassapavagga</span>
<span class="hidden">Santuṭṭhasutta</span>
</div>
</section>
<a class="previous" href="/pi/sn16.10">◀ Saṃyutta Nikāya  16.10</a><a class="top" href="#"> ▲ TOP </a><a class="next" href="/pi/sn16.12">Saṃyutta Nikāya  16.12 ▶</a>
</div>
</body>
</html>