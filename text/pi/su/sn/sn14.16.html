<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn14.16">
<article>
<div id="sn14.16" class="hgroup">
<p class="division">Saṃyutta Nikāya 14</p>
<p>2. Dutiyavagga</p>
<h1>16. Sagāthāsutta</h1>
</div>
<p>
<a class="sc" id="1"></a>
<a id="p_12S2_717" class="ms"></a>
<a class="msdiv" id="msdiv_100"></a>


Sāvatthiyaṃ viharati. “Dhātusova, bhikkhave, sattā saṃsandanti samenti.
Hīnādhimuttikā hīnādhimuttikehi saddhiṃ saṃsandanti samenti. Atītampi kho,
bhikkhave, addhānaṃ dhātusova sattā saṃsandiṃsu samiṃsu. Hīnādhimuttikā
hīnādhimuttikehi saddhiṃ saṃsandiṃsu samiṃsu.</p>
<p>
<a class="sc" id="2"></a>
<a id="p_12S2_718" class="ms"></a>
Anāgatampi kho, bhikkhave, addhānaṃ dhātusova sattā saṃsandissanti samessanti.
Hīnādhimuttikā hīnādhimuttikehi saddhiṃ saṃsandissanti samessanti.</p>
<p>
<a class="sc" id="3"></a>
<a id="p_12S2_719" class="ms"></a>
Etarahipi kho, bhikkhave, paccuppannaṃ addhānaṃ dhātusova sattā saṃsandanti
samenti. Hīnādhimuttikā hīnādhimuttikehi saddhiṃ saṃsandanti samenti.</p>
<p>
<a class="sc" id="4"></a>
<a id="p_12S2_720" class="ms"></a>
Seyyathāpi, bhikkhave, gūtho gūthena saṃsandati sameti; muttaṃ muttena
saṃsandati sameti; kheḷo kheḷena saṃsandati sameti; pubbo pubbena saṃsandati
<span class="var" title='[{"note":"sabbatthapi evameva"}]'>sameti; lohitaṃ lohitena saṃsandati sameti; evameva kho, bhikkhave, dhātusova</span>
sattā saṃsandanti samenti. Hīnādhimuttikā hīnādhimuttikehi saddhiṃ saṃsandanti
samenti. Atītampi kho addhānaṃ … pe … anāgatampi kho addhānaṃ … pe … etarahipi
kho paccuppannaṃ addhānaṃ dhātusova sattā saṃsandanti samenti. Hīnādhimuttikā
hīnādhimuttikehi saddhiṃ saṃsandanti samenti.</p>
<p>
<a class="sc" id="5"></a>
<a class="pts" id="pts2.158"></a>
<a id="p_12S2_721" class="ms"></a>
Dhātusova, bhikkhave, sattā saṃsandanti samenti. Kalyāṇādhimuttikā
kalyāṇādhimuttikehi saddhiṃ saṃsandanti samenti. Atītampi kho, bhikkhave,
addhānaṃ dhātusova sattā saṃsandiṃsu samiṃsu. Kalyāṇādhimuttikā
kalyāṇādhimuttikehi saddhiṃ saṃsandiṃsu samiṃsu.</p>
<p>
<a class="sc" id="6"></a>
<a id="p_12S2_722" class="ms"></a>
Anāgatampi kho, bhikkhave, addhānaṃ … pe … etarahipi kho, bhikkhave,
paccuppannaṃ addhānaṃ dhātusova sattā saṃsandanti samenti. Kalyāṇādhimuttikā
kalyāṇādhimuttikehi saddhiṃ saṃsandanti samenti.</p>
<p>
<a class="sc" id="7"></a>
<a id="p_12S2_723" class="ms"></a>
Seyyathāpi, bhikkhave, khīraṃ khīrena saṃsandati sameti; telaṃ telena
saṃsandati sameti; sappi sappinā saṃsandati sameti; madhu madhunā saṃsandati
sameti; phāṇitaṃ phāṇitena saṃsandati sameti; evameva kho, bhikkhave, dhātusova
sattā saṃsandanti samenti. Kalyāṇādhimuttikā kalyāṇādhimuttikehi saddhiṃ
saṃsandanti samenti. Atītampi kho addhānaṃ … anāgatampi kho addhānaṃ …
etarahipi kho paccuppannaṃ addhānaṃ dhātusova sattā saṃsandanti samenti.
Kalyāṇādhimuttikā kalyāṇādhimuttikehi saddhiṃ saṃsandanti samentī”ti.</p>
<p>
<a class="sc" id="8"></a>
<a id="p_12S2_724" class="ms"></a>
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p>
<a class="sc" id="9"></a>
<a id="p_12S2_725" class="ms"></a>
<span class="cross" title='[{"bm":"1","desc":"Dhātusosaṃsandanasutta","lang":"pi","uid":"it78"}]'>^</span>

“Saṃsaggā vanatho jāto,<br>
asaṃsaggena chijjati;<br>
Parittaṃ dārumāruyha,<br>
yathā sīde mahaṇṇave.
</p>
<p>
<a class="sc" id="10"></a>
<a id="p_12S2_726" class="ms"></a>
Evaṃ kusītamāgamma,<br>
sādhujīvipi sīdati;<br>
Tasmā taṃ parivajjeyya,<br>
kusītaṃ hīnavīriyaṃ.
</p>
<p>
<a class="sc" id="11"></a>
<a id="p_12S2_727" class="ms"></a>
<span class="cross" title='[{"bm":"1","desc":"Dhātusosaṃsandanasutta","lang":"pi","uid":"it78"},{"bm":"2","desc":"4 Somamittattheragāthā","lang":"pi","uid":"thag2.14"},{"bm":"3","desc":"16 Vimalattheragāthā","lang":"pi","uid":"thag3.16"},{"bm":"1","desc":"4 Pavanaṅgapañha","lang":"pi","uid":"mi7.7.4"}]'>^</span>

Pavivittehi ariyehi,<br>
pahitattehi <span class="var" title='[{"eds":["bj"],"var":"jhāyihi "},{"eds":["s1","s2","s3","km"],"var":"jhāyibhi "}]'>jhāyīhi</span>;<br>
Niccaṃ āraddhavīriyehi,<br>
paṇḍitehi sahāvase”ti.
</p>
</blockquote>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dhātusaṃyutta</span>
<span class="hidden">Dutiyavagga</span>
<span class="hidden">Sattadhātusutta</span>
</div>
</section>
<a class="previous" href="/pi/sn14.15">◀ Saṃyutta Nikāya  14.15</a><a class="top" href="#"> ▲ TOP </a><a class="next" href="/pi/sn14.17">Saṃyutta Nikāya  14.17 ▶</a>
</div>
</body>
</html>