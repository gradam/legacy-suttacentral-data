<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn48.39">
<article>
<div class="hgroup">
<p class="division">Saṃyutta Nikāya 48</p>
<p>4. Sukhin­dri­yavagga</p>
<h1><span class="var" title="araṇi (pts1)" id="note245">39. Kaṭ­ṭho­pa­masutta</span></h1>
</div>
<p><a class="sc" id="1"></a><a id="p_14S5_1120" class="ms"></a><a class="msdiv" id="msdiv_509"></a>“Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ,
somanas­sindriyaṃ, domanas­sindriyaṃ, upekkhindriyaṃ. Sukhavedaniyaṃ, bhikkhave,
phassaṃ paṭicca uppajjati sukhindriyaṃ. So sukhitova samāno ‘sukhitosmī’ti
pajānāti. Tasseva sukha­ve­daniyassa phassassa nirodhā ‘yaṃ tajjaṃ vedayitaṃ
sukhavedaniyaṃ phassaṃ paṭicca uppannaṃ sukhindriyaṃ taṃ nirujjhati, taṃ
vūpasammatī’ti pajānāti.</p>
<p><a class="sc" id="2"></a><a class="pts" id="pts5.212"></a><a id="p_14S5_1121" class="ms"></a>Duk­kha­ve­daniyaṃ, bhikkhave, phassaṃ paṭicca uppajjati dukkhindriyaṃ. So
dukkhitova samāno ‘dukkhitosmī’ti pajānāti. Tasseva duk­kha­ve­daniyassa phassassa
nirodhā ‘yaṃ tajjaṃ vedayitaṃ duk­kha­ve­daniyaṃ phassaṃ paṭicca uppannaṃ
dukkhindriyaṃ taṃ nirujjhati, taṃ vūpasammatī’ti pajānāti.</p>
<p><a class="sc" id="3"></a><a id="p_14S5_1122" class="ms"></a>Somanas­sa­ve­daniyaṃ, bhikkhave, phassaṃ paṭicca uppajjati somanas­sindriyaṃ. So
sumanova samāno ‘sumanosmī’ti pajānāti. Tasseva somanas­sa­ve­daniyassa phassassa
nirodhā ‘yaṃ tajjaṃ vedayitaṃ somanas­sa­ve­daniyaṃ phassaṃ paṭicca uppannaṃ
somanas­sindriyaṃ taṃ nirujjhati, taṃ vūpasammatī’ti pajānāti.</p>
<p><a class="sc" id="4"></a><a id="p_14S5_1123" class="ms"></a>Domanas­sa­ve­daniyaṃ, bhikkhave, phassaṃ paṭicca uppajjati domanas­sindriyaṃ. So
dummanova samāno ‘dummanosmī’ti pajānāti. Tasseva domanas­sa­ve­daniyassa
phassassa nirodhā ‘yaṃ tajjaṃ vedayitaṃ domanas­sa­ve­daniyaṃ phassaṃ paṭicca
uppannaṃ domanas­sindriyaṃ taṃ nirujjhati, taṃ vūpasammatī’ti pajānāti.</p>
<p><a class="sc" id="5"></a><a id="p_14S5_1124" class="ms"></a>Upekkhā­ve­daniyaṃ, bhikkhave, phassaṃ paṭicca uppajjati upekkhindriyaṃ. So
upekkhakova samāno ‘upekkhakosmī’ti pajānāti. Tasseva upekkhā­ve­daniyassa
phassassa nirodhā ‘yaṃ tajjaṃ vedayitaṃ upekkhā­ve­daniyaṃ phassaṃ paṭicca
uppannaṃ upekkhindriyaṃ taṃ nirujjhati, taṃ vūpasammatī’ti pajānāti.</p>
<p><a class="sc" id="6"></a><a class="pts" id="pts5.213"></a><a id="p_14S5_1125" class="ms"></a>Seyyathāpi, bhikkhave, dvinnaṃ kaṭṭhānaṃ <span class="var" title="saṃ­ghaṭa­na­samo­dhānā (s1-3, km) | saṃ­ghaṭṭa­nā­samo­dhānā (pts1, mr)" id="note246">saṅghaṭ­ṭana­samo­dhānā</span> usmā jāyati, tejo
abhinibbattati; tesaṃyeva kaṭṭhānaṃ <span class="var" title="nānābhā­va­nikkhepā (s1-3, km, mr) | nānābhāvā nikkhepā (pts1)" id="note247">nānābhā­vā­vinik­khepā</span> yā tajjā usmā sā
nirujjhati sā vūpasammati; evameva kho, bhikkhave, sukhavedaniyaṃ phassaṃ
paṭicca uppajjati sukhindriyaṃ. So sukhitova samāno ‘sukhitosmī’ti pajānāti.
Tasseva sukha­ve­daniyassa phassassa nirodhā ‘yaṃ tajjaṃ vedayitaṃ sukhavedaniyaṃ
phassaṃ paṭicca uppajjati sukhindriyaṃ taṃ nirujjhati, taṃ vūpasammatī’ti
pajānāti.</p>
<p><a class="sc" id="7"></a><a id="p_14S5_1126" class="ms"></a>Duk­kha­ve­daniyaṃ, bhikkhave, phassaṃ paṭicca … pe … somanas­sa­ve­daniyaṃ,
bhikkhave, phassaṃ paṭicca … pe … domanas­sa­ve­daniyaṃ, bhikkhave, phassaṃ
paṭicca … pe … upekkhā­ve­daniyaṃ, bhikkhave, phassaṃ paṭicca uppajjati
upekkhindriyaṃ. So upekkhakova samāno ‘upekkhakosmī’ti pajānāti. Tasseva
upekkhā­ve­daniyassa phassassa nirodhā ‘yaṃ tajjaṃ vedayitaṃ upekkhā­ve­daniyaṃ
phassaṃ paṭicca uppajjati upekkhindriyaṃ taṃ nirujjhati, taṃ vūpasammatī’ti
pajānāti”.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Sukhin­dri­yavagga</span>
<span class="hidden">Suddhikasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>