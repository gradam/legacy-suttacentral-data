<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn5.9">
<article>
<div class="hgroup">
<p class="division">Saṃyutta Nikāya 5</p>
<p>1. Bhikkhunīvagga</p>
<h1>9. Selāsutta</h1>
</div>
<p><a class="sc" id="1"></a><a class="ms" id="p_12S1_990"></a><a class="msdiv" id="msdiv170"></a>Sāvatthi­nidānaṃ. Atha kho selā bhikkhunī pubbaṇ­ha­samayaṃ nivāsetvā … pe … aññatarasmiṃ rukkhamūle divāvihāraṃ nisīdi. Atha kho māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo … pe … selaṃ bhikkhuniṃ gāthāya ajjhabhāsi: </p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc548"></a><a class="ms" id="p_12S1_991"></a>“Kenidaṃ pakataṃ bimbaṃ,<br> <span class="var" title="kvannu (bj, pts1-2) | kvaci (s1-3, km, mr)" id="note321">kvanu</span> bimbassa kārako;<br> Kvanu bimbaṃ samuppannaṃ,<br> kvanu bimbaṃ nirujjhatī”ti.
</p>
</blockquote>
<p><a class="sc" id="3"></a><a class="pts2ed" id="pts2ed1.295"></a><a class="ms" id="p_12S1_992"></a>Atha kho selāya bhikkhuniyā etadahosi: “ko nu khvāyaṃ manusso vā amanusso vā gāthaṃ bhāsatī”ti? Atha kho selāya bhikkhuniyā etadahosi: “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho selā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc549"></a><a class="ms" id="p_12S1_993"></a>“<span class="var" title="nayidaṃ pakataṃ (s1-3, km)" id="note322">Nayidaṃ attakataṃ</span> bimbaṃ,<br> <span class="var" title="nayidaṃ pakataṃ (s1-3, km)" id="note323">nayidaṃ parakataṃ</span> aghaṃ;<br> Hetuṃ paṭicca sambhūtaṃ,<br> hetubhaṅgā nirujjhati.
</p>
<p><a class="sc" id="5"></a><a class="verse-num-sc" id="verse-num-sc550"></a><a class="ms" id="p_12S1_994"></a>Yathā aññataraṃ bījaṃ,<br> khette vuttaṃ virūhati;<br> Patha­vī­rasañ­cāgamma,<br> sinehañca tadūbhayaṃ.
</p>
<p><a class="sc" id="6"></a><a class="verse-num-sc" id="verse-num-sc551"></a><a class="ms" id="p_12S1_995"></a>Evaṃ khandhā ca dhātuyo,<br> cha ca āyatanā ime;<br> Hetuṃ paṭicca sambhūtā,<br> hetubhaṅgā nirujjhare”ti.
</p>
</blockquote>
<p><a class="sc" id="7"></a><a class="ms" id="p_12S1_996"></a>Atha kho māro pāpimā “jānāti maṃ selā bhikkhunī”ti dukkhī dummano tat­the­vantara­dhāyīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Bhik­khu­nī­saṃ­yutta</span>
<span class="hidden">Bhikkhunīvagga</span>
<span class="hidden">Āḷavikāsutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>