<!DOCTYPE html>
<html data-prev="sn56.20" data-next="sn56.22">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn56.21">
<article>
<div class="hgroup">
<p class="division">Saṃyutta Nikāya 56</p>
<p>3. Koṭigāmavagga</p>
<h1><span class="var" id="note534" title="vijjā 1 (pts1)">21. Paṭha­ma­koṭi­gāma­sutta</span></h1>
</div>
<p><a class="sc" id="1"></a><a id="p_14S5_2264" class="ms"></a><a class="msdiv" id="msdiv_1091"></a>Ekaṃ samayaṃ bhagavā vajjīsu viharati koṭigāme. Tatra kho bhagavā bhikkhū
āmantesi: “catunnaṃ, bhikkhave, ariyasaccānaṃ ananubodhā appaṭivedhā evamidaṃ
dīghamaddhānaṃ sandhāvitaṃ saṃsaritaṃ mamañceva tumhākañca.</p>
<p><a class="sc" id="2"></a><a class="pts" id="pts5.432"></a><a id="p_14S5_2265" class="ms"></a>Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā
evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.
Duk­kha­sa­muda­yassa ariyasaccassa … pe … duk­kha­nirodhassa ariyasaccassa … pe …
duk­kha­nirodha­gāminiyā paṭipadāya ariyasaccassa ananubodhā appaṭivedhā evamidaṃ
dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave,
dukkhaṃ ariyasaccaṃ anubuddhaṃ paṭividdhaṃ, duk­kha­sa­muda­yaṃ ariyasaccaṃ
anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ,
duk­kha­nirodha­gāminī paṭipadā ariyasaccaṃ anubuddhaṃ paṭividdhaṃ; ucchinnā
bhavataṇhā, khīṇā bhavanetti; natthi dāni punabbhavo”ti.</p>
<p><a class="sc" id="3"></a><a id="p_14S5_2266" class="ms"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><span class="cross" title="^pi-tv-kd6#112 [Bhesaj­jak­khan­dhaka/ Koṭi­gāme­sacca­kathā] | ^dn16#81 [Mahā­pari­nib­bā­na­sutta/8. Ariya­sacca­kathā] | ^ne6#357 [Sāsanapaṭṭhāna]" id="note535">*</span>
<a class="sc" id="4"></a><a id="p_14S5_2267" class="ms"></a>“Catunnaṃ ariyasaccānaṃ,<br>
Yathābhūtaṃ adassanā;<br>
<span class="var" title="saṃsaraṃ (bj) | saṃsaritaṃ (s1-3, km, mr)" id="note536">Saṃsitaṃ</span> dīghamaddhānaṃ,<br>
Tāsu tāsveva jātisu.
</p>
<p><a class="sc" id="5"></a><a id="p_14S5_2268" class="ms"></a><span class="var" title="yāni (s1-3, km, pts1, mr)" id="note537">Tāni</span> etāni diṭṭhāni,<br>
bhavanetti samūhatā;<br>
Ucchinnaṃ mūlaṃ dukkhassa,<br>
natthi dāni punabbhavo”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saccasaṃyutta</span>
<span class="hidden">Koṭigāmavagga</span>
<span class="hidden">Paṭha­ma­koṭi­gāma­sutta</span>
</aside>
</section>
</div>
</body>
</html>