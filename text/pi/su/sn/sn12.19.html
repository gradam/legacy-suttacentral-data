<!DOCTYPE html>
<html data-prev="sn12.18" data-next="sn12.20">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.19">
<article>
<div id="sn12.19" class="hgroup">
<p class="division">Saṃyutta Nikāya 12</p>
<p>2. Āhāravagga</p>
<h1><span class="var" id="note27" title="bālena paṇḍito (pts1-2)">19. Bāla­paṇ­ḍita­sutta</span></h1>
</div>
<p><a class="sc" id="1"></a>
<a class="pts1" id="pts2.24"></a>
<a id="p_12S2_112" class="ms"></a>
<a class="msdiv" id="msdiv_19"></a>
Sāvatthiyaṃ viharati. “Avijjā­nīvara­ṇassa, bhikkhave, bālassa taṇhāya
sampayuttassa evamayaṃ kāyo samudāgato. Iti ayañceva kāyo bahiddhā ca
nāmarūpaṃ, itthetaṃ dvayaṃ, dvayaṃ paṭicca phasso <span class="var" title="saḷāyatanāni (mr)" id="note28">saḷevāyatanāni</span>, yehi phuṭṭho
bālo sukhadukkhaṃ paṭi­saṃve­dayati etesaṃ vā aññatarena.</p>
<p><a class="sc" id="2"></a>
<a id="p_12S2_113" class="ms"></a>
Avijjā­nīvara­ṇassa, bhikkhave, paṇḍitassa taṇhāya sampayuttassa evamayaṃ kāyo
samudāgato. Iti ayañceva kāyo bahiddhā ca nāmarūpaṃ, itthetaṃ dvayaṃ, dvayaṃ
paṭicca phasso saḷevāyatanāni, yehi phuṭṭho paṇḍito sukhadukkhaṃ
paṭi­saṃve­dayati etesaṃ vā aññatarena.</p>
<p><a class="sc" id="3"></a>
<a id="p_12S2_114" class="ms"></a>
Tatra, bhikkhave, ko viseso ko <span class="var" title="adhippāyo (bj, pts1-2, mr) | adhippāyaso (s1-3, km)" id="note29">adhippayāso</span> kiṃ nānākaraṇaṃ paṇḍitassa
bālenā”ti? “Bhagavaṃmūlakā no, bhante, dhammā, bhaga­vaṃ­nettikā,
bhaga­vaṃ­paṭi­saraṇā. Sādhu vata, bhante, bhaga­van­taṃyeva paṭibhātu etassa
bhāsitassa attho. Bhagavato sutvā bhikkhū dhāressantī”ti.</p>
<p><a class="sc" id="4"></a>
<a id="p_12S2_115" class="ms"></a>
“Tena hi, bhikkhave, suṇātha, sādhukaṃ manasi karotha, bhāsissāmī”ti. “Evaṃ,
bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="5"></a>
<a id="p_12S2_116" class="ms"></a>
“Yāya ca, bhikkhave, avijjāya nivutassa bālassa yāya ca taṇhāya sampayuttassa
ayaṃ kāyo samudāgato, sā ceva avijjā bālassa appahīnā sā ca taṇhā aparikkhīṇā.
Taṃ kissa hetu? Na, bhikkhave, bālo acari brahmacariyaṃ sammā dukkhakkhayāya.
Tasmā bālo kāyassa bhedā kāyūpago hoti, so kāyūpago samāno na parimuccati
jātiyā jarāmaraṇena sokehi paridevehi dukkhehi domanassehi upāyāsehi. Na
parimuccati dukkhasmāti vadāmi.</p>
<p><a class="sc" id="6"></a>
<a class="pts1" id="pts2.25"></a>
<a id="p_12S2_117" class="ms"></a>
Yāya ca, bhikkhave, avijjāya nivutassa paṇḍitassa yāya ca taṇhāya sampayuttassa
ayaṃ kāyo samudāgato, sā ceva avijjā paṇḍitassa pahīnā, sā ca taṇhā parikkhīṇā.
Taṃ kissa hetu? Acari, bhikkhave, paṇḍito brahmacariyaṃ sammā dukkhakkhayāya.
Tasmā paṇḍito kāyassa bhedā na kāyūpago hoti. So akāyūpago samāno parimuccati
jātiyā jarāmaraṇena sokehi paridevehi dukkhehi domanassehi upāyāsehi.
Parimuccati dukkhasmāti vadāmi. Ayaṃ kho, bhikkhave, viseso, ayaṃ adhippayāso,
idaṃ nānākaraṇaṃ paṇḍitassa bālena yadidaṃ brahma­cari­ya­vāso”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Āhāravagga</span>
<span class="hidden">Āhārasutta</span>
</div>
</section>
<a class="previous" href="/pi/sn12.18">◀ Saṃyutta Nikāya  12.18</a><a class="top" href="#"> ▲ TOP </a><a class="next" href="/pi/sn12.20">Saṃyutta Nikāya  12.20 ▶</a>
</div>
</body>
</html>