<!DOCTYPE html>
<html data-prev="sn22.93" data-next="sn22.95">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.94">
<article>
<div class="hgroup">
<p class="division">Saṃyutta Nikāya 22</p>
<p>10. Pupphavagga</p>
<h1><span class="var" id="note160" title="puppham (or vaddham) (pts1)">94. Pupphasutta</span></h1>
</div>
<p><a class="sc" id="1"></a>
<a id="p_13S3_581" class="ms"></a>
<a class="msdiv" id="msdiv_94"></a>
Sāvatthi­nidānaṃ. “Nāhaṃ, bhikkhave, lokena vivadāmi, lokova mayā vivadati. Na,
bhikkhave, dhammavādī kenaci lokasmiṃ vivadati. Yaṃ, bhikkhave, natthisammataṃ
loke paṇḍitānaṃ, ahampi taṃ ‘natthī’ti vadāmi. Yaṃ, bhikkhave, atthisammataṃ
loke paṇḍitānaṃ, ahampi taṃ ‘atthī’ti vadāmi.</p>
<p><a class="sc" id="2"></a>
<a class="pts1" id="pts3.139"></a>
<a id="p_13S3_582" class="ms"></a>
Kiñca, bhikkhave, natthisammataṃ loke paṇḍitānaṃ, yamahaṃ ‘natthī’ti vadāmi?
Rūpaṃ, bhikkhave, niccaṃ dhuvaṃ sassataṃ avi­pari­ṇāma­dhammaṃ natthisammataṃ loke
paṇḍitānaṃ; ahampi taṃ ‘natthī’ti vadāmi. Vedanā … saññā … saṅkhārā … viññāṇaṃ
niccaṃ dhuvaṃ sassataṃ avi­pari­ṇāma­dhammaṃ natthisammataṃ loke paṇḍitānaṃ;
ahampi taṃ ‘natthī’ti vadāmi. Idaṃ kho, bhikkhave, natthisammataṃ loke
paṇḍitānaṃ; ahampi taṃ ‘natthī’ti vadāmi.</p>
<p><a class="sc" id="3"></a>
<a id="p_13S3_583" class="ms"></a>
Kiñca, bhikkhave, atthisammataṃ loke paṇḍitānaṃ, yamahaṃ ‘atthī’ti vadāmi?
Rūpaṃ, bhikkhave, aniccaṃ dukkhaṃ vipari­ṇāma­dhammaṃ atthisammataṃ loke
paṇḍitānaṃ; ahampi taṃ ‘atthī’ti vadāmi. Vedanā aniccā … pe … viññāṇaṃ aniccaṃ
dukkhaṃ vipari­ṇāma­dhammaṃ atthisammataṃ loke paṇḍitānaṃ; ahampi taṃ ‘atthī’ti
vadāmi. Idaṃ kho, bhikkhave, atthisammataṃ loke paṇḍitānaṃ; ahampi taṃ
‘atthī’ti vadāmi.</p>
<p><a class="sc" id="4"></a>
<a id="p_13S3_584" class="ms"></a>
Atthi, bhikkhave, loke lokadhammo, taṃ tathāgato abhisam­buj­jhati abhisameti;
abhisam­bujjhitvā abhisametvā taṃ ācikkhati deseti paññapeti paṭṭhapeti vivarati
vibhajati uttānīkaroti.</p>
<p><a class="sc" id="5"></a>
<a id="p_13S3_585" class="ms"></a>
Kiñca, bhikkhave, loke lokadhammo, taṃ tathāgato abhisam­buj­jhati abhisameti,
abhisam­bujjhitvā abhisametvā ācikkhati deseti paññapeti paṭṭhapeti vivarati
vibhajati uttānīkaroti? Rūpaṃ, bhikkhave, loke lokadhammo taṃ tathāgato
abhisam­buj­jhati abhisameti. Abhisam­bujjhitvā abhisametvā ācikkhati deseti
paññapeti paṭṭhapeti vivarati vibhajati uttānīkaroti.</p>
<p><a class="sc" id="6"></a>
<a class="pts1" id="pts3.140"></a>
<a id="p_13S3_586" class="ms"></a>
Yo, bhikkhave, tathāgatena evaṃ ācikkhiyamāne desiyamāne paññapiyamāne
paṭṭhapiyamāne vivariyamāne vibhajiyamāne uttānīka­ri­yamāne na jānāti na passati
tamahaṃ, bhikkhave, bālaṃ puthujjanaṃ andhaṃ acakkhukaṃ ajānantaṃ apassantaṃ
kinti karomi. Vedanā, bhikkhave, loke lokadhammo … pe … saññā, bhikkhave …
saṅkhārā, bhikkhave … viññāṇaṃ, bhikkhave, loke lokadhammo taṃ tathāgato
abhisam­buj­jhati abhisameti. Abhisam­bujjhitvā abhisametvā ācikkhati deseti
paññapeti paṭṭhapeti vivarati vibhajati uttānīkaroti.</p>
<p><a class="sc" id="7"></a>
<a id="p_13S3_587" class="ms"></a>
Yo, bhikkhave, tathāgatena evaṃ ācikkhiyamāne desiyamāne paññapiyamāne
paṭṭhapiyamāne vivariyamāne vibhajiyamāne uttānīka­ri­yamāne na jānāti na passati
tamahaṃ, bhikkhave, bālaṃ puthujjanaṃ andhaṃ acakkhukaṃ ajānantaṃ apassantaṃ
kinti karomi.</p>
<p><a class="sc" id="8"></a>
<a id="p_13S3_588" class="ms"></a>
Seyyathāpi, bhikkhave, uppalaṃ vā padumaṃ vā puṇḍarīkaṃ vā udake jātaṃ udake
saṃvaḍḍhaṃ udakā accuggamma <span class="var" title="tiṭṭhantaṃ (mr)" id="note161">ṭhāti</span> anupalittaṃ udakena; evameva kho, bhikkhave,
tathāgato loke jāto loke saṃvaḍḍho lokaṃ abhibhuyya viharati anupalitto
lokenā”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Pupphavagga</span>
<span class="hidden">Nadīsutta</span>
</aside>
</section>
<a class="previous" href="/pi/sn22.93">◀ Saṃyutta Nikāya  22.93</a><a class="top" href="#"> ▲ TOP </a><a class="next" href="/pi/sn22.95">Saṃyutta Nikāya  22.95 ▶</a>
</div>
</body>
</html>