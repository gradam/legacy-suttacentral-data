<!DOCTYPE html>
<html data-prev="sn21.6" data-next="sn21.8">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn21.7">
<article>
<div class="hgroup">
<p class="division">Saṃyutta Nikāya 21</p>
<p>1. Bhikkhuvagga</p>
<h1><span class="var" id="note362" title="visā­kha­pañcā­li­putta­suttaṃ (bj)">7. Visākhasutta</span></h1>
</div>
<p><a class="sc" id="1"></a><a class="pts1" id="pts2.280"></a><a id="p_12S2_1281" class="ms"></a><a class="msdiv" id="msdiv_241"></a><span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ viharati mahāvane kūṭā­gāra­sālāyaṃ. Tena kho
pana samayena āyasmā <span class="var" title="visākho pañcāliputto (bj)" id="note363">visākho pañcālaputto</span> upaṭṭhā­na­sālā­yaṃ bhikkhū dhammiyā
kathāya sandasseti samādapeti samuttejeti sampahaṃseti, poriyā vācāya
vissaṭṭhāya anelagalāya atthassa viññāpaniyā pariyāpannāya anissitāya.</p>
<p><a class="sc" id="2"></a><a id="p_12S2_1282" class="ms"></a>Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā
tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū
āmantesi: “ko nu kho, bhikkhave, upaṭṭhā­na­sālā­yaṃ bhikkhū dhammiyā kathāya
sandasseti samādapeti samuttejeti sampahaṃseti poriyā vācāya vissaṭṭhāya
anelagalāya atthassa viññāpaniyā pariyāpannāya anissitāyā”ti? “Āyasmā, bhante,
visākho pañcālaputto upaṭṭhā­na­sālā­yaṃ bhikkhū dhammiyā kathāya sandasseti
samādapeti samuttejeti sampahaṃseti, poriyā vācāya vissaṭṭhāya anelagalāya
atthassa viññāpaniyā pariyāpannāya anissitāyā”ti.</p>
<p><a class="sc" id="3"></a><a id="p_12S2_1283" class="ms"></a>Atha kho bhagavā āyasmantaṃ visākhaṃ pañcālaputtaṃ āmantesi: “sādhu sādhu,
visākha, sādhu kho tvaṃ, visākha, bhikkhū dhammiyā kathāya sandassesi … pe …
atthassa viññāpaniyā pariyāpannāya anissitāyā”ti.</p>
<p><a class="sc" id="4"></a><a id="p_12S2_1284" class="ms"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="5"></a><a id="p_12S2_1285" class="ms"></a>“Nābhāsamānaṃ jānanti,<br>
missaṃ bālehi paṇḍitaṃ;<br>
Bhāsamānañca jānanti,<br>
desentaṃ amataṃ padaṃ.
</p>
<p><a class="sc" id="6"></a><a id="p_12S2_1286" class="ms"></a>Bhāsaye jotaye dhammaṃ,<br>
paggaṇhe isinaṃ dhajaṃ;<br>
Subhāsitadhajā isayo,<br>
dhammo hi isinaṃ dhajo”ti.
</p>
</blockquote>
<p class="endsection">Sattamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Bhik­khu­saṃ­yutta</span>
<span class="hidden">Bhikkhuvagga</span>
<span class="hidden">Kolitasutta</span>
</aside>
</section>
<a class="previous" href="/pi/sn21.6">◀ Saṃyutta Nikāya  21.6</a><a class="top" href="#"> ▲ TOP </a><a class="next" href="/pi/sn21.8">Saṃyutta Nikāya  21.8 ▶</a></div>
</body>
</html>