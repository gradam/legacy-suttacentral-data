<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn5.8">
<article>
<div id="sn5.8" class="hgroup">
<p class="division">Saṃyutta Nikāya 5</p>
<p>1. Bhikkhunīvagga</p>
<h1>8. Sīsupacālāsutta</h1>
</div>
<p><a class="sc" id="1"></a>
<a class="pts2" id="pts1.293"></a>
<a id="p_12S1_984" class="ms"></a>
<a class="msdiv" id="msdiv_169"></a>
Sāvatthinidānaṃ. Atha kho <span class="var" title="sīsūpacālā (bj)" id="note320">sīsupacālā</span> bhikkhunī pubbaṇhasamayaṃ nivāsetvā … pe …
aññatarasmiṃ rukkhamūle divāvihāraṃ nisīdi. Atha kho māro pāpimā yena
sīsupacālā bhikkhunī tenupasaṅkami; upasaṅkamitvā sīsupacālaṃ bhikkhuniṃ
etadavoca: “kassa nu tvaṃ, bhikkhuni, pāsaṇḍaṃ rocesī”ti? “Na khvāhaṃ, āvuso,
kassaci pāsaṇḍaṃ rocemī”ti.</p>
<blockquote class="gatha">
<p><a class="sc" id="2"></a>
<a id="p_12S1_985" class="ms"></a>
“Kaṃ nu uddissa muṇḍāsi,<br>
Samaṇī viya dissasi;<br>
Na ca rocesi pāsaṇḍaṃ,<br>
Kimiva carasi momūhā”ti.
</p>
<p><a class="sc" id="3"></a>
<a id="p_12S1_986" class="ms"></a>
“Ito bahiddhā pāsaṇḍā,<br>
diṭṭhīsu pasīdanti te;<br>
Na tesaṃ dhammaṃ rocemi,<br>
te dhammassa akovidā.
</p>
<p><a class="sc" id="4"></a>
<a class="pts1" id="pts1.134"></a>
<a class="pts2" id="pts1.294"></a>
<a id="p_12S1_987" class="ms"></a>
Atthi sakyakule jāto,<br>
buddho appaṭipuggalo;<br>
Sabbābhibhū māranudo,<br>
sabbatthamaparājito.
</p>
<p><a class="sc" id="5"></a>
<a id="p_12S1_988" class="ms"></a>
Sabbattha mutto asito,<br>
sabbaṃ passati cakkhumā;<br>
Sabbakammakkhayaṃ patto,<br>
vimutto upadhisaṅkhaye;<br>
So mayhaṃ bhagavā satthā,<br>
tassa rocemi sāsanan”ti.
</p>
</blockquote>
<p><a class="sc" id="6"></a>
<a id="p_12S1_989" class="ms"></a>
Atha kho māro pāpimā “jānāti maṃ sīsupacālā bhikkhunī”ti dukkhī dummano
tatthevantaradhāyīti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Bhikkhunīsaṃyutta</span>
<span class="hidden">Bhikkhunīvagga</span>
<span class="hidden">Āḷavikāsutta</span>
</div>
</section>
<a class="previous" href="/pi/sn5.7">◀ Saṃyutta Nikāya  5.7</a><a class="top" href="#"> ▲ TOP </a><a class="next" href="/pi/sn5.9">Saṃyutta Nikāya  5.9 ▶</a>
</div>
</body>
</html>