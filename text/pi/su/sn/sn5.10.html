<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn5.10">
<article>
<div id="sn5.10" class="hgroup">
<p class="division">Saṃyutta Nikāya 5</p>
<p>1. Bhikkhunīvagga</p>
<h1>10. Vajirāsutta</h1>
</div>
<p>
<a class="sc" id="1"></a>
<a class="pts" id="pts1.296"></a>
<a id="p_12S1_997" class="ms"></a>
<a class="msdiv" id="msdiv_171"></a>
Sāvatthinidānaṃ. Atha kho vajirā bhikkhunī pubbaṇhasamayaṃ nivāsetvā
pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā
pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya.
Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho
māro pāpimā vajirāya bhikkhuniyā bhayaṃ chambhitattaṃ lomahaṃsaṃ uppādetukāmo
samādhimhā cāvetukāmo yena vajirā bhikkhunī tenupasaṅkami; upasaṅkamitvā
vajiraṃ bhikkhuniṃ gāthāya ajjhabhāsi: </p>
<blockquote class="gatha">
<p>
<a class="sc" id="2"></a>
<a id="p_12S1_998" class="ms"></a>
“Kenāyaṃ pakato satto,<br>
kuvaṃ sattassa kārako;<br>
Kuvaṃ satto samuppanno,<br>
kuvaṃ satto nirujjhatī”ti.
</p>
</blockquote>
<p>
<a class="sc" id="3"></a>
<a id="p_12S1_999" class="ms"></a>
Atha kho vajirāya bhikkhuniyā etadahosi: “ko nu khvāyaṃ manusso vā amanusso vā
gāthaṃ bhāsatī”ti? Atha kho vajirāya bhikkhuniyā etadahosi: “māro kho ayaṃ
pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo
gāthaṃ bhāsatī”ti. Atha kho vajirā bhikkhunī “māro ayaṃ pāpimā” iti viditvā,
māraṃ pāpimantaṃ gāthāhi paccabhāsi: </p>
<blockquote class="gatha">
<p>
<a class="sc" id="4"></a>
<a class="pts" id="pts1.297"></a>
<a id="p_12S1_1000" class="ms"></a>
<span class="cross" title='[{"bm":"168","desc":"15 Attadaṇḍasuttaniddesa","lang":"pi","uid":"mnd15"},{"bm":"369","desc":"Suddhasaccikaṭṭha","lang":"pi","uid":"kv1.1"}]'>^</span>

“Kiṃ nu sattoti paccesi,<br>
māra diṭṭhigataṃ nu te;<br>
Suddhasaṅkhārapuñjoyaṃ,<br>
nayidha sattupalabbhati.
</p>
<p>
<a class="sc" id="5"></a>
<a id="p_12S1_1001" class="ms"></a>
<span class="cross" title='[{"bm":"168","desc":"15 Attadaṇḍasuttaniddesa","lang":"pi","uid":"mnd15"},{"bm":"1","desc":"Mahāvagga","lang":"pi","uid":"mi3.1.1"},{"bm":"369","desc":"Suddhasaccikaṭṭha","lang":"pi","uid":"kv1.1"}]'>^</span>

Yathā hi aṅgasambhārā,<br>
hoti saddo ratho iti;<br>
Evaṃ khandhesu santesu,<br>
hoti sattoti <span class="var" title='[{"eds":["s1","s2","s3","km"],"var":"sammati "}]'>sammuti</span>.
</p>
<p>
<a class="sc" id="6"></a>
<a id="p_12S1_1002" class="ms"></a>
Dukkhameva hi sambhoti,<br>
dukkhaṃ tiṭṭhati veti ca;<br>
Nāññatra dukkhā sambhoti,<br>
nāññaṃ dukkhā nirujjhatī”ti.
</p>
</blockquote>
<p>
<a class="sc" id="7"></a>
<a id="p_12S1_1003" class="ms"></a>
Atha kho māro pāpimā “jānāti maṃ vajirā bhikkhunī”ti dukkhī dummano
tatthevantaradhāyīti.</p>
<p class="endsection">Bhikkhunīvaggo paṭhamo.</p>
<blockquote class="uddanagatha">
<p>
<a class="sc" id="8"></a>
<a id="p_12S1_1006" class="ms"></a>
Āḷavikā ca somā ca,<br>
Gotamī vijayā saha;<br>
Uppalavaṇṇā ca cālā,<br>
Upacālā sīsupacālā ca;<br>
Selā vajirāya te dasāti.
</p>
</blockquote>
<p class="endsutta">Bhikkhunīsaṃyuttaṃ samattaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Bhikkhunīsaṃyutta</span>
<span class="hidden">Bhikkhunīvagga</span>
<span class="hidden">Āḷavikāsutta</span>
</div>
</section>
<a class="previous" href="/pi/sn5.9">◀ Saṃyutta Nikāya  5.9</a><a class="top" href="#"> ▲ TOP </a><a class="next" href="/pi/sn6.1">Saṃyutta Nikāya  6.1 ▶</a>
</div>
</body>
</html>