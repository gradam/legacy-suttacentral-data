<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="22"><article><hgroup id="sn2.22"><h2>Saṃyutta Nikāya 2</h2> <h3>3. Nānātitthiyavagga</h3><h1>22. Khemasutta</h1></hgroup><p><a id="p_12S1_487" class="ms"></a><a class="msdiv" id="msdiv_103"></a><a class="sc" id="1"></a>
Ekamantaṃ ṭhito kho khemo devaputto bhagavato santike imā gāthāyo abhāsi: </p><blockquote class="gatha"><p><a id="p_12S1_488" class="ms"></a><a class="sc" id="2"></a>
“Caranti bālā dummedhā,<br> amitteneva attanā;<br>
Karontā pāpakaṃ kammaṃ,<br>
yaṃ hoti kaṭukapphalaṃ.
</p><p><a id="p_12S1_489" class="ms"></a><a class="sc" id="3"></a>
Na taṃ kammaṃ kataṃ sādhu,<br> yaṃ katvā anutappati;<br>
Yassa assumukho rodaṃ,<br>
vipākaṃ paṭisevati.
</p><p><a id="p_12S1_490" class="ms"></a><a class="sc" id="4"></a>
Tañca kammaṃ kataṃ sādhu,<br> yaṃ katvā nānutappati;<br>
Yassa patīto sumano,<br>
vipākaṃ paṭisevati.
</p><p><a id="p_12S1_491" class="ms"></a><a class="sc" id="5"></a>
Paṭikacceva taṃ kayirā,<br> yaṃ jaññā hitamattano;<br>
Na sākaṭikacintāya,<br>
mantā dhīro parakkame.
</p><p><a id="p_12S1_492" class="ms"></a><a class="sc" id="6"></a>
Yathā sākaṭiko maṭṭhaṃ,<br> samaṃ hitvā mahāpathaṃ;<br>
Visamaṃ maggamāruyha,<br>
akkhacchinnova jhāyati.
</p><p><a id="p_12S1_493" class="ms"></a><a class="sc" id="7"></a>
Evaṃ dhammā apakkamma,<br> adhammamanuvattiya;<br>
Mando maccumukhaṃ patto,<br>
akkhacchinnova jhāyatī”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Nānātitthiyavagga</div>
<div class="hidden">
Sivasutta</div>
</div>
</section><a class="previous" href="/pi/sn2.21">◀ Saṃyutta Nikāya  2.21</a><a class="top" href="#"> ▲ TOP </a><a class="next" href="/pi/sn2.23">Saṃyutta Nikāya  2.23 ▶</a></div>
</body>
</html>