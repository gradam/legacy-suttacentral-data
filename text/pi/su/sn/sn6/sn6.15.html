<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.15">
<article>
<div class="hgroup">
<p class="division">Saṃyutta Nikāya 6</p>
<p>2. Dutiyavagga</p>
<h1><span class="var" title="pari­nib­bā­ṇa­suttaṃ (bj)" id="note388">15. Pari­nib­bā­na­sutta</span></h1>
</div>
<p><a class="sc" id="1"></a><a class="pts1ed" id="pts1ed1.158"></a><a id="p_12S1_1116" class="ms"></a><a class="msdiv" id="msdiv186"></a>Ekaṃ samayaṃ bhagavā kusinārāyaṃ viharati upavattane mallānaṃ sālavane antarena
yamakasālānaṃ pari­nib­bā­na­samaye. Atha kho bhagavā bhikkhū āmantesi: “handa
dāni, bhikkhave, āmantayāmi vo: ‘vayadhammā saṅkhārā, appamādena
sampādethā’”ti. Ayaṃ tathāgatassa pacchimā vācā.</p>
<p><a class="sc" id="2"></a><a id="p_12S1_1117" class="ms"></a>Atha kho bhagavā <span class="var" title="paṭhamajjhānaṃ (bj, s1-3, km, pts2)" id="note389">paṭhamaṃ jhānaṃ</span> samāpajji. <span class="var" title="paṭhamajjhānā (bj, s1-3, km, pts2) | pathamajhānā (pts1)" id="note390">Paṭhamā jhānā</span> vuṭṭhahitvā dutiyaṃ
jhānaṃ samāpajji. Dutiyā jhānā vuṭṭhahitvā tatiyaṃ jhānaṃ samāpajji. Tatiyā
jhānā vuṭṭhahitvā catutthaṃ jhānaṃ samāpajji. Catutthā jhānā vuṭṭhahitvā
ākāsānañ­cāyata­naṃ samāpajji. Ākāsānañ­cāyatanā vuṭṭhahitvā viñ­ñā­ṇañ­cāyata­naṃ
samāpajji. Viñ­ñā­ṇañ­cāyatanā vuṭṭhahitvā ākiñ­cañ­ñā­yatanaṃ samāpajji.
Ākiñ­cañ­ñā­yatanā vuṭṭhahitvā neva­saññā­nā­sañ­ñāyata­naṃ samāpajji.
Neva­saññā­nā­saññāya­tanā vuṭṭhahitvā saññā­ve­dayi­ta­nirodhaṃ samāpajji.</p>
<p><a class="sc" id="3"></a><a class="pts2ed" id="pts2ed1.341"></a><a id="p_12S1_1118" class="ms"></a>Saññā­ve­dayi­ta­nirodhā vuṭṭhahitvā neva­saññā­nā­sañ­ñāyata­naṃ samāpajji.
Neva­saññā­nā­saññāya­tanā vuṭṭhahitvā ākiñ­cañ­ñā­yatanaṃ samāpajji. Ākiñ­cañ­ñā­yatanā
vuṭṭhahitvā viñ­ñā­ṇañ­cāyata­naṃ samāpajji. Viñ­ñā­ṇañ­cāyatanā vuṭṭhahitvā
ākāsānañ­cāyata­naṃ samāpajji. Ākāsānañ­cāyatanā vuṭṭhahitvā catutthaṃ jhānaṃ
samāpajji. Catutthā jhānā vuṭṭhahitvā tatiyaṃ jhānaṃ samāpajji. Tatiyā jhānā
vuṭṭhahitvā dutiyaṃ jhānaṃ samāpajji. Dutiyā jhānā vuṭṭhahitvā paṭhamaṃ jhānaṃ
samāpajji. Paṭhamā jhānā vuṭṭhahitvā dutiyaṃ jhānaṃ samāpajji. Dutiyā jhānā
vuṭṭhahitvā tatiyaṃ jhānaṃ samāpajji. Tatiyā jhānā vuṭṭhahitvā catutthaṃ jhānaṃ
samāpajji. Catutthā jhānā vuṭṭhahitvā samanantaraṃ bhagavā parinibbāyi.
Parinibbute bhagavati saha parinibbānā brahmā sahampati imaṃ gāthaṃ abhāsi: </p>
<blockquote class="gatha">
<p><a class="sc" id="4"></a><a id="p_12S1_1119" class="ms"></a>“Sabbeva nikkhipissanti,<br>
bhūtā loke samussayaṃ;<br>
Yattha etādiso satthā,<br>
loke appaṭipuggalo;<br>
Tathāgato balappatto,<br>
sambuddho parinibbuto”ti.
</p>
</blockquote>
<p><a class="sc" id="5"></a><a class="pts2ed" id="pts2ed1.342"></a><a id="p_12S1_1120" class="ms"></a>Parinibbute bhagavati saha parinibbānā sakko devānamindo imaṃ gāthaṃ abhāsi: </p>
<blockquote class="gatha">
<p><span class="cross" title="^dn16#239 [Mahā­pari­nib­bā­na­sutta/36. Pari­nibbuta­kathā] | ^dn17#56 [Mahā­sudas­sa­na­sutta/8. Brahma­lo­kūpa­gama] | ^sn15.20#1 [20. Vepulla­pabba­ta­sutta] | ^thag20.1#20 [­Mahā­mog­gallā­nat­thera­gāthā] | ^ja95#1 [Mahā­sudas­sa­na­jātaka]" id="note391">*</span>
<a class="sc" id="6"></a><a id="p_12S1_1121" class="ms"></a>“Aniccā vata saṅkhārā,<br>
uppā­davaya­dham­mino;<br>
Uppajjitvā nirujjhanti,<br>
tesaṃ vūpasamo sukho”ti.
</p>
</blockquote>
<p><a class="sc" id="7"></a><a id="p_12S1_1122" class="ms"></a>Parinibbute bhagavati saha parinibbānā āyasmā ānando imaṃ gāthaṃ abhāsi: </p>
<blockquote class="gatha">
<p><a class="sc" id="8"></a><a id="p_12S1_1123" class="ms"></a>“Tadāsi yaṃ bhiṃsanakaṃ,<br>
tadāsi lomahaṃsanaṃ;<br>
Sab­bākāra­varū­pete,<br>
sambuddhe parinibbute”ti.
</p>
</blockquote>
<p><a class="sc" id="9"></a><a class="pts1ed" id="pts1ed1.159"></a><a id="p_12S1_1124" class="ms"></a>Parinibbute bhagavati saha parinibbānā āyasmā anuruddho imā gāthāyo abhāsi: </p>
<blockquote class="gatha">
<p><span class="cross" title="^dn16#241 [Mahā­pari­nib­bā­na­sutta/36. Pari­nibbuta­kathā]" id="note392">*</span>
<a class="sc" id="10"></a><a id="p_12S1_1125" class="ms"></a>“Nāhu assāsapassāso,<br>
ṭhitacittassa tādino;<br>
Anejo santimārabbha,<br>
<span class="var" title="yaṃ kālamakarī muni (^dn16#241 [Mahā­pari­nib­bā­na­sutta/36. Pari­nibbuta­kathā])" id="note393">cakkhumā parinibbuto</span>.
</p>
<p><a class="sc" id="11"></a><a id="p_12S1_1126" class="ms"></a>Asallīnena cittena,<br>
vedanaṃ ajjhavāsayi;<br>
Pajjotasseva nibbānaṃ,<br>
vimokkho cetaso ahū”ti.
</p>
</blockquote>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="12"></a><a class="pts2ed" id="pts2ed1.343"></a><a id="p_12S1_1129" class="ms"></a>Brahmāsanaṃ devadatto,<br>
Andhakavindo aruṇavatī;<br>
Parinibbānena ca desitaṃ,<br>
Idaṃ brahma­pañca­kanti.
</p>
</blockquote>
<p class="endsutta">Brahma­saṃ­yuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Dutiyavagga</span>
<span class="hidden">Sanaṅ­kumāra­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>