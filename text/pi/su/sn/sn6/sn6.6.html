<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn6.6">
<article>
<div class="hgroup">
<p class="division">Saṃyutta Nikāya 6</p>
<p>1. Paṭhamavagga</p>
<h1><span class="var" title="pamādasuttaṃ (bj, s1-3, pts2) | pamādaṃ (pts1)" id="note357">6. Brahma­loka­sutta</span></h1>
</div>
<p><a class="sc" id="1"></a><a class="pts1ed" id="pts1ed1.147"></a><a class="pts2ed" id="pts2ed1.319"></a><a class="ms" id="p_12S1_1063"></a><a class="msdiv" id="msdiv177"></a>Sāvatthi­nidānaṃ. Tena kho pana samayena bhagavā divāvihāragato hoti paṭisallīno. Atha kho subrahmā ca paccekabrahmā suddhāvāso ca paccekabrahmā yena bhagavā tenu­pasaṅka­miṃsu; upasaṅkamitvā <span class="var" title="pac­ce­kad­vāra­bāhaṃ (pts1, mr)" id="note358">paccekaṃ dvārabāhaṃ</span> upanissāya aṭṭhaṃsu. Atha kho subrahmā paccekabrahmā suddhāvāsaṃ pac­ce­kab­rahmā­naṃ etadavoca: “akālo kho tāva, mārisa, bhagavantaṃ payirupāsituṃ; divāvihāragato bhagavā paṭisallīno ca. Asuko ca brahmaloko iddho ceva phīto ca, brahmā ca tatra pamādavihāraṃ viharati. Āyāma, mārisa, yena so brahmaloko tenu­pasaṅka­mis­sāma; upasaṅkamitvā taṃ brahmānaṃ saṃvejeyyāmā”ti. “Evaṃ, mārisā”ti kho suddhāvāso paccekabrahmā subrahmuno pac­ce­kab­rah­muno paccassosi.</p>
<p><a class="sc" id="2"></a><a class="pts2ed" id="pts2ed1.320"></a><a class="ms" id="p_12S1_1064"></a>Atha kho subrahmā ca paccekabrahmā suddhāvāso ca paccekabrahmā—seyyathāpi nāma balavā puriso … pe … evameva—bhagavato purato antarahitā tasmiṃ brahmaloke pāturahesuṃ. Addasā kho so brahmā te brahmāno dūratova āgacchante. Disvāna te brahmāno etadavoca: “handa kuto nu tumhe, mārisā, āgacchathā”ti? “Āgatā kho mayaṃ, mārisa, amha tassa bhagavato santikā arahato sammā­sambud­dhassa. Gaccheyyāsi pana tvaṃ, mārisa, tassa bhagavato upaṭṭhānaṃ arahato sammā­sambud­dhassā”ti?</p>
<p><a class="sc" id="3"></a><a class="ms" id="p_12S1_1065"></a><span class="var" title="evaṃ vutte (s1-3, km)" id="note359">Evaṃ vutto</span>, kho so brahmā taṃ vacanaṃ anadhivāsento sahas­sak­khat­tuṃ attānaṃ abhinimminitvā subrahmānaṃ pac­ce­kab­rahmā­naṃ etadavoca: “passasi me no tvaṃ, mārisa, evarūpaṃ iddhānubhāvan”ti? “Passāmi kho tyāhaṃ, mārisa, evarūpaṃ iddhānubhāvan”ti. “So khvāhaṃ, mārisa, evaṃmahiddhiko evaṃma­hānu­bhāvo kassa aññassa samaṇassa vā brāhmaṇassa vā upaṭṭhānaṃ gamissāmī”ti?</p>
<p><a class="sc" id="4"></a><a class="pts2ed" id="pts2ed1.321"></a><a class="ms" id="p_12S1_1066"></a>Atha kho subrahmā paccekabrahmā dvi­sahas­sak­khat­tuṃ attānaṃ abhinimminitvā taṃ brahmānaṃ etadavoca: “passasi me no tvaṃ, mārisa, evarūpaṃ iddhānubhāvan”ti? “Passāmi kho tyāhaṃ, mārisa, evarūpaṃ iddhānubhāvan”ti. “Tayā ca kho, mārisa, mayā ca sveva bhagavā mahiddhikataro ceva mahā­nubhā­va­taro ca. Gaccheyyāsi tvaṃ, mārisa, tassa bhagavato upaṭṭhānaṃ arahato sammā­sambud­dhassā”ti? Atha kho so brahmā subrahmānaṃ pac­ce­kab­rahmā­naṃ gāthāya ajjhabhāsi: </p>
<blockquote class="gatha">
<p><a class="sc" id="5"></a><a class="verse-num-sc" id="verse-num-sc584"></a><a class="pts1ed" id="pts1ed1.148"></a><a class="ms" id="p_12S1_1067"></a>“Tayo supaṇṇā caturo ca haṃsā,<br> Byagghīnisā pañcasatā ca jhāyino;<br> Tayidaṃ vimānaṃ <span class="var" title="jalati ca (si) | jalateva (pts1, mr)" id="note360">jalate ca</span> brahme,<br> Obhāsayaṃ uttarassaṃ disāyan”ti.
</p>
<p><a class="sc" id="6"></a><a class="verse-num-sc" id="verse-num-sc585"></a><a class="pts2ed" id="pts2ed1.322"></a><a class="ms" id="p_12S1_1068"></a>“Kiñcāpi te taṃ jalate vimānaṃ,<br> Obhāsayaṃ uttarassaṃ disāyaṃ;<br> Rūpe raṇaṃ disvā sadā pavedhitaṃ,<br> Tasmā na rūpe ramatī sumedho”ti.
</p>
</blockquote>
<p><a class="sc" id="7"></a><a class="ms" id="p_12S1_1069"></a>Atha kho subrahmā ca paccekabrahmā suddhāvāso ca paccekabrahmā taṃ brahmānaṃ saṃvejetvā tat­the­vantara­dhāyiṃsu. Agamāsi ca kho so brahmā aparena samayena bhagavato upaṭṭhānaṃ arahato sammā­sambud­dhas­sāti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Paṭhamavagga</span>
<span class="hidden">Brah­māyā­cana­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>