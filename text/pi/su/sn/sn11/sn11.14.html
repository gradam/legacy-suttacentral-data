<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.14">
<article>
<div class="hgroup">
<p class="division">Saṃyutta Nikāya 11</p>
<p>2. Dutiyavagga</p>
<h1><span class="var" title="daḷiddasuttaṃ (s1-3)" id="note540">14. Daliddasutta</span></h1>
</div>
<p><a class="sc" id="1"></a><a id="p_12S1_1640" class="ms"></a><a class="msdiv" id="msdiv260"></a>Ekaṃ samayaṃ bhagavā rājagahe viharati veḷuvane kalanda­ka­nivāpe. Tatra kho bhagavā bhikkhū āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca:</p>
<p><a class="sc" id="2"></a><a class="pts1ed" id="pts1ed1.232"></a><a class="pts2ed" id="pts2ed1.498"></a><a id="p_12S1_1641" class="ms"></a>“Bhūtapubbaṃ, bhikkhave, aññataro puriso imasmiṃyeva rājagahe <span class="var" title="manussadaḷiddo (bj, s1-3, km)" id="note541">manussadaliddo</span> ahosi manussakapaṇo manussavarāko. So tathā­gatap­pa­vedite dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathā­gatap­pa­vedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapajji devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā ca. Tatra sudaṃ, bhikkhave, devā tāvatiṃsā ujjhāyanti khiyyanti vipācenti: ‘acchariyaṃ vata bho, abbhutaṃ vata bho. Ayañhi devaputto pubbe manussabhūto samāno manussadaliddo ahosi manussakapaṇo manussavarāko; so kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā cā’ti.</p>
<p><a class="sc" id="3"></a><a id="p_12S1_1642" class="ms"></a>Atha kho, bhikkhave, sakko devānamindo deve tāvatiṃse āmantesi: ‘mā kho tumhe, mārisā, etassa devaputtassa ujjhāyittha. Eso kho, mārisā, devaputto pubbe manussabhūto samāno tathā­gatap­pa­vedite dhammavinaye saddhaṃ samādiyi, sīlaṃ samādiyi, sutaṃ samādiyi, cāgaṃ samādiyi, paññaṃ samādiyi. So tathā­gatap­pa­vedite dhammavinaye saddhaṃ samādiyitvā sīlaṃ samādiyitvā sutaṃ samādiyitvā cāgaṃ samādiyitvā paññaṃ samādiyitvā kāyassa bhedā paraṃ maraṇā sugatiṃ saggaṃ lokaṃ upapanno devānaṃ tāvatiṃsānaṃ sahabyataṃ. So aññe deve atirocati vaṇṇena ceva yasasā cā’ti. Atha kho, bhikkhave, sakko devānamindo deve tāvatiṃse anunayamāno tāyaṃ velāyaṃ imā gāthāyo abhāsi: </p>
<blockquote class="gatha">
<p><span class="cross" title="^sn55.26#1 [26. Paṭha­ma­anā­thapiṇḍi­kasutta] | ^an4.52#1 [52. Dutiya­puññā­bhi­sanda­sutta] | ^an5.47#1 [47. Dhanasutta] | ^thag8.2#6 [Siri­mittat­thera­gāthā]-803 | ^tha-ap65#3 [Paccā­gamani­yat­thera­apadāna] | ^pe3#56 [Sut­tā­dhiṭṭhā­na­tatiya­bhūmi]" id="note542">*</span> <a class="sc" id="4"></a><a class="verse-num-sc" id="verse-num-sc910"></a><a class="pts2ed" id="pts2ed1.499"></a><a id="p_12S1_1643" class="ms"></a>‘Yassa saddhā tathāgate,<br> acalā suppatiṭṭhitā;<br> Sīlañca yassa kalyāṇaṃ,<br> ariyakantaṃ pasaṃsitaṃ.
</p>
<p><a class="sc" id="5"></a><a class="verse-num-sc" id="verse-num-sc911"></a><a id="p_12S1_1644" class="ms"></a>Saṅghe pasādo yassatthi,<br> ujubhūtañca dassanaṃ;<br> Adaliddoti taṃ āhu,<br> amoghaṃ tassa jīvitaṃ.
</p>
<p><a class="sc" id="6"></a><a class="verse-num-sc" id="verse-num-sc912"></a><a id="p_12S1_1645" class="ms"></a>Tasmā saddhañca sīlañca,<br> pasādaṃ dhammadassanaṃ;<br> Anuyuñjetha medhāvī,<br> saraṃ buddhāna sāsanan’”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Dutiyavagga</span>
<span class="hidden">Vatapadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>