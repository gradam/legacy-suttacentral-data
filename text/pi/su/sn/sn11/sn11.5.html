<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.5">
<article>
<div class="hgroup">
<p class="division">Saṃyutta Nikāya 11</p>
<p>1. Paṭhamavagga</p>
<h1>5. Subhāsi­ta­jaya­sutta</h1>
</div>
<p><a class="sc" id="1"></a><a class="pts1ed" id="pts1ed1.223"></a><a class="pts2ed" id="pts2ed1.480"></a><a class="ms" id="p_12S1_1574"></a><a class="msdiv" id="msdiv251"></a>Sāvatthi­nidānaṃ. “Bhūtapubbaṃ, bhikkhave, devāsu­rasaṅgāmo samupabyūḷho ahosi. Atha kho, bhikkhave, vepacitti asurindo sakkaṃ devānamindaṃ etadavoca: ‘hotu, devānaminda, subhāsitena jayo’ti. ‘Hotu, vepacitti, subhāsitena jayo’ti. Atha kho, bhikkhave, devā ca asurā ca pārisajje ṭhapesuṃ: ‘ime no subhā­sita­dub­bhāsi­taṃ ājānissantī’ti. Atha kho, bhikkhave, vepacitti asurindo sakkaṃ devānamindaṃ etadavoca: ‘bhaṇa, devānaminda, gāthan’ti. Evaṃ vutte, bhikkhave, sakko devānamindo vepacittiṃ asurindaṃ etadavoca: ‘tumhe khvettha, vepacitti, pubbadevā. Bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc883"></a><a class="ms" id="p_12S1_1575"></a>‘Bhiyyo bālā pabhijjeyyuṃ,<br> no cassa paṭisedhako;<br> Tasmā bhusena daṇḍena,<br> dhīro bālaṃ nisedhaye’ti.
</p>
</blockquote>
<p><a class="sc" id="3"></a><a class="ms" id="p_12S1_1576"></a>Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca: ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imaṃ gāthaṃ abhāsi: </p>
<blockquote class="gatha">
<p><a class="sc" id="4"></a><a class="verse-num-sc" id="verse-num-sc884"></a><a class="pts2ed" id="pts2ed1.481"></a><a class="ms" id="p_12S1_1577"></a>‘Etadeva ahaṃ maññe,<br> bālassa paṭisedhanaṃ;<br> Paraṃ saṅkupitaṃ ñatvā,<br> yo sato upasammatī’ti.
</p>
</blockquote>
<p><a class="sc" id="5"></a><a class="ms" id="p_12S1_1578"></a>Bhāsitāya kho pana, bhikkhave, sakkena devānamindena gāthāya, devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca: ‘bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc885"></a><a class="ms" id="p_12S1_1579"></a>‘Etadeva titikkhāya,<br> vajjaṃ passāmi vāsava;<br> Yadā naṃ maññati bālo,<br> bhayā myāyaṃ titikkhati;<br> Ajjhāruhati dummedho,<br> gova bhiyyo palāyinan’ti.
</p>
</blockquote>
<p><a class="sc" id="7"></a><a class="ms" id="p_12S1_1580"></a>Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca: ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imā gāthāyo abhāsi: </p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc886"></a><a class="ms" id="p_12S1_1581"></a>‘Kāmaṃ maññatu vā mā vā,<br> bhayā myāyaṃ titikkhati;<br> Sadatthaparamā atthā,<br> khantyā bhiyyo na vijjati.
</p>
<p><a class="sc" id="9"></a><a class="verse-num-sc" id="verse-num-sc887"></a><a class="pts2ed" id="pts2ed1.482"></a><a class="ms" id="p_12S1_1582"></a>Yo have balavā santo,<br> dubbalassa titikkhati;<br> Tamāhu paramaṃ khantiṃ,<br> niccaṃ khamati dubbalo.
</p>
<p><a class="sc" id="10"></a><a class="verse-num-sc" id="verse-num-sc888"></a><a class="ms" id="p_12S1_1583"></a>Abalaṃ taṃ balaṃ āhu,<br> yassa bālabalaṃ balaṃ;<br> Balassa dhammaguttassa,<br> paṭivattā na vijjati.
</p>
<p><a class="sc" id="11"></a><a class="verse-num-sc" id="verse-num-sc889"></a><a class="ms" id="p_12S1_1584"></a>Tasseva tena pāpiyo,<br> yo kuddhaṃ paṭikujjhati;<br> Kuddhaṃ appa­ṭikuj­jhanto,<br> saṅgāmaṃ jeti dujjayaṃ.
</p>
<p><a class="sc" id="12"></a><a class="verse-num-sc" id="verse-num-sc890"></a><a class="ms" id="p_12S1_1585"></a>Ubhinnamatthaṃ carati,<br> attano ca parassa ca;<br> Paraṃ saṅkupitaṃ ñatvā,<br> yo sato upasammati.
</p>
<p><a class="sc" id="13"></a><a class="verse-num-sc" id="verse-num-sc891"></a><a class="pts1ed" id="pts1ed1.224"></a><a class="ms" id="p_12S1_1586"></a>Ubhinnaṃ tikicchantānaṃ,<br> attano ca parassa ca;<br> Janā maññanti bāloti,<br> ye dhammassa akovidā’ti.
</p>
</blockquote>
<p><a class="sc" id="14"></a><a class="pts2ed" id="pts2ed1.483"></a><a class="ms" id="p_12S1_1587"></a>Bhāsitāsu kho pana, bhikkhave, sakkena devānamindena gāthāsu, devā anumodiṃsu, asurā tuṇhī ahesuṃ. Atha kho, bhikkhave, devānañca asurānañca pārisajjā etadavocuṃ: ‘bhāsitā kho vepacittinā asurindena gāthāyo. Tā ca kho sadaṇḍāvacarā sasatthāvacarā, iti bhaṇḍanaṃ iti viggaho iti kalaho. <span class="var" title="bhāsitā kho pana (bj, pts2)" id="note521">Bhāsitā kho</span> sakkena devānamindena gāthāyo. Tā ca kho adaṇḍāvacarā asatthāvacarā, iti abhaṇḍanaṃ iti aviggaho iti akalaho. Sakkassa devānamindassa subhāsitena jayo’ti. Iti kho, bhikkhave, sakkassa devānamindassa subhāsitena jayo ahosī”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Paṭhamavagga</span>
<span class="hidden">Suvīrasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>