<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.10">
<article>
<div class="hgroup">
<p class="division">Saṃyutta Nikāya 11</p>
<p>1. Paṭhamavagga</p>
<h1><span class="var" title="isayo­samud­da­ka­suttaṃ (bj) | isayo samuddakā (sambara) (pts1)" id="note533">10. Samuddakasutta</span></h1>
</div>
<p><a class="sc" id="1"></a><a class="pts2ed" id="pts2ed1.489"></a><a class="ms" id="p_12S1_1603"></a><a class="msdiv" id="msdiv256"></a>Sāvatthiyaṃ. “Bhūtapubbaṃ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. Tena kho pana samayena devāsu­rasaṅgāmo samupabyūḷho ahosi. Atha kho, bhikkhave, tesaṃ isīnaṃ sīlavantānaṃ kal­yāṇa­dhammā­naṃ etadahosi: ‘dhammikā kho devā, adhammikā asurā. Siyāpi no asurato bhayaṃ. Yannūna mayaṃ sambaraṃ asurindaṃ upasaṅkamitvā abhaya­dak­khi­ṇaṃ yāceyyāmā’ti. Atha kho, bhikkhave, te isayo sīlavanto kalyāṇadhammā— seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—samuddatīre paṇṇakuṭīsu antarahitā sambarassa asurindassa sammukhe pāturahesuṃ. Atha kho, bhikkhave, te isayo sīlavanto kalyāṇadhammā sambaraṃ asurindaṃ gāthāya ajjhabhāsiṃsu:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc900"></a><a class="ms" id="p_12S1_1604"></a>‘Isayo sambaraṃ pattā,<br> yācanti abhaya­dak­khi­ṇaṃ;<br> Kāmaṅkaro hi te dātuṃ,<br> bhayassa abhayassa vā’ti.
</p>
<p><a class="sc" id="3"></a><a class="verse-num-sc" id="verse-num-sc901"></a><a class="ms" id="p_12S1_1605"></a>‘Isīnaṃ abhayaṃ natthi,<br> duṭṭhānaṃ sakkasevinaṃ;<br> Abhayaṃ yācamānānaṃ,<br> bhayameva dadāmi vo’ti.
</p>
<p><a class="sc" id="4"></a><a class="verse-num-sc" id="verse-num-sc902"></a><a class="ms" id="p_12S1_1606"></a>‘Abhayaṃ yācamānānaṃ,<br> bhayameva dadāsi no;<br> Paṭiggaṇhāma te etaṃ,<br> akkhayaṃ hotu te bhayaṃ.
</p>
<p><a class="sc" id="5"></a><a class="verse-num-sc" id="verse-num-sc903"></a><a class="ms" id="p_12S1_1607"></a>Yādisaṃ vapate bījaṃ,<br> tādisaṃ harate phalaṃ;<br> Kalyāṇakārī kalyāṇaṃ,<br> pāpakārī ca pāpakaṃ;<br> Pavuttaṃ tāta te bījaṃ,<br> phalaṃ pacca­nubhos­sasī’ti.
</p>
</blockquote>
<p><a class="sc" id="6"></a><a class="pts1ed" id="pts1ed1.228"></a><a class="pts2ed" id="pts2ed1.491"></a><a class="ms" id="p_12S1_1608"></a>Atha kho, bhikkhave, te isayo sīlavanto kalyāṇadhammā sambaraṃ asurindaṃ abhisapitvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—sambarassa asurindassa sammukhe antarahitā samuddatīre paṇṇakuṭīsu pāturahesuṃ. Atha kho, bhikkhave, sambaro asurindo tehi isīhi sīlavantehi kal­yāṇa­dham­mehi abhisapito rattiyā sudaṃ tikkhattuṃ ubbijjī”ti.</p>
<p class="endsection">Paṭhamo vaggo.</p>
<blockquote class="uddanagatha">
<p><a class="sc" id="7"></a><a class="ms" id="p_12S1_1611"></a>Suvīraṃ susīmañceva,<br> dhajaggaṃ vepacittino;<br> Subhāsitaṃ jayañceva,<br> kulāvakaṃ nadubbhiyaṃ;<br> Verocana asurindo,<br> isayo araññakañceva;<br> Isayo ca samuddakāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Paṭhamavagga</span>
<span class="hidden">Suvīrasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>