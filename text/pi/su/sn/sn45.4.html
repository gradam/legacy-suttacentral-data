<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn45.4">
<article>
<div id="sn45.4" class="hgroup">
<p class="division">Saṃyutta Nikāya 45</p>
<p>1. Avijjāvagga</p>
<h1><span class="var" id="4" title="brāhmaṇasuttaṃ (bj) | brāhmaṇo (pts1)">4. Jāṇussoṇibrāhmaṇasutta</span></h1>
</div>
<p><a class="sc" id="1"></a>
<a id="p_14S5_16" class="ms"></a>
<a class="msdiv" id="msdiv_4"></a>
Sāvatthinidānaṃ. Atha kho āyasmā ānando pubbaṇhasamayaṃ nivāsetvā
pattacīvaramādāya sāvatthiṃ piṇḍāya pāvisi. Addasā kho āyasmā ānando jāṇussoṇiṃ
brāhmaṇaṃ sabbasetena <span class="var" title="vaḷabhīrathena (bj)" id="note5">vaḷavābhirathena</span> sāvatthiyā niyyāyantaṃ. Setā sudaṃ assā
yuttā honti setālaṅkārā, seto ratho, setaparivāro, setā rasmiyo, setā
patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā,
setāya sudaṃ vālabījaniyā bījīyati. Tamenaṃ jano disvā evamāha: “brahmaṃ vata,
bho, yānaṃ. Brahmayānarūpaṃ vata, bho”ti.</p>
<p><a class="sc" id="2"></a>
<a class="pts1" id="pts5.5"></a>
<a id="p_14S5_17" class="ms"></a>
Atha kho āyasmā ānando sāvatthiyaṃ piṇḍāya caritvā pacchābhattaṃ
piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: </p>
<p><a class="sc" id="3"></a>
<a id="p_14S5_18" class="ms"></a>
“Idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ piṇḍāya
pāvisiṃ. Addasaṃ khvāhaṃ, bhante, jāṇussoṇiṃ brāhmaṇaṃ sabbasetena
vaḷavābhirathena sāvatthiyā niyyāyantaṃ. Setā sudaṃ assā yuttā honti
setālaṅkārā, seto ratho, setaparivāro, setā rasmiyo, setā patodalaṭṭhi, setaṃ
chattaṃ, setaṃ uṇhīsaṃ, setāni vatthāni, setā upāhanā, setāya sudaṃ
vālabījaniyā bījīyati. Tamenaṃ jano disvā evamāha: ‘brahmaṃ vata, bho, yānaṃ.
Brahmayānarūpaṃ vata, bho’ti. Sakkā nu kho, bhante, imasmiṃ dhammavinaye
brahmayānaṃ paññāpetun”ti?</p>
<p><a class="sc" id="4"></a>
<a id="p_14S5_19" class="ms"></a>
“Sakkā, ānandā”ti bhagavā avoca: “imasseva kho etaṃ, ānanda, ariyassa
aṭṭhaṅgikassa maggassa adhivacanaṃ: ‘brahmayānaṃ’ itipi, ‘dhammayānaṃ’ itipi,
‘anuttaro saṅgāmavijayo’ itipīti.</p>
<p><a class="sc" id="5"></a>
<a class="pts1" id="pts5.6"></a>
<a id="p_14S5_20" class="ms"></a>
Sammādiṭṭhi, ānanda, bhāvitā bahulīkatā rāgavinayapariyosānā hoti,
dosavinayapariyosānā hoti, mohavinayapariyosānā hoti. Sammāsaṅkappo, ānanda,
bhāvito bahulīkato rāgavinayapariyosāno hoti, dosavinayapariyosāno hoti,
mohavinayapariyosāno hoti. Sammāvācā, ānanda, bhāvitā bahulīkatā
rāgavinayapariyosānā hoti, dosa … pe … mohavinayapariyosānā hoti.
Sammākammanto, ānanda, bhāvito bahulīkato rāgavinayapariyosāno hoti, dosa … pe
… mohavinayapariyosāno hoti. Sammāājīvo, ānanda, bhāvito bahulīkato
rāgavinayapariyosāno hoti, dosa … pe … mohavinayapariyosāno hoti. Sammāvāyāmo,
ānanda, bhāvito bahulīkato rāgavinayapariyosāno hoti, dosa … pe …
mohavinayapariyosāno hoti. Sammāsati, ānanda, bhāvitā bahulīkatā
rāgavinayapariyosānā hoti, dosa … pe … mohavinayapariyosānā hoti. Sammāsamādhi,
ānanda, bhāvito bahulīkato rāgavinayapariyosāno hoti, dosa … pe …
mohavinayapariyosāno hoti.</p>
<p><a class="sc" id="6"></a>
<a id="p_14S5_21" class="ms"></a>
Iminā kho etaṃ, ānanda, pariyāyena veditabbaṃ yathā imassevetaṃ ariyassa
aṭṭhaṅgikassa maggassa adhivacanaṃ: ‘brahmayānaṃ’ itipi, ‘dhammayānaṃ’ itipi,
‘anuttaro saṅgāmavijayo’ itipī”ti. Idamavoca bhagavā.</p>
<p><a class="sc" id="7"></a>
<a id="p_14S5_22" class="ms"></a>
Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="8"></a>
<a id="p_14S5_23" class="ms"></a>
“Yassa saddhā ca paññā ca,<br>
Dhammā yuttā <span class="var" title="saddhā dhuraṃ (s1-3)" id="note6">sadā dhuraṃ</span>;<br>
Hirī īsā mano yottaṃ,<br>
Sati ārakkhasārathi.
</p>
<p><a class="sc" id="9"></a>
<a id="p_14S5_24" class="ms"></a>
Ratho sīlaparikkhāro,<br>
jhānakkho cakkavīriyo;<br>
<span class="var" title="upekhā (bj)" id="note7">Upekkhā</span> dhurasamādhi,<br>
anicchā parivāraṇaṃ.
</p>
<p><a class="sc" id="10"></a>
<a id="p_14S5_25" class="ms"></a>
<span class="var" title="avyāpādo (bj)" id="note8">Abyāpādo</span> avihiṃsā,<br>
viveko yassa āvudhaṃ;<br>
Titikkhā <span class="var" title="vammasannāho (bj) | dhammasannāho (s1-3, pts1)" id="note9">cammasannāho</span>,<br>
yogakkhemāya vattati.
</p>
<p><a class="sc" id="11"></a>
<a id="p_14S5_26" class="ms"></a>
Etadattani sambhūtaṃ,<br>
brahmayānaṃ anuttaraṃ;<br>
Niyyanti dhīrā lokamhā,<br>
aññadatthu jayaṃ jayan”ti.
</p>
</blockquote>
<p class="endsection">Catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Maggasaṃyutta</span>
<span class="hidden">Avijjāvagga</span>
<span class="hidden">Avijjāsutta</span>
</div>
</section>
<a class="previous" href="/pi/sn45.3">◀ Saṃyutta Nikāya  45.3</a><a class="top" href="#"> ▲ TOP </a><a class="next" href="/pi/sn45.5">Saṃyutta Nikāya  45.5 ▶</a>
</div>
</body>
</html>