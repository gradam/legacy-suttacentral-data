<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="1"><article><hgroup id="sn5.1"><h2>Saṃyutta Nikāya 5</h2> <h3>1. Bhikkhunīvagga</h3><h1>1. Āḷavikāsutta</h1></hgroup><p><a id="p_12S1_939" class="ms"></a><a class="msdiv" id="msdiv_162"></a><a class="sc" id="1"></a> <span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āḷavikā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami vivekatthinī. Atha kho māro pāpimā āḷavikāya bhikkhuniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo yena āḷavikā bhikkhunī tenupasaṅkami; upasaṅkamitvā āḷavikaṃ bhikkhuniṃ gāthāya ajjhabhāsi: </p><blockquote class="gatha"><p><a id="p_12S1_940" class="ms"></a><a class="sc" id="2"></a>
“Natthi nissaraṇaṃ loke,<br> kiṃ vivekena kāhasi;<br>
Bhuñjassu kāmaratiyo,<br>
māhu pacchānutāpinī”ti.
</p>
</blockquote><p><a id="p_12S1_941" class="ms"></a><a class="sc" id="3"></a>
Atha kho āḷavikāya bhikkhuniyā etadahosi:  “ko nu khvāyaṃ manusso vā amanusso vā gāthaṃ bhāsatī”ti? Atha kho āḷavikāya bhikkhuniyā etadahosi:  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo vivekamhā cāvetukāmo gāthaṃ bhāsatī”ti. Atha kho āḷavikā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: </p><blockquote class="gatha"><p><a id="p_12S1_942" class="ms"></a><a class="sc" id="4"></a>
“Atthi nissaraṇaṃ loke,<br> paññāya me suphussitaṃ;<br>
Pamattabandhu pāpima,<br>
na tvaṃ jānāsi taṃ padaṃ.
</p><p><a id="p_12S1_943" class="ms"></a><a class="sc" id="5"></a>
Sattisūlūpamā kāmā,<br> khandhāsaṃ adhikuṭṭanā;<br>
Yaṃ tvaṃ kāmaratiṃ brūsi,<br>
arati mayha sā ahū”ti.
</p>
</blockquote><p><a id="p_12S1_944" class="ms"></a><a class="sc" id="6"></a>
Atha kho māro pāpimā “jānāti maṃ āḷavikā bhikkhunī”ti dukkhī dummano tatthevantaradhāyīti.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bhikkhunīsaṃyutta</div>
<div class="hidden">
Bhikkhunīvagga</div>
<div class="hidden">
Āḷavikāsutta</div>
</div>
</section><a class="previous" href="/sn4.25/pi/">◀ Saṃyutta Nikāya  4.25</a><a class="top" href="#"> ▲ TOP </a><a class="next" href="/sn5.2/pi/">Saṃyutta Nikāya  5.2 ▶</a></div>
</body>
</html>