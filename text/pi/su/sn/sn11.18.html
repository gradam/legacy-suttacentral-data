<!DOCTYPE html>
<html data-prev="sn11.17" data-next="sn11.19">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.18">
<article>
<div class="hgroup">
<p class="division">Saṃyutta Nikāya 11</p>
<p>2. Dutiyavagga</p>
<h1><span class="var" id="note544" title="sakka­na­massa­na­suttaṃ (bj) | sakka­na­massa­na­suttaṃ (1) (s1) | paṭha­ma­sakka­na­massa­na­suttaṃ (s2, s3) | sakka-namassana (1) (pts1)">18. Gahaṭ­ṭha­vanda­nā­sutta</span></h1>
</div>
<p><a class="sc" id="1"></a><a id="p_12S1_1657" class="ms"></a><a class="msdiv" id="msdiv_264"></a>Sāvatthiyaṃ. Tatra … pe … etadavoca: “bhūtapubbaṃ, bhikkhave, sakko devānamindo
mātaliṃ saṅgāhakaṃ āmantesi: ‘yojehi, samma mātali, sahassayuttaṃ ājaññarathaṃ.
Uyyānabhūmiṃ gacchāma subhūmiṃ dassanāyā’ti. ‘Evaṃ, bhaddantavā’ti kho,
bhikkhave, mātali saṅgāhako sakkassa devānamindassa paṭissutvā sahassayuttaṃ
ājaññarathaṃ yojetvā sakkassa devānamindassa paṭivedesi: ‘yutto kho te, mārisa,
sahassayutto ājaññaratho. Yassadāni kālaṃ maññasī’ti. Atha kho, bhikkhave,
sakko devānamindo vejayan­ta­pāsādā orohanto <span class="var" title="pañjaliko (bj, pts1) | pañjaliṃ katvā (mr)" id="note545">añjaliṃ katvā</span> sudaṃ puthuddisā
namassati. Atha kho, bhikkhave, mātali saṅgāhako sakkaṃ devānamindaṃ gāthāya
ajjhabhāsi:</p>
<blockquote class="gatha">
<p><a class="sc" id="2"></a><a class="pts2" id="pts21.503"></a><a id="p_12S1_1658" class="ms"></a>‘Taṃ namassanti tevijjā,<br>
sabbe bhummā ca khattiyā;<br>
Cattāro ca mahārājā,<br>
tidasā ca yasassino;<br>
Atha ko nāma so yakkho,<br>
yaṃ tvaṃ sakka namassasī’ti.
</p>
<p><a class="sc" id="3"></a><a id="p_12S1_1659" class="ms"></a>‘Maṃ namassanti tevijjā,<br>
sabbe bhummā ca khattiyā;<br>
Cattāro ca mahārājā,<br>
tidasā ca yasassino.
</p>
<p><a class="sc" id="4"></a><a id="p_12S1_1660" class="ms"></a>Ahañca sīlasampanne,<br>
cira­rat­tasamā­hite;<br>
Sammāpabbajite vande,<br>
brahma­cari­ya­parā­yane.
</p>
<p><a class="sc" id="5"></a><a id="p_12S1_1661" class="ms"></a>Ye gahaṭṭhā puññakarā,<br>
sīlavanto upāsakā;<br>
Dhammena dāraṃ posenti,<br>
te namassāmi mātalī’ti.
</p>
<p><a class="sc" id="6"></a><a id="p_12S1_1662" class="ms"></a>‘Seṭṭhā hi kira lokasmiṃ,<br>
ye tvaṃ sakka namassasi;<br>
Ahampi te namassāmi,<br>
ye namassasi vāsavā’ti.
</p>
<p><a class="sc" id="7"></a><a class="pts2" id="pts21.504"></a><a id="p_12S1_1663" class="ms"></a>Idaṃ vatvāna maghavā,<br>
devarājā sujampati;<br>
Puthuddisā namassitvā,<br>
pamukho rathamāruhī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Dutiyavagga</span>
<span class="hidden">Vatapadasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>