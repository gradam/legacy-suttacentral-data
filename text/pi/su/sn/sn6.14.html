<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn6.14">
<article>
<div id="sn6.14" class="hgroup">
<p class="division">Saṃyutta Nikāya 6</p>
<p>2. Dutiyavagga</p>
<h1>14. Aruṇavatīsutta</h1>
</div>
<p><a class="sc" id="1"></a>
<a class="pts1" id="pts1.155"></a>
<a id="p_12S1_1104" class="ms"></a>
<a class="msdiv" id="msdiv_185"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati … pe … tatra kho bhagavā bhikkhū
āmantesi: “bhikkhavo”ti. “Bhadante”ti te bhikkhū bhagavato paccassosuṃ. Bhagavā
etadavoca: </p>
<p><a class="sc" id="2"></a>
<a class="pts2" id="pts1.336"></a>
<a id="p_12S1_1105" class="ms"></a>
“Bhūtapubbaṃ, bhikkhave, rājā ahosi aruṇavā nāma. Rañño kho pana, bhikkhave,
aruṇavato aruṇavatī nāma rājadhānī ahosi<q class="open" id="note380" title=" aruṇavatiyaṃ kho pana bhikkhave rājadhāniyaṃ (pā1, ka-ma)">. Aruṇavatiṃ kho pana, bhikkhave,
rājadhāniṃ</q> sikhī bhagavā arahaṃ sammāsambuddho upanissāya vihāsi. Sikhissa kho
pana, bhikkhave, bhagavato arahato sammā­sambud­dhassa abhi­bhū­sam­bha­vaṃ nāma
sāvakayugaṃ ahosi aggaṃ bhaddayugaṃ. Atha kho, bhikkhave, sikhī bhagavā arahaṃ
sammāsambuddho abhibhuṃ bhikkhuṃ āmantesi: ‘āyāma, brāhmaṇa, yena aññataro
brahmaloko tenu­pasaṅka­mis­sāma, yāva bhattassa kālo bhavissatī’ti. ‘Evaṃ,
bhante’ti kho bhikkhave, abhibhū bhikkhu sikhissa bhagavato arahato
sammā­sambud­dhassa paccassosi. Atha kho, bhikkhave, sikhī bhagavā arahaṃ
sammāsambuddho abhibhū ca bhikkhu–  seyyathāpi nāma balavā puriso samiñjitaṃ vā
bāhaṃ pasāreyya, pasāritaṃ vā bāhaṃ samiñjeyya; evameva–  aruṇavatiyā
rājadhāniyā antarahitā tasmiṃ brahmaloke pāturahesuṃ.</p>
<p><a class="sc" id="3"></a>
<a class="pts1" id="pts1.156"></a>
<a class="pts2" id="pts1.337"></a>
<a id="p_12S1_1106" class="ms"></a>
Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ
āmantesi: ‘paṭibhātu, brāhmaṇa, taṃ brahmuno ca brahmaparisāya ca
brahma­pārisaj­jā­nañca dhammī kathā’ti. ‘Evaṃ, bhante’ti kho, bhikkhave, abhibhū
bhikkhu sikhissa bhagavato arahato sammā­sambud­dhassa paṭissutvā, brahmānañca
brahma­parisañca brahma­pārisajje ca dhammiyā kathāya sandassesi samādapesi
samuttejesi sampahaṃsesi. Tatra sudaṃ, bhikkhave, brahmā ca brahmaparisā ca
brahma­pārisajjā ca ujjhāyanti <span class="var" title="khīyanti (bj, s1-3, km, pts1-2)" id="note382">khiyyanti</span> vipācenti: ‘acchariyaṃ vata, bho,
abbhutaṃ vata bho, kathañhi nāma satthari sammukhībhūte sāvako dhammaṃ
desessatī’ti.</p>
<p><a class="sc" id="4"></a>
<a id="p_12S1_1107" class="ms"></a>
Atha kho, bhikkhave, sikhī bhagavā arahaṃ sammāsambuddho abhibhuṃ bhikkhuṃ
āmantesi: ‘ujjhāyanti kho te, brāhmaṇa, brahmā ca brahmaparisā ca
brahma­pārisajjā ca–  acchariyaṃ vata bho, abbhutaṃ vata bho, kathañhi nāma
satthari sammukhībhūte sāvako dhammaṃ desessatīti. Tena hi tvaṃ, brāhmaṇa,
bhiyyoso mattāya brahmānañca brahma­parisañca brahma­pārisajje ca saṃvejehī’ti.
‘Evaṃ, bhante’ti kho, bhikkhave, abhibhū bhikkhu<span class="cross" title="^ps3.3#15 [Iddhikathā/2. Dasa­iddhi­niddesa]" id="note383">^</span> sikhissa bhagavato arahato
sammā­sambud­dhassa paṭissutvā dissamānenapi kāyena dhammaṃ desesi,
adissamānenapi kāyena dhammaṃ desesi, dissamānenapi heṭṭhimena upaḍḍhakāyena
adissamānena uparimena upaḍḍhakāyena dhammaṃ desesi, dissamānenapi uparimena
upaḍḍhakāyena adissamānena heṭṭhimena upaḍḍhakāyena dhammaṃ desesi. Tatra
sudaṃ, bhikkhave, brahmā ca brahmaparisā ca brahma­pārisajjā ca
accha­riyab­bhuta­citta­jātā ahesuṃ: ‘acchariyaṃ vata bho, abbhutaṃ vata bho,
samaṇassa mahiddhikatā mahānubhāvatā’ti.</p>
<p><a class="sc" id="5"></a>
<a class="pts2" id="pts1.338"></a>
<a id="p_12S1_1108" class="ms"></a>
Atha kho abhibhū bhikkhu sikhiṃ bhagavantaṃ arahantaṃ sammā­sambud­dhaṃ
etadavoca: ‘abhijānāmi khvāhaṃ, bhante, ­bhik­khu­saṃ­ghassa majjhe evarūpiṃ vācaṃ
bhāsitā–  pahomi khvāhaṃ, āvuso, brahmaloke ṭhito <span class="var" title="sahas­sīloka­dhātuṃ (bj, s1-3, km, pts1-2)" id="note384">sahas­siloka­dhātuṃ</span> sarena
viññāpetun’ti. ‘Etassa, brāhmaṇa, kālo, etassa, brāhmaṇa, kālo; yaṃ tvaṃ,
brāhmaṇa, brahmaloke ṭhito sahas­siloka­dhātuṃ sarena viññāpeyyāsī’ti. ‘Evaṃ,
bhante’ti kho, bhikkhave, abhibhū bhikkhu sikhissa bhagavato arahato
sammā­sambud­dhassa paṭissutvā brahmaloke ṭhito imā gāthāyo abhāsi:</p>
<blockquote class="gatha">
<p><span class="cross" title="^thag3.13#2 [Abhi­bhū­tat­thera­gāthā] | ^ne4#185 [Vibhaṅga/ Āvaṭṭa­hā­ravi­bhaṅga] | ^pe3#56 [Sut­tā­dhiṭṭhā­na­tatiya­bhūmi] | ^mi6.2.3#1 [Paṭi­padā­dosa­pañha] | ^kv1.2#181 [Dutiyavagga/ Vacībhedakathā]" id="note385">^</span>
<a class="sc" id="6"></a>
<a id="p_12S1_1109" class="ms"></a>
‘<span class="var" title="ārabhatha (bj) | ārabbhatha (s1-3, pts1-2)" id="note386">Ārambhatha</span> <span class="var" title="nikkhamatha (bj, pts1-2)" id="note387">nikkamatha</span>,<br>
Yuñjatha buddhasāsane;<br>
Dhunātha maccuno senaṃ,<br>
Naḷāgāraṃva kuñjaro.
</p>
<p><a class="sc" id="7"></a>
<a class="pts1" id="pts1.157"></a>
<a id="p_12S1_1110" class="ms"></a>
Yo imasmiṃ dhammavinaye,<br>
appamatto vihassati;<br>
Pahāya jātisaṃsāraṃ,<br>
dukkhassantaṃ karissatī’ti.
</p>
</blockquote>
<p><a class="sc" id="8"></a>
<a class="pts2" id="pts1.339"></a>
<a id="p_12S1_1111" class="ms"></a>
Atha kho, bhikkhave, sikhī ca bhagavā arahaṃ sammāsambuddho abhibhū ca bhikkhu
brahmānañca brahma­parisañca brahma­pārisajje ca saṃvejetvā–  seyyathāpi nāma …
pe … tasmiṃ brahmaloke antarahitā aruṇavatiyā rājadhāniyā pāturahesuṃ. Atha
kho, bhikkhave, sikhī bhagavā arahaṃ sammāsambuddho bhikkhū āmantesi: ‘assuttha
no tumhe, bhikkhave, abhibhussa bhikkhuno brahmaloke ṭhitassa gāthāyo
bhāsamānassā’ti? ‘Assumha kho mayaṃ, bhante, abhibhussa bhikkhuno brahmaloke
ṭhitassa gāthāyo bhāsamānassā’ti. ‘Yathā kathaṃ pana tumhe, bhikkhave, assuttha
abhibhussa bhikkhuno brahmaloke ṭhitassa gāthāyo bhāsamānassā’ti? Evaṃ kho
mayaṃ, bhante, assumha abhibhussa bhikkhuno brahmaloke ṭhitassa gāthāyo
bhāsamānassa: </p>
<blockquote class="gatha">
<p><a class="sc" id="9"></a>
<a id="p_12S1_1112" class="ms"></a>
‘Ārambhatha nikkamatha,<br>
yuñjatha buddhasāsane;<br>
Dhunātha maccuno senaṃ,<br>
naḷāgāraṃva kuñjaro.
</p>
<p><a class="sc" id="10"></a>
<a id="p_12S1_1113" class="ms"></a>
Yo imasmiṃ dhammavinaye,<br>
appamatto vihassati;<br>
Pahāya jātisaṃsāraṃ,<br>
dukkhassantaṃ karissatī’ti.
</p>
</blockquote>
<p><a class="sc" id="11"></a>
<a id="p_12S1_1114" class="ms"></a>
‘Evaṃ kho mayaṃ, bhante, assumha abhibhussa bhikkhuno brahmaloke ṭhitassa
gāthāyo bhāsamānassā’ti. ‘Sādhu sādhu, bhikkhave; sādhu kho tumhe, bhikkhave,
assuttha abhibhussa bhikkhuno brahmaloke ṭhitassa gāthāyo bhāsamānassā’”ti.</p>
<p><a class="sc" id="12"></a>
<a class="pts2" id="pts1.340"></a>
<a id="p_12S1_1115" class="ms"></a>
Idamavoca bhagavā, attamanā te bhikkhū bhagavato bhāsitaṃ abhinandunti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Brahmasaṃyutta</span>
<span class="hidden">Dutiyavagga</span>
<span class="hidden">Sanaṅ­kumāra­sutta</span>
</div>
</section>
<a class="previous" href="/pi/sn6.13">◀ Saṃyutta Nikāya  6.13</a><a class="top" href="#"> ▲ TOP </a><a class="next" href="/pi/sn6.15">Saṃyutta Nikāya  6.15 ▶</a>
</div>
</body>
</html>