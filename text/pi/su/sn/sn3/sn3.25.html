<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.25">
<article>
<div class="hgroup">
<p class="division">Saṃyutta Nikāya 3</p>
<p>3. Tatiyavagga</p>
<h1><span class="var" title="pabba­topama­suttaṃ (s1-3)" id="note243">25. Pabba­tūpama­sutta</span></h1>
</div>
<p><a class="sc" id="1"></a><a class="pts2ed" id="pts2ed1.225"></a><a class="ms" id="p_12S1_755"></a><a class="msdiv" id="msdiv136"></a>Sāvatthi­nidānaṃ. Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca: “handa kuto nu tvaṃ, mahārāja, āgacchasi divā divassā”ti? “Yāni tāni, bhante, raññaṃ khattiyānaṃ muddhā­vasit­tā­naṃ issa­riya­mada­mattānaṃ kāma­gedha­pari­yuṭ­ṭhi­tā­naṃ jana­padat­thāva­riyap­pattā­naṃ mahantaṃ patha­vi­maṇḍa­laṃ abhivijiya ajjhā­va­santā­naṃ rājakaraṇīyāni bhavanti, tesu khvāhaṃ, etarahi ussukkamāpanno”ti.</p>
<p><a class="sc" id="2"></a><a class="pts1ed" id="pts1ed1.101"></a><a class="pts2ed" id="pts2ed1.226"></a><a class="ms" id="p_12S1_756"></a>“Taṃ kiṃ maññasi, mahārāja, idha te puriso āgaccheyya puratthimāya disāya saddhāyiko paccayiko. So taṃ upasaṅkamitvā evaṃ vadeyya: ‘yagghe, mahārāja, jāneyyāsi, ahaṃ āgacchāmi puratthimāya disāya. Tatthaddasaṃ mahantaṃ pabbataṃ abbhasamaṃ, sabbe pāṇe nippothento āgacchati. Yaṃ te, mahārāja, karaṇīyaṃ, taṃ karohī’ti. Atha dutiyo puriso āgaccheyya pacchimāya disāya … pe … atha tatiyo puriso āgaccheyya uttarāya disāya … atha catuttho puriso āgaccheyya dakkhiṇāya disāya saddhāyiko paccayiko. So taṃ upasaṅkamitvā evaṃ vadeyya: ‘yagghe, mahārāja, jāneyyāsi, ahaṃ āgacchāmi dakkhiṇāya disāya. Tatthaddasaṃ mahantaṃ pabbataṃ abbhasamaṃ sabbe pāṇe nippothento āgacchati. Yaṃ te, mahārāja, karaṇīyaṃ taṃ karohī’ti. Evarūpe te, mahārāja, mahati mahabbhaye samuppanne dāruṇe <span class="var" title="manussakāye (mr)" id="note244">manussakkhaye</span> dullabhe manussatte kimassa karaṇīyan”ti?</p>
<p><a class="sc" id="3"></a><a class="ms" id="p_12S1_757"></a>“Evarūpe me, bhante, mahati mahabbhaye samuppanne dāruṇe manussakkhaye dullabhe manussatte kimassa karaṇīyaṃ aññatra dhammacariyāya aññatra samacariyāya aññatra kusalakiriyāya aññatra puññakiriyāyā”ti?</p>
<p><a class="sc" id="4"></a><a class="pts1ed" id="pts1ed1.102"></a><a class="pts2ed" id="pts2ed1.227"></a><a class="ms" id="p_12S1_758"></a>“Ārocemi kho te, mahārāja, paṭivedemi kho te, mahārāja, adhivattati kho taṃ, mahārāja, jarāmaraṇaṃ. Adhivattamāne ce te, mahārāja, jarāmaraṇe kimassa karaṇīyan”ti? “Adhivattamāne ca me, bhante, jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāya? Yāni tāni, bhante, raññaṃ khattiyānaṃ muddhā­vasit­tā­naṃ issa­riya­mada­mattānaṃ kāma­gedha­pari­yuṭ­ṭhi­tā­naṃ jana­padat­thāva­riyap­pattā­naṃ mahantaṃ patha­vi­maṇḍa­laṃ abhivijiya ajjhā­va­santā­naṃ hatthiyuddhāni bhavanti; tesampi, bhante, hatthi­yuddhā­naṃ natthi gati natthi visayo adhivattamāne jarāmaraṇe. Yānipi tāni, bhante, raññaṃ khattiyānaṃ muddhā­vasit­tā­naṃ … pe … ajjhā­va­santā­naṃ assayuddhāni bhavanti … pe … rathayuddhāni bhavanti … pe … pattiyuddhāni bhavanti; tesampi, bhante, pattiyuddhānaṃ natthi gati natthi visayo adhivattamāne jarāmaraṇe. Santi kho pana, bhante, imasmiṃ rājakule mantino mahāmattā, ye <span class="var" title="yesaṃ honti (mr)" id="note245">pahonti</span> āgate paccatthike mantehi bhedayituṃ. Tesampi, bhante, mantayuddhānaṃ natthi gati natthi visayo adhivattamāne jarāmaraṇe. Saṃvijjati kho pana, bhante, imasmiṃ rājakule pahūtaṃ hirañ­ña­suvaṇ­ṇaṃ bhūmigatañceva vehāsaṭṭhañca, yena mayaṃ pahoma āgate paccatthike dhanena upalāpetuṃ. Tesampi, bhante, dhanayuddhānaṃ natthi gati natthi visayo adhivattamāne jarāmaraṇe. Adhivattamāne ca me, bhante, jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāyā”ti?</p>
<p><a class="sc" id="5"></a><a class="ms" id="p_12S1_759"></a>“Evametaṃ, mahārāja, evametaṃ, mahārāja. Adhivattamāne jarāmaraṇe kimassa karaṇīyaṃ aññatra dhammacariyāya samacariyāya kusalakiriyāya puññakiriyāyā”ti? Idamavoca bhagavā … pe … satthā: </p>
<blockquote class="gatha">
<p><a class="sc" id="6"></a><a class="verse-num-sc" id="verse-num-sc441"></a><a class="ms" id="p_12S1_760"></a>“Yathāpi selā vipulā,<br> nabhaṃ āhacca pabbatā;<br> Saman­tā­nu­pariyā­yeyyuṃ,<br> nippothento catuddisā.
</p>
<p><a class="sc" id="7"></a><a class="verse-num-sc" id="verse-num-sc442"></a><a class="ms" id="p_12S1_761"></a>Evaṃ jarā ca maccu ca,<br> adhivattanti <span class="var" title="pāṇino (bj, s1-3, km, pts1)" id="note246">pāṇine</span>;<br> Khattiye brāhmaṇe vesse,<br> sudde caṇḍālapukkuse;<br> <span class="var" title="na kañci (?)" id="note247">Na kiñci</span> parivajjeti,<br> sabba­mevā­bhimad­dati.
</p>
<p><a class="sc" id="8"></a><a class="verse-num-sc" id="verse-num-sc443"></a><a class="ms" id="p_12S1_762"></a>Na tattha hatthīnaṃ bhūmi,<br> na rathānaṃ na pattiyā;<br> Na cāpi mantayuddhena,<br> sakkā jetuṃ dhanena vā.
</p>
<p><a class="sc" id="9"></a><a class="verse-num-sc" id="verse-num-sc444"></a><a class="pts2ed" id="pts2ed1.229"></a><a class="ms" id="p_12S1_763"></a>Tasmā hi paṇḍito poso,<br> sampassaṃ atthamattano;<br> Buddhe dhamme ca saṅghe ca,<br> dhīro saddhaṃ nivesaye.
</p>
<p><a class="sc" id="10"></a><a class="verse-num-sc" id="verse-num-sc445"></a><a class="ms" id="p_12S1_764"></a>Yo <span class="var" title="dhammacārī (bj, s1-3, km, pts1) | dhammacāri (pts2)" id="note248">dhammaṃ cari</span> kāyena,<br> vācāya uda cetasā;<br> Idheva naṃ pasaṃsanti,<br> pecca sagge pamodatī”ti.
</p>
</blockquote>
<p class="endsection">Tatiyo vaggo.</p>
<blockquote class="uddanagatha">
<p><a class="sc" id="11"></a><a class="ms" id="p_12S1_767"></a>Puggalo ayyikā loko,<br> <span class="var" title="issatthaṃ (bj, s1-3, km, pts2)" id="note250">issattaṃ</span> pabbatūpamā;<br> Desitaṃ buddhaseṭṭhena,<br> imaṃ kosala­pañca­kanti.
</p>
</blockquote>
<p class="endsutta">Kosala­saṃ­yuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Tatiyavagga</span>
<span class="hidden">Puggalasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>