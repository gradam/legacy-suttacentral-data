<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn7.6">
<article>
<div id="sn7.6" class="hgroup">
<p class="division">Saṃyutta Nikāya 7</p>
<p>1. Arahantavagga</p>
<h1>6. Jaṭāsutta</h1>
</div>
<p><a class="sc" id="1"></a>
<a id="p_12S1_1162" class="ms"></a>
<a class="msdiv" id="msdiv_192"></a>
Sāvatthi­nidānaṃ. Atha kho jaṭābhāradvājo brāhmaṇo yena bhagavā tenupasaṅkami;
upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ
vītisāretvā ekamantaṃ nisīdi. Ekamantaṃ nisinno kho jaṭābhāradvājo brāhmaṇo
bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="2"></a>
<a id="p_12S1_1163" class="ms"></a>
“Antojaṭā bahijaṭā,<br>
Jaṭāya jaṭitā pajā;<br>
Taṃ taṃ gotama pucchāmi,<br>
Ko imaṃ vijaṭaye jaṭan”ti.
</p>
<p><span class="cross" title="^sn1.23#1 [23. Jaṭāsutta] | ^pe2#55 [Sāsana­paṭṭhā­na­dutiya­bhūmi] | ^mi3.1.8#1 [Sīla­lak­kha­ṇa­pañha]" id="note398">^</span>
<a class="sc" id="3"></a>
<a class="pts2" id="pts1.354"></a>
<a id="p_12S1_1164" class="ms"></a>
“Sīle patiṭṭhāya naro sapañño,<br>
Cittaṃ paññañca bhāvayaṃ;<br>
Ātāpī nipako bhikkhu,<br>
So imaṃ vijaṭaye jaṭaṃ.
</p>
<p><a class="sc" id="4"></a>
<a id="p_12S1_1165" class="ms"></a>
Yesaṃ rāgo ca doso ca,<br>
avijjā ca virājitā;<br>
Khīṇāsavā arahanto,<br>
tesaṃ vijaṭitā jaṭā.
</p>
<p><a class="sc" id="5"></a>
<a id="p_12S1_1166" class="ms"></a>
Yattha nāmañca rūpañca,<br>
asesaṃ uparujjhati;<br>
Paṭighaṃ rūpasaññā ca,<br>
etthesā chijjate jaṭā”ti.
</p>
</blockquote>
<p><a class="sc" id="6"></a>
<a id="p_12S1_1167" class="ms"></a>
Evaṃ vutte, jaṭābhāradvājo bhagavantaṃ etadavoca: “abhikkantaṃ, bho gotama … pe
… aññataro ca panāyasmā bhāradvājo arahataṃ ahosī”ti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Arahantavagga</span>
<span class="hidden">Dha­nañjānī­sutta</span>
</div>
</section>
<a class="previous" href="/pi/sn7.5">◀ Saṃyutta Nikāya  7.5</a><a class="top" href="#"> ▲ TOP </a><a class="next" href="/pi/sn7.7">Saṃyutta Nikāya  7.7 ▶</a>
</div>
</body>
</html>