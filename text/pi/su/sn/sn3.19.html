<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn3.19">
<article>
<div id="sn3.19" class="hgroup">
<p class="division">Saṃyutta Nikāya 3</p>
<p>2. Dutiyavagga</p>
<h1>19. Paṭhamaaputtakasutta</h1>
</div>
<p>
<a class="sc" id="1"></a>
<a id="p_12S1_698" class="ms"></a>
<a class="msdiv" id="msdiv_130"></a>
Sāvatthinidānaṃ. Atha kho rājā pasenadi kosalo divā divassa yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca: “handa kuto
nu tvaṃ, mahārāja, āgacchasi divā divassā”ti?</p>
<p>
<a class="sc" id="2"></a>
<a class="pts" id="pts1.202"></a>
<a id="p_12S1_699" class="ms"></a>
“Idha, bhante, sāvatthiyaṃ seṭṭhi gahapati kālaṅkato. Tamahaṃ aputtakaṃ
sāpateyyaṃ rājantepuraṃ atiharitvā āgacchāmi. Asīti, bhante, satasahassāni
hiraññasseva, ko pana vādo rūpiyassa. Tassa kho pana, bhante, seṭṭhissa
gahapatissa evarūpo bhattabhogo ahosi–  kaṇājakaṃ bhuñjati bilaṅgadutiyaṃ.
Evarūpo vatthabhogo ahosi–  sāṇaṃ dhāreti tipakkhavasanaṃ. Evarūpo yānabhogo
ahosi–  jajjararathakena yāti paṇṇachattakena dhāriyamānenā”ti.</p>
<p>
<a class="sc" id="3"></a>
<a id="p_12S1_700" class="ms"></a>
“Evametaṃ, mahārāja, evametaṃ, mahārāja. Asappuriso kho, mahārāja, uḷāre bhoge
labhitvā nevattānaṃ sukheti pīṇeti, na mātāpitaro sukheti pīṇeti, na puttadāraṃ
sukheti pīṇeti, na dāsakammakaraporise sukheti pīṇeti, na mittāmacce sukheti
pīṇeti, na samaṇabrāhmaṇesu uddhaggikaṃ dakkhiṇaṃ patiṭṭhāpeti sovaggikaṃ
sukhavipākaṃ saggasaṃvattanikaṃ. Tassa te bhoge evaṃ sammā <span class="var" title='[{"eds":["si"],"var":"aparibhuñjamāno "},{"eds":["s1","s2","s3","pts1"],"var":"aparibhuñjamāne "},{"eds":["pts2"],"var":"aparibhuñjamānaṃ "}]'>aparibhuñjiyamāne</span>
rājāno vā haranti corā vā haranti aggi vā ḍahati udakaṃ vā vahati appiyā vā
dāyādā haranti. <span class="var" title='[{"eds":["si","pts1"],"var":"evaṃ sante "}]'>Evaṃsa te</span>, mahārāja, bhogā sammā aparibhuñjiyamānā parikkhayaṃ
gacchanti, no paribhogaṃ.</p>
<p>
<a class="sc" id="4"></a>
<a class="pts" id="pts1.203"></a>
<a id="p_12S1_701" class="ms"></a>
Seyyathāpi, mahārāja, amanussaṭṭhāne pokkharaṇī acchodakā sītodakā sātodakā
setodakā supatitthā ramaṇīyā. Taṃ jano neva hareyya na piveyya na nahāyeyya na
yathāpaccayaṃ vā kareyya. Evañhi taṃ, mahārāja, udakaṃ sammā <span class="var" title='[{"eds":["s1","s2","s3","km","pts2"],"var":"aparibhuñjamānaṃ "}]'>aparibhuñjiyamānaṃ</span>
parikkhayaṃ gaccheyya, no paribhogaṃ. Evameva kho, mahārāja, asappuriso uḷāre
bhoge labhitvā nevattānaṃ sukheti pīṇeti, na mātāpitaro sukheti pīṇeti, na
puttadāraṃ sukheti pīṇeti, na dāsakammakaraporise sukheti pīṇeti, na mittāmacce
sukheti pīṇeti, na samaṇabrāhmaṇesu uddhaggikaṃ dakkhiṇaṃ patiṭṭhāpeti
sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā
aparibhuñjiyamāne rājāno vā haranti, corā vā haranti, aggi vā ḍahati, udakaṃ vā
vahati, appiyā vā dāyādā haranti. <span class="var" title='[{"eds":["pts1"],"var":"evaṃ sante "}]'>Evaṃsa te</span>, mahārāja, bhogā sammā
aparibhuñjiyamānā parikkhayaṃ gacchanti, no paribhogaṃ.</p>
<p>
<a class="sc" id="5"></a>
<a class="pts" id="pts1.204"></a>
<a id="p_12S1_702" class="ms"></a>
Sappuriso ca kho, mahārāja, uḷāre bhoge labhitvā attānaṃ sukheti pīṇeti,
mātāpitaro sukheti pīṇeti, puttadāraṃ sukheti pīṇeti, dāsakammakaraporise
sukheti pīṇeti, mittāmacce sukheti pīṇeti, samaṇabrāhmaṇesu uddhaggikaṃ
dakkhiṇaṃ patiṭṭhāpeti sovaggikaṃ sukhavipākaṃ saggasaṃvattanikaṃ. Tassa te
bhoge evaṃ sammā paribhuñjiyamāne neva rājāno haranti, na corā haranti, na aggi
ḍahati, na udakaṃ vahati, na appiyā dāyādā haranti. Evaṃsa te, mahārāja, bhogā
sammā paribhuñjiyamānā paribhogaṃ gacchanti, no parikkhayaṃ.</p>
<p>
<a class="sc" id="6"></a>
<a class="pts" id="pts1.205"></a>
<a id="p_12S1_703" class="ms"></a>
Seyyathāpi, mahārāja, gāmassa vā nigamassa vā avidūre pokkharaṇī acchodakā
sītodakā sātodakā setodakā supatitthā ramaṇīyā. Tañca udakaṃ jano hareyyapi
piveyyapi nahāyeyyapi yathāpaccayampi kareyya. Evañhi taṃ, mahārāja, udakaṃ
sammā paribhuñjiyamānaṃ paribhogaṃ gaccheyya, no parikkhayaṃ. Evameva kho,
mahārāja, sappuriso uḷāre bhoge labhitvā attānaṃ sukheti pīṇeti, mātāpitaro
sukheti pīṇeti, puttadāraṃ sukheti pīṇeti, dāsakammakaraporise sukheti pīṇeti,
mittāmacce sukheti pīṇeti, samaṇabrāhmaṇesu uddhaggikaṃ dakkhiṇaṃ patiṭṭhāpeti
sovaggikaṃ sukhavipākaṃ saggasaṃvattanikaṃ. Tassa te bhoge evaṃ sammā
paribhuñjiyamāne neva rājāno haranti, na corā haranti, na aggi ḍahati, na
udakaṃ vahati, na appiyā dāyādā haranti. Evaṃsa te, mahārāja, bhogā sammā
paribhuñjiyamānā paribhogaṃ gacchanti, no parikkhayan”ti.</p>
<blockquote class="gatha">
<p>
<a class="sc" id="7"></a>
<a id="p_12S1_704" class="ms"></a>
“Amanussaṭṭhāne udakaṃva sītaṃ,<br>
Tadapeyyamānaṃ parisosameti;<br>
Evaṃ dhanaṃ kāpuriso labhitvā,<br>
Nevattanā bhuñjati no dadāti.
</p>
<p>
<a class="sc" id="8"></a>
<a id="p_12S1_705" class="ms"></a>
Dhīro ca viññū adhigamma bhoge,<br>
So bhuñjati kiccakaro ca hoti;<br>
So ñātisaṅghaṃ nisabho bharitvā,<br>
Anindito saggamupeti ṭhānan”ti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Dutiyavagga</span>
<span class="hidden">Sattajaṭilasutta</span>
</div>
</section>
<a class="previous" href="/pi/sn3.18">◀ Saṃyutta Nikāya  3.18</a><a class="top" href="#"> ▲ TOP </a><a class="next" href="/pi/sn3.20">Saṃyutta Nikāya  3.20 ▶</a>
</div>
</body>
</html>