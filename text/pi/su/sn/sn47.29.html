<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn47.29">
<article>
<div id="sn47.29" class="hgroup">
<p class="division">Saṃyutta Nikāya 47</p>
<p>3. Sīlaṭṭhitivagga</p>
<h1>29. Sirivaḍḍhasutta</h1>
</div>
<p>
<a class="sc" id="1"></a>
<a class="pts" id="pts5.177"></a>
<a id="p_14S5_890" class="ms"></a>
<a class="msdiv" id="msdiv_395"></a>
Ekaṃ samayaṃ āyasmā ānando rājagahe viharati veḷuvane kalandakanivāpe. Tena kho
pana samayena <span class="var" title='[{"eds":["mr"],"var":"sirīvaḍḍho "}]'>sirivaḍḍho</span> gahapati ābādhiko hoti dukkhito bāḷhagilāno. Atha kho
sirivaḍḍho gahapati aññataraṃ purisaṃ āmantesi: “ehi tvaṃ, ambho purisa,
yenāyasmā ānando tenupasaṅkama; upasaṅkamitvā mama vacanena āyasmato ānandassa
pāde sirasā vanda: ‘sirivaḍḍho, bhante, gahapati ābādhiko dukkhito bāḷhagilāno.
So āyasmato ānandassa pāde sirasā vandatī’ti. Evañca vadehi: ‘sādhu kira,
bhante, āyasmā ānando yena sirivaḍḍhassa gahapatissa nivesanaṃ tenupasaṅkamatu
anukampaṃ upādāyā’”ti. “Evaṃ, bhante”ti kho so puriso sirivaḍḍhassa gahapatissa
paṭissutvā yenāyasmā ānando tenupasaṅkami; upasaṅkamitvā āyasmantaṃ ānandaṃ
abhivādetvā ekamantaṃ nisīdi. Ekamantaṃ nisinno kho so puriso āyasmantaṃ
ānandaṃ etadavoca: “sirivaḍḍho, bhante, gahapati ābādhiko dukkhito bāḷhagilāno,
so āyasmato ānandassa pāde sirasā vandati. Evañca vadeti: ‘sādhu kira, bhante,
āyasmā ānando yena sirivaḍḍhassa gahapatissa nivesanaṃ tenupasaṅkamatu
anukampaṃ upādāyā’”ti. Adhivāsesi kho āyasmā ānando tuṇhībhāvena.</p>
<p>
<a class="sc" id="2"></a>
<a id="p_14S5_891" class="ms"></a>
Atha kho āyasmā ānando pubbaṇhasamayaṃ nivāsetvā pattacīvaramādāya yena
sirivaḍḍhassa gahapatissa nivesanaṃ tenupasaṅkami; upasaṅkamitvā paññatte āsane
nisīdi. Nisajja kho āyasmā ānando sirivaḍḍhaṃ gahapatiṃ etadavoca: “kacci te,
gahapati, khamanīyaṃ kacci yāpanīyaṃ, kacci dukkhā vedanā paṭikkamanti, no
abhikkamanti; paṭikkamosānaṃ paññāyati, no abhikkamo”ti? “Na me, bhante,
khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti;
abhikkamosānaṃ paññāyati, no paṭikkamo”ti.</p>
<p>
<a class="sc" id="3"></a>
<a id="p_14S5_892" class="ms"></a>
“Tasmātiha te, gahapati, evaṃ sikkhitabbaṃ: ‘kāye kāyānupassī viharissāmi ātāpī
sampajāno satimā, vineyya loke abhijjhādomanassaṃ; vedanāsu … pe … citte … pe …
dhammesu dhammānupassī viharissāmi ātāpī sampajāno satimā, vineyya loke
abhijjhādomanassan’ti. Evañhi te, gahapati, sikkhitabban”ti.</p>
<p>
<a class="sc" id="4"></a>
<a id="p_14S5_893" class="ms"></a>
“Yeme, bhante, bhagavatā cattāro satipaṭṭhānā desitā <span class="var" title='[{"eds":["si"],"var":"saṃvijjante ratanadhammā "}]'>saṃvijjanti, te dhammā</span>
mayi, ahañca tesu dhammesu sandissāmi. Ahañhi, bhante, kāye kāyānupassī
viharāmi ātāpī sampajāno satimā, vineyya loke abhijjhādomanassaṃ; vedanāsu … pe
… citte … pe … dhammesu dhammānupassī viharāmi ātāpī sampajāno satimā, vineyya
loke abhijjhādomanassaṃ. Yāni cimāni, bhante, bhagavatā pañcorambhāgiyāni
saṃyojanāni desitāni, nāhaṃ, bhante, tesaṃ kiñci attani appahīnaṃ
samanupassāmī”ti. “Lābhā te, gahapati, suladdhaṃ te, gahapati. Anāgāmiphalaṃ
tayā, gahapati, byākatan”ti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Satipaṭṭhānasaṃyutta</span>
<span class="hidden">Sīlaṭṭhitivagga</span>
<span class="hidden">Sīlasutta</span>
</div>
</section>
<a class="previous" href="/pi/sn47.28">◀ Saṃyutta Nikāya  47.28</a><a class="top" href="#"> ▲ TOP </a><a class="next" href="/pi/sn47.30">Saṃyutta Nikāya  47.30 ▶</a>
</div>
</body>
</html>