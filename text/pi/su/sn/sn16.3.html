<!DOCTYPE html>
<html data-prev="sn16.2" data-next="sn16.4">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn16.3">
<article>
<div class="hgroup">
<p class="division">Saṃyutta Nikāya 16</p>
<p>1. Kassapavagga</p>
<h1><span class="var" id="note213" title="­candū­pama­suttaṃ (bj) | candūpamaṃ (pts1-2)">3. Candūpamāsutta</span></h1>
</div>
<p><a class="sc" id="1"></a><a class="pts1" id="pts2.198"></a><a id="p_12S2_911" class="ms"></a><a class="msdiv" id="msdiv_146"></a>Sāvatthiyaṃ viharati. “<span class="cross" title="^mi7.4.7#1 [Candaṅgapañha]" id="note214">*</span> Candūpamā, bhikkhave, kulāni upasaṅkamatha—apakasseva
kāyaṃ, apakassa cittaṃ, niccanavakā kulesu <span class="var" title="appagabbā (mr)" id="note215">appagabbhā</span>. Seyyathāpi, bhikkhave,
puriso jarudapānaṃ vā olokeyya pabbatavisamaṃ vā nadīviduggaṃ vā—apakasseva
kāyaṃ, apakassa cittaṃ; evameva kho, bhikkhave, candūpamā kulāni
upasaṅkamatha—apakasseva kāyaṃ, apakassa cittaṃ, niccanavakā kulesu
appagabbhā.</p>
<p><a class="sc" id="2"></a><a id="p_12S2_912" class="ms"></a>Kassapo, bhikkhave, candūpamo kulāni upasaṅkamati—apakasseva kāyaṃ, apakassa
cittaṃ, niccanavako kulesu appagabbho. Taṃ kiṃ maññatha, bhikkhave, kathaṃrūpo
bhikkhu arahati kulāni upasaṅkamitun”ti? “Bhagavaṃmūlakā no, bhante, dhammā
bhaga­vaṃ­nettikā bhaga­vaṃ­paṭi­saraṇā. Sādhu vata, bhante, bhaga­van­taṃyeva
paṭibhātu etassa bhāsitassa attho. Bhagavato sutvā bhikkhū dhāressantī”ti.</p>
<p><a class="sc" id="3"></a><a id="p_12S2_913" class="ms"></a>Atha kho bhagavā ākāse pāṇiṃ cālesi. “Seyyathāpi, bhikkhave, ayaṃ ākāse pāṇi na
sajjati na gayhati na bajjhati; evameva kho, bhikkhave, yassa kassaci bhikkhuno
kulāni upasaṅkamato kulesu cittaṃ na sajjati na gayhati na bajjhati: ‘labhantu
lābhakāmā, puññakāmā karontu puññānī’ti; yathāsakena lābhena attamano hoti
sumano, evaṃ paresaṃ lābhena attamano hoti sumano; evarūpo kho, bhikkhave,
bhikkhu arahati kulāni upasaṅkamituṃ.</p>
<p><a class="sc" id="4"></a><a id="p_12S2_914" class="ms"></a>Kassapassa, bhikkhave, kulāni upasaṅkamato kulesu cittaṃ na sajjati na gayhati
na bajjhati: ‘labhantu lābhakāmā, puññakāmā karontu puññānī’ti; yathāsakena
lābhena attamano hoti sumano; evaṃ paresaṃ lābhena attamano hoti sumano.</p>
<p><a class="sc" id="5"></a><a class="pts1" id="pts2.199"></a><a id="p_12S2_915" class="ms"></a>Taṃ kiṃ maññatha, bhikkhave, kathaṃrūpassa bhikkhuno aparisuddhā dhammadesanā
hoti, kathaṃrūpassa bhikkhuno parisuddhā dhammadesanā hotī”ti? “Bhagavaṃmūlakā
no, bhante, dhammā bhaga­vaṃ­nettikā bhaga­vaṃ­paṭi­saraṇā. Sādhu vata, bhante,
bhaga­van­taṃyeva paṭibhātu etassa bhāsitassa attho. Bhagavato sutvā bhikkhū
dhāressantī”ti. “Tena hi, bhikkhave, suṇātha, sādhukaṃ manasi karotha,
bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā
etadavoca: </p>
<p><a class="sc" id="6"></a><a id="p_12S2_916" class="ms"></a>“Yo hi koci, bhikkhave, bhikkhu evaṃcitto paresaṃ dhammaṃ deseti: ‘aho vata me
dhammaṃ suṇeyyuṃ, sutvā ca pana dhammaṃ pasīdeyyuṃ, pasannā ca me pasannākāraṃ
kareyyun’ti; evarūpassa kho, bhikkhave, bhikkhuno aparisuddhā dhammadesanā
hoti.</p>
<p><a class="sc" id="7"></a><a id="p_12S2_917" class="ms"></a>Yo ca kho, bhikkhave, bhikkhu evaṃcitto paresaṃ dhammaṃ deseti: ‘svākkhāto
bhagavatā dhammo sandiṭṭhiko akāliko ehipassiko opaneyyiko paccattaṃ veditabbo
<span class="var" title="viññūhi (?)" id="note216">viññūhīti</span>. Aho vata me dhammaṃ suṇeyyuṃ, sutvā ca pana dhammaṃ ājāneyyuṃ,
ājānitvā ca pana tathattāya paṭipajjeyyun’ti. Iti dhamma­su­dhamma­taṃ paṭicca
paresaṃ dhammaṃ deseti, kāruññaṃ paṭicca <span class="var" title="anudayaṃ (s1-3, pts1-2)" id="note217">anuddayaṃ</span> paṭicca anukampaṃ upādāya
paresaṃ dhammaṃ deseti. Evarūpassa kho, bhikkhave, bhikkhuno parisuddhā
dhammadesanā hoti.</p>
<p><a class="sc" id="8"></a><a class="pts1" id="pts2.200"></a><a id="p_12S2_918" class="ms"></a>Kassapo, bhikkhave, evaṃcitto paresaṃ dhammaṃ deseti: ‘svākkhāto bhagavatā
dhammo sandiṭṭhiko akāliko ehipassiko opaneyyiko paccattaṃ veditabbo viññūhīti.
Aho vata me dhammaṃ suṇeyyuṃ, sutvā ca pana dhammaṃ ājāneyyuṃ, ājānitvā ca pana
tathattāya paṭipajjeyyun’ti. Iti dhamma­su­dhamma­taṃ paṭicca paresaṃ dhammaṃ
deseti, kāruññaṃ paṭicca anuddayaṃ paṭicca anukampaṃ upādāya paresaṃ dhammaṃ
deseti. Kassapena vā hi vo, bhikkhave, ovadissāmi yo vā panassa kassapasadiso,
ovaditehi ca pana vo tathattāya paṭi­pajji­tabban”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">­Kassa­pasaṃ­yutta</span>
<span class="hidden">Kassapavagga</span>
<span class="hidden">Santuṭṭhasutta</span>
</aside>
</section>
<a class="previous" href="/pi/sn16.2">◀ Saṃyutta Nikāya  16.2</a><a class="top" href="#"> ▲ TOP </a><a class="next" href="/pi/sn16.4">Saṃyutta Nikāya  16.4 ▶</a></div>
</body>
</html>