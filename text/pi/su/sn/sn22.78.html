<!DOCTYPE html>
<html data-prev="sn22.77" data-next="sn22.79">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.78">
<article>
<div class="hgroup">
<p class="division">Saṃyutta Nikāya 22</p>
<p>8. Khaj­ja­nī­yavagga</p>
<h1><span class="var" id="note110" title="sīhopamasuttaṃ (bj)">78. Sīhasutta</span></h1>
</div>
<p><a class="sc" id="1"></a><a class="pts" id="pts3.85"></a><a id="p_13S3_400" class="ms"></a><a class="msdiv" id="msdiv_78"></a>Sāvatthi­nidānaṃ. “<span class="cross" title="^an4.33#1 [33. Sīhasutta]" id="note111">*</span> Sīho, bhikkhave, migarājā sāyanhasamayaṃ āsayā nikkhamati;
āsayā nikkhamitvā vijambhati; vijambhitvā samantā catuddisā anuviloketi;
samantā catuddisā anuviloketvā tikkhattuṃ sīhanādaṃ nadati; tikkhattuṃ
sīhanādaṃ naditvā gocarāya pakkamati. Ye hi keci, bhikkhave, tiracchānagatā
pāṇā sīhassa migarañño nadato saddaṃ suṇanti; yebhuyyena bhayaṃ saṃvegaṃ
santāsaṃ āpajjanti; bilaṃ bilāsayā pavisanti; dakaṃ dakāsayā pavisanti; vanaṃ
vanāsayā pavisanti; ākāsaṃ pakkhino bhajanti. Yepi te, bhikkhave, rañño nāgā
gāmani­gama­rāja­dhānīsu, daḷhehi varattehi baddhā, tepi tāni bandhanāni
sañchinditvā sampadāletvā bhītā muttakarīsaṃ <span class="var" title="mocantā (pts1, mr)" id="note112">cajamānā</span>, yena vā tena vā
palāyanti. Evaṃ mahiddhiko kho, bhikkhave, sīho migarājā tiracchā­na­gatā­naṃ
pāṇānaṃ, evaṃ mahesakkho, evaṃ mahānubhāvo.</p>
<p><a class="sc" id="2"></a><a id="p_13S3_401" class="ms"></a>Evameva kho, bhikkhave, yadā tathāgato loke uppajjati arahaṃ sammāsambuddho
vij­jācara­ṇa­sam­panno sugato lokavidū anuttaro purisa­damma­sāra­thi satthā
devamanussānaṃ buddho bhagavā. So dhammaṃ deseti: ‘iti rūpaṃ, iti rūpassa
samudayo, iti rūpassa atthaṅgamo; iti vedanā … iti saññā … iti saṅkhārā … iti
viññāṇaṃ, iti viññāṇassa samudayo, iti viññāṇassa atthaṅgamo’ti. Yepi te,
bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā
tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ
āpajjanti: ‘aniccāva kira, bho, mayaṃ samānā niccamhāti amaññimha. Addhuvāva
kira, bho, mayaṃ samānā dhuvamhāti amaññimha. Asassatāva kira, bho, mayaṃ
samānā sassatamhāti amaññimha. Mayampi kira, bho, aniccā addhuvā asassatā
sakkā­ya­pariyā­pannā’ti. Evaṃ mahiddhiko kho, bhikkhave, tathāgato sadevakassa
lokassa, evaṃ mahesakkho, evaṃ mahānubhāvo”ti. Idamavoca bhagavā … pe …
etadavoca satthā: </p>
<blockquote class="gatha">
<p><span class="cross" title="^an4.33#1 [33. Sīhasutta]" id="note113">*</span>
<a class="sc" id="3"></a><a class="pts" id="pts3.86"></a><a id="p_13S3_402" class="ms"></a>“Yadā buddho abhiññāya,<br>
dhammacakkaṃ pavattayi;<br>
Sadevakassa lokassa,<br>
satthā appaṭipuggalo.
</p>
<p><a class="sc" id="4"></a><a id="p_13S3_403" class="ms"></a>Sakkāyañca nirodhañca,<br>
sakkāyassa ca sambhavaṃ;<br>
Ariyañ­caṭṭhaṅ­gikaṃ maggaṃ,<br>
duk­khū­pasa­ma­gā­minaṃ.
</p>
<p><a class="sc" id="5"></a><a id="p_13S3_404" class="ms"></a>Yepi dīghāyukā devā,<br>
vaṇṇavanto yasassino;<br>
Bhītā santāsamāpāduṃ,<br>
sīhassevitare migā.
</p>
<p><a class="sc" id="6"></a><a id="p_13S3_405" class="ms"></a>Avītivattā sakkāyaṃ,<br>
aniccā kira bho mayaṃ;<br>
Sutvā arahato vākyaṃ,<br>
vippamuttassa tādino”ti.
</p>
</blockquote>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Khaj­ja­nī­yavagga</span>
<span class="hidden">Assādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>