<!DOCTYPE html>
<html data-prev="sn40.9" data-next="sn40.11">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn40.10">
<article>
<div class="hgroup">
<p class="division">Saṃyutta Nikāya 40</p>
<p>1. Mog­gal­lā­navagga</p>
<h1>10. Sakkasutta</h1>
</div>
<p><a class="sc" id="1"></a><a class="pts1" id="pts4.270"></a><a id="p_13S4_1401" class="ms"></a><a class="msdiv" id="msdiv_341"></a>Atha kho āyasmā mahāmoggallāno—seyyathāpi nāma balavā puriso samiñjitaṃ vā
bāhaṃ pasāreyya, pasāritaṃ vā bāhaṃ samiñjeyya; evameva—jetavane antarahito
devesu tāvatiṃsesu pāturahosi. Atha kho sakko devānamindo pañcahi devatāsatehi
saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ
­mahā­mog­gallā­naṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ
devānamindaṃ āyasmā mahāmoggallāno etadavoca: </p>
<p><a class="sc" id="2"></a><a id="p_13S4_1402" class="ms"></a>“Sādhu kho, devānaminda, <span class="var" title="buddhaṃ saraṇagamanaṃ (bj)" id="note428">buddha­saraṇa­gamanaṃ</span> hoti. <span class="var" title="buddhaṃ saraṇa­gamana­hetu (bj)" id="note429">Buddha­saraṇa­gamana­hetu</span> kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Sādhu kho, devānaminda, dhamma­saraṇa­gamanaṃ hoti.
Dhamma­saraṇa­gamana­hetu kho, devānaminda, evamidhekacce sattā kāyassa bhedā
paraṃ maraṇā sugatiṃ saggaṃ lokaṃ upapajjanti. Sādhu kho, devānaminda,
saṃgha­saraṇa­gamanaṃ hoti. Saṃgha­saraṇa­gamana­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī”ti.</p>
<p><a class="sc" id="3"></a><a id="p_13S4_1403" class="ms"></a>“Sādhu kho, mārisa moggallāna, buddha­saraṇa­gamanaṃ hoti. Buddha­saraṇa­gamana­hetu
kho, mārisa moggallāna, evamidhekacce sattā kāyassa bhedā paraṃ maraṇā sugatiṃ
saggaṃ lokaṃ upapajjanti. Sādhu kho, mārisa moggallāna, dhamma­saraṇa­gamanaṃ
hoti. Dhamma­saraṇa­gamana­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti. Sādhu kho, mārisa
moggallāna, saṅgha … pe … sugatiṃ saggaṃ lokaṃ upapajjantī”ti.</p>
<p class="endsection">()</p>
<p><a class="sc" id="4"></a><a class="pts1" id="pts4.271"></a><a id="p_13S4_1405" class="ms"></a>Atha kho sakko devānamindo chahi devatāsatehi saddhiṃ … pe … atha kho sakko
devānamindo sattahi devatāsatehi saddhiṃ … pe … atha kho sakko devānamindo
aṭṭhahi devatāsatehi saddhiṃ … pe … atha kho sakko devānamindo asītiyā
devatā­sahas­sehi saddhiṃ yenāyasmā mahāmoggallāno tenupasaṅkami; upasaṅkamitvā
āyasmantaṃ ­mahā­mog­gallā­naṃ abhivādetvā ekamantaṃ aṭṭhāsi. Ekamantaṃ ṭhitaṃ kho
sakkaṃ devānamindaṃ āyasmā mahāmoggallāno etadavoca: </p>
<p><a class="sc" id="5"></a><a id="p_13S4_1406" class="ms"></a>“Sādhu kho, devānaminda, buddha­saraṇa­gamanaṃ hoti. Buddha­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Sādhu kho, devānaminda, dhamma­saraṇa­gamanaṃ hoti.
Dhamma­saraṇa­gamana­hetu kho, devānaminda, evamidhekacce sattā kāyassa bhedā
paraṃ maraṇā sugatiṃ saggaṃ lokaṃ upapajjanti. Sādhu kho, devānaminda,
saṅgha­saraṇa­gamanaṃ hoti. Saṅgha­saraṇa­gamana­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī”ti.</p>
<p><a class="sc" id="6"></a><a id="p_13S4_1407" class="ms"></a>“Sādhu kho, mārisa moggallāna, buddha­saraṇa­gamanaṃ hoti. Buddha­saraṇa­gamana­hetu
kho, mārisa moggallāna, evamidhekacce sattā kāyassa bhedā paraṃ maraṇā sugatiṃ
saggaṃ lokaṃ upapajjanti. Sādhu kho, mārisa moggallāna, dhamma­saraṇa­gamanaṃ
hoti … pe … sādhu kho, mārisa moggallāna, saṅgha­saraṇa­gamanaṃ hoti.
Saṅgha­saraṇa­gamana­hetu kho, mārisa moggallāna, evamidhekacce sattā kāyassa
bhedā paraṃ maraṇā sugatiṃ saggaṃ lokaṃ upapajjantī”ti.</p>
<p class="endsection">()</p>
<p><a class="sc" id="7"></a><a id="p_13S4_1409" class="ms"></a>Atha kho sakko devānamindo pañcahi devatāsatehi saddhiṃ yenāyasmā
mahāmoggallāno tenupasaṅkami; upasaṅkamitvā āyasmantaṃ ­mahā­mog­gallā­naṃ
abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā
mahāmoggallāno etadavoca: </p>
<p><a class="sc" id="8"></a><a id="p_13S4_1410" class="ms"></a>“Sādhu kho, devānaminda, buddhe aveccap­pasā­dena samannāgamanaṃ hoti: ‘itipi so
bhagavā arahaṃ sammāsambuddho vij­jācara­ṇa­sam­panno sugato lokavidū anuttaro
purisa­damma­sāra­thi satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, devānaminda, evamidhekacce sattā kāyassa
bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="9"></a><a class="pts1" id="pts4.272"></a><a id="p_13S4_1411" class="ms"></a>Sādhu kho, devānaminda, dhamme aveccap­pasā­dena samannāgamanaṃ hoti: ‘svākkhāto
bhagavatā dhammo sandiṭṭhiko akāliko ehipassiko opaneyyiko paccattaṃ veditabbo
viññūhī’ti. Dhamme aveccap­pasā­dena saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti.</p>
<p><a class="sc" id="10"></a><a id="p_13S4_1412" class="ms"></a>Sādhu kho, devānaminda, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho,
ñāyappaṭipanno bhagavato sāvakasaṅgho, sāmīcip­paṭi­panno bhagavato sāvakasaṅgho,
yadidaṃ cattāri purisayugāni aṭṭha purisapuggalā esa bhagavato sāvakasaṅgho
āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ
lokassā’ti. Saṅghe aveccap­pasā­dena saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti.</p>
<p><a class="sc" id="11"></a><a id="p_13S4_1413" class="ms"></a>Sādhu kho, devānaminda, ariyakantehi sīlehi samannāgamanaṃ hoti akhaṇḍehi
acchiddehi asabalehi akammāsehi bhujissehi viññup­pasat­thehi aparāmaṭṭhehi
samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī”ti.</p>
<p><a class="sc" id="12"></a><a id="p_13S4_1414" class="ms"></a>“Sādhu kho, mārisa moggallāna, buddhe aveccap­pasā­dena samannāgamanaṃ hoti:
‘itipi so … pe … satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="13"></a><a id="p_13S4_1415" class="ms"></a>Sādhu kho, mārisa moggallāna, dhamme aveccap­pasā­dena samannāgamanaṃ hoti:
‘svākkhāto bhagavatā dhammo … pe … paccattaṃ veditabbo viññūhī’ti. Dhamme
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="14"></a><a class="pts1" id="pts4.273"></a><a id="p_13S4_1416" class="ms"></a>Sādhu kho, mārisa moggallāna, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … anuttaraṃ puññakkhettaṃ lokassā’ti.
Saṅghe aveccap­pasā­dena saman­nāgama­na­hetu kho, mārisa moggallāna, evamidhekacce
sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="15"></a><a id="p_13S4_1417" class="ms"></a>Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi
… pe … samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, mārisa
moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī”ti.</p>
<p class="endsection">()</p>
<p><a class="sc" id="16"></a><a id="p_13S4_1419" class="ms"></a>Atha kho sakko devānamindo chahi devatāsatehi saddhiṃ … pe …. Atha kho sakko
devānamindo sattahi devatāsatehi saddhiṃ … pe …. Atha kho sakko devānamindo
aṭṭhahi devatāsatehi saddhiṃ … pe …. Atha kho sakko devānamindo asītiyā
devatā­sahas­sehi saddhiṃ yenāyasmā mahāmoggallāno tenupasaṅkami; upasaṅkamitvā
āyasmantaṃ ­mahā­mog­gallā­naṃ abhivādetvā ekamantaṃ aṭṭhāsi. Ekamantaṃ ṭhitaṃ kho
sakkaṃ devānamindaṃ āyasmā mahāmoggallāno etadavoca: </p>
<p><a class="sc" id="17"></a><a id="p_13S4_1420" class="ms"></a>“Sādhu kho, devānaminda, buddhe aveccap­pasā­dena samannāgamanaṃ hoti: ‘itipi so
bhagavā … pe … satthā devamanussānaṃ buddho bhagavā’ti. Buddhe aveccap­pasā­dena
saman­nāgama­na­hetu kho, devānaminda, evamidhekacce sattā kāyassa bhedā paraṃ
maraṇā sugatiṃ saggaṃ lokaṃ upapajjanti.</p>
<p><a class="sc" id="18"></a><a id="p_13S4_1421" class="ms"></a>Sādhu kho, devānaminda, dhamme aveccap­pasā­dena samannāgamanaṃ hoti: ‘svākkhāto
bhagavatā dhammo … pe … paccattaṃ veditabbo viññūhī’ti. Dhamme aveccap­pasā­dena
saman­nāgama­na­hetu kho, devānaminda, evamidhekacce sattā kāyassa bhedā paraṃ
maraṇā sugatiṃ saggaṃ lokaṃ upapajjanti.</p>
<p><a class="sc" id="19"></a><a class="pts1" id="pts4.274"></a><a id="p_13S4_1422" class="ms"></a>Sādhu kho, devānaminda, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … anuttaraṃ puññakkhettaṃ lokassā’ti.
Saṅghe aveccap­pasā­dena saman­nāgama­na­hetu kho, devānaminda, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="20"></a><a id="p_13S4_1423" class="ms"></a>Sādhu kho, devānaminda, ariyakantehi sīlehi samannāgamanaṃ hoti akhaṇḍehi … pe
… samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjantī”ti.</p>
<p><a class="sc" id="21"></a><a id="p_13S4_1424" class="ms"></a>“Sādhu kho, mārisa moggallāna, buddhe aveccap­pasā­dena samannāgamanaṃ hoti:
‘itipi so bhagavā … pe … satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="22"></a><a id="p_13S4_1425" class="ms"></a>Sādhu kho, mārisa moggallāna, dhamme aveccap­pasā­dena samannāgamanaṃ hoti:
‘svākkhāto bhagavatā dhammo … pe … paccattaṃ veditabbo viññūhī’ti. Dhamme
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="23"></a><a id="p_13S4_1426" class="ms"></a>Sādhu kho, mārisa moggallāna, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … anuttaraṃ puññakkhettaṃ lokassā’ti.
Saṅghe aveccap­pasā­dena saman­nāgama­na­hetu kho, mārisa moggallāna, evamidhekacce
sattā kāyassa bhedā paraṃ maraṇā sugatiṃ saggaṃ lokaṃ upapajjanti.</p>
<p><a class="sc" id="24"></a><a id="p_13S4_1427" class="ms"></a>Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi
… pe … samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, mārisa
moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjantī”ti.</p>
<p class="endsection">()</p>
<p><a class="sc" id="25"></a><a id="p_13S4_1429" class="ms"></a>Atha kho sakko devānamindo pañcahi devatāsatehi saddhiṃ yenāyasmā
mahāmoggallāno tenupasaṅkami … pe … ekamantaṃ ṭhitaṃ kho sakkaṃ devānamindaṃ
āyasmā mahāmoggallāno etadavoca: </p>
<p><a class="sc" id="26"></a><a class="pts1" id="pts4.275"></a><a id="p_13S4_1430" class="ms"></a>“Sādhu kho, devānaminda, buddha­saraṇa­gamanaṃ hoti. Buddha­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā,
dibbena vaṇṇena, dibbena sukhena, dibbena yasena, dibbena ādhipateyyena,
dibbehi rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehi.</p>
<p><a class="sc" id="27"></a><a id="p_13S4_1431" class="ms"></a>Sādhu kho, devānaminda, dhamma­saraṇa­gamanaṃ hoti. Dhamma­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā,
dibbena vaṇṇena, dibbena sukhena, dibbena yasena, dibbena ādhipateyyena,
dibbehi rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehi.</p>
<p><a class="sc" id="28"></a><a id="p_13S4_1432" class="ms"></a>Sādhu kho, devānaminda, saṅgha­saraṇa­gamanaṃ hoti. Saṅgha­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā,
dibbena vaṇṇena, dibbena sukhena, dibbena yasena, dibbena ādhipateyyena,
dibbehi rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p><a class="sc" id="29"></a><a id="p_13S4_1433" class="ms"></a>“Sādhu kho, mārisa moggallāna, buddha­saraṇa­gamanaṃ hoti. Buddha­saraṇa­gamana­hetu
kho, mārisa moggallāna, evamidhekacce sattā kāyassa bhedā paraṃ maraṇā sugatiṃ
saggaṃ lokaṃ upapajjanti. Te aññe deve dasahi ṭhānehi adhigaṇhanti—dibbena
āyunā … pe … dibbehi phoṭṭhabbehi.</p>
<p><a class="sc" id="30"></a><a id="p_13S4_1434" class="ms"></a>Sādhu kho, mārisa moggallāna, dhamma­saraṇa­gamanaṃ hoti … pe ….</p>
<p><a class="sc" id="31"></a><a id="p_13S4_1435" class="ms"></a>Sādhu kho, mārisa moggallāna, saṅgha­saraṇa­gamanaṃ hoti. Saṅgha­saraṇa­gamana­hetu
kho, mārisa moggallāna, evamidhekacce sattā kāyassa bhedā paraṃ maraṇā sugatiṃ
saggaṃ lokaṃ upapajjanti. Te aññe deve dasahi ṭhānehi adhigaṇhanti—dibbena
āyunā, dibbena vaṇṇena, dibbena sukhena, dibbena yasena, dibbena ādhipateyyena,
dibbehi rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p class="endsection">()</p>
<p><a class="sc" id="32"></a><a class="pts1" id="pts4.276"></a><a id="p_13S4_1437" class="ms"></a>Atha kho sakko devānamindo chahi devatāsatehi saddhiṃ … pe … atha kho sakko
devānamindo sattahi devatāsatehi saddhiṃ … pe … atha kho sakko devānamindo
aṭṭhahi devatāsatehi saddhiṃ … pe … atha kho sakko devānamindo asītiyā
devatā­sahas­sehi saddhiṃ yenāyasmā mahāmoggallāno tenupasaṅkami; upasaṅkamitvā
āyasmantaṃ ­mahā­mog­gallā­naṃ abhivādetvā ekamantaṃ aṭṭhāsi. Ekamantaṃ ṭhitaṃ kho
sakkaṃ devānamindaṃ āyasmā mahāmoggallāno etadavoca: </p>
<p><a class="sc" id="33"></a><a id="p_13S4_1438" class="ms"></a>“Sādhu kho, devānaminda, buddha­saraṇa­gamanaṃ hoti. Buddha­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā …
pe … dibbehi phoṭṭhabbehi.</p>
<p><a class="sc" id="34"></a><a id="p_13S4_1439" class="ms"></a>Sādhu kho, devānaminda, dhamma­saraṇa­gamanaṃ hoti … pe ….</p>
<p><a class="sc" id="35"></a><a id="p_13S4_1440" class="ms"></a>Sādhu kho, devānaminda, saṅgha­saraṇa­gamanaṃ hoti. Saṅgha­saraṇa­gamana­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā,
dibbena vaṇṇena, dibbena sukhena, dibbena yasena, dibbena ādhipateyyena,
dibbehi rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p><a class="sc" id="36"></a><a id="p_13S4_1441" class="ms"></a>“Sādhu kho, mārisa moggallāna, buddha­saraṇa­gamanaṃ hoti … pe … sādhu kho,
mārisa moggallāna, dhamma­saraṇa­gamanaṃ hoti … pe … sādhu kho, mārisa
moggallāna, saṅgha­saraṇa­gamanaṃ hoti. Saṅgha­saraṇa­gamana­hetu kho, mārisa
moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā, dibbena
vaṇṇena, dibbena sukhena, dibbena yasena, dibbena ādhipateyyena, dibbehi
rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p class="endsection">()</p>
<p><a class="sc" id="37"></a><a class="pts1" id="pts4.277"></a><a id="p_13S4_1443" class="ms"></a>Atha kho sakko devānamindo pañcahi devatāsatehi saddhiṃ yenāyasmā
mahāmoggallāno tenupasaṅkami; upasaṅkamitvā āyasmantaṃ ­mahā­mog­gallā­naṃ
abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā
mahāmoggallāno etadavoca: </p>
<p><a class="sc" id="38"></a><a id="p_13S4_1444" class="ms"></a>“Sādhu kho, devānaminda, buddhe aveccap­pasā­dena samannāgamanaṃ hoti: ‘itipi so
bhagavā … pe … satthā devamanussānaṃ buddho bhagavā’ti. Buddhe aveccap­pasā­dena
saman­nāgama­na­hetu kho, devānaminda, evamidhekacce sattā kāyassa bhedā paraṃ
maraṇā sugatiṃ saggaṃ lokaṃ upapajjanti. Te aññe deve dasahi ṭhānehi
adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="39"></a><a id="p_13S4_1445" class="ms"></a>Sādhu kho, devānaminda, dhamme aveccap­pasā­dena samannāgamanaṃ hoti: ‘svākkhāto
bhagavatā dhammo … pe … paccattaṃ veditabbo viññūhī’ti. Dhamme aveccap­pasā­dena
saman­nāgama­na­hetu kho, devānaminda, evamidhekacce sattā kāyassa bhedā paraṃ
maraṇā sugatiṃ saggaṃ lokaṃ upapajjanti … pe ….</p>
<p><a class="sc" id="40"></a><a id="p_13S4_1446" class="ms"></a>Sādhu kho, devānaminda, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … lokassā’ti. Saṅghe aveccap­pasā­dena
saman­nāgama­na­hetu kho, devānaminda, evamidhekacce sattā kāyassa bhedā paraṃ
maraṇā sugatiṃ saggaṃ lokaṃ upapajjanti … pe ….</p>
<p><a class="sc" id="41"></a><a id="p_13S4_1447" class="ms"></a>Sādhu kho, devānaminda, ariyakantehi sīlehi samannāgamanaṃ hoti akhaṇḍehi … pe
… samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho,
devānaminda, evamidhekacce sattā kāyassa bhedā paraṃ maraṇā sugatiṃ saggaṃ
lokaṃ upapajjanti. Te aññe deve dasahi ṭhānehi adhigaṇhanti—dibbena āyunā …
pe … dibbehi phoṭṭhabbehī”ti.</p>
<p><a class="sc" id="42"></a><a id="p_13S4_1448" class="ms"></a>“Sādhu kho, mārisa moggallāna, buddhe aveccap­pasā­dena samannāgamanaṃ hoti:
‘itipi so bhagavā … pe … satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve
dasahi ṭhānehi adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="43"></a><a id="p_13S4_1449" class="ms"></a>Sādhu kho, mārisa moggallāna, dhamme aveccap­pasā­dena samannāgamanaṃ hoti:
‘svākkhāto bhagavatā dhammo … pe … paccattaṃ veditabbo viññūhī’ti. Dhamme
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve
dasahi ṭhānehi adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="44"></a><a class="pts1" id="pts4.278"></a><a id="p_13S4_1450" class="ms"></a>Sādhu kho, mārisa moggallāna, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … lokassā’ti. Saṅghe aveccap­pasā­dena
saman­nāgama­na­hetu kho, mārisa moggallāna, evamidhekacce sattā kāyassa bhedā
paraṃ maraṇā sugatiṃ saggaṃ lokaṃ upapajjanti … pe ….</p>
<p><a class="sc" id="45"></a><a id="p_13S4_1451" class="ms"></a>Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi
… pe … samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, mārisa
moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā … pe …
dibbehi phoṭṭhabbehī”ti.</p>
<p class="endsection">()</p>
<p><a class="sc" id="46"></a><a id="p_13S4_1453" class="ms"></a>Atha kho sakko devānamindo chahi devatāsatehi saddhiṃ … pe … atha kho sakko
devānamindo sattahi devatāsatehi saddhiṃ … pe … atha kho sakko devānamindo
aṭṭhahi devatāsatehi saddhiṃ … pe … atha kho sakko devānamindo asītiyā
devatā­sahas­sehi saddhiṃ yenāyasmā mahāmoggallāno tenupasaṅkami; upasaṅkamitvā
āyasmantaṃ ­mahā­mog­gallā­naṃ abhivādetvā ekamantaṃ aṭṭhāsi. Ekamantaṃ ṭhitaṃ kho
sakkaṃ devānamindaṃ āyasmā mahāmoggallāno etadavoca: </p>
<p><a class="sc" id="47"></a><a id="p_13S4_1454" class="ms"></a>“Sādhu kho, devānaminda, buddhe aveccap­pasā­dena samannāgamanaṃ hoti: ‘itipi so
bhagavā arahaṃ sammāsambuddho vij­jācara­ṇa­sam­panno sugato lokavidū anuttaro
purisa­damma­sāra­thi satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, devānaminda, evamidhekacce sattā kāyassa
bhedā paraṃ maraṇā sugatiṃ saggaṃ lokaṃ upapajjanti. Te aññe deve dasahi
ṭhānehi adhigaṇhanti—dibbena āyunā, dibbena vaṇṇena, dibbena sukhena, dibbena
yasena, dibbena ādhipateyyena, dibbehi rūpehi, dibbehi saddehi, dibbehi
gandhehi, dibbehi rasehi, dibbehi phoṭṭhabbehi.</p>
<p><a class="sc" id="48"></a><a class="pts1" id="pts4.279"></a><a id="p_13S4_1455" class="ms"></a>Sādhu kho, devānaminda, dhamme aveccap­pasā­dena samannāgamanaṃ hoti: ‘svākkhāto
bhagavatā dhammo sandiṭṭhiko akāliko ehipassiko opaneyyiko paccattaṃ veditabbo
viññūhī’ti. Dhamme aveccap­pasā­dena saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā … pe …
dibbehi phoṭṭhabbehi.</p>
<p><a class="sc" id="49"></a><a id="p_13S4_1456" class="ms"></a>Sādhu kho, devānaminda, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho,
ñāyappaṭipanno bhagavato sāvakasaṅgho, sāmīcip­paṭi­panno bhagavato sāvakasaṅgho,
yadidaṃ cattāri purisayugāni aṭṭha purisapuggalā esa bhagavato sāvakasaṅgho
āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ
lokassā’ti. Saṅghe aveccap­pasā­dena saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā … pe …
dibbehi phoṭṭhabbehi.</p>
<p><a class="sc" id="50"></a><a id="p_13S4_1457" class="ms"></a>Sādhu kho, devānaminda, ariyakantehi sīlehi samannāgamanaṃ hoti akhaṇḍehi
acchiddehi asabalehi akammāsehi bhujissehi viññup­pasat­thehi aparāmaṭṭhehi
samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, devānaminda,
evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā, dibbena
vaṇṇena, dibbena sukhena, dibbena yasena, dibbena ādhipateyyena, dibbehi
rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p><a class="sc" id="51"></a><a id="p_13S4_1458" class="ms"></a>“Sādhu kho, mārisa moggallāna, buddhe aveccap­pasā­dena samannāgamanaṃ hoti:
‘itipi so bhagavā … pe … satthā devamanussānaṃ buddho bhagavā’ti. Buddhe
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve
dasahi ṭhānehi adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="52"></a><a class="pts1" id="pts4.280"></a><a id="p_13S4_1459" class="ms"></a>Sādhu kho, mārisa moggallāna, dhamme aveccap­pasā­dena samannāgamanaṃ hoti:
‘svākkhāto bhagavatā dhammo … pe … paccattaṃ veditabbo viññūhī’ti. Dhamme
aveccap­pasā­dena saman­nāgama­na­hetu kho, mārisa moggallāna, evamidhekacce sattā
kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve
dasahi ṭhānehi adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="53"></a><a id="p_13S4_1460" class="ms"></a>Sādhu kho, mārisa moggallāna, saṅghe aveccap­pasā­dena samannāgamanaṃ hoti:
‘suppaṭipanno bhagavato sāvakasaṅgho … pe … anuttaraṃ puññakkhettaṃ lokassā’ti.
Saṅghe aveccap­pasā­dena saman­nāgama­na­hetu kho, mārisa moggallāna, evamidhekacce
sattā kāyassa bhedā paraṃ maraṇā sugatiṃ saggaṃ lokaṃ upapajjanti. Te aññe deve
dasahi ṭhānehi adhigaṇhanti—dibbena āyunā … pe … dibbehi phoṭṭhabbehi.</p>
<p><a class="sc" id="54"></a><a id="p_13S4_1461" class="ms"></a>Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi
… pe … samā­dhi­saṃ­vatta­ni­kehi. Ariyakantehi sīlehi saman­nāgama­na­hetu kho, mārisa
moggallāna, evamidhekacce sattā kāyassa bhedā paraṃ maraṇā sugatiṃ saggaṃ lokaṃ
upapajjanti. Te aññe deve dasahi ṭhānehi adhigaṇhanti—dibbena āyunā, dibbena
vaṇṇena, dibbena sukhena, dibbena yasena, dibbena ādhipateyyena, dibbehi
rūpehi, dibbehi saddehi, dibbehi gandhehi, dibbehi rasehi, dibbehi
phoṭṭhabbehī”ti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Mog­gal­lā­nasaṃ­yutta</span>
<span class="hidden">Mog­gal­lā­navagga</span>
<span class="hidden">Paṭha­ma­jhāna­pañhā­sutta</span>
</aside>
</section>
<a class="previous" href="/pi/sn40.9">◀ Saṃyutta Nikāya  40.9</a><a class="top" href="#"> ▲ TOP </a><a class="next" href="/pi/sn40.11">Saṃyutta Nikāya  40.11 ▶</a></div>
</body>
</html>