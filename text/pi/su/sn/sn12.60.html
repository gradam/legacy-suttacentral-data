<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn12.60">
<article>
<div id="sn12.60" class="hgroup">
<p class="division">Saṃyutta Nikāya 12</p>
<p>6. Dukkhavagga</p>
<h1>60. Nidānasutta</h1>
</div>
<p>
<a class="sc" id="1"></a>
<a class="pts" id="pts2.92"></a>
<a id="p_12S2_426" class="ms"></a>
<a class="msdiv" id="msdiv_60"></a>


Ekaṃ samayaṃ bhagavā kurūsu viharati kammāsadhammaṃ nāma kurūnaṃ nigamo. Atha
kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ
etadavoca: “acchariyaṃ, bhante, abbhutaṃ, bhante. Yāva gambhīro cāyaṃ, bhante,
paṭiccasamuppādo gambhīrāvabhāso ca, atha ca pana me uttānakuttānako viya
khāyatī”ti.</p>
<p>
<a class="sc" id="2"></a>
<a id="p_12S2_427" class="ms"></a>
“Mā <span class="var" title='[{"note":"7D:190 mahānidānasutte","var":"mā hevaṃ ānanda avaca mā hevaṃ ānanda avaca "}]'>hevaṃ, ānanda, mā hevaṃ, ānanda</span>. Gambhīro cāyaṃ, ānanda, paṭiccasamuppādo
gambhīrāvabhāso ca. Etassa, ānanda, dhammassa ananubodhā appaṭivedhā evamayaṃ
pajā tantākulakajātā <span class="var" title='[{"eds":["bj"],"var":"guḷāguṇṭhikajātā "},{"eds":["s1","s2","s3","km"],"var":"guḷīguṇṭhikajātā "},{"eds":["pts1","pts2"],"var":"guḷigandhikajātā "}]'>kulagaṇṭhikajātā</span> <span class="var" title='[{"eds":["bj"],"var":"muñjababbajabhūtā "}]'>muñjapabbajabhūtā</span> apāyaṃ duggatiṃ
vinipātaṃ saṃsāraṃ nātivattati.</p>
<p>
<a class="sc" id="3"></a>
<a id="p_12S2_428" class="ms"></a>
Upādāniyesu, ānanda, dhammesu assādānupassino viharato taṇhā pavaḍḍhati.
Taṇhāpaccayā upādānaṃ; upādānapaccayā bhavo; bhavapaccayā jāti; jātipaccayā
jarāmaraṇaṃ sokaparidevadukkhadomanassupāyāsā sambhavanti. Evametassa
kevalassa dukkhakkhandhassa samudayo hoti.</p>
<p>
<a class="sc" id="4"></a>
<a class="pts" id="pts2.93"></a>
<a id="p_12S2_429" class="ms"></a>
Seyyathāpi, ānanda, mahārukkho. Tassa yāni ceva mūlāni adhogamāni, yāni ca
tiriyaṅgamāni, sabbāni tāni uddhaṃ ojaṃ abhiharanti. Evañhi so, ānanda,
mahārukkho tadāhāro tadupādāno ciraṃ dīghamaddhānaṃ tiṭṭheyya. Evameva kho,
ānanda, upādāniyesu dhammesu assādānupassino viharato taṇhā pavaḍḍhati.
Taṇhāpaccayā upādānaṃ; upādānapaccayā bhavo … pe … evametassa kevalassa
dukkhakkhandhassa samudayo hoti.</p>
<p>
<a class="sc" id="5"></a>
<a id="p_12S2_430" class="ms"></a>
Upādāniyesu, ānanda, dhammesu ādīnavānupassino viharato taṇhā nirujjhati.
Taṇhānirodhā upādānanirodho; upādānanirodhā bhavanirodho … pe … evametassa
kevalassa dukkhakkhandhassa nirodho hoti.</p>
<p>
<a class="sc" id="6"></a>
<a id="p_12S2_431" class="ms"></a>
Seyyathāpi, ānanda, mahārukkho. Atha puriso āgaccheyya kuddālapiṭakaṃ ādāya. So
taṃ rukkhaṃ mūle chindeyya, mūle chetvā palikhaṇeyya, palikhaṇitvā mūlāni
uddhareyya antamaso usīranāḷimattānipi. So taṃ rukkhaṃ khaṇḍākhaṇḍikaṃ
chindeyya. Khaṇḍākhaṇḍikaṃ chinditvā phāleyya; phāletvā sakalikaṃ sakalikaṃ
kareyya, sakalikaṃ sakalikaṃ karitvā vātātape visoseyya, vātātape visosetvā
agginā ḍaheyya, agginā ḍahetvā masiṃ kareyya, masiṃ karitvā mahāvāte vā
ophuṇeyya, nadiyā vā sīghasotāya pavāheyya. Evañhi so, ānanda, mahārukkho
ucchinnamūlo assa tālāvatthukato anabhāvaṅkato āyatiṃ anuppādadhammo. Evameva
kho, ānanda, upādāniyesu dhammesu ādīnavānupassino viharato taṇhā nirujjhati.
Taṇhānirodhā upādānanirodho; upādānanirodhā bhavanirodho; bhavanirodhā
jātinirodho; jātinirodhā jarāmaraṇaṃ sokaparidevadukkhadomanassupāyāsā
nirujjhanti. Evametassa kevalassa dukkhakkhandhassa nirodho hotī”ti.</p>
<p class="endsection">Dasamaṃ.</p>
<p class="endsection">Dukkhavaggo chaṭṭho.</p>
<blockquote class="uddanagatha">
<p>
<a class="sc" id="7"></a>
<a id="p_12S2_435" class="ms"></a>
Parivīmaṃsanupādānaṃ,<br>
dve ca saṃyojanāni ca;<br>
Mahārukkhena dve vuttā,<br>
taruṇena ca sattamaṃ;<br>
Nāmarūpañca viññāṇaṃ,<br>
nidānena ca te dasāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Dukkhavagga</span>
<span class="hidden">Parivīmaṃsanasutta</span>
</div>
</section>
<a class="previous" href="/pi/sn12.59">◀ Saṃyutta Nikāya  12.59</a><a class="top" href="#"> ▲ TOP </a><a class="next" href="/pi/sn12.61">Saṃyutta Nikāya  12.61 ▶</a>
</div>
</body>
</html>