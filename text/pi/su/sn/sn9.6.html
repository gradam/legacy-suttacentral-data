<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="6"><article><hgroup id="sn9.6"><h2>Saṃyutta Nikāya 9</h2> <h3>1. Vanavagga</h3><h1>6. Anuruddhasutta</h1></hgroup><p><a id="p_12S1_1402" class="ms"></a><a class="msdiv" id="msdiv_226"></a><a class="sc" id="1"></a>
Ekaṃ samayaṃ āyasmā anuruddho kosalesu viharati aññatarasmiṃ vanasaṇḍe. Atha kho aññatarā tāvatiṃsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ gāthāya ajjhabhāsi: </p><blockquote class="gatha"><p><a id="p_12S1_1403" class="ms"></a><a class="sc" id="2"></a>
“Tattha cittaṃ paṇidhehi,<br> yattha te vusitaṃ pure;<br>
Tāvatiṃsesu devesu,<br>
sabbakāmasamiddhisu;<br>
Purakkhato parivuto,<br>
devakaññāhi sobhasī”ti.
</p><p><a id="p_12S1_1404" class="ms"></a><a class="sc" id="3"></a>
“Duggatā devakaññāyo,<br> sakkāyasmiṃ patiṭṭhitā;<br>
Te cāpi duggatā sattā,<br>
devakaññāhi patthitā”ti.
</p><p><a id="p_12S1_1405" class="ms"></a><a class="sc" id="4"></a>
“Na te sukhaṃ pajānanti,<br> ye na passanti nandanaṃ;<br>
Āvāsaṃ naradevānaṃ,<br>
tidasānaṃ yasassinan”ti.
</p><p><a id="p_12S1_1406" class="ms"></a><a class="sc" id="5"></a>
“Na tvaṃ bāle vijānāsi,<br> yathā arahataṃ vaco;<br>
Aniccā sabbasaṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho.
</p><p><a id="p_12S1_1407" class="ms"></a><a class="sc" id="6"></a>
Natthi dāni punāvāso,<br> devakāyasmi jālini;<br>
Vikkhīṇo jātisaṃsāro,<br>
natthi dāni punabbhavo”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Vanasaṃyutta</div>
<div class="hidden">
Vanavagga</div>
<div class="hidden">
Vivekasutta</div>
</div>
</section><a class="previous" href="/sn9.5/pi/">◀ Saṃyutta Nikāya  9.5</a><a class="top" href="#"> ▲ TOP </a><a class="next" href="/sn9.7/pi/">Saṃyutta Nikāya  9.7 ▶</a></div>
</body>
</html>