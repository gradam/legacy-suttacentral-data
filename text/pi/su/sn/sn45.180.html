<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn45.180">
<article>
<div id="sn45.180" class="hgroup">
<p class="division">Saṃyutta Nikāya 45</p>
<p>14. Oghavagga</p>
<h1><span class="var" id="note57" title="uddham­bhāgi­ya­saṃ­yoja­na­suttāni (bj)">180. Uddham­bhāgi­ya­sutta</span></h1>
</div>
<p><a class="sc" id="1"></a>
<a id="p_14S5_353" class="ms"></a>
<a class="msdiv" id="msdiv_181"></a>
“Pañcimāni, bhikkhave, uddham­bhāgi­yāni saṃyojanāni. Katamāni pañca? Rūparāgo,
arūparāgo, māno, uddhaccaṃ, avijjā–  imāni kho, bhikkhave, pañ­cuddham­bhāgi­yāni
saṃyojanāni. Imesaṃ kho, bhikkhave, pañcannaṃ uddham­bhāgi­yā­naṃ saṃyojanānaṃ
abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo.
Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti
vivekanissitaṃ … pe … sammāsamādhiṃ bhāveti vivekanissitaṃ virāganissitaṃ
nirodha­nissitaṃ vos­sagga­pari­ṇāmiṃ. Imesaṃ kho, bhikkhave, pañcannaṃ
uddham­bhāgi­yā­naṃ saṃyojanānaṃ abhiññāya pariññāya parikkhayāya pahānāya ayaṃ
ariyo aṭṭhaṅgiko maggo bhāvetabboti.</p>
<p><a class="sc" id="2"></a>
<a class="pts1" id="pts5.62"></a>
<a id="p_14S5_354" class="ms"></a>
Pañcimāni, bhikkhave, uddham­bhāgi­yāni saṃyojanāni. Katamāni pañca? Rūparāgo,
arūparāgo, māno, uddhaccaṃ, avijjā–  imāni kho, bhikkhave, pañ­cuddham­bhāgi­yāni
saṃyojanāni. Imesaṃ kho, bhikkhave, pañcannaṃ uddham­bhāgi­yā­naṃ saṃyojanānaṃ
abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo.
Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti …
pe … sammāsamādhiṃ bhāveti rāga­vina­ya­pari­yosānaṃ dosa­vina­ya­pari­yosānaṃ
moha­vina­ya­pari­yosānaṃ … amatogadhaṃ amataparāyanaṃ amata­pari­yosānaṃ …
nibbānaninnaṃ nibbānapoṇaṃ nib­bā­na­pabbhā­raṃ. Imesaṃ kho, bhikkhave, pañcannaṃ
uddham­bhāgi­yā­naṃ saṃyojanānaṃ abhiññāya pariññāya parikkhayāya pahānāya ayaṃ
ariyo aṭṭhaṅgiko maggo bhāvetabbo”ti.</p>
<p class="endsection">Dasamaṃ.</p>
<p class="endsection">Oghavaggo aṭṭhamo.</p>
<blockquote class="uddanagatha">
<p><a class="sc" id="3"></a>
<a id="p_14S5_358" class="ms"></a>
Ogho yogo upādānaṃ,<br>
ganthaṃ anusayena ca;<br>
Kāmaguṇā nīvaraṇaṃ,<br>
khandhā oruddham­bhāgi­yāti.
</p>
</blockquote>
<blockquote class="uddanagatha">
<p><a class="sc" id="4"></a>
<a id="p_14S5_360" class="ms"></a>
Avijjāvaggo paṭhamo,<br>
dutiyaṃ vihāraṃ vuccati;<br>
Micchattaṃ tatiyo vaggo,<br>
catutthaṃ paṭipanneneva.
</p>
<p><a class="sc" id="5"></a>
<a id="p_14S5_361" class="ms"></a>
Titthiyaṃ pañcamo vaggo,<br>
chaṭṭho sūriyena ca;<br>
Bahukate sattamo vaggo,<br>
uppādo aṭṭhamena ca.
</p>
<p><a class="sc" id="6"></a>
<a id="p_14S5_362" class="ms"></a>
Divasavaggo navamo,<br>
Dasamo appamādena ca;<br>
Ekā­dasa­bala­vaggo,<br>
Dvādasa esanā pāḷiyaṃ;<br>
Oghavaggo bhavati terasāti.
</p>
</blockquote>
<p class="endsutta">Maggasaṃyuttaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Maggasaṃyutta</span>
<span class="hidden">Oghavagga</span>
<span class="hidden">Oghasutta</span>
</div>
</section>
<a class="previous" href="/pi/sn45.179">◀ Saṃyutta Nikāya  45.179</a><a class="top" href="#"> ▲ TOP </a><a class="next" href="/pi/sn46.1">Saṃyutta Nikāya  46.1 ▶</a>
</div>
</body>
</html>