<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="13">
<article>
<div id="sn4.13" class="hgroup"><p class="division">Saṃyutta Nikāya 4</p> <p>2. Dutiyavagga</p><h1>13. Sakalikasutta</h1></div>
<p><a id="p_12S1_832" class="ms"></a><a class="msdiv" id="msdiv_149"></a><a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati maddakucchismiṃ migadāye. Tena kho pana samayena bhagavato pādo sakalikāya khato hoti, bhusā sudaṃ bhagavato vedanā vattanti sārīrikā dukkhā tibbā kharā kaṭukā asātā amanāpā. Tā sudaṃ bhagavā sato sampajāno adhivāseti avihaññamāno. Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi pāde pādaṃ accādhāya sato sampajāno. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi: </p><blockquote class="gatha"><p><a id="p_12S1_833" class="ms"></a><a class="sc" id="2"></a>
“Mandiyā nu kho sesi udāhu kāveyyamatto,<br> Atthā nu te sampacurā na santi;<br>
Eko vivitte sayanāsanamhi,<br>
Niddāmukho kimidaṃ soppase vā”ti.
</p><p><a id="p_12S1_834" class="ms"></a><a class="sc" id="3"></a>
“Na mandiyā sayāmi nāpi kāveyyamatto,<br> Atthaṃ sameccāhamapetasoko;<br>
Eko vivitte sayanāsanamhi,<br>
Sayāmahaṃ sabbabhūtānukampī.
</p><p><a id="p_12S1_835" class="ms"></a><a class="sc" id="4"></a>
Yesampi sallaṃ urasi paviṭṭhaṃ,<br> Muhuṃ muhuṃ hadayaṃ vedhamānaṃ;<br>
Tepīdha soppaṃ labhare sasallā,<br>
Tasmā ahaṃ na supe vītasallo.
</p><p><a id="p_12S1_836" class="ms"></a><a class="sc" id="5"></a>
Jaggaṃ na saṅke napi bhemi sottuṃ,<br> Rattindivā nānutapanti māmaṃ;<br>
Hāniṃ na passāmi kuhiñci loke,<br>
Tasmā supe sabbabhūtānukampī”ti.
</p>
</blockquote><p><a id="p_12S1_837" class="ms"></a><a class="sc" id="6"></a>
Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Mārasaṃyutta</span>
<span class="hidden">
Dutiyavagga</span>
<span class="hidden">
Pāsāṇasutta</span>
</div>
</section>
<a class="previous" href="/pi/sn4.12">◀ Saṃyutta Nikāya  4.12</a><a class="top" href="#"> ▲ TOP </a><a class="next" href="/pi/sn4.14">Saṃyutta Nikāya  4.14 ▶</a></div>
</body>
</html>