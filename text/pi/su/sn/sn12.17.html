<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn12.17">
<article>
<div id="sn12.17" class="hgroup">
<p class="division">Saṃyutta Nikāya 12</p>
<p>2. Āhāravagga</p>
<h1>17. Acelakassapasutta</h1>
</div>
<p>
<a class="sc" id="1"></a>
<a class="pts" id="pts2.19"></a>
<a id="p_12S2_96" class="ms"></a>
<a class="msdiv" id="msdiv_17"></a>

<span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati veḷuvane kalandakanivāpe. Atha kho
bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.
Addasā kho acelo kassapo bhagavantaṃ dūratova āgacchantaṃ. Disvāna yena bhagavā
tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ
sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho acelo kassapo
bhagavantaṃ etadavoca: “puccheyyāma mayaṃ bhavantaṃ gotamaṃ kañcideva✢ desaṃ,
sace no bhavaṃ gotamo okāsaṃ karoti pañhassa veyyākaraṇāyā”ti. “Akālo kho tāva,
kassapa, pañhassa; antaragharaṃ paviṭṭhamhā”ti.</p>
<p>
<a class="sc" id="2"></a>
<a id="p_12S2_97" class="ms"></a>
Dutiyampi kho acelo kassapo bhagavantaṃ etadavoca: “puccheyyāma mayaṃ bhavantaṃ
gotamaṃ kañcideva desaṃ, sace no bhavaṃ gotamo okāsaṃ karoti pañhassa
veyyākaraṇāyā”ti. “Akālo kho tāva, kassapa, pañhassa; antaragharaṃ
paviṭṭhamhā”ti. Tatiyampi kho acelo kassapo … pe … antaragharaṃ paviṭṭhamhāti.
Evaṃ vutte, acelo kassapo bhagavantaṃ etadavoca: “na kho pana mayaṃ bhavantaṃ
gotamaṃ bahudeva pucchitukāmā”ti. “Puccha, kassapa, yadākaṅkhasī”ti.</p>
<p>
<a class="sc" id="3"></a>
<a class="pts" id="pts2.20"></a>
<a id="p_12S2_98" class="ms"></a>
“Kiṃ nu kho, bho gotama, ‘sayaṅkataṃ dukkhan’ti? ‘Mā hevaṃ, kassapā’ti bhagavā
avoca. ‘Kiṃ pana, bho gotama, paraṅkataṃ dukkhan’ti? ‘Mā hevaṃ, kassapā’ti
bhagavā avoca. ‘Kiṃ nu kho, bho gotama, sayaṅkatañca paraṅkatañca dukkhan’ti?
‘Mā hevaṃ, kassapā’ti bhagavā avoca. ‘Kiṃ pana, bho gotama, asayaṅkāraṃ
aparaṅkāraṃ adhiccasamuppannaṃ dukkhan’ti? ‘Mā hevaṃ, kassapā’ti bhagavā avoca.
‘Kiṃ nu kho, bho gotama, natthi dukkhan’ti? ‘Na kho, kassapa, natthi dukkhaṃ.
Atthi kho, kassapa, dukkhan’ti. ‘Tena hi bhavaṃ gotamo dukkhaṃ na jānāti, na
passatī’ti. ‘Na khvāhaṃ, kassapa, dukkhaṃ na jānāmi, na passāmi. Jānāmi
khvāhaṃ, kassapa, dukkhaṃ; passāmi khvāhaṃ, kassapa, dukkhan’”ti.</p>
<p>
<a class="sc" id="4"></a>
<a id="p_12S2_99" class="ms"></a>
“Kiṃ nu kho, bho gotama, ‘sayaṃkataṃ dukkhan’ti iti puṭṭho samāno ‘mā hevaṃ,
kassapā’ti vadesi. ‘Kiṃ pana, bho gotama, paraṃkataṃ dukkhan’ti iti puṭṭho
samāno ‘mā hevaṃ, kassapā’ti vadesi. ‘Kiṃ nu kho, bho gotama, sayaṃkatañca
paraṃkatañca dukkhan’ti iti puṭṭho samāno ‘mā hevaṃ, kassapā’ti vadesi. ‘Kiṃ
pana, bho gotama, asayaṃkāraṃ aparaṅkāraṃ adhiccasamuppannaṃ dukkhan’ti iti
puṭṭho samāno ‘mā hevaṃ, kassapā’ti vadesi. ‘Kiṃ nu kho, bho gotama, natthi
dukkhan’ti iti puṭṭho samāno ‘na kho, kassapa, natthi dukkhaṃ, atthi kho,
kassapa, dukkhan’ti vadesi. ‘Tena hi bhavaṃ gotamo dukkhaṃ na jānāti na
passatī’ti iti puṭṭho samāno ‘na khvāhaṃ, kassapa, dukkhaṃ na jānāmi na
passāmi. Jānāmi khvāhaṃ, kassapa, dukkhaṃ; passāmi khvāhaṃ, kassapa, dukkhan’ti
<span class="var" title='[{"note":"ayaṃ cakāro sī potthake"}]'>vadesi. Ācikkhatu ca</span> <span class="var" title='[{"note":"ayaṃ cakāro sī potthake"}]'>me, bhante, bhagavā dukkhaṃ. Desetu ca</span> me, bhante, bhagavā
dukkhan”ti.</p>
<p>
<a class="sc" id="5"></a>
<a class="pts" id="pts2.21"></a>
<a id="p_12S2_100" class="ms"></a>
“‘So karoti so <span class="var" title='[{"eds":["bj","pts1","pts2","mr"],"var":"paṭisaṃvediyatīti "}]'>paṭisaṃvedayatī’ti</span> kho, kassapa, ādito sato ‘sayaṃkataṃ
dukkhan’ti iti vadaṃ sassataṃ etaṃ pareti. ‘Añño karoti añño paṭisaṃvedayatī’ti
kho, kassapa, vedanābhitunnassa sato ‘paraṃkataṃ dukkhan’ti iti vadaṃ ucchedaṃ
etaṃ pareti. Ete te, kassapa, ubho ante anupagamma majjhena tathāgato dhammaṃ
deseti: ‘avijjāpaccayā saṅkhārā; saṅkhārapaccayā viññāṇaṃ … pe … evametassa
kevalassa dukkhakkhandhassa samudayo hoti. Avijjāya tveva asesavirāganirodhā
saṅkhāranirodho; saṅkhāranirodhā viññāṇanirodho … pe … evametassa kevalassa
dukkhakkhandhassa nirodho hotī’”ti.</p>
<p>
<a class="sc" id="6"></a>
<a id="p_12S2_101" class="ms"></a>
Evaṃ vutte, acelo kassapo bhagavantaṃ etadavoca: “abhikkantaṃ, bhante,
abhikkantaṃ, bhante. Seyyathāpi, bhante, nikkujjitaṃ vā ukkujjeyya … pe …
‘cakkhumanto rūpāni dakkhantī’ti; evamevaṃ bhagavatā anekapariyāyena dhammo
pakāsito. Esāhaṃ, bhante, bhagavantaṃ saraṇaṃ gacchāmi dhammañca
bhikkhusaṅghañca. Labheyyāhaṃ, bhante, bhagavato santike pabbajjaṃ, labheyyaṃ
upasampadan”ti.</p>
<p>
<a class="sc" id="7"></a>
<a id="p_12S2_102" class="ms"></a>
“Yo kho, kassapa, aññatitthiyapubbo imasmiṃ dhammavinaye ākaṅkhati pabbajjaṃ,
ākaṅkhati upasampadaṃ, so cattāro māse parivasati. Catunnaṃ māsānaṃ <span class="var" title='[{"eds":["bj","s1","s2","s3","km"],"var":"accayena parivutthaparivāsaṃ "},{"eds":["pts1","pts2","mr"],"var":"accayena parivuṭṭhaparivāsaṃ "}]'>accayena</span>
āraddhacittā <span class="var" title='[{"eds":["s1","s2","s3","km","pts1","pts2","mr"],"var":"bhikkhū ākaṅkhamānā "}]'>bhikkhū</span> pabbājenti upasampādenti bhikkhubhāvāya. Api ca mayā
puggalavemattatā viditā”ti.</p>
<p>
<a class="sc" id="8"></a>
<a id="p_12S2_103" class="ms"></a>
“Sace, bhante, aññatitthiyapubbo imasmiṃ dhammavinaye ākaṅkhati pabbajjaṃ,
ākaṅkhati upasampadaṃ, cattāro māse parivasati. Catunnaṃ māsānaṃ <span class="var" title='[{"eds":["bj"],"var":"accayena parivutthaparivāsaṃ "},{"eds":["s1","s2","s3","km"],"var":"accayena parivutthaparivāse "},{"eds":["pts1","pts2","mr"],"var":"accayena parivuṭṭhaparivāsaṃ "}]'>accayena</span>
āraddhacittā <span class="var" title='[{"eds":["s1","s2","s3","km","pts1","pts2","mr"],"var":"bhikkhū ākaṅkhamānā "}]'>bhikkhū</span> pabbājenti upasampādenti bhikkhubhāvāya. Ahaṃ cattāri
vassāni parivasissāmi, catunnaṃ vassānaṃ <span class="var" title='[{"eds":["bj","s1","s2","s3","km"],"var":"accayena parivutthaparivāsaṃ "},{"eds":["pts1","pts2","mr"],"var":"accayena parivuṭṭhaparivāsaṃ "}]'>accayena</span> āraddhacittā bhikkhū
pabbājentu upasampādentu bhikkhubhāvāyā”ti.</p>
<p>
<a class="sc" id="9"></a>
<a class="pts" id="pts2.22"></a>
<a id="p_12S2_104" class="ms"></a>
Alattha kho acelo kassapo bhagavato santike pabbajjaṃ, alattha upasampadaṃ.
Acirūpasampanno ca panāyasmā kassapo eko vūpakaṭṭho appamatto ātāpī pahitatto
viharanto nacirasseva–  yassatthāya kulaputtā sammadeva agārasmā anagāriyaṃ
pabbajanti tadanuttaraṃ–  brahmacariyapariyosānaṃ diṭṭheva dhamme sayaṃ abhiññā
sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyā”ti abbhaññāsi. Aññataro ca panāyasmā kassapo
arahataṃ ahosīti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Āhāravagga</span>
<span class="hidden">Āhārasutta</span>
</div>
</section>
<a class="previous" href="/pi/sn12.16">◀ Saṃyutta Nikāya  12.16</a><a class="top" href="#"> ▲ TOP </a><a class="next" href="/pi/sn12.18">Saṃyutta Nikāya  12.18 ▶</a>
</div>
</body>
</html>