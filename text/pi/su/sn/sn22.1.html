<!DOCTYPE html>
<html data-prev="sn21.12" data-next="sn22.2">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.1">
<article>
<div id="sn22.1" class="hgroup">
<p class="division">Saṃyutta Nikāya 22</p>
<p><span class="var" id="note1" title="nakula­pitā­vaggo (pts1)">1. Nakula­pi­tu­vagga</span></p>
<h1><span class="var" id="note2" title="nakulapitā (pts1)">1. Nakula­pi­tusutta</span></h1>
</div>
<p><a class="sc" id="1"></a>
<a class="pts1" id="pts3.1"></a>
<a id="p_13S3_2" class="ms"></a>
<a class="msdiv" id="msdiv_1"></a>
<span class="evam">Evaṃ me sutaṃ—​</span>   ekaṃ samayaṃ bhagavā bhaggesu viharati <span class="var" title="suṃsumāragire (bj, s1-3, km, pts1)" id="note3">susumāragire</span> bhesakaḷāvane migadāye.
Atha kho nakulapitā gahapati yena bhagavā tenupasaṅkami; upasaṅkamitvā
bhagavantaṃ abhivādetvā ekamantaṃ nisīdi. Ekamantaṃ nisinno kho nakulapitā
gahapati bhagavantaṃ etadavoca:</p>
<p><a class="sc" id="2"></a>
<a id="p_13S3_3" class="ms"></a>
“Ahamasmi, bhante, jiṇṇo vuḍḍho mahallako addhagato vayoanuppatto āturakāyo
abhik­kha­ṇā­taṅko. Aniccadassāvī kho panāhaṃ, bhante, bhagavato
mano­bhāva­nīyā­nañca bhikkhūnaṃ. Ovadatu maṃ, bhante, bhagavā; anusāsatu maṃ,
bhante, bhagavā; yaṃ mamassa dīgharattaṃ hitāya sukhāyā”ti.</p>
<p><a class="sc" id="3"></a>
<a id="p_13S3_4" class="ms"></a>
“Evametaṃ, gahapati, evametaṃ, gahapati. Āturo hāyaṃ, gahapati, kāyo aṇḍabhūto
pariyonaddho. Yo hi, gahapati, imaṃ kāyaṃ pariharanto muhuttampi ārogyaṃ
paṭijāneyya, kimaññatra bālyā? Tasmātiha te, gahapati, evaṃ sikkhitabbaṃ:
‘āturakāyassa me sato cittaṃ anāturaṃ bhavissatī’ti. Evañhi te, gahapati,
sikkhitabban”ti.</p>
<p><a class="sc" id="4"></a>
<a class="pts1" id="pts3.2"></a>
<a id="p_13S3_5" class="ms"></a>
Atha kho nakulapitā gahapati bhagavato bhāsitaṃ abhinanditvā anumoditvā
uṭṭhāyāsanā bhagavantaṃ abhivādetvā padakkhiṇaṃ katvā yenāyasmā sāriputto
tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ
nisīdi. Ekamantaṃ nisinnaṃ kho nakulapitaraṃ gahapatiṃ āyasmā sāriputto
etadavoca: “vippasannāni kho te, gahapati, indriyāni; parisuddho mukhavaṇṇo
pariyodāto. Alattha no ajja bhagavato sammukhā dhammiṃ kathaṃ savanāyā”ti?</p>
<p><a class="sc" id="5"></a>
<a id="p_13S3_6" class="ms"></a>
“Kathañhi no siyā, bhante. Idānāhaṃ, bhante, bhagavatā dhammiyā kathāya amatena
abhisitto”ti. “Yathā kathaṃ pana tvaṃ, gahapati, bhagavatā dhammiyā kathāya
amatena abhisitto”ti? “Idhāhaṃ, bhante, yena bhagavā tenupasaṅkamiṃ;
upasaṅkamitvā bhagavantaṃ abhivādetvā ekamantaṃ nisīdiṃ. Ekamantaṃ nisinno
khvāhaṃ, bhante, bhagavantaṃ etadavocaṃ: ‘ahamasmi, bhante, jiṇṇo vuḍḍho
mahallako addhagato vayoanuppatto āturakāyo abhik­kha­ṇā­taṅko. Aniccadassāvī kho
panāhaṃ, bhante, bhagavato mano­bhāva­nīyā­nañca bhikkhūnaṃ. Ovadatu maṃ, bhante,
bhagavā; anusāsatu maṃ, bhante, bhagavā; yaṃ mamassa dīgharattaṃ hitāya
sukhāyā’ti.</p>
<p><a class="sc" id="6"></a>
<a id="p_13S3_7" class="ms"></a>
Evaṃ vutte, maṃ, bhante, bhagavā etadavoca: ‘evametaṃ, gahapati, evametaṃ,
gahapati. Āturo hāyaṃ, gahapati, kāyo aṇḍabhūto pariyonaddho. Yo hi, gahapati,
imaṃ kāyaṃ pariharanto muhuttampi ārogyaṃ paṭijāneyya, kimaññatra bālyā?
Tasmātiha te, gahapati, evaṃ sikkhitabbaṃ—āturakāyassa me sato cittaṃ
anāturaṃ bhavissatīti. Evañhi te, gahapati, sikkhitabban’ti. Evaṃ khvāhaṃ,
bhante, bhagavatā dhammiyā kathāya amatena abhisitto”ti.</p>
<p><a class="sc" id="7"></a>
<a class="pts1" id="pts3.3"></a>
<a id="p_13S3_8" class="ms"></a>
“Na hi pana taṃ, gahapati, paṭibhāsi <span class="var" title="taṃ bhagavantaṃ (bj)" id="note4">bhagavantaṃ</span> uttariṃ paṭipucchituṃ:
‘kittāvatā nu kho, bhante, āturakāyo ceva hoti āturacitto ca, kittāvatā ca pana
āturakāyo hi kho hoti no ca āturacitto’”ti? “Dūratopi kho mayaṃ, bhante,
āgaccheyyāma āyasmato sāriputtassa santike etassa bhāsitassa atthamaññātuṃ.
Sādhu vatā­yasman­taṃyeva sāriputtaṃ paṭibhātu etassa bhāsitassa attho”ti.</p>
<p><a class="sc" id="8"></a>
<a id="p_13S3_9" class="ms"></a>
“Tena hi, gahapati, suṇāhi, sādhukaṃ manasi karohi; bhāsissāmī”ti. “Evaṃ,
bhante”ti kho nakulapitā gahapati āyasmato sāriputtassa paccassosi. Āyasmā
sāriputto etadavoca: </p>
<p><a class="sc" id="9"></a>
<a id="p_13S3_10" class="ms"></a>
“Kathañca, gahapati, āturakāyo ceva hoti, āturacitto ca? Idha, gahapati,
assutavā puthujjano ariyānaṃ adassāvī ariyadhammassa akovido ariyadhamme
avinīto sappurisānaṃ adassāvī sap­purisa­dhammassa akovido sap­purisa­dhamme
avinīto rūpaṃ attato samanupassati, rūpavantaṃ vā attānaṃ; attani vā rūpaṃ,
rūpasmiṃ vā attānaṃ. ‘Ahaṃ rūpaṃ, mama rūpan’ti pari­yuṭ­ṭhaṭṭhāyī hoti. Tassa
‘ahaṃ rūpaṃ, mama rūpan’ti pari­yuṭ­ṭhaṭṭhā­yino taṃ rūpaṃ vipariṇamati aññathā
hoti. Tassa rūpa­vi­pari­ṇāmañ­ñathā­bhāvā uppajjanti soka­pari­deva­duk­kha­do­manas­supāyāsā.</p>
<p><a class="sc" id="10"></a>
<a id="p_13S3_11" class="ms"></a>
Vedanaṃ attato samanupassati, vedanāvantaṃ vā attānaṃ; attani vā vedanaṃ,
vedanāya vā attānaṃ. ‘Ahaṃ vedanā, mama vedanā’ti pari­yuṭ­ṭhaṭṭhāyī hoti. Tassa
‘ahaṃ vedanā, mama vedanā’ti pari­yuṭ­ṭhaṭṭhā­yino, sā vedanā vipariṇamati aññathā
hoti. Tassa vedanā­vi­pari­ṇāmañ­ñathā­bhāvā uppajjanti soka­pari­deva­duk­kha­do­manas­supāyāsā.</p>
<p><a class="sc" id="11"></a>
<a id="p_13S3_12" class="ms"></a>
Saññaṃ attato samanupassati, saññāvantaṃ vā attānaṃ; attani vā saññaṃ, saññāya
vā attānaṃ. ‘Ahaṃ saññā, mama saññā’ti pari­yuṭ­ṭhaṭṭhāyī hoti. Tassa ‘ahaṃ
saññā, mama saññā’ti pari­yuṭ­ṭhaṭṭhā­yino, sā saññā vipariṇamati aññathā hoti.
Tassa saññā­vi­pari­ṇāmañ­ñathā­bhāvā uppajjanti soka­pari­deva­duk­kha­do­manas­supāyāsā.</p>
<p><a class="sc" id="12"></a>
<a class="pts1" id="pts3.4"></a>
<a id="p_13S3_13" class="ms"></a>
Saṅkhāre attato samanupassati, saṅkhāravantaṃ vā attānaṃ; attani vā saṅkhāre,
saṅkhāresu vā attānaṃ. ‘Ahaṃ saṅkhārā, mama saṅkhārā’ti pari­yuṭ­ṭhaṭṭhāyī hoti.
Tassa ‘ahaṃ saṅkhārā, mama saṅkhārā’ti pari­yuṭ­ṭhaṭṭhā­yino, te saṅkhārā
vipariṇamanti aññathā honti. Tassa saṅ­khā­ra­vi­pari­ṇāmañ­ñathā­bhāvā uppajjanti
soka­pari­deva­duk­kha­do­manas­supāyāsā.</p>
<p><a class="sc" id="13"></a>
<a id="p_13S3_14" class="ms"></a>
Viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ,
viññāṇasmiṃ vā attānaṃ. ‘Ahaṃ viññāṇaṃ, mama viññāṇan’ti pari­yuṭ­ṭhaṭṭhāyī hoti.
Tassa ‘ahaṃ viññāṇaṃ, mama viññāṇan’ti pari­yuṭ­ṭhaṭṭhā­yino, taṃ viññāṇaṃ
vipariṇamati aññathā hoti. Tassa viñ­ñā­ṇa­vi­pari­ṇāmañ­ñathā­bhāvā uppajjanti
soka­pari­deva­duk­kha­do­manas­supāyāsā. Evaṃ kho, gahapati, āturakāyo ceva hoti
āturacitto ca.</p>
<p><a class="sc" id="14"></a>
<a id="p_13S3_15" class="ms"></a>
Kathañca, gahapati, āturakāyo hi kho hoti no ca āturacitto? Idha, gahapati,
sutavā ariyasāvako ariyānaṃ dassāvī ariyadhammassa kovido ariyadhamme suvinīto
sappurisānaṃ dassāvī sap­purisa­dhammassa kovido sap­purisa­dhamme suvinīto na
rūpaṃ attato samanupassati, na rūpavantaṃ vā attānaṃ; na attani vā rūpaṃ, na
rūpasmiṃ vā attānaṃ. ‘Ahaṃ rūpaṃ, mama rūpan’ti na pari­yuṭ­ṭhaṭṭhāyī hoti. Tassa
‘ahaṃ rūpaṃ, mama rūpan’ti apari­yuṭ­ṭhaṭṭhā­yino, taṃ rūpaṃ vipariṇamati aññathā
hoti. Tassa rūpa­vi­pari­ṇāmañ­ñathā­bhāvā nuppajjanti soka­pari­deva­duk­kha­do­manas­supāyāsā.</p>
<p><a class="sc" id="15"></a>
<a id="p_13S3_16" class="ms"></a>
Na vedanaṃ attato samanupassati, na vedanāvantaṃ vā attānaṃ; na attani vā
vedanaṃ, na vedanāya vā attānaṃ. ‘Ahaṃ vedanā, mama vedanā’ti na
pari­yuṭ­ṭhaṭṭhāyī hoti. Tassa ‘ahaṃ vedanā, mama vedanā’ti apari­yuṭ­ṭhaṭṭhā­yino,
sā vedanā vipariṇamati aññathā hoti. Tassa vedanā­vi­pari­ṇāmañ­ñathā­bhāvā
nuppajjanti soka­pari­deva­duk­kha­do­manas­supāyāsā.</p>
<p><a class="sc" id="16"></a>
<a id="p_13S3_17" class="ms"></a>
Na saññaṃ attato samanupassati, na saññāvantaṃ vā attānaṃ; na attani vā saññaṃ,
na saññāya vā attānaṃ. ‘Ahaṃ saññā, mama saññā’ti na pari­yuṭ­ṭhaṭṭhāyī hoti.
Tassa ‘ahaṃ saññā, mama saññā’ti apari­yuṭ­ṭhaṭṭhā­yino, sā saññā vipariṇamati
aññathā hoti. Tassa saññā­vi­pari­ṇāmañ­ñathā­bhāvā nuppajjanti
soka­pari­deva­duk­kha­do­manas­supāyāsā.</p>
<p><a class="sc" id="17"></a>
<a class="pts1" id="pts3.5"></a>
<a id="p_13S3_18" class="ms"></a>
Na saṅkhāre attato samanupassati, na saṅkhāravantaṃ vā attānaṃ; na attani vā
saṅkhāre, na saṅkhāresu vā attānaṃ. ‘Ahaṃ saṅkhārā, mama saṅkhārā’ti na
pari­yuṭ­ṭhaṭṭhāyī hoti. Tassa ‘ahaṃ saṅkhārā, mama saṅkhārā’ti
apari­yuṭ­ṭhaṭṭhā­yino, te saṅkhārā vipariṇamanti aññathā honti. Tassa
saṅ­khā­ra­vi­pari­ṇāmañ­ñathā­bhāvā nuppajjanti soka­pari­deva­duk­kha­do­manas­supāyāsā.</p>
<p><a class="sc" id="18"></a>
<a id="p_13S3_19" class="ms"></a>
Na viññāṇaṃ attato samanupassati, na viññāṇavantaṃ vā attānaṃ; na attani vā
viññāṇaṃ, na viññāṇasmiṃ vā attānaṃ. ‘Ahaṃ viññāṇaṃ, mama viññāṇan’ti na
pari­yuṭ­ṭhaṭṭhāyī hoti. Tassa ‘ahaṃ viññāṇaṃ, mama viññāṇan’ti
apari­yuṭ­ṭhaṭṭhā­yino, taṃ viññāṇaṃ vipariṇamati aññathā hoti. Tassa
viñ­ñā­ṇa­vi­pari­ṇāmañ­ñathā­bhāvā nuppajjanti soka­pari­deva­duk­kha­do­manas­supāyāsā. Evaṃ kho, gahapati, āturakāyo hoti no ca āturacitto”ti.</p>
<p><a class="sc" id="19"></a>
<a id="p_13S3_20" class="ms"></a>
Idamavoca āyasmā sāriputto. Attamano nakulapitā gahapati āyasmato sāriputtassa
bhāsitaṃ abhinandīti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Mūlapaṇṇāsaka</span>
<span class="hidden">Nakula­pi­tu­vagga</span>
<span class="hidden">Nakula­pi­tusutta</span>
</div>
</section>
<a class="previous" href="/pi/sn21.12">◀ Saṃyutta Nikāya  21.12</a><a class="top" href="#"> ▲ TOP </a><a class="next" href="/pi/sn22.2">Saṃyutta Nikāya  22.2 ▶</a>
</div>
</body>
</html>