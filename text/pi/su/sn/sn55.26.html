<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn55.26">
<article>
<div id="sn55.26" class="hgroup">
<p class="division">Saṃyutta Nikāya 55</p>
<p>3. Saraṇānivagga</p>
<h1><span class="var" id="note448" title="dussilya or anāthapiṇḍika 1 (pts1)">26. Paṭhamaanāthapiṇḍikasutta</span></h1>
</div>
<p><a class="sc" id="1"></a>
<a id="p_14S5_1942" class="ms"></a>
<a class="msdiv" id="msdiv_1022"></a>
Sāvatthinidānaṃ<span class="cross" title="^mn143#1 [Anāthapiṇḍikovādasutta]" id="note449">^</span>. Tena kho pana samayena anāthapiṇḍiko gahapati ābādhiko hoti
dukkhito bāḷhagilāno. Atha kho anāthapiṇḍiko gahapati aññataraṃ purisaṃ
āmantesi: “ehi tvaṃ, ambho purisa, yenāyasmā sāriputto tenupasaṅkama;
upasaṅkamitvā mama vacanena āyasmato sāriputtassa pāde sirasā vanda:
‘anāthapiṇḍiko, bhante, gahapati ābādhiko dukkhito bāḷhagilāno. So āyasmato
sāriputtassa pāde sirasā vandatī’ti. Evañca vadehi: ‘sādhu kira, bhante, āyasmā
sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ
upādāyā’”ti.</p>
<p><a class="sc" id="2"></a>
<a class="pts1" id="pts5.381"></a>
<a id="p_14S5_1943" class="ms"></a>
“Evaṃ, bhante”ti kho so puriso anāthapiṇḍikassa gahapatissa paṭissutvā
yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ
abhivādetvā ekamantaṃ nisīdi. Ekamantaṃ nisinno kho so puriso āyasmantaṃ
sāriputtaṃ etadavoca: </p>
<p><a class="sc" id="3"></a>
<a id="p_14S5_1944" class="ms"></a>
“Anāthapiṇḍiko, bhante, gahapati ābādhiko dukkhito bāḷhagilāno. So āyasmato
sāriputtassa pāde sirasā vandati. Evañca vadati: ‘sādhu kira, bhante, āyasmā
sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ
upādāyā’”ti. Adhivāsesi kho āyasmā sāriputto tuṇhībhāvena.</p>
<p><a class="sc" id="4"></a>
<a id="p_14S5_1945" class="ms"></a>
Atha kho āyasmā sāriputto pubbaṇhasamayaṃ nivāsetvā pattacīvaramādāya āyasmatā
ānandena pacchāsamaṇena yena anāthapiṇḍikassa gahapatissa nivesanaṃ
tenupasaṅkami; upasaṅkamitvā paññatte āsane nisīdi. Nisajja kho āyasmā
sāriputto anāthapiṇḍikaṃ gahapatiṃ etadavoca: “kacci te, gahapati, khamanīyaṃ
kacci yāpanīyaṃ? Kacci dukkhā vedanā paṭikkamanti, no abhikkamanti;
paṭikkamosānaṃ paññāyati, no abhikkamo”ti? “Na me, bhante, khamanīyaṃ, na
yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ
paññāyati, no paṭikkamo”ti.</p>
<p><a class="sc" id="5"></a>
<a id="p_14S5_1946" class="ms"></a>
“Yathārūpena kho, gahapati, buddhe appasādena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati
tathārūpo te buddhe appasādo natthi. Atthi ca kho te, gahapati, buddhe
aveccappasādo–  itipi so bhagavā … pe … satthā devamanussānaṃ buddho bhagavāti.
Tañca pana te buddhe aveccappasādaṃ attani samanupassato ṭhānaso vedanā
paṭippassambheyya.</p>
<p><a class="sc" id="6"></a>
<a class="pts1" id="pts5.382"></a>
<a id="p_14S5_1947" class="ms"></a>
Yathārūpena kho, gahapati, dhamme appasādena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te dhamme appasādo natthi. Atthi ca kho te, gahapati, dhamme
aveccappasādo–  svākkhāto bhagavatā dhammo … pe … paccattaṃ veditabbo
viññūhīti. Tañca pana te dhamme aveccappasādaṃ attani samanupassato ṭhānaso
vedanā paṭippassambheyya.</p>
<p><a class="sc" id="7"></a>
<a id="p_14S5_1948" class="ms"></a>
Yathārūpena kho, gahapati, saṅghe appasādena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te saṅghe appasādo natthi. Atthi ca kho te, gahapati, saṅghe
aveccappasādo–  suppaṭipanno bhagavato sāvakasaṅgho … pe … anuttaraṃ
puññakkhettaṃ lokassāti. Tañca pana te saṅghe aveccappasādaṃ attani
samanupassato ṭhānaso vedanā paṭippassambheyya.</p>
<p><a class="sc" id="8"></a>
<a id="p_14S5_1949" class="ms"></a>
Yathārūpena kho, gahapati, dussīlyena samannāgato assutavā puthujjano kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpaṃ te
dussīlyaṃ natthi. Atthi ca kho te, gahapati, ariyakantāni sīlāni … pe …
samādhisaṃvattanikāni. Tāni ca pana te ariyakantāni sīlāni attani samanupassato
ṭhānaso vedanā paṭippassambheyya.</p>
<p><a class="sc" id="9"></a>
<a id="p_14S5_1950" class="ms"></a>
Yathārūpāya kho, gahapati, micchādiṭṭhiyā samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpā te micchādiṭṭhi natthi. Atthi ca kho te, gahapati, sammādiṭṭhi. Tañca
pana te sammādiṭṭhiṃ attani samanupassato ṭhānaso vedanā paṭippassambheyya.</p>
<p><a class="sc" id="10"></a>
<a id="p_14S5_1951" class="ms"></a>
Yathārūpena kho, gahapati, micchāsaṅkappena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te micchāsaṅkappo natthi. Atthi ca kho te, gahapati, sammāsaṅkappo.
Tañca pana te sammāsaṅkappaṃ attani samanupassato ṭhānaso vedanā
paṭippassambheyya.</p>
<p><a class="sc" id="11"></a>
<a class="pts1" id="pts5.383"></a>
<a id="p_14S5_1952" class="ms"></a>
Yathārūpāya kho, gahapati, micchāvācāya samannāgato assutavā puthujjano kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te
micchāvācā natthi. Atthi ca kho te, gahapati, sammāvācā. Tañca pana te
sammāvācaṃ attani samanupassato ṭhānaso vedanā paṭippassambheyya.</p>
<p><a class="sc" id="12"></a>
<a id="p_14S5_1953" class="ms"></a>
Yathārūpena kho, gahapati, micchākammantena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te micchākammanto natthi. Atthi ca kho te, gahapati, sammākammanto.
Tañca pana te sammākammantaṃ attani samanupassato ṭhānaso vedanā
paṭippassambheyya.</p>
<p><a class="sc" id="13"></a>
<a id="p_14S5_1954" class="ms"></a>
Yathārūpena kho, gahapati, micchāājīvena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te micchāājīvo natthi. Atthi ca kho te, gahapati, sammāājīvo. Tañca
pana te sammāājīvaṃ attani samanupassato ṭhānaso vedanā paṭippassambheyya.</p>
<p><a class="sc" id="14"></a>
<a id="p_14S5_1955" class="ms"></a>
Yathārūpena kho, gahapati, micchāvāyāmena samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te micchāvāyāmo natthi. Atthi ca kho te, gahapati, sammāvāyāmo. Tañca
pana te sammāvāyāmaṃ attani samanupassato ṭhānaso vedanā paṭippassambheyya.</p>
<p><a class="sc" id="15"></a>
<a id="p_14S5_1956" class="ms"></a>
Yathārūpāya kho, gahapati, micchāsatiyā samannāgato assutavā puthujjano kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te
micchāsati natthi. Atthi ca kho te, gahapati, sammāsati. Tañca pana te
sammāsatiṃ attani samanupassato ṭhānaso vedanā paṭippassambheyya.</p>
<p><a class="sc" id="16"></a>
<a id="p_14S5_1957" class="ms"></a>
Yathārūpena kho, gahapati, micchāsamādhinā samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpo te micchāsamādhi natthi. Atthi ca kho te, gahapati, sammāsamādhi.
Tañca pana te sammāsamādhiṃ attani samanupassato ṭhānaso vedanā
paṭippassambheyya.</p>
<p><a class="sc" id="17"></a>
<a class="pts1" id="pts5.384"></a>
<a id="p_14S5_1958" class="ms"></a>
Yathārūpena kho, gahapati, micchāñāṇena samannāgato assutavā puthujjano kāyassa
bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpaṃ te
micchāñāṇaṃ natthi. Atthi ca kho te, gahapati, sammāñāṇaṃ. Tañca pana te
sammāñāṇaṃ attani samanupassato ṭhānaso vedanā paṭippassambheyya.</p>
<p><a class="sc" id="18"></a>
<a id="p_14S5_1959" class="ms"></a>
Yathārūpāya kho, gahapati, micchāvimuttiyā samannāgato assutavā puthujjano
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati,
tathārūpā te micchāvimutti natthi. Atthi ca kho te, gahapati, sammāvimutti.
Tañca pana te sammāvimuttiṃ attani samanupassato ṭhānaso vedanā
paṭippassambheyyā”ti.</p>
<p><a class="sc" id="19"></a>
<a id="p_14S5_1960" class="ms"></a>
Atha kho anāthapiṇḍikassa gahapatissa ṭhānaso vedanā paṭippassambhiṃsu. Atha
kho anāthapiṇḍiko gahapati āyasmantañca sāriputtaṃ āyasmantañca ānandaṃ
sakeneva thālipākena parivisi. Atha kho anāthapiṇḍiko gahapati āyasmantaṃ
sāriputtaṃ bhuttāviṃ onītapattapāṇiṃ aññataraṃ nīcāsanaṃ gahetvā ekamantaṃ
nisīdi. Ekamantaṃ nisinnaṃ kho anāthapiṇḍikaṃ gahapatiṃ āyasmā sāriputto imāhi
gāthāhi anumodi: </p>
<blockquote class="gatha">
<p><span class="cross" title="^sn11.14#1 [14. Daliddasutta] | ^an4.52#1 [52. Dutiyapuññābhisandasutta] | ^an5.47#1 [47. Dhanasutta] | ^thag8.2#6 [Sirimittattheragāthā]-803 | ^tha-ap65#3 [Paccāgamaniyattheraapadāna] | ^pe3#56 [Suttādhiṭṭhānatatiyabhūmi]" id="note450">^</span>
<a class="sc" id="20"></a>
<a id="p_14S5_1961" class="ms"></a>
“Yassa saddhā tathāgate,<br>
acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.
</p>
<p><a class="sc" id="21"></a>
<a id="p_14S5_1962" class="ms"></a>
Saṃghe pasādo yassatthi,<br>
ujubhūtañca dassanaṃ;<br>
<span class="var" title="adaḷiddoti (bj, s1-3, km)" id="note451">Adaliddoti</span> taṃ āhu,<br>
amoghaṃ tassa jīvitaṃ.
</p>
<p><a class="sc" id="22"></a>
<a id="p_14S5_1963" class="ms"></a>
Tasmā saddhañca sīlañca,<br>
pasādaṃ dhammadassanaṃ;<br>
Anuyuñjetha medhāvī,<br>
saraṃ buddhānasāsanan”ti.
</p>
</blockquote>
<p><a class="sc" id="23"></a>
<a id="p_14S5_1964" class="ms"></a>
Atha kho āyasmā sāriputto anāthapiṇḍikaṃ gahapatiṃ imāhi gāthāhi anumoditvā
uṭṭhāyāsanā pakkāmi.</p>
<p><a class="sc" id="24"></a>
<a class="pts1" id="pts5.385"></a>
<a id="p_14S5_1965" class="ms"></a>
Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā
etadavoca: “handa kuto nu tvaṃ, ānanda, āgacchasi divādivassā”ti? “Āyasmatā,
bhante, sāriputtena anāthapiṇḍiko gahapati iminā ca iminā ca ovādena
ovadito”ti. “Paṇḍito, ānanda, sāriputto; mahāpañño, ānanda, sāriputto, yatra hi
nāma cattāri sotāpattiyaṅgāni dasahākārehi vibhajissatī”ti.</p>
<p class="endsection">Chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sotāpattisaṃyutta</span>
<span class="hidden">Saraṇānivagga</span>
<span class="hidden">Paṭhamamahānāmasutta</span>
</div>
</section>
<a class="previous" href="/pi/sn55.25">◀ Saṃyutta Nikāya  55.25</a><a class="top" href="#"> ▲ TOP </a><a class="next" href="/pi/sn55.27">Saṃyutta Nikāya  55.27 ▶</a>
</div>
</body>
</html>