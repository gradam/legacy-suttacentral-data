<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="10">
<article>
<hgroup id="sn6.10">
<h2>Saṃyutta Nikāya 6</h2>
<h3>1. Paṭhamavagga</h3>
<h1>10. Kokālikasutta</h1>
</hgroup>
<p><a id="p_12S1_1079" class="ms"></a>
<a class="msdiv" id="msdiv_181"></a>
<a class="sc" id="1"></a>
Sāvatthinidānaṃ. Atha kho kokāliko bhikkhu yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno
kho kokāliko bhikkhu bhagavantaṃ etadavoca:  “pāpicchā, bhante,
sāriputtamoggallānā pāpikānaṃ icchānaṃ vasaṃ gatā”ti. Evaṃ vutte, bhagavā
kokālikaṃ bhikkhuṃ etadavoca:  “mā hevaṃ, kokālika, avaca; mā hevaṃ,
kokālika, avaca. Pasādehi, kokālika, sāriputtamoggallānesu cittaṃ. Pesalā
sāriputtamoggallānā”ti. Dutiyampi kho kokāliko bhikkhu bhagavantaṃ
etadavoca:   “kiñcāpi me, bhante, bhagavā saddhāyiko paccayiko; atha kho
pāpicchāva bhante, sāriputtamoggallānā pāpikānaṃ icchānaṃ vasaṃ gatā”ti.
Dutiyampi kho bhagavā kokālikaṃ bhikkhuṃ etadavoca:  “mā hevaṃ, kokālika,
avaca; mā hevaṃ, kokālika, avaca. Pasādehi, kokālika, sāriputtamoggallānesu
cittaṃ. Pesalā sāriputtamoggallānā”ti. Tatiyampi kho kokāliko bhikkhu
bhagavantaṃ etadavoca:   “kiñcāpi … pe … icchānaṃ vasaṃ gatā”ti. Tatiyampi
kho bhagavā kokālikaṃ bhikkhuṃ etadavoca:  “mā hevaṃ … pe … pesalā
sāriputtamoggallānā”ti.</p>
<p><a id="p_12S1_1080" class="ms"></a>
<a class="sc" id="2"></a>
Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ
katvā pakkāmi. Acirapakkantassa ca kokālikassa bhikkhuno sāsapamattīhi
pīḷakāhi sabbo kāyo phuṭo ahosi. Sāsapamattiyo hutvā muggamattiyo ahesuṃ,
muggamattiyo hutvā kalāyamattiyo ahesuṃ, kalāyamattiyo hutvā kolaṭṭhimattiyo
ahesuṃ, kolaṭṭhimattiyo hutvā kolamattiyo ahesuṃ, kolamattiyo hutvā
āmalakamattiyo ahesuṃ, āmalakamattiyo hutvā beluvasalāṭukamattiyo ahesuṃ,
beluvasalāṭukamattiyo hutvā billamattiyo ahesuṃ, billamattiyo hutvā
pabhijjiṃsu. Pubbañca lohitañca pagghariṃsu. Atha kho kokāliko bhikkhu
teneva ābādhena kālamakāsi. Kālaṅkato ca kokāliko bhikkhu padumaṃ nirayaṃ
upapajji sāriputtamoggallānesu cittaṃ āghātetvā.</p>
<p><a id="p_12S1_1081" class="ms"></a>
<a class="sc" id="3"></a>
Atha kho brahmā sahampati abhikkantāya rattiyā abhikkantavaṇṇo kevalakappaṃ
jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ
abhivādetvā ekamantaṃ aṭṭhāsi. Ekamantaṃ ṭhito kho brahmā sahampati
bhagavantaṃ etadavoca:  “kokāliko, bhante, bhikkhu kālaṅkato. Kālaṅkato ca,
bhante, kokāliko bhikkhu padumaṃ nirayaṃ upapanno sāriputtamoggallānesu
cittaṃ āghātetvā”ti. Idamavoca brahmā sahampati. Idaṃ vatvā bhagavantaṃ
abhivādetvā padakkhiṇaṃ katvā tatthevantaradhāyīti.</p>
<p><a id="p_12S1_1082" class="ms"></a>
<a class="sc" id="4"></a>
Atha kho bhagavā tassā rattiyā accayena bhikkhū āmantesi:  “imaṃ,
bhikkhave, rattiṃ brahmā sahampati abhikkantāya rattiyā abhikkantavaṇṇo
kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ
abhivādetvā ekamantaṃ aṭṭhāsi. Ekamantaṃ ṭhito kho, bhikkhave, brahmā
sahampati maṃ etadavoca:  ‘kokāliko, bhante, bhikkhu kālaṅkato. Kālaṅkato
ca, bhante, kokāliko bhikkhu padumaṃ nirayaṃ upapanno sāriputtamoggallānesu
cittaṃ āghātetvā’ti. Idamavoca, bhikkhave, brahmā sahampati, idaṃ vatvā maṃ
abhivādetvā padakkhiṇaṃ katvā tatthevantaradhāyī”ti.</p>
<p><a id="p_12S1_1083" class="ms"></a>
<a class="sc" id="5"></a>
Evaṃ vutte, aññataro bhikkhu bhagavantaṃ etadavoca:  “kīvadīghaṃ nu kho,
bhante, padume niraye āyuppamāṇan”ti? “Dīghaṃ kho, bhikkhu, padume niraye
āyuppamāṇaṃ. Taṃ na sukaraṃ saṅkhātuṃ:  ‘ettakāni vassāni iti vā, ettakāni
vassasatāni iti vā, ettakāni vassasahassāni iti vā, ettakāni
vassasatasahassāni iti vā’”ti. “Sakkā pana, bhante, upamaṃ kātun”ti? “Sakkā,
bhikkhū”ti bhagavā avoca: </p>
<p><a id="p_12S1_1084" class="ms"></a>
<a class="sc" id="6"></a>
“Seyyathāpi, bhikkhu vīsatikhāriko kosalako tilavāho. Tato puriso
vassasatassa vassasatassa accayena ekamekaṃ tilaṃ uddhareyya; khippataraṃ
kho so, bhikkhu, vīsatikhāriko kosalako tilavāho iminā upakkamena
parikkhayaṃ pariyādānaṃ gaccheyya, na tveva eko abbudo nirayo. Seyyathāpi,
bhikkhu, vīsati abbudā nirayā, evameko nirabbudanirayo. Seyyathāpi, bhikkhu,
vīsati nirabbudā nirayā, evameko ababo nirayo. Seyyathāpi, bhikkhu, vīsati
ababā nirayā, evameko aṭaṭo nirayo. Seyyathāpi, bhikkhu, vīsati aṭaṭā
nirayā, evameko ahaho nirayo. Seyyathāpi, bhikkhu, vīsati ahahā nirayā,
evameko kumudo nirayo. Seyyathāpi, bhikkhu, vīsati kumudā nirayā, evameko
sogandhiko nirayo. Seyyathāpi, bhikkhu, vīsati sogandhikā nirayā, evameko
uppalanirayo. Seyyathāpi, bhikkhu, vīsati uppalā nirayā, evameko puṇḍariko
nirayo. Seyyathāpi, bhikkhu, vīsati puṇḍarikā nirayā, evameko padumo nirayo.
Padume pana, bhikkhu, niraye kokāliko bhikkhu upapanno sāriputtamoggallānesu
cittaṃ āghātetvā”ti. Idamavoca bhagavā. Idaṃ vatvāna sugato athāparaṃ
etadavoca satthā: </p>
<blockquote class="gatha">
<p><a id="p_12S1_1085" class="ms"></a>
<a class="sc" id="7"></a>
“Purisassa hi jātassa,<br>
kuṭhārī jāyate mukhe;<br>
Yāya chindati attānaṃ,<br>
bālo dubbhāsitaṃ bhaṇaṃ.</p>
<p><a id="p_12S1_1086" class="ms"></a>
<a class="sc" id="8"></a>
Yo nindiyaṃ pasaṃsati,<br>
Taṃ vā nindati yo pasaṃsiyo;<br>
Vicināti mukhena so kaliṃ, <br>
Kalinā tena sukhaṃ na vindati.</p>
<p><a id="p_12S1_1087" class="ms"></a>
<a class="sc" id="9"></a>
Appamattako ayaṃ kali,<br>
Yo akkhesu dhanaparājayo;<br>
Sabbassāpi sahāpi attanā,<br>
Ayameva mahantaro kali;<br>
Yo sugatesu manaṃ padosaye.</p>
<p><a id="p_12S1_1088" class="ms"></a>
<a class="sc" id="10"></a>
Sataṃ sahassānaṃ nirabbudānaṃ,<br>
Chattiṃsati pañca ca abbudāni;<br>
Yamariyagarahī nirayaṃ upeti,<br>
Vācaṃ manañca paṇidhāya pāpakan”ti.</p>
</blockquote>
<p class="endsection">
Paṭhamo vaggo.</p>
<blockquote class="uddanagatha">
<p><a id="p_12S1_1091" class="ms"></a>
<a class="sc" id="11"></a>
Āyācanaṃ gāravo brahmadevo,<br>
Bako ca brahmā aparā ca diṭṭhi;<br>
Pamādakokālikatissako ca,<br>
Turū ca brahmā aparo ca kokālikoti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Brahmasaṃyutta</div>
<div class="hidden">Paṭhamavagga</div>
<div class="hidden">Brahmāyācanasutta</div>
</div>
</section>
<a class="previous" href="/sn6.9/pi/">◀ Saṃyutta Nikāya  6.9</a>
<a class="top" href="#"> ▲ TOP </a>
<a class="next" href="/sn6.11/pi/">Saṃyutta Nikāya  6.11 ▶</a>
</div>
</body>
</html>
