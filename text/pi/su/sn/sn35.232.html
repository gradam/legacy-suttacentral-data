<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn35.232">
<article>
<div id="sn35.232" class="hgroup">
<p class="division">Saṃyutta Nikāya 35</p>
<p>18. Samuddavagga</p>
<h1>232. Koṭṭhikasutta</h1>
</div>
<p>
<a class="sc" id="1"></a>
<a id="p_13S4_952" class="ms"></a>
<a class="msdiv" id="msdiv_232"></a>


Ekaṃ samayaṃ āyasmā ca sāriputto āyasmā ca mahākoṭṭhiko⠛ bārāṇasiyaṃ viharanti
isipatane migadāye. Atha kho āyasmā mahākoṭṭhiko sāyanhasamayaṃ paṭisallānā
vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena
saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi.
Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca:</p>
<p>
<a class="sc" id="2"></a>
<a class="pts" id="pts4.163"></a>
<a id="p_13S4_953" class="ms"></a>
“Kiṃ nu kho, āvuso sāriputta, cakkhu rūpānaṃ saṃyojanaṃ, rūpā cakkhussa
saṃyojanaṃ … pe … jivhā rasānaṃ saṃyojanaṃ, rasā jivhāya saṃyojanaṃ … pe … mano
dhammānaṃ saṃyojanaṃ, dhammā manassa saṃyojanan”ti?</p>
<p>
<a class="sc" id="3"></a>
<a id="p_13S4_954" class="ms"></a>
“Na kho, āvuso koṭṭhika, cakkhu rūpānaṃ saṃyojanaṃ, na rūpā cakkhussa
saṃyojanaṃ. Yañca tattha tadubhayaṃ paṭicca uppajjati chandarāgo taṃ tattha
saṃyojanaṃ … pe … na jivhā rasānaṃ saṃyojanaṃ, na rasā jivhāya saṃyojanaṃ.
Yañca tattha tadubhayaṃ paṭicca uppajjati chandarāgo taṃ tattha saṃyojanaṃ … pe
… na mano dhammānaṃ saṃyojanaṃ, na dhammā manassa saṃyojanaṃ. Yañca tattha
tadubhayaṃ paṭicca uppajjati chandarāgo taṃ tattha saṃyojanaṃ.</p>
<p>
<a class="sc" id="4"></a>
<a id="p_13S4_955" class="ms"></a>
Seyyathāpi, āvuso, kāḷo ca <span class="var" title='[{"eds":["bj","pts1"],"var":"balivaddo "},{"eds":["s1","s2","s3","km","mr"],"var":"balibaddo "}]'>balībaddo</span> odāto ca balībaddo ekena dāmena vā yottena
vā saṃyuttā assu. Yo nu kho evaṃ vadeyya: ‘kāḷo balībaddo odātassa balībaddassa
saṃyojanaṃ, odāto balībaddo kāḷassa balībaddassa saṃyojanan’ti, sammā nu kho so
vadamāno vadeyyā”ti? “No hetaṃ, āvuso”. “Na kho, āvuso, kāḷo balībaddo odātassa
balībaddassa saṃyojanaṃ, na odāto balībaddo kāḷassa balībaddassa saṃyojanaṃ.
Yena ca kho te ekena dāmena vā yottena vā saṃyuttā taṃ tattha saṃyojanaṃ.</p>
<p>
<a class="sc" id="5"></a>
<a id="p_13S4_956" class="ms"></a>
Evameva kho, āvuso, na cakkhu rūpānaṃ saṃyojanaṃ, na rūpā cakkhussa saṃyojanaṃ.
Yañca tattha tadubhayaṃ paṭicca uppajjati chandarāgo taṃ tattha saṃyojanaṃ … pe
… na jivhā rasānaṃ saṃyojanaṃ … pe … na mano dhammānaṃ saṃyojanaṃ, na dhammā
manassa saṃyojanaṃ. Yañca tattha tadubhayaṃ paṭicca uppajjati chandarāgo, taṃ
tattha saṃyojanaṃ.</p>
<p>
<a class="sc" id="6"></a>
<a class="pts" id="pts4.164"></a>
<a id="p_13S4_957" class="ms"></a>
Cakkhu vā, āvuso, rūpānaṃ saṃyojanaṃ abhavissa, rūpā vā cakkhussa saṃyojanaṃ,
nayidaṃ brahmacariyavāso <span class="var" title='[{"eds":["mr"],"var":"paññāyati "}]'>paññāyetha</span> sammā dukkhakkhayāya. Yasmā ca kho, āvuso,
na cakkhu rūpānaṃ saṃyojanaṃ, na rūpā cakkhussa saṃyojanaṃ; yañca tattha
tadubhayaṃ paṭicca uppajjati chandarāgo, taṃ tattha saṃyojanaṃ, tasmā
brahmacariyavāso paññāyati sammā dukkhakkhayāya … pe ….</p>
<p>
<a class="sc" id="7"></a>
<a id="p_13S4_958" class="ms"></a>
Jivhā, āvuso, rasānaṃ saṃyojanaṃ abhavissa, rasā vā jivhāya saṃyojanaṃ, nayidaṃ
brahmacariyavāso paññāyetha sammā dukkhakkhayāya. Yasmā ca kho, āvuso, na jivhā
rasānaṃ saṃyojanaṃ, na rasā jivhāya saṃyojanaṃ; yañca tattha tadubhayaṃ paṭicca
uppajjati chandarāgo, taṃ tattha saṃyojanaṃ, tasmā brahmacariyavāso paññāyati
sammā dukkhakkhayāya … pe ….</p>
<p>
<a class="sc" id="8"></a>
<a id="p_13S4_959" class="ms"></a>
Mano vā, āvuso, dhammānaṃ saṃyojanaṃ abhavissa, dhammā vā manassa saṃyojanaṃ,
nayidaṃ brahmacariyavāso paññāyetha sammā dukkhakkhayāya. Yasmā ca kho, āvuso,
na mano dhammānaṃ saṃyojanaṃ, na dhammā manassa saṃyojanaṃ; yañca tattha
tadubhayaṃ paṭicca uppajjati chandarāgo, taṃ tattha saṃyojanaṃ, tasmā
brahmacariyavāso paññāyati sammā dukkhakkhayāya.</p>
<p>
<a class="sc" id="9"></a>
<a id="p_13S4_960" class="ms"></a>
Imināpetaṃ, āvuso, pariyāyena veditabbaṃ yathā na cakkhu rūpānaṃ saṃyojanaṃ, na
rūpā cakkhussa saṃyojanaṃ. Yañca tattha tadubhayaṃ paṭicca uppajjati
chandarāgo, taṃ tattha saṃyojanaṃ … pe … na jivhā rasānaṃ saṃyojanaṃ … pe … na
mano dhammānaṃ saṃyojanaṃ, na dhammā manassa saṃyojanaṃ. Yañca tattha
tadubhayaṃ paṭicca uppajjati chandarāgo, taṃ tattha saṃyojanaṃ.</p>
<p>
<a class="sc" id="10"></a>
<a class="pts" id="pts4.165"></a>
<a id="p_13S4_961" class="ms"></a>
Saṃvijjati kho, āvuso, bhagavato cakkhu. Passati bhagavā cakkhunā rūpaṃ.
Chandarāgo bhagavato natthi. Suvimuttacitto bhagavā. Saṃvijjati kho, āvuso,
bhagavato sotaṃ. Suṇāti bhagavā sotena saddaṃ. Chandarāgo bhagavato natthi.
Suvimuttacitto bhagavā. Saṃvijjati kho, āvuso, bhagavato ghānaṃ. Ghāyati
bhagavā ghānena gandhaṃ. Chandarāgo bhagavato natthi. Suvimuttacitto bhagavā.
Saṃvijjati kho, āvuso, bhagavato jivhā. Sāyati bhagavā jivhāya rasaṃ.
Chandarāgo bhagavato natthi. Suvimuttacitto bhagavā. Saṃvijjati kho, āvuso,
bhagavato kāyo. Phusati bhagavā kāyena phoṭṭhabbaṃ. Chandarāgo bhagavato
natthi. Suvimuttacitto bhagavā. Saṃvijjati kho, āvuso, bhagavato mano. Vijānāti
bhagavā manasā dhammaṃ. Chandarāgo bhagavato natthi. Suvimuttacitto bhagavā.</p>
<p>
<a class="sc" id="11"></a>
<a id="p_13S4_962" class="ms"></a>
Iminā kho etaṃ, āvuso, pariyāyena veditabbaṃ yathā na cakkhu rūpānaṃ
saṃyojanaṃ, na rūpā cakkhussa saṃyojanaṃ; yañca tattha tadubhayaṃ paṭicca
uppajjati chandarāgo, taṃ tattha saṃyojanaṃ. Na sotaṃ … na ghānaṃ … na jivhā
rasānaṃ saṃyojanaṃ, na rasā jivhāya saṃyojanaṃ; yañca tattha tadubhayaṃ paṭicca
uppajjati chandarāgo taṃ tattha saṃyojanaṃ. Na kāyo … na mano dhammānaṃ
saṃyojanaṃ, na dhammā manassa saṃyojanaṃ; yañca tattha tadubhayaṃ paṭicca
uppajjati chandarāgo, taṃ tattha saṃyojanan”ti.</p>
<p class="endsection">Pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saḷāyatanasaṃyutta</span>
<span class="hidden">Catutthapaṇṇāsaka</span>
<span class="hidden">Samuddavagga</span>
<span class="hidden">Paṭhamasamuddasutta</span>
</div>
</section>
<a class="previous" href="/pi/sn35.231">◀ Saṃyutta Nikāya  35.231</a><a class="top" href="#"> ▲ TOP </a><a class="next" href="/pi/sn35.233">Saṃyutta Nikāya  35.233 ▶</a>
</div>
</body>
</html>