<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="35">
<article>
<div id="sn17.35" class="hgroup"><p class="division">Saṃyutta Nikāya 17</p> <p>4. Catutthavagga</p><h1>35. Acirapakkantasutta</h1></div>
<p><a id="p_12S2_1092" class="ms"></a><a class="msdiv" id="msdiv_184"></a><a class="sc" id="1"></a>
Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Tatra kho bhagavā devadattaṃ ārabbha bhikkhū āmantesi:  “attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi.</p><p><a id="p_12S2_1093" class="ms"></a><a class="sc" id="2"></a>
Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.</p><p><a id="p_12S2_1094" class="ms"></a><a class="sc" id="3"></a>
Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.</p><p><a id="p_12S2_1095" class="ms"></a><a class="sc" id="4"></a>
Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.</p><p><a id="p_12S2_1096" class="ms"></a><a class="sc" id="5"></a>
Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. Evaṃ dāruṇo kho, bhikkhave, lābhasakkārasiloko. Evañhi vo, bhikkhave, sikkhitabban”ti.</p><p><a id="p_12S2_1097" class="ms"></a><a class="sc" id="6"></a>
Idamavoca bhagavā. Idaṃ vatvāna sugato athāparaṃ etadavoca satthā: </p><blockquote class="gatha"><p><a id="p_12S2_1098" class="ms"></a><a class="sc" id="7"></a>
“Phalaṃ ve kadaliṃ hanti,<br> phalaṃ veḷuṃ phalaṃ naḷaṃ;<br>
Sakkāro kāpurisaṃ hanti,<br>
gabbho assatariṃ yathā”ti.
</p>
</blockquote>
<p class="endsection">Pañcamaṃ.</p></article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Lābhasakkārasaṃyutta</span>
<span class="hidden">
Catutthavagga</span>
<span class="hidden">
Bhindisutta</span>
</div>
</section>
<a class="previous" href="/pi/sn17.34">◀ Saṃyutta Nikāya  17.34</a><a class="top" href="#"> ▲ TOP </a><a class="next" href="/pi/sn17.36">Saṃyutta Nikāya  17.36 ▶</a></div>
</body>
</html>