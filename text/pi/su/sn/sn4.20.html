<!DOCTYPE html>
<html data-prev="sn4.19" data-next="sn4.21">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn4.20">
<article>
<div class="hgroup">
<p class="division">Saṃyutta Nikāya 4</p>
<p>2. Dutiyavagga</p>
<h1>20. Rajjasutta</h1>
</div>
<p><a class="sc" id="1"></a><a id="p_12S1_869" class="ms"></a><a class="msdiv" id="msdiv_156"></a>Ekaṃ samayaṃ bhagavā kosalesu viharati <span class="var" title="himavantapasse (bj, pts2) | hima­van­tappa­dese (s1-3)" id="note284">hima­van­tapa­dese</span> arañña­kuṭikā­yaṃ. Atha
kho bhagavato rahogatassa paṭisallīnassa evaṃ cetaso parivitakko udapādi:
“sakkā nu kho rajjaṃ kāretuṃ ahanaṃ aghātayaṃ ajinaṃ ajāpayaṃ asocaṃ asocāpayaṃ
dhammenā”ti?</p>
<p><a class="sc" id="2"></a><a class="pts2" id="pts21.257"></a><a id="p_12S1_870" class="ms"></a>Atha kho māro pāpimā bhagavato cetasā ceto­pari­vitak­ka­maññāya yena bhagavā
tenupasaṅkami; upasaṅkamitvā bhagavantaṃ etadavoca: “kāretu, bhante, bhagavā
rajjaṃ, kāretu, sugato, rajjaṃ ahanaṃ aghātayaṃ ajinaṃ ajāpayaṃ asocaṃ
asocāpayaṃ dhammenā”ti. “Kiṃ pana me tvaṃ, pāpima, passasi yaṃ maṃ tvaṃ evaṃ
vadesi: ‘kāretu, bhante, bhagavā rajjaṃ, kāretu sugato, rajjaṃ ahanaṃ aghātayaṃ
ajinaṃ ajāpayaṃ asocaṃ asocāpayaṃ dhammenā’”ti? “Bhagavatā kho, bhante, cattāro
iddhipādā bhāvitā bahulīkatā yānīkatā vatthukatā anuṭṭhitā paricitā
susamāraddhā. Ākaṅkhamāno ca, bhante, bhagavā himavantaṃ pabbatarājaṃ suvaṇṇaṃ
tveva adhimucceyya <span class="var" title="suvaṇ­ṇa­pabba­tas­sāti (bj, s1-3, km) | suvaṇṇañca pabbatassāti (pts1-2)" id="note285">suvaṇṇañca panassā”ti</span>.</p>
<blockquote class="gatha">
<p><a class="sc" id="3"></a><a class="pts1" id="pts11.117"></a><a id="p_12S1_871" class="ms"></a>“Pabbatassa suvaṇṇassa,<br>
jātarūpassa kevalo;<br>
Dvittāva nālamekassa,<br>
iti vidvā samañcare.
</p>
<p><span class="cross" title="^sn4.21#1 [21. Sambahulasutta] | ^ne4#261 [Vibhaṅga/ Paññat­ti­hā­ravi­bhaṅga] | ^pe1#120 [Ariya­saccap­pakāsa­na­paṭha­ma­bhūmi]" id="note286">*</span>
<a class="sc" id="4"></a><a id="p_12S1_872" class="ms"></a>Yo duk­kha­maddak­khi yatonidānaṃ,<br>
Kāmesu so jantu kathaṃ nameyya;<br>
Upadhiṃ viditvā saṅgoti loke,<br>
Tasseva jantu vinayāya sikkhe”ti.
</p>
</blockquote>
<p><a class="sc" id="5"></a><a id="p_12S1_873" class="ms"></a>Atha kho māro pāpimā “jānāti maṃ bhagavā, jānāti maṃ sugato”ti dukkhī dummano
tat­the­vantara­dhāyīti.</p>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="6"></a><a class="pts2" id="pts21.258"></a><a id="p_12S1_876" class="ms"></a>Pāsāṇo sīho <span class="var" title="sakalikā (bj) | sakkhalikaṃ (mr)" id="note288">sakalikaṃ</span>,<br>
Patirūpañca mānasaṃ;<br>
Pattaṃ āyatanaṃ piṇḍaṃ,<br>
Kassakaṃ rajjena te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Mārasaṃyutta</span>
<span class="hidden">Dutiyavagga</span>
<span class="hidden">Pāsāṇasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>