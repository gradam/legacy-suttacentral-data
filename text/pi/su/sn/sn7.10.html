<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="10">
<article>
<hgroup id="sn7.10">
<h2>Saṃyutta Nikāya 7</h2>
<h3>1. Arahantavagga</h3>
<h1>10. Bahudhītarasutta</h1>
</hgroup>
<p><a id="p_12S1_1200" class="ms"></a>
<a class="msdiv" id="msdiv_196"></a>
<a class="sc" id="1"></a>
Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho
pana samayena aññatarassa bhāradvājagottassa brāhmaṇassa catuddasa balībaddā
naṭṭhā honti. Atha kho bhāradvājagotto brāhmaṇo te balībadde gavesanto yena
so vanasaṇḍo tenupasaṅkami; upasaṅkamitvā addasa bhagavantaṃ tasmiṃ
vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ
upaṭṭhapetvā. Disvāna yena bhagavā tenupasaṅkami; upasaṅkamitvā bhagavato
santike imā gāthāyo abhāsi: </p>
<blockquote class="gatha">
<p><a id="p_12S1_1201" class="ms"></a>
<a class="sc" id="2"></a>
“Na hi nūnimassa samaṇassa,<br>
Balībaddā catuddasa;<br>
Ajjasaṭṭhiṃ na dissanti, <br>
Tenāyaṃ samaṇo sukhī.</p>
<p><a id="p_12S1_1202" class="ms"></a>
<a class="sc" id="3"></a>
Na hi nūnimassa samaṇassa,<br>
Tilākhettasmi pāpakā;<br>
Ekapaṇṇā dupaṇṇā ca,<br>
Tenāyaṃ samaṇo sukhī.</p>
<p><a id="p_12S1_1203" class="ms"></a>
<a class="sc" id="4"></a>
Na hi nūnimassa samaṇassa,<br>
Tucchakoṭṭhasmi mūsikā;<br>
Ussoḷhikāya naccanti, <br>
Tenāyaṃ samaṇo sukhī.</p>
<p><a id="p_12S1_1204" class="ms"></a>
<a class="sc" id="5"></a>
Na hi nūnimassa samaṇassa,<br>
Santhāro sattamāsiko;<br>
Uppāṭakehi sañchanno, <br>
Tenāyaṃ samaṇo sukhī.</p>
<p><a id="p_12S1_1205" class="ms"></a>
<a class="sc" id="6"></a>
Na hi nūnimassa samaṇassa,<br>
Vidhavā satta dhītaro;<br>
Ekaputtā duputtā ca, <br>
Tenāyaṃ samaṇo sukhī.</p>
<p><a id="p_12S1_1206" class="ms"></a>
<a class="sc" id="7"></a>
Na hi nūnimassa samaṇassa,<br>
Piṅgalā tilakāhatā;<br>
Sottaṃ pādena bodheti,<br>
Tenāyaṃ samaṇo sukhī.</p>
<p><a id="p_12S1_1207" class="ms"></a>
<a class="sc" id="8"></a>
Na hi nūnimassa samaṇassa,<br>
Paccūsamhi iṇāyikā;<br>
Detha dethāti codenti,<br>
Tenāyaṃ samaṇo sukhī”ti.</p>
<p><a id="p_12S1_1208" class="ms"></a>
<a class="sc" id="9"></a>
“Na hi mayhaṃ brāhmaṇa,<br>
balībaddā catuddasa;<br>
Ajjasaṭṭhiṃ na dissanti,<br>
tenāhaṃ brāhmaṇā sukhī.</p>
<p><a id="p_12S1_1209" class="ms"></a>
<a class="sc" id="10"></a>
Na hi mayhaṃ brāhmaṇa,<br>
tilākhettasmi pāpakā;<br>
Ekapaṇṇā dupaṇṇā ca,<br>
tenāhaṃ brāhmaṇā sukhī.</p>
<p><a id="p_12S1_1210" class="ms"></a>
<a class="sc" id="11"></a>
Na hi mayhaṃ brāhmaṇa,<br>
tucchakoṭṭhasmi mūsikā;<br>
Ussoḷhikāya naccanti,<br>
tenāhaṃ brāhmaṇā sukhī.</p>
<p><a id="p_12S1_1211" class="ms"></a>
<a class="sc" id="12"></a>
Na hi mayhaṃ brāhmaṇa,<br>
santhāro sattamāsiko;<br>
Uppāṭakehi sañchanno,<br>
tenāhaṃ brāhmaṇā sukhī.</p>
<p><a id="p_12S1_1212" class="ms"></a>
<a class="sc" id="13"></a>
Na hi mayhaṃ brāhmaṇa,<br>
vidhavā satta dhītaro;<br>
Ekaputtā duputtā ca,<br>
tenāhaṃ brāhmaṇā sukhī.</p>
<p><a id="p_12S1_1213" class="ms"></a>
<a class="sc" id="14"></a>
Na hi mayhaṃ brāhmaṇa,<br>
piṅgalā tilakāhatā;<br>
Sottaṃ pādena bodheti,<br>
tenāhaṃ brāhmaṇā sukhī.</p>
<p><a id="p_12S1_1214" class="ms"></a>
<a class="sc" id="15"></a>
Na hi mayhaṃ brāhmaṇa,<br>
paccūsamhi iṇāyikā;<br>
Detha dethāti codenti,<br>
tenāhaṃ brāhmaṇā sukhī”ti.</p>
</blockquote>
<p><a id="p_12S1_1215" class="ms"></a>
<a class="sc" id="16"></a>
Evaṃ vutte, bhāradvājagotto brāhmaṇo bhagavantaṃ etadavoca:  “abhikkantaṃ,
bho gotama, abhikkantaṃ, bho gotama. Seyyathāpi, bho gotama, nikkujjitaṃ vā
ukkujjeyya, paṭicchannaṃ vā vivareyya, mūḷhassa vā maggaṃ ācikkheyya,
andhakāre vā telapajjotaṃ dhāreyya:  ‘cakkhumanto rūpāni dakkhantī’ti;
evameva bhotā gotamena anekapariyāyena dhammo pakāsito. Esāhaṃ bhavantaṃ
gotamaṃ saraṇaṃ gacchāmi dhammañca bhikkhusaṅghañca. Labheyyāhaṃ bhoto
gotamassa santike pabbajjaṃ, labheyyaṃ upasampadan”ti.</p>
<p><a id="p_12S1_1216" class="ms"></a>
<a class="sc" id="17"></a>
Alattha kho bhāradvājagotto brāhmaṇo bhagavato santike pabbajjaṃ, alattha
upasampadaṃ. Acirūpasampanno panāyasmā bhāradvājo eko vūpakaṭṭho appamatto
ātāpī pahitatto viharanto nacirasseva–  yassatthāya kulaputtā sammadeva
agārasmā anagāriyaṃ pabbajanti, tadanuttaraṃ–  brahmacariyapariyosānaṃ
diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti,
vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi.
Aññataro ca panāyasmā bhāradvājo arahataṃ ahosīti.</p>
<p class="endsection">
Arahantavaggo paṭhamo.</p>
<blockquote class="uddanagatha">
<p><a id="p_12S1_1219" class="ms"></a>
<a class="sc" id="18"></a>
Dhanañjānī ca akkosaṃ,<br>
asurindaṃ bilaṅgikaṃ;<br>
Ahiṃsakaṃ jaṭā ceva, <br>
suddhikañceva aggikā;<br>
Sundarikaṃ bahudhīta—​<br>
rena ca te dasāti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Brāhmaṇasaṃyutta</div>
<div class="hidden">Arahantavagga</div>
<div class="hidden">Dhanañjānīsutta</div>
</div>
</section>
<a class="previous" href="/sn7.9/pi/">◀ Saṃyutta Nikāya  7.9</a>
<a class="top" href="#"> ▲ TOP </a>
<a class="next" href="/sn7.11/pi/">Saṃyutta Nikāya  7.11 ▶</a>
</div>
</body>
</html>
