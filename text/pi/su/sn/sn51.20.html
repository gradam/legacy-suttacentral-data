<!DOCTYPE html>
<html data-prev="sn51.19" data-next="sn51.21">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn51.20">
<article>
<div class="hgroup">
<p class="division">Saṃyutta Nikāya 51</p>
<p>2. Pāsāda­kam­pa­navagga</p>
<h1>20. Vibhaṅgasutta</h1>
</div>
<p><a class="sc" id="1"></a>
<a id="p_14S5_1440" class="ms"></a>
<a class="msdiv" id="msdiv_832"></a>
“Cattārome, bhikkhave, iddhipādā bhāvitā bahulīkatā mahapphalā honti
mahānisaṃsā”.</p>
<p><a class="sc" id="2"></a>
<a class="pts1" id="pts5.277"></a>
<a id="p_14S5_1441" class="ms"></a>
Kathaṃ bhāvitā ca, bhikkhave, cattāro iddhipādā kathaṃ bahulīkatā mahapphalā
honti mahānisaṃsā? Idha, bhikkhave, bhikkhu chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti—iti me chando na ca atilīno bhavissati, na ca atippaggahito bhavissati, na ca ajjhattaṃ saṅkhitto bhavissati, na ca bahiddhā vikkhitto bhavissati. Pacchā­pure­saññī ca viharati—yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ yathā rattiṃ tathā divā. Iti vivaṭena cetasā apari­yonad­dhena sappabhāsaṃ cittaṃ bhāveti. Vīriyasamādhi … pe … cittasamādhi … vīmaṃ­sā­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti—iti me vīmaṃsā na ca atilīnā bhavissati, na ca atippaggahitā bhavissati, na ca ajjhattaṃ saṅkhittā bhavissati, na ca bahiddhā vikkhittā bhavissati. Pacchā­pure­saññī ca viharati—yathā pure tathā pacchā, yathā pacchā tathā pure; yathā adho tathā uddhaṃ, yathā uddhaṃ tathā adho; yathā divā tathā rattiṃ, yathā rattiṃ tathā divā. Iti vivaṭena cetasā apari­yonad­dhena sappabhāsaṃ cittaṃ bhāveti.</p>
<p><a class="sc" id="3"></a>
<a id="p_14S5_1442" class="ms"></a>
Katamo ca, bhikkhave, atilīno chando? Yo, bhikkhave, chando kosaj­ja­saha­gato
kosaj­ja­sam­payutto—ayaṃ vuccati, bhikkhave, atilīno chando.</p>
<p><a class="sc" id="4"></a>
<a id="p_14S5_1443" class="ms"></a>
Katamo ca, bhikkhave, atippaggahito chando? Yo, bhikkhave, chando
uddhac­ca­saha­gato uddhac­ca­sam­payutto—ayaṃ vuccati, bhikkhave, atippaggahito
chando.</p>
<p><a class="sc" id="5"></a>
<a id="p_14S5_1444" class="ms"></a>
Katamo ca, bhikkhave, ajjhattaṃ saṅkhitto chando? Yo, bhikkhave, chando
thina­middha­saha­gato thina­middha­sam­payutto—ayaṃ vuccati, bhikkhave, ajjhattaṃ
saṅkhitto chando.</p>
<p><a class="sc" id="6"></a>
<a id="p_14S5_1445" class="ms"></a>
Katamo ca, bhikkhave, bahiddhā vikkhitto chando? Yo, bhikkhave, chando bahiddhā
pañca kāmaguṇe ārabbha anuvikkhitto anuvisaṭo—ayaṃ vuccati, bhikkhave,
bahiddhā vikkhitto chando.</p>
<p><a class="sc" id="7"></a>
<a class="pts1" id="pts5.278"></a>
<a id="p_14S5_1446" class="ms"></a>
Kathañca, bhikkhave, bhikkhu pacchā­pure­saññī ca viharati—yathā pure tathā
pacchā, yathā pacchā tathā pure? Idha, bhikkhave, bhikkhuno pacchā­pure­saññā
suggahitā hoti sumanasikatā sūpadhāritā suppaṭividdhā paññāya. Evaṃ kho,
bhikkhave, bhikkhu pacchā­pure­saññī ca viharati—yathā pure tathā pacchā, yathā
pacchā tathā pure.</p>
<p><a class="sc" id="8"></a>
<a id="p_14S5_1447" class="ms"></a>
Kathañca, bhikkhave, bhikkhu yathā adho tathā uddhaṃ, yathā uddhaṃ tathā adho
viharati? Idha, bhikkhave, bhikkhu imameva kāyaṃ uddhaṃ pādatalā adho
kesamatthakā tacapariyantaṃ pūraṃ nānappakārassa asucino paccavekkhati: ‘atthi
imasmiṃ kāye kesā lomā nakhā dantā taco maṃsaṃ nhāru aṭṭhi aṭṭhimiñjaṃ vakkaṃ
hadayaṃ yakanaṃ kilomakaṃ pihakaṃ papphāsaṃ antaṃ antaguṇaṃ udariyaṃ karīsaṃ
pittaṃ semhaṃ pubbo lohitaṃ sedo medo assu vasā kheḷo siṅghāṇikā lasikā
muttan’ti. Evaṃ kho, bhikkhave, bhikkhu yathā adho tathā uddhaṃ, yathā uddhaṃ
tathā adho viharati.</p>
<p><a class="sc" id="9"></a>
<a id="p_14S5_1448" class="ms"></a>
Kathañca, bhikkhave, bhikkhu yathā divā tathā rattiṃ, yathā rattiṃ tathā divā
viharati? Idha, bhikkhave, bhikkhu yehi ākārehi yehi liṅgehi yehi nimittehi
divā chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti, so
tehi ākārehi tehi liṅgehi tehi nimittehi rattiṃ chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti; yehi vā pana ākārehi yehi liṅgehi yehi nimittehi rattiṃ chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti, so tehi ākārehi tehi liṅgehi tehi nimittehi divā chanda­samā­dhip­pa­dhā­na­saṅ­khā­ra­saman­nā­gataṃ iddhipādaṃ bhāveti. Evaṃ kho, bhikkhave, bhikkhu yathā divā tathā rattiṃ, yathā rattiṃ tathā divā viharati.</p>
<p><a class="sc" id="10"></a>
<a id="p_14S5_1449" class="ms"></a>
Kathañca, bhikkhave, bhikkhu vivaṭena cetasā apari­yonad­dhena sappabhāsaṃ cittaṃ
bhāveti? Idha, bhikkhave, bhikkhuno ālokasaññā suggahitā hoti divāsaññā
svādhiṭṭhitā. Evaṃ kho, bhikkhave, bhikkhu vivaṭena cetasā apari­yonad­dhena
sappabhāsaṃ cittaṃ bhāveti.</p>
<p><a class="sc" id="11"></a>
<a class="pts1" id="pts5.279"></a>
<a id="p_14S5_1450" class="ms"></a>
Katamañca, bhikkhave, atilīnaṃ vīriyaṃ? Yaṃ, bhikkhave, vīriyaṃ
kosaj­ja­saha­gataṃ kosaj­ja­sam­payut­taṃ—idaṃ vuccati, bhikkhave, atilīnaṃ
vīriyaṃ.</p>
<p><a class="sc" id="12"></a>
<a id="p_14S5_1451" class="ms"></a>
Katamañca, bhikkhave, atippaggahitaṃ vīriyaṃ? Yaṃ, bhikkhave, vīriyaṃ
uddhac­ca­saha­gataṃ uddhac­ca­sam­payut­taṃ—idaṃ vuccati, bhikkhave, atippaggahitaṃ
vīriyaṃ.</p>
<p><a class="sc" id="13"></a>
<a id="p_14S5_1452" class="ms"></a>
Katamañca, bhikkhave, ajjhattaṃ saṅkhittaṃ vīriyaṃ? Yaṃ, bhikkhave, vīriyaṃ
thina­middha­saha­gataṃ thina­middha­sam­payut­taṃ—idaṃ vuccati, bhikkhave,
ajjhattaṃ saṅkhittaṃ vīriyaṃ.</p>
<p><a class="sc" id="14"></a>
<a id="p_14S5_1453" class="ms"></a>
Katamañca, bhikkhave, bahiddhā vikkhittaṃ vīriyaṃ? Yaṃ, bhikkhave, vīriyaṃ
bahiddhā pañca kāmaguṇe ārabbha anuvikkhittaṃ anuvisaṭaṃ—idaṃ vuccati,
bhikkhave, bahiddhā vikkhittaṃ vīriyaṃ … pe ….</p>
<p><a class="sc" id="15"></a>
<a id="p_14S5_1454" class="ms"></a>
Kathañca, bhikkhave, bhikkhu vivaṭena cetasā apari­yonad­dhena sappabhāsaṃ cittaṃ
bhāveti? Idha, bhikkhave, bhikkhuno ālokasaññā suggahitā hoti divāsaññā
svādhiṭṭhitā. Evaṃ kho, bhikkhave, bhikkhu vivaṭena cetasā apari­yonad­dhena
sappabhāsaṃ cittaṃ bhāveti.</p>
<p><a class="sc" id="16"></a>
<a id="p_14S5_1455" class="ms"></a>
Katamañca, bhikkhave, atilīnaṃ cittaṃ? Yaṃ, bhikkhave, cittaṃ kosaj­ja­saha­gataṃ
kosaj­ja­sam­payut­taṃ—idaṃ vuccati, bhikkhave, atilīnaṃ cittaṃ.</p>
<p><a class="sc" id="17"></a>
<a id="p_14S5_1456" class="ms"></a>
Katamañca, bhikkhave, atippaggahitaṃ cittaṃ? Yaṃ, bhikkhave, cittaṃ
uddhac­ca­saha­gataṃ uddhac­ca­sam­payut­taṃ—idaṃ vuccati, bhikkhave, atippaggahitaṃ
cittaṃ.</p>
<p><a class="sc" id="18"></a>
<a id="p_14S5_1457" class="ms"></a>
Katamañca, bhikkhave, ajjhattaṃ saṅkhittaṃ cittaṃ? Yaṃ, bhikkhave, cittaṃ
thina­middha­saha­gataṃ thina­middha­sam­payut­taṃ—idaṃ vuccati, bhikkhave,
ajjhattaṃ saṅkhittaṃ cittaṃ.</p>
<p><a class="sc" id="19"></a>
<a class="pts1" id="pts5.280"></a>
<a id="p_14S5_1458" class="ms"></a>
Katamañca, bhikkhave, bahiddhā vikkhittaṃ cittaṃ? Yaṃ, bhikkhave, cittaṃ
bahiddhā pañca kāmaguṇe ārabbha anuvikkhittaṃ anuvisaṭaṃ—idaṃ vuccati,
bhikkhave, bahiddhā vikkhittaṃ cittaṃ … pe … evaṃ kho, bhikkhave, bhikkhu
vivaṭena cetasā apari­yonad­dhena sappabhāsaṃ cittaṃ bhāveti.</p>
<p><a class="sc" id="20"></a>
<a id="p_14S5_1459" class="ms"></a>
Katamā ca, bhikkhave, atilīnā vīmaṃsā? Yā, bhikkhave, vīmaṃsā kosaj­ja­saha­gatā
kosaj­ja­sam­payuttā—ayaṃ vuccati, bhikkhave, atilīnā vīmaṃsā.</p>
<p><a class="sc" id="21"></a>
<a id="p_14S5_1460" class="ms"></a>
Katamā ca, bhikkhave, atippaggahitā vīmaṃsā? Yā, bhikkhave, vīmaṃsā
uddhac­ca­saha­gatā uddhac­ca­sam­payuttā—ayaṃ vuccati, bhikkhave, atippaggahitā
vīmaṃsā.</p>
<p><a class="sc" id="22"></a>
<a id="p_14S5_1461" class="ms"></a>
Katamā ca, bhikkhave, ajjhattaṃ saṅkhittā vīmaṃsā? Yā, bhikkhave, vīmaṃsā
thina­middha­saha­gatā thina­middha­sam­payuttā—ayaṃ vuccati, bhikkhave, ajjhattaṃ
saṅkhittā vīmaṃsā.</p>
<p><a class="sc" id="23"></a>
<a id="p_14S5_1462" class="ms"></a>
Katamā ca, bhikkhave, bahiddhā vikkhittā vīmaṃsā? Yā, bhikkhave, vīmaṃsā
bahiddhā pañca kāmaguṇe ārabbha anuvikkhittā anuvisaṭā—ayaṃ vuccati,
bhikkhave, bahiddhā vikkhittā vīmaṃsā … pe … evaṃ kho, bhikkhave, bhikkhu
vivaṭena cetasā apari­yonad­dhena sappabhāsaṃ cittaṃ bhāveti. Evaṃ bhāvitā kho,
bhikkhave, cattāro iddhipādā evaṃ bahulīkatā mahapphalā honti mahānisaṃsā.</p>
<p><a class="sc" id="24"></a>
<a class="pts1" id="pts5.281"></a>
<a id="p_14S5_1463" class="ms"></a>
Evaṃ bhāvitesu kho, bhikkhave, bhikkhu catūsu iddhipādesu evaṃ bahulīkatesu,
anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi
hutvā eko hoti … pe … yāva brahmalokāpi kāyena vasaṃ vatteti. Evaṃ bhāvitesu
kho, bhikkhave, bhikkhu catūsu iddhipādesu evaṃ bahulīkatesu, āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī”ti.</p>
<p class="endsection">Dasamaṃ.</p>
<p class="endsection">Pāsāda­kam­pa­navaggo dutiyo.</p>
<blockquote class="uddanagatha">
<p><a class="sc" id="25"></a>
<a id="p_14S5_1467" class="ms"></a>
Pubbaṃ mahapphalaṃ chandaṃ,<br>
Moggallānañca uṇṇābhaṃ;<br>
Dve samaṇabrāhmaṇā bhikkhu,<br>
Desanā vibhaṅgena cāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Iddhi­pāda­saṃ­yutta</span>
<span class="hidden">Pāsāda­kam­pa­navagga</span>
<span class="hidden">Pubbasutta</span>
</div>
</section>
<a class="previous" href="/pi/sn51.19">◀ Saṃyutta Nikāya  51.19</a><a class="top" href="#"> ▲ TOP </a><a class="next" href="/pi/sn51.21">Saṃyutta Nikāya  51.21 ▶</a>
</div>
</body>
</html>