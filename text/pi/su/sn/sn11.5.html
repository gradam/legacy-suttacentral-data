<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn11.5">
<article>
<div class="hgroup">
<p class="division">Saṃyutta Nikāya 11</p>
<p>1. Paṭhamavagga</p>
<h1>5. Subhāsi­ta­jaya­sutta</h1>
</div>
<p><a class="sc" id="1"></a><a class="pts1" id="pts11.223"></a><a class="pts2" id="pts21.480"></a><a id="p_12S1_1574" class="ms"></a><a class="msdiv" id="msdiv_251"></a>Sāvatthi­nidānaṃ. “Bhūtapubbaṃ, bhikkhave, devāsu­rasaṅgāmo samupabyūḷho ahosi.
Atha kho, bhikkhave, vepacitti asurindo sakkaṃ devānamindaṃ etadavoca: ‘<span class="cross" title="^ne6#396 [Sāsanapaṭṭhāna]" id="note520">*</span>hotu,
devānaminda, subhāsitena jayo’ti. ‘Hotu, vepacitti, subhāsitena jayo’ti. Atha
kho, bhikkhave, devā ca asurā ca pārisajje ṭhapesuṃ: ‘ime no
subhā­sita­dub­bhāsi­taṃ ājānissantī’ti. Atha kho, bhikkhave, vepacitti asurindo
sakkaṃ devānamindaṃ etadavoca: ‘bhaṇa, devānaminda, gāthan’ti. Evaṃ vutte,
bhikkhave, sakko devānamindo vepacittiṃ asurindaṃ etadavoca: ‘tumhe khvettha,
vepacitti, pubbadevā. Bhaṇa, vepacitti, gāthan’ti. Evaṃ vutte, bhikkhave,
vepacitti asurindo imaṃ gāthaṃ abhāsi:</p>
<blockquote class="gatha">
<p><a class="sc" id="2"></a><a id="p_12S1_1575" class="ms"></a>‘Bhiyyo bālā pabhijjeyyuṃ,<br>
no cassa paṭisedhako;<br>
Tasmā bhusena daṇḍena,<br>
dhīro bālaṃ nisedhaye’ti.
</p>
</blockquote>
<p><a class="sc" id="3"></a><a id="p_12S1_1576" class="ms"></a>Bhāsitāya kho pana, bhikkhave, vepacittinā asurindena gāthāya asurā anumodiṃsu,
devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ
etadavoca: ‘bhaṇa, devānaminda, gāthan’ti. Evaṃ vutte, bhikkhave, sakko
devānamindo imaṃ gāthaṃ abhāsi: </p>
<blockquote class="gatha">
<p><a class="sc" id="4"></a><a class="pts2" id="pts21.481"></a><a id="p_12S1_1577" class="ms"></a>‘Etadeva ahaṃ maññe,<br>
bālassa paṭisedhanaṃ;<br>
Paraṃ saṅkupitaṃ ñatvā,<br>
yo sato upasammatī’ti.
</p>
</blockquote>
<p><a class="sc" id="5"></a><a id="p_12S1_1578" class="ms"></a>Bhāsitāya kho pana, bhikkhave, sakkena devānamindena gāthāya, devā anumodiṃsu,
asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ
etadavoca: ‘bhaṇa, vepacitti, gāthan’ti. Evaṃ vutte, bhikkhave, vepacitti
asurindo imaṃ gāthaṃ abhāsi: </p>
<blockquote class="gatha">
<p><a class="sc" id="6"></a><a id="p_12S1_1579" class="ms"></a>‘Etadeva titikkhāya,<br>
vajjaṃ passāmi vāsava;<br>
Yadā naṃ maññati bālo,<br>
bhayā myāyaṃ titikkhati;<br>
Ajjhāruhati dummedho,<br>
gova bhiyyo palāyinan’ti.
</p>
</blockquote>
<p><a class="sc" id="7"></a><a id="p_12S1_1580" class="ms"></a>Bhāsitāya kho pana, bhikkhave, vepacittinā asurindena gāthāya asurā anumodiṃsu,
devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ
etadavoca: ‘bhaṇa, devānaminda, gāthan’ti. Evaṃ vutte, bhikkhave, sakko
devānamindo imā gāthāyo abhāsi: </p>
<blockquote class="gatha">
<p><a class="sc" id="8"></a><a id="p_12S1_1581" class="ms"></a>‘Kāmaṃ maññatu vā mā vā,<br>
bhayā myāyaṃ titikkhati;<br>
Sadatthaparamā atthā,<br>
khantyā bhiyyo na vijjati.
</p>
<p><a class="sc" id="9"></a><a class="pts2" id="pts21.482"></a><a id="p_12S1_1582" class="ms"></a>Yo have balavā santo,<br>
dubbalassa titikkhati;<br>
Tamāhu paramaṃ khantiṃ,<br>
niccaṃ khamati dubbalo.
</p>
<p><a class="sc" id="10"></a><a id="p_12S1_1583" class="ms"></a>Abalaṃ taṃ balaṃ āhu,<br>
yassa bālabalaṃ balaṃ;<br>
Balassa dhammaguttassa,<br>
paṭivattā na vijjati.
</p>
<p><a class="sc" id="11"></a><a id="p_12S1_1584" class="ms"></a>Tasseva tena pāpiyo,<br>
yo kuddhaṃ paṭikujjhati;<br>
Kuddhaṃ appa­ṭikuj­jhanto,<br>
saṅgāmaṃ jeti dujjayaṃ.
</p>
<p><a class="sc" id="12"></a><a id="p_12S1_1585" class="ms"></a>Ubhinnamatthaṃ carati,<br>
attano ca parassa ca;<br>
Paraṃ saṅkupitaṃ ñatvā,<br>
yo sato upasammati.
</p>
<p><a class="sc" id="13"></a><a class="pts1" id="pts11.224"></a><a id="p_12S1_1586" class="ms"></a>Ubhinnaṃ tikicchantānaṃ,<br>
attano ca parassa ca;<br>
Janā maññanti bāloti,<br>
ye dhammassa akovidā’ti.
</p>
</blockquote>
<p><a class="sc" id="14"></a><a class="pts2" id="pts21.483"></a><a id="p_12S1_1587" class="ms"></a>Bhāsitāsu kho pana, bhikkhave, sakkena devānamindena gāthāsu, devā anumodiṃsu,
asurā tuṇhī ahesuṃ. Atha kho, bhikkhave, devānañca asurānañca pārisajjā
etadavocuṃ: ‘bhāsitā kho vepacittinā asurindena gāthāyo. Tā ca kho
sadaṇḍāvacarā sasatthāvacarā, iti bhaṇḍanaṃ iti viggaho iti kalaho. <span class="var" title="bhāsitā kho pana (bj, pts2)" id="note521">Bhāsitā kho</span>
sakkena devānamindena gāthāyo. Tā ca kho adaṇḍāvacarā asatthāvacarā, iti
abhaṇḍanaṃ iti aviggaho iti akalaho. Sakkassa devānamindassa subhāsitena
jayo’ti. Iti kho, bhikkhave, sakkassa devānamindassa subhāsitena jayo
ahosī”ti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sakkasaṃyutta</span>
<span class="hidden">Paṭhamavagga</span>
<span class="hidden">Suvīrasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>