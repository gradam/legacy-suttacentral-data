<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn22.62">
<article>
<div class="hgroup">
<p class="division">Saṃyutta Nikāya 22</p>
<p>6. Upayavagga</p>
<h1>62. Niruttipathasutta</h1>
</div>
<p><a id="p_13S3_323" class="ms"></a><a class="msdiv" id="msdiv_62"></a><a class="sc" id="1"></a>
Sāvatthinidānaṃ. “Tayome, bhikkhave, niruttipathā adhivacanapathā paññattipathā asaṅkiṇṇā asaṅkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. Katame tayo? Yaṃ, bhikkhave, rūpaṃ atītaṃ niruddhaṃ vipariṇataṃ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti.</p><p><a id="p_13S3_324" class="ms"></a><a class="sc" id="2"></a>
Yā vedanā atītā niruddhā vipariṇatā ‘ahosī’ti tassā saṅkhā, ‘ahosī’ti tassā samaññā, ‘ahosī’ti tassā paññatti; na tassā saṅkhā ‘atthī’ti, na tassā saṅkhā ‘bhavissatī’ti.</p><p><a id="p_13S3_325" class="ms"></a><a class="sc" id="3"></a>
Yā saññā … ye saṅkhārā atītā niruddhā vipariṇatā ‘ahesun’ti tesaṃ saṅkhā, ‘ahesun’ti tesaṃ samaññā, ‘ahesun’ti tesaṃ paññatti; na tesaṃ saṅkhā ‘atthī’ti, na tesaṃ saṅkhā ‘bhavissantī’ti.</p><p><a id="p_13S3_326" class="ms"></a><a class="sc" id="4"></a>
Yaṃ viññāṇaṃ atītaṃ niruddhaṃ vipariṇataṃ, ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti.</p><p><a id="p_13S3_327" class="ms"></a><a class="sc" id="5"></a>
Yaṃ, bhikkhave, rūpaṃ ajātaṃ apātubhūtaṃ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti.</p><p><a id="p_13S3_328" class="ms"></a><a class="sc" id="6"></a>
Yā vedanā ajātā apātubhūtā, ‘bhavissatī’ti tassā saṅkhā, ‘bhavissatī’ti tassā samaññā, ‘bhavissatī’ti tassā paññatti; na tassā saṅkhā ‘atthī’ti, na tassā saṅkhā ‘ahosī’ti.</p><p><a id="p_13S3_329" class="ms"></a><a class="sc" id="7"></a>
Yā saññā … ye saṅkhārā ajātā apātubhūtā, ‘bhavissantī’ti tesaṃ saṅkhā, ‘bhavissantī’ti tesaṃ samaññā, ‘bhavissantī’ti tesaṃ paññatti; na tesaṃ saṅkhā ‘atthī’ti, na tesaṃ saṅkhā ‘ahesun’ti.</p><p><a id="p_13S3_330" class="ms"></a><a class="sc" id="8"></a>
Yaṃ viññāṇaṃ ajātaṃ apātubhūtaṃ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti.</p><p><a id="p_13S3_331" class="ms"></a><a class="sc" id="9"></a>
Yaṃ, bhikkhave, rūpaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti.</p><p><a id="p_13S3_332" class="ms"></a><a class="sc" id="10"></a>
Yā vedanā jātā pātubhūtā, ‘atthī’ti tassā saṅkhā, ‘atthī’ti tassā samaññā, ‘atthī’ti tassā paññatti; na tassā saṅkhā ‘ahosī’ti, na tassā saṅkhā ‘bhavissatī’ti.</p><p><a id="p_13S3_333" class="ms"></a><a class="sc" id="11"></a>
Yā saññā … ye saṅkhārā jātā pātubhūtā, ‘atthī’ti tesaṃ saṅkhā, ‘atthī’ti tesaṃ samaññā, ‘atthī’ti tesaṃ paññatti; na tesaṃ saṅkhā ‘ahesun’ti, na tesaṃ saṅkhā, ‘bhavissantī’ti.</p><p><a id="p_13S3_334" class="ms"></a><a class="sc" id="12"></a>
Yaṃ viññāṇaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti.</p><p><a id="p_13S3_335" class="ms"></a><a class="sc" id="13"></a>
Ime kho, bhikkhave, tayo niruttipathā adhivacanapathā paññattipathā asaṅkiṇṇā asaṅkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. Yepi te, bhikkhave, ahesuṃ ukkalā vassabhaññā ahetukavādā akiriyavādā natthikavādā, tepime tayo niruttipathe adhivacanapathe paññattipathe na garahitabbaṃ nappaṭikkositabbaṃ amaññiṃsu. Taṃ kissa hetu? Nindā­ghaṭṭa­nabyā­rosa­upā­rambha­bhayā”ti.</p>
<p class="endsection">Majjhimapaṇṇāsakassa upayavaggo paṭhamo.</p><blockquote class="uddanagatha"><p><a id="p_13S3_338" class="ms"></a><a class="sc" id="14"></a>
Upayo bījaṃ udānaṃ,<br> Upādānaparivattaṃ;<br>
Sattaṭṭhānañca sambuddho,<br>
Pañcamahāli ādittā;<br>
Vaggo niruttipathena cāti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">
Khandhasaṃyutta</span>
<span class="hidden">
Majjhimapaṇṇāsaka</span>
<span class="hidden">
Upayavagga</span>
<span class="hidden">
Upayasutta</span>
</div>
</section>
<a class="previous" href="/pi/sn22.61">◀ Saṃyutta Nikāya  22.61</a><a class="top" href="#"> ▲ TOP </a><a class="next" href="/pi/sn22.63">Saṃyutta Nikāya  22.63 ▶</a></div>
</body>
</html>