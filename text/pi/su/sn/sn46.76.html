<!DOCTYPE html>
<html data-prev="sn46.75" data-next="sn46.77-88">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn46.76">
<article>
<div class="hgroup">
<p class="division">Saṃyutta Nikāya 46</p>
<p>8. Nirodhavagga</p>
<h1>76. Nirodhasutta</h1>
</div>
<p><a class="sc" id="1"></a>
<a id="p_14S5_693" class="ms"></a>
<a class="msdiv" id="msdiv_257"></a>
“Nirodhasaññā, bhikkhave, bhāvitā bahulīkatā mahapphalā hoti mahānisaṃsā.
Kathaṃ bhāvitā ca, bhikkhave, nirodhasaññā kathaṃ bahulīkatā mahapphalā hoti
mahānisaṃsā? Idha, bhikkhave, bhikkhu nirodha­saññā­saha­gataṃ sati­sam­boj­jhaṅ­gaṃ
bhāveti … pe … nirodha­saññā­saha­gataṃ upekkhā­sam­boj­jhaṅ­gaṃ bhāveti
vivekanissitaṃ virāganissitaṃ nirodha­nissitaṃ vos­sagga­pari­ṇāmiṃ. Evaṃ bhāvitā
kho, bhikkhave, nirodhasaññā evaṃ bahulīkatā mahapphalā hoti mahānisaṃsāti.</p>
<p><a class="sc" id="2"></a>
<a id="p_14S5_694" class="ms"></a>
Nirodhasaññāya, bhikkhave, bhāvitāya bahulīkatāya dvinnaṃ phalānaṃ aññataraṃ
phalaṃ pāṭikaṅkhaṃ—diṭṭheva dhamme aññā, sati vā upādisese anāgāmitā. Kathaṃ
bhāvitāya, bhikkhave, nirodhasaññāya kathaṃ bahulīkatāya dvinnaṃ phalānaṃ
aññataraṃ phalaṃ pāṭikaṅkhaṃ—diṭṭheva dhamme aññā, sati vā upādisese
anāgāmitā? Idha, bhikkhave, bhikkhu nirodha­saññā­saha­gataṃ sati­sam­boj­jhaṅ­gaṃ
bhāveti … pe … nirodha­saññā­saha­gataṃ upekkhā­sam­boj­jhaṅ­gaṃ bhāveti
vivekanissitaṃ virāganissitaṃ nirodha­nissitaṃ vos­sagga­pari­ṇāmiṃ. Evaṃ bhāvitāya
kho, bhikkhave, nirodhasaññāya evaṃ bahulīkatāya dvinnaṃ phalānaṃ aññataraṃ
phalaṃ pāṭikaṅkhaṃ—diṭṭheva dhamme aññā, sati vā upādisese anāgāmitāti.</p>
<p><a class="sc" id="3"></a>
<a class="pts1" id="pts5.134"></a>
<a id="p_14S5_695" class="ms"></a>
Nirodhasaññā, bhikkhave, bhāvitā bahulīkatā mahato atthāya saṃvattati, mahato
yogakkhemāya saṃvattati, mahato saṃvegāya saṃvattati, mahato phāsuvihārāya
saṃvattati. Kathaṃ bhāvitā ca, bhikkhave, nirodhasaññā kathaṃ bahulīkatā mahato
atthāya saṃvattati, mahato yogakkhemāya saṃvattati, mahato saṃvegāya
saṃvattati, mahato phāsuvihārāya saṃvattati? Idha, bhikkhave, bhikkhu
nirodha­saññā­saha­gataṃ sati­sam­boj­jhaṅ­gaṃ bhāveti … pe … nirodha­saññā­saha­gataṃ
upekkhā­sam­boj­jhaṅ­gaṃ bhāveti vivekanissitaṃ virāganissitaṃ nirodha­nissitaṃ
vos­sagga­pari­ṇāmiṃ. Evaṃ bhāvitā kho, bhikkhave, nirodhasaññā evaṃ bahulīkatā
mahato atthāya saṃvattati, mahato yogakkhemāya saṃvattati, mahato saṃvegāya
saṃvattati, mahato phāsuvihārāya saṃvattatī”ti.</p>
<p class="endsection">Dasamaṃ.</p>
<p class="endsection">Nirodhavaggo aṭṭhamo.</p>
<blockquote class="uddanagatha">
<p><a class="sc" id="4"></a>
<a id="p_14S5_699" class="ms"></a>
Asu­bhama­ra­ṇa­āhāre,<br>
<span class="var" title="paṭik­kūlā­nabhi­ratā (bj) | paṭikūlena ca sabbaloke (s1-3) | paṭikkūla anabhiratena (pts1)" id="note135">Paṭi­kūla­a­nabhi­ratena</span>;<br>
Anicca­duk­kha­anatta­pahānaṃ,<br>
Virāga­niro­dhena te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Boj­jhaṅ­ga­saṃ­yutta</span>
<span class="hidden">Nirodhavagga</span>
<span class="hidden">Asubhasutta</span>
</aside>
</section>
<a class="previous" href="/pi/sn46.75">◀ Saṃyutta Nikāya  46.75</a><a class="top" href="#"> ▲ TOP </a><a class="next" href="/pi/sn46.77-88">Saṃyutta Nikāya  46.77–​88 ▶</a>
</div>
</body>
</html>