<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn2.20">
<article>
<div id="sn2.20" class="hgroup">
<p class="division">Saṃyutta Nikāya 2</p>
<p>2. Anāthapiṇḍikavagga</p>
<h1>20. Anāthapiṇḍikasutta</h1>
</div>
<p><a class="sc" id="1"></a>
<a id="p_12S1_462" class="ms"></a>
<a class="msdiv" id="msdiv_101"></a>
Ekamantaṃ ṭhito kho anāthapiṇḍiko devaputto bhagavato santike imā gāthāyo
abhāsi: </p>
<blockquote class="gatha">
<p><a class="sc" id="2"></a>
<a id="p_12S1_463" class="ms"></a>
“Idañhi taṃ jetavanaṃ,<br>
isisaṅghanisevitaṃ;<br>
Āvutthaṃ dhammarājena,<br>
pītisañjananaṃ mama.
</p>
<p><a class="sc" id="3"></a>
<a class="pts2" id="pts1.127"></a>
<a id="p_12S1_464" class="ms"></a>
Kammaṃ vijjā ca dhammo ca,<br>
sīlaṃ jīvitamuttamaṃ;<br>
Etena maccā sujjhanti,<br>
na gottena dhanena vā.
</p>
<p><a class="sc" id="4"></a>
<a id="p_12S1_465" class="ms"></a>
Tasmā hi paṇḍito poso,<br>
sampassaṃ atthamattano;<br>
Yoniso vicine dhammaṃ,<br>
evaṃ tattha visujjhati.
</p>
<p><a class="sc" id="5"></a>
<a id="p_12S1_466" class="ms"></a>
Sāriputtova paññāya,<br>
sīlena upasamena ca;<br>
Yopi pāraṅgato bhikkhu,<br>
etāvaparamo siyā”ti.
</p>
</blockquote>
<p><a class="sc" id="6"></a>
<a id="p_12S1_467" class="ms"></a>
Idamavoca anāthapiṇḍiko devaputto. Idaṃ vatvā bhagavantaṃ abhivādetvā
padakkhiṇaṃ katvā tatthevantaradhāyi.</p>
<p><a class="sc" id="7"></a>
<a id="p_12S1_468" class="ms"></a>
Atha kho bhagavā tassā rattiyā accayena bhikkhū āmantesi: “imaṃ, bhikkhave,
rattiṃ aññataro devaputto abhikkantāya rattiyā abhikkantavaṇṇo kevalakappaṃ
jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā
ekamantaṃ aṭṭhāsi. Ekamantaṃ ṭhito kho, bhikkhave, so devaputto mama santike
imā gāthāyo abhāsi: </p>
<blockquote class="gatha">
<p><a class="sc" id="8"></a>
<a class="pts2" id="pts1.128"></a>
<a id="p_12S1_469" class="ms"></a>
‘Idañhi taṃ jetavanaṃ,<br>
isisaṅghanisevitaṃ;<br>
Āvutthaṃ dhammarājena,<br>
pītisañjananaṃ mama.
</p>
<p><a class="sc" id="9"></a>
<a id="p_12S1_470" class="ms"></a>
Kammaṃ vijjā ca dhammo ca,<br>
sīlaṃ jīvitamuttamaṃ;<br>
Etena maccā sujjhanti,<br>
na gottena dhanena vā.
</p>
<p><a class="sc" id="10"></a>
<a class="pts1" id="pts1.56"></a>
<a id="p_12S1_471" class="ms"></a>
Tasmā hi paṇḍito poso,<br>
sampassaṃ atthamattano;<br>
Yoniso vicine dhammaṃ,<br>
evaṃ tattha visujjhati.
</p>
<p><a class="sc" id="11"></a>
<a id="p_12S1_472" class="ms"></a>
Sāriputtova paññāya,<br>
sīlena upasamena ca;<br>
Yopi pāraṅgato bhikkhu,<br>
etāvaparamo siyā’ti.
</p>
</blockquote>
<p><a class="sc" id="12"></a>
<a id="p_12S1_473" class="ms"></a>
Idamavoca, bhikkhave, so devaputto. Idaṃ vatvā maṃ abhivādetvā padakkhiṇaṃ
katvā tatthevantaradhāyī”ti.</p>
<p><a class="sc" id="13"></a>
<a id="p_12S1_474" class="ms"></a>
Evaṃ vutte, āyasmā ānando bhagavantaṃ etadavoca: “so hi nūna, bhante,
anāthapiṇḍiko devaputto bhavissati. Anāthapiṇḍiko gahapati āyasmante sāriputte
abhippasanno ahosī”ti. “Sādhu sādhu, ānanda, yāvatakaṃ kho, ānanda, takkāya
pattabbaṃ anuppattaṃ taṃ tayā. Anāthapiṇḍiko hi so, ānanda, devaputto”ti.</p>
<p class="endsection">Anāthapiṇḍikavaggo dutiyo.</p>
<blockquote class="uddanagatha">
<p><a class="sc" id="14"></a>
<a class="pts2" id="pts1.129"></a>
<a id="p_12S1_477" class="ms"></a>
<span class="var" title="candimāso (pts1, mr)" id="note138">Candimaso</span> ca <span class="var" title="veṇhu (bj, mr) | veṇhū (pts2)" id="note139">veṇḍu</span> ca,<br>
Dīghalaṭṭhi ca nandano;<br>
Candano vāsudatto ca,<br>
Subrahmā kakudhena ca;<br>
Uttaro navamo vutto,<br>
Dasamo anāthapiṇḍikoti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devaputtasaṃyutta</span>
<span class="hidden">Anāthapiṇḍikavagga</span>
<span class="hidden">Candimasasutta</span>
</div>
</section>
<a class="previous" href="/pi/sn2.19">◀ Saṃyutta Nikāya  2.19</a><a class="top" href="#"> ▲ TOP </a><a class="next" href="/pi/sn2.21">Saṃyutta Nikāya  2.21 ▶</a>
</div>
</body>
</html>