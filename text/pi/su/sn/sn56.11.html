<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn56.11">
<article>
<div id="sn56.11" class="hgroup">
<p class="division">Saṃyutta Nikāya 56</p>
<p>2. Dhammacakkappavattanavagga</p>
<h1>11. Dhammacakkappavattanasutta</h1>
</div>
<p>
<a class="sc" id="1"></a>
<a class="pts" id="pts5.421"></a>
<a id="p_14S5_2206" class="ms"></a>
<a class="msdiv" id="msdiv_1081"></a>
⤔

Ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā
pañcavaggiye bhikkhū āmantesi:</p>
<p>
<a class="sc" id="2"></a>
<a id="p_14S5_2207" class="ms"></a>
“Dveme, bhikkhave, antā pabbajitena na sevitabbā. Katame dve? Yo cāyaṃ kāmesu
kāmasukhallikānuyogo hīno gammo pothujjaniko anariyo anatthasaṃhito, yo cāyaṃ
attakilamathānuyogo dukkho anariyo anatthasaṃhito. Ete kho, bhikkhave, ubho
ante anupagamma majjhimā paṭipadā tathāgatena abhisambuddhā cakkhukaraṇī
ñāṇakaraṇī upasamāya abhiññāya sambodhāya nibbānāya saṃvattati.</p>
<p>
<a class="sc" id="3"></a>
<a id="p_14S5_2208" class="ms"></a>
Katamā ca sā, bhikkhave, majjhimā paṭipadā tathāgatena abhisambuddhā
cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati?
Ayameva ariyo aṭṭhaṅgiko maggo, seyyathidaṃ–  sammādiṭṭhi sammāsaṅkappo
sammāvācā sammākammanto sammāājīvo sammāvāyāmo sammāsati sammāsamādhi. Ayaṃ kho
sā, bhikkhave, majjhimā paṭipadā tathāgatena abhisambuddhā cakkhukaraṇī
ñāṇakaraṇī upasamāya abhiññāya sambodhāya nibbānāya saṃvattati.</p>
<p>
<a class="sc" id="4"></a>
<a class="pts" id="pts5.422"></a>
<a id="p_14S5_2209" class="ms"></a>
Idaṃ kho pana, bhikkhave, dukkhaṃ ariyasaccaṃ–  jātipi dukkhā, jarāpi dukkhā,
byādhipi dukkho, maraṇampi dukkhaṃ, appiyehi sampayogo dukkho, piyehi vippayogo
dukkho, yampicchaṃ na labhati tampi dukkhaṃ–  saṃkhittena <span class="var" title='[{"eds":["pts1","mr"],"var":"pañcupādānakkhandhāpi "}]'>pañcupādānakkhandhā</span>
dukkhā. Idaṃ kho pana, bhikkhave, dukkhasamudayaṃ ariyasaccaṃ–  yāyaṃ taṇhā
<span class="var" title='[{"eds":["bj"],"var":"ponobhavikā "}]'>ponobbhavikā</span> nandirāgasahagatā tatratatrābhinandinī, <span class="var" title='[{"eds":["bj","s1","s2","s3","km","pts1"],"var":"seyyathīdaṃ "}]'>seyyathidaṃ</span>–  kāmataṇhā,
bhavataṇhā, vibhavataṇhā. Idaṃ kho pana, bhikkhave, dukkhanirodhaṃ
ariyasaccaṃ–  yo tassāyeva taṇhāya asesavirāganirodho cāgo paṭinissaggo mutti
anālayo. Idaṃ kho pana, bhikkhave, dukkhanirodhagāminī paṭipadā ariyasaccaṃ– 
ayameva ariyo aṭṭhaṅgiko maggo, seyyathidaṃ–  sammādiṭṭhi … pe … sammāsamādhi.</p>
<p>
<a class="sc" id="5"></a>
<a id="p_14S5_2210" class="ms"></a>
<span class="cross" title='[{"bm":"75","desc":"Mahākhandhaka","lang":"pi","uid":"pi-tv-kd1"},{"bm":"261","desc":"Vibhaṅga","lang":"pi","uid":"ne4"}]'>^</span>
‘Idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ
udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho
panidaṃ dukkhaṃ ariyasaccaṃ pariññeyyan’ti me, bhikkhave, pubbe … pe … udapādi.
‘Taṃ kho panidaṃ dukkhaṃ ariyasaccaṃ pariññātan’ti me, bhikkhave, pubbe
ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā
udapādi, āloko udapādi.</p>
<p>
<a class="sc" id="6"></a>
<a id="p_14S5_2211" class="ms"></a>
‘Idaṃ dukkhasamudayaṃ ariyasaccan’ti me, bhikkhave, pubbe ananussutesu dhammesu
cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.
‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave, pubbe
… pe … udapādi. ‘Taṃ kho panidaṃ dukkhasamudayaṃ ariyasaccaṃ pahīnan’ti me,
bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā
udapādi, vijjā udapādi, āloko udapādi.</p>
<p>
<a class="sc" id="7"></a>
<a id="p_14S5_2212" class="ms"></a>
‘Idaṃ dukkhanirodhaṃ ariyasaccan’ti me, bhikkhave, pubbe ananussutesu dhammesu
cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.
‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave,
pubbe … pe … udapādi. ‘Taṃ kho panidaṃ dukkhanirodhaṃ ariyasaccaṃ
sacchikatan’ti me, bhikkhave, pubbe ananussutesu dhammesu cakkhuṃ udapādi,
ñāṇaṃ udapādi, paññā udapādi, vijjā udapādi, āloko udapādi.</p>
<p>
<a class="sc" id="8"></a>
<a id="p_14S5_2213" class="ms"></a>
‘Idaṃ dukkhanirodhagāminī paṭipadā ariyasaccan’ti me, bhikkhave, pubbe
ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā
udapādi, āloko udapādi. ‘Taṃ kho panidaṃ dukkhanirodhagāminī paṭipadā
ariyasaccaṃ bhāvetabban’ti me, bhikkhave, pubbe … pe … udapādi. ‘Taṃ kho
panidaṃ dukkhanirodhagāminī paṭipadā ariyasaccaṃ bhāvitan’ti me, bhikkhave,
pubbe ananussutesu dhammesu cakkhuṃ udapādi, ñāṇaṃ udapādi, paññā udapādi,
vijjā udapādi, āloko udapādi.</p>
<p>
<a class="sc" id="9"></a>
<a class="pts" id="pts5.423"></a>
<a id="p_14S5_2214" class="ms"></a>
Yāvakīvañca me, bhikkhave, imesu catūsu ariyasaccesu evaṃ tiparivaṭṭaṃ
dvādasākāraṃ yathābhūtaṃ ñāṇadassanaṃ na suvisuddhaṃ ahosi, neva tāvāhaṃ,
bhikkhave, sadevake loke samārake sabrahmake sassamaṇabrāhmaṇiyā pajāya
sadevamanussāya ‘anuttaraṃ sammāsambodhiṃ <span class="var" title='[{"eds":["bj","s1","s2","s3","km"],"var":"abhisambuddho paccaññāsiṃ "}]'>abhisambuddho’ti paccaññāsiṃ</span>.</p>
<p>
<a class="sc" id="10"></a>
<a id="p_14S5_2215" class="ms"></a>
Yato ca kho me, bhikkhave, imesu catūsu ariyasaccesu evaṃ tiparivaṭṭaṃ
dvādasākāraṃ yathābhūtaṃ ñāṇadassanaṃ suvisuddhaṃ ahosi, athāhaṃ, bhikkhave,
sadevake loke samārake sabrahmake sassamaṇabrāhmaṇiyā pajāya sadevamanussāya
‘anuttaraṃ sammāsambodhiṃ abhisambuddho’ti paccaññāsiṃ. Ñāṇañca pana me
dassanaṃ udapādi: ‘akuppā me <span class="var" title='[{"eds":["bj","pts1"],"var":"cetovimutti "}]'>vimutti</span>, ayamantimā jāti, natthi dāni
punabbhavo’”ti. Idamavoca bhagavā. Attamanā pañcavaggiyā bhikkhū bhagavato
bhāsitaṃ abhinandunti.</p>
<p>
<a class="sc" id="11"></a>
<a id="p_14S5_2216" class="ms"></a>
Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ
vītamalaṃ dhammacakkhuṃ udapādi: “yaṃ kiñci samudayadhammaṃ sabbaṃ taṃ
nirodhadhamman”ti.</p>
<p>
<a class="sc" id="12"></a>
<a class="pts" id="pts5.424"></a>
<a id="p_14S5_2217" class="ms"></a>
Pavattite ca pana bhagavatā dhammacakke bhummā devā saddamanussāvesuṃ: “etaṃ
bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ
appaṭivattiyaṃ samaṇena vā brāhmaṇena vā devena vā mārena vā brahmunā vā kenaci
vā lokasmin”ti. Bhummānaṃ devānaṃ saddaṃ sutvā cātumahārājikā devā
saddamanussāvesuṃ: “etaṃ bhagavatā bārāṇasiyaṃ isipatane migadāye anuttaraṃ
dhammacakkaṃ pavattitaṃ, appaṭivattiyaṃ samaṇena vā brāhmaṇena vā devena vā
mārena vā brahmunā vā kenaci vā lokasmin”ti. Cātumahārājikānaṃ devānaṃ saddaṃ
sutvā tāvatiṃsā devā … pe … yāmā devā … pe … tusitā devā … pe … nimmānaratī
devā … pe … paranimmitavasavattī devā … pe … brahmakāyikā devā
saddamanussāvesuṃ: “etaṃ bhagavatā bārāṇasiyaṃ isipatane migadāye anuttaraṃ
dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā
mārena vā brahmunā vā kenaci vā lokasmin”ti.</p>
<p>
<a class="sc" id="13"></a>
<a id="p_14S5_2218" class="ms"></a>
Itiha tena khaṇena <q class="open" style="background: yellow" id="523" title=" etthantare pāṭho sī , syā1-3, kaṃ potthakesu">tena layena</q> tena muhuttena yāva brahmalokā saddo
abbhuggacchi. Ayañca dasasahassilokadhātu saṅkampi sampakampi sampavedhi,
appamāṇo ca uḷāro obhāso loke pāturahosi atikkamma devānaṃ devānubhāvanti.</p>
<p>
<a class="sc" id="14"></a>
<a id="p_14S5_2219" class="ms"></a>
Atha kho bhagavā imaṃ udānaṃ udānesi: “aññāsi vata bho, koṇḍañño, aññāsi vata
bho, koṇḍañño”ti. Iti hidaṃ āyasmato koṇḍaññassa “aññāsikoṇḍañño” tveva nāmaṃ
ahosīti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saccasaṃyutta</span>
<span class="hidden">Dhammacakkappavattanavagga</span>
<span class="hidden">Dhammacakkappavattanasutta</span>
</div>
</section>
<a class="previous" href="/pi/sn56.10">◀ Saṃyutta Nikāya  56.10</a><a class="top" href="#"> ▲ TOP </a><a class="next" href="/pi/sn56.12">Saṃyutta Nikāya  56.12 ▶</a>
</div>
</body>
</html>