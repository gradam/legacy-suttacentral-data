<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="4"><article><hgroup id="sn5.4"><h2>Saṃyutta Nikāya 5</h2> <h3>1. Bhikkhunīvagga</h3><h1>4. Vijayāsutta</h1></hgroup><p><a id="p_12S1_958" class="ms"></a><a class="msdiv" id="msdiv_165"></a><a class="sc" id="1"></a>
Sāvatthinidānaṃ. Atha kho vijayā bhikkhunī pubbaṇhasamayaṃ nivāsetvā … pe … aññatarasmiṃ rukkhamūle divāvihāraṃ nisīdi. Atha kho māro pāpimā vijayāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṃ bhikkhuniṃ gāthāya ajjhabhāsi: </p><blockquote class="gatha"><p><a id="p_12S1_959" class="ms"></a><a class="sc" id="2"></a>
“Daharā tvaṃ rūpavatī,<br> ahañca daharo susu;<br>
Pañcaṅgikena turiyena,<br>
ehayyebhiramāmase”ti.
</p>
</blockquote><p><a id="p_12S1_960" class="ms"></a><a class="sc" id="3"></a>
Atha kho vijayāya bhikkhuniyā etadahosi:  “ko nu khvāyaṃ manusso vā amanusso vā gāthaṃ bhāsatī”ti? Atha kho vijayāya bhikkhuniyā etadahosi:  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho vijayā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi: </p><blockquote class="gatha"><p><a id="p_12S1_961" class="ms"></a><a class="sc" id="4"></a>
“Rūpā saddā rasā gandhā,<br> phoṭṭhabbā ca manoramā;<br>
Niyyātayāmi tuyheva,<br>
māra nāhaṃ tenatthikā.
</p><p><a id="p_12S1_962" class="ms"></a><a class="sc" id="5"></a>
Iminā pūtikāyena,<br> bhindanena pabhaṅgunā;<br>
Aṭṭīyāmi harāyāmi,<br>
kāmataṇhā samūhatā.
</p><p><a id="p_12S1_963" class="ms"></a><a class="sc" id="6"></a>
Ye ca rūpūpagā sattā,<br> ye ca arūpaṭṭhāyino;<br>
Yā ca santā samāpatti,<br>
sabbattha vihato tamo”ti.
</p>
</blockquote><p><a id="p_12S1_964" class="ms"></a><a class="sc" id="7"></a>
Atha kho māro pāpimā “jānāti maṃ vijayā bhikkhunī”ti dukkhī dummano tatthevantaradhāyīti.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bhikkhunīsaṃyutta</div>
<div class="hidden">
Bhikkhunīvagga</div>
<div class="hidden">
Āḷavikāsutta</div>
</div>
</section><a class="previous" href="/pi/sn5.3">◀ Saṃyutta Nikāya  5.3</a><a class="top" href="#"> ▲ TOP </a><a class="next" href="/pi/sn5.5">Saṃyutta Nikāya  5.5 ▶</a></div>
</body>
</html>