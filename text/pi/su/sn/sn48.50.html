<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn48.50">
<article>
<div id="sn48.50" class="hgroup">
<p class="division">Saṃyutta Nikāya 48</p>
<p>5. Jarāvagga</p>
<h1><span class="var" id="260" title="saddha (pts1)">50. Āpaṇasutta</span></h1>
</div>
<p><a class="sc" id="1"></a>
<a id="p_14S5_1178" class="ms"></a>
<a class="msdiv" id="msdiv_520"></a>
<span class="evam">Evaṃ me sutaṃ—​</span>   ekaṃ samayaṃ bhagavā aṅgesu viharati āpaṇaṃ nāma aṅgānaṃ nigamo. Tatra kho
bhagavā āyasmantaṃ sāriputtaṃ āmantesi: “yo so, sāriputta, ariyasāvako
tathāgate <span class="var" title="ekantigato (si)" id="note261">ekantagato</span> abhippasanno, na so tathāgate vā tathāgatasāsane vā
kaṅkheyya vā vicikiccheyya vā”ti?</p>
<p><a class="sc" id="2"></a>
<a id="p_14S5_1179" class="ms"></a>
“Yo so, bhante, ariyasāvako tathāgate ekantagato abhippasanno, na so tathāgate
vā tathāgatasāsane vā kaṅkheyya vā vicikiccheyya vā. Saddhassa hi, bhante,
ariyasāvakassa etaṃ pāṭikaṅkhaṃ yaṃ āraddhavīriyo viharissati–  akusalānaṃ
dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo
anikkhittadhuro kusalesu dhammesu. Yaṃ hissa, bhante, vīriyaṃ tadassa
vīriyindriyaṃ.</p>
<p><a class="sc" id="3"></a>
<a id="p_14S5_1180" class="ms"></a>
Saddhassa hi, bhante, ariyasāvakassa āraddhavīriyassa etaṃ pāṭikaṅkhaṃ yaṃ
satimā bhavissati, paramena satinepakkena samannāgato, cirakatampi
cirabhāsitampi saritā anussaritā. Yā hissa, bhante, sati tadassa satindriyaṃ.</p>
<p><a class="sc" id="4"></a>
<a id="p_14S5_1181" class="ms"></a>
Saddhassa hi, bhante, ariyasāvakassa āraddhavīriyassa upaṭṭhitassatino etaṃ
pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati
cittassa ekaggataṃ. Yo hissa, bhante, samādhi tadassa samādhindriyaṃ.</p>
<p><a class="sc" id="5"></a>
<a class="pts1" id="pts5.226"></a>
<a id="p_14S5_1182" class="ms"></a>
Saddhassa hi, bhante, ariyasāvakassa āraddhavīriyassa upaṭṭhitassatino
samāhitacittassa etaṃ pāṭikaṅkhaṃ yaṃ evaṃ pajānissati–  anamataggo kho
saṃsāro. Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ
sandhāvataṃ saṃsarataṃ. Avijjāya tveva tamokāyassa asesavirāganirodho
santametaṃ padaṃ paṇītametaṃ padaṃ, yadidaṃ–  sabbasaṅkhārasamatho
sabbūpadhipaṭinissaggo taṇhākkhayo virāgo nirodho <span class="var" title="nibbānanti (?)" id="note262">nibbānaṃ</span>. Yā hissa, bhante,
paññā tadassa paññindriyaṃ.</p>
<p><a class="sc" id="6"></a>
<a id="p_14S5_1183" class="ms"></a>
<span class="var" title="sa kho so (bj, s1-3, km)" id="note263">Saddho so</span>, bhante, ariyasāvako evaṃ padahitvā padahitvā evaṃ saritvā saritvā
evaṃ samādahitvā samādahitvā evaṃ pajānitvā pajānitvā evaṃ abhisaddahati: ‘ime
kho te dhammā ye me pubbe <span class="var" title="sutāva (bj, s1-3)" id="note264">sutavā</span> ahesuṃ. Tenāhaṃ etarahi kāyena ca <span class="var" title="phassitvā (si)" id="note265">phusitvā</span>
viharāmi, paññāya ca <span class="var" title="paṭivijjha (mr)" id="note266">ativijjha</span> passāmī’ti. Yā hissa, bhante, saddhā tadassa
saddhindriyan”ti.</p>
<p><a class="sc" id="7"></a>
<a id="p_14S5_1184" class="ms"></a>
“Sādhu sādhu, sāriputta. Yo so, sāriputta, ariyasāvako tathāgate ekantagato
abhippasanno, na so tathāgate vā tathāgatasāsane vā kaṅkheyya vā vicikiccheyya
vā. Saddhassa hi, sāriputta, ariyasāvakassa etaṃ pāṭikaṅkhaṃ yaṃ āraddhavīriyo
viharissati–  akusalānaṃ dhammānaṃ pahānāya, kusalānaṃ dhammānaṃ upasampadāya,
thāmavā daḷhaparakkamo anikkhittadhuro kusalesu dhammesu. Yaṃ hissa, sāriputta,
vīriyaṃ tadassa vīriyindriyaṃ.</p>
<p><a class="sc" id="8"></a>
<a id="p_14S5_1185" class="ms"></a>
Saddhassa hi, sāriputta, ariyasāvakassa āraddhavīriyassa etaṃ pāṭikaṅkhaṃ yaṃ
satimā bhavissati, paramena satinepakkena samannāgato, cirakatampi
cirabhāsitampi saritā anussaritā. Yā hissa, sāriputta, sati tadassa
satindriyaṃ.</p>
<p><a class="sc" id="9"></a>
<a id="p_14S5_1186" class="ms"></a>
Saddhassa hi, sāriputta, ariyasāvakassa āraddhavīriyassa upaṭṭhitassatino etaṃ
pāṭikaṅkhaṃ yaṃ vossaggārammaṇaṃ karitvā labhissati samādhiṃ, labhissati
cittassa ekaggataṃ. Yo hissa, sāriputta, samādhi tadassa samādhindriyaṃ.</p>
<p><a class="sc" id="10"></a>
<a id="p_14S5_1187" class="ms"></a>
Saddhassa hi, sāriputta, ariyasāvakassa āraddhavīriyassa upaṭṭhitassatino
samāhitacittassa etaṃ pāṭikaṅkhaṃ yaṃ evaṃ pajānissati–  anamataggo kho
saṃsāro. Pubbakoṭi na paññāyati avijjānīvaraṇānaṃ sattānaṃ taṇhāsaṃyojanānaṃ
sandhāvataṃ saṃsarataṃ. Avijjāya tveva tamokāyassa asesavirāganirodho
santametaṃ padaṃ paṇītametaṃ padaṃ, yadidaṃ–  sabbasaṅkhārasamatho
sabbūpadhipaṭinissaggo taṇhākkhayo virāgo nirodho nibbānaṃ. Yā hissa,
sāriputta, paññā tadassa paññindriyaṃ.</p>
<p><a class="sc" id="11"></a>
<a class="pts1" id="pts5.227"></a>
<a id="p_14S5_1188" class="ms"></a>
<span class="var" title="sa kho so (bj, s1-3, km)" id="note267">Saddho so</span>, sāriputta, ariyasāvako evaṃ padahitvā padahitvā evaṃ saritvā saritvā
evaṃ samādahitvā samādahitvā evaṃ pajānitvā pajānitvā evaṃ abhisaddahati: ‘ime
kho te dhammā ye me pubbe sutavā ahesuṃ. Tenāhaṃ etarahi kāyena ca phusitvā
viharāmi, paññāya ca <span class="var" title="paṭivijjha (mr)" id="note268">ativijjha</span> passāmī’ti. Yā hissa, sāriputta, saddhā tadassa
saddhindriyan”ti.</p>
<p class="endsection">Dasamaṃ.</p>
<p class="endsection">Jarāvaggo pañcamo.</p>
<blockquote class="uddanagatha">
<p><a class="sc" id="12"></a>
<a id="p_14S5_1192" class="ms"></a>
Jarā uṇṇābho brāhmaṇo,<br>
sāketo pubbakoṭṭhako;<br>
Pubbārāme ca cattāri,<br>
piṇḍolo <span class="var" title="saddhena te dasāti (s1-3, km, pts1, mr)" id="note269">āpaṇena cāti</span>.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Indriyasaṃyutta</span>
<span class="hidden">Jarāvagga</span>
<span class="hidden">Jarādhammasutta</span>
</div>
</section>
<a class="previous" href="/pi/sn48.49">◀ Saṃyutta Nikāya  48.49</a><a class="top" href="#"> ▲ TOP </a><a class="next" href="/pi/sn48.51">Saṃyutta Nikāya  48.51 ▶</a>
</div>
</body>
</html>