<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn10.8">
<article>
<div id="sn10.8" class="hgroup">
<p class="division">Saṃyutta Nikāya 10</p>
<p>1. Indakavagga</p>
<h1>8. Sudattasutta</h1>
</div>
<p>
<a class="sc" id="1"></a>
<a class="pts" id="pts1.456"></a>
<a id="p_12S1_1492" class="ms"></a>
<a class="msdiv" id="msdiv_242"></a>
Ekaṃ samayaṃ bhagavā rājagahe viharati sītavane. Tena kho pana samayena
anāthapiṇḍiko gahapati rājagahaṃ anuppatto hoti kenacideva karaṇīyena. Assosi
kho anāthapiṇḍiko gahapati: “buddho kira loke uppanno”ti. Tāvadeva ca pana
bhagavantaṃ dassanāya upasaṅkamitukāmo hoti. Athassa anāthapiṇḍikassa
gahapatissa etadahosi: “akālo kho ajja bhagavantaṃ dassanāya upasaṅkamituṃ. Sve
dānāhaṃ kālena bhagavantaṃ dassanāya gamissāmī”ti buddhagatāya satiyā nipajji.
Rattiyā sudaṃ tikkhattuṃ vuṭṭhāsi pabhātanti maññamāno. <span class="cross" title='[{"bm":"52","desc":"Paṭhamabhāṇavāra","lang":"pi","uid":"pi-tv-kd16"}]'>^</span>Atha kho anāthapiṇḍiko
gahapati yena <span class="var" title='[{"eds":["bj","s1","s2","s3","km","pts1","pts2"],"var":"sīvathikadvāraṃ "}]'>sivathikadvāraṃ</span> tenupasaṅkami. Amanussā dvāraṃ vivariṃsu. Atha
kho anāthapiṇḍikassa gahapatissa nagaramhā nikkhamantassa āloko antaradhāyi,
andhakāro pāturahosi, bhayaṃ chambhitattaṃ lomahaṃso udapādi, tatova puna
nivattitukāmo ahosi. Atha kho <span class="var" title='[{"eds":["bj","pts1","pts2"],"var":"sīvako "}]'>sivako</span> yakkho antarahito saddamanussāvesi:</p>
<blockquote class="gatha">
<p>
<a class="sc" id="2"></a>
<a id="p_12S1_1493" class="ms"></a>
“Sataṃ hatthī sataṃ assā,<br>
Sataṃ assatarīrathā;<br>
Sataṃ kaññāsahassāni,<br>
Āmukkamaṇikuṇḍalā;<br>
Ekassa padavītihārassa,<br>
Kalaṃ nāgghanti soḷasiṃ.
</p>
<p>
<a class="sc" id="3"></a>
<a id="p_12S1_1494" class="ms"></a>
Abhikkama gahapati,<br>
abhikkama gahapati;<br>
Abhikkamanaṃ te seyyo,<br>
no paṭikkamanan”ti.
</p>
</blockquote>
<p>
<a class="sc" id="4"></a>
<a id="p_12S1_1495" class="ms"></a>
Atha kho anāthapiṇḍikassa gahapatissa andhakāro antaradhāyi, āloko pāturahosi,
yaṃ ahosi bhayaṃ chambhitattaṃ lomahaṃso, so paṭippassambhi. Dutiyampi kho
anāthapiṇḍikassa gahapatissa āloko antaradhāyi, andhakāro pāturahosi, bhayaṃ
chambhitattaṃ lomahaṃso udapādi, tatova puna nivattitukāmo ahosi. Dutiyampi kho
sivako yakkho antarahito saddamanussāvesi: </p>
<blockquote class="gatha">
<p>
<a class="sc" id="5"></a>
<a id="p_12S1_1496" class="ms"></a>
“Sataṃ hatthī sataṃ assā,<br>
… pe …<br>
Kalaṃ nāgghanti soḷasiṃ.
</p>
<p>
<a class="sc" id="6"></a>
<a class="pts" id="pts1.457"></a>
<a id="p_12S1_1497" class="ms"></a>
Abhikkama gahapati,<br>
abhikkama gahapati;<br>
Abhikkamanaṃ te seyyo,<br>
no paṭikkamanan”ti.
</p>
</blockquote>
<p>
<a class="sc" id="7"></a>
<a class="pts" id="pts1.212"></a>
<a id="p_12S1_1498" class="ms"></a>
Atha kho anāthapiṇḍikassa gahapatissa andhakāro antaradhāyi, āloko pāturahosi,
yaṃ ahosi bhayaṃ chambhitattaṃ lomahaṃso, so paṭippassambhi. Tatiyampi kho
anāthapiṇḍikassa gahapatissa āloko antaradhāyi, andhakāro pāturahosi, bhayaṃ
chambhitattaṃ lomahaṃso udapādi, tatova puna nivattitukāmo ahosi. Tatiyampi kho
sivako yakkho antarahito saddamanussāvesi: </p>
<blockquote class="gatha">
<p>
<a class="sc" id="8"></a>
<a id="p_12S1_1499" class="ms"></a>
“Sataṃ hatthī sataṃ assā,<br>
… pe …<br>
Kalaṃ nāgghanti soḷasiṃ.
</p>
<p>
<a class="sc" id="9"></a>
<a id="p_12S1_1500" class="ms"></a>
Abhikkama gahapati,<br>
abhikkama gahapati;<br>
Abhikkamanaṃ te seyyo,<br>
no paṭikkamanan”ti.
</p>
</blockquote>
<p>
<a class="sc" id="10"></a>
<a id="p_12S1_1501" class="ms"></a>
Atha kho anāthapiṇḍikassa gahapatissa andhakāro antaradhāyi, āloko pāturahosi,
yaṃ ahosi bhayaṃ chambhitattaṃ lomahaṃso, so paṭippassambhi. Atha kho
anāthapiṇḍiko gahapati yena sītavanaṃ yena bhagavā tenupasaṅkami.</p>
<p>
<a class="sc" id="11"></a>
<a class="pts" id="pts1.458"></a>
<a id="p_12S1_1502" class="ms"></a>
Tena kho pana samayena bhagavā rattiyā paccūsasamayaṃ paccuṭṭhāya abbhokāse
caṅkamati. Addasā kho bhagavā anāthapiṇḍikaṃ gahapatiṃ dūratova āgacchantaṃ.
Disvāna caṅkamā orohitvā paññatte āsane nisīdi. Nisajja kho bhagavā
anāthapiṇḍikaṃ gahapatiṃ etadavoca: “ehi, sudattā”ti. Atha kho anāthapiṇḍiko
gahapati, nāmena maṃ bhagavā ālapatīti, haṭṭho udaggo tattheva bhagavato pādesu
sirasā nipatitvā bhagavantaṃ etadavoca: “kacci, bhante, bhagavā
sukhamasayitthā”ti?</p>
<blockquote class="gatha">
<p>
<a class="sc" id="12"></a>
<a id="p_12S1_1503" class="ms"></a>
<span class="cross" title='[{"bm":"52","desc":"Paṭhamabhāṇavāra","lang":"pi","uid":"pi-tv-kd16"},{"bm":"1","desc":"35. Hatthakasutta","lang":"pi","uid":"an3.35"}]'>^</span>

“Sabbadā ve sukhaṃ seti,<br>
brāhmaṇo parinibbuto;<br>
Yo na limpati kāmesu,<br>
sītibhūto nirūpadhi.
</p>
<p>
<a class="sc" id="13"></a>
<a id="p_12S1_1504" class="ms"></a>
Sabbā āsattiyo chetvā,<br>
vineyya hadaye daraṃ;<br>
Upasanto sukhaṃ seti,<br>
santiṃ pappuyya <span class="var" title='[{"eds":["bj","pts2"],"var":"cetasoti "}]'>cetasā”ti</span>.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Yakkhasaṃyutta</span>
<span class="hidden">Indakavagga</span>
<span class="hidden">Indakasutta</span>
</div>
</section>
<a class="previous" href="/pi/sn10.7">◀ Saṃyutta Nikāya  10.7</a><a class="top" href="#"> ▲ TOP </a><a class="next" href="/pi/sn10.9">Saṃyutta Nikāya  10.9 ▶</a>
</div>
</body>
</html>