<!DOCTYPE html>
<html data-prev="sn8.1" data-next="sn8.3">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn8.2">
<article>
<div class="hgroup">
<p class="division">Saṃyutta Nikāya 8</p>
<p>1. Vaṅgīsavagga</p>
<h1><span class="var" id="note432" title="aratisuttaṃ (bj, s1-3) | arai (pts1)">2. Aratīsutta</span></h1>
</div>
<p><a class="sc" id="1"></a><a class="pts2" id="pts21.401"></a><a id="p_12S1_1306" class="ms"></a><a class="msdiv" id="msdiv_210"></a>Ekaṃ samayaṃ … pe … āyasmā vaṅgīso āḷaviyaṃ viharati aggāḷave cetiye āyasmatā
nigrodha­kap­pena upajjhāyena saddhiṃ. Tena kho pana samayena āyasmā
nigrodhakappo pacchābhattaṃ piṇḍa­pāta­paṭik­kanto vihāraṃ pavisati, sāyaṃ vā
nikkhamati aparajju vā kāle. Tena kho pana samayena āyasmato vaṅgīsassa
anabhirati uppannā hoti, rāgo cittaṃ anuddhaṃseti. Atha kho āyasmato vaṅgīsassa
etadahosi: “alābhā vata me, na vata me lābhā; dulladdhaṃ vata me, na vata me
suladdhaṃ; yassa me anabhirati uppannā, rāgo cittaṃ anuddhaṃseti; taṃ kutettha
labbhā, yaṃ me paro anabhiratiṃ vinodetvā abhiratiṃ uppādeyya. Yannūnāhaṃ
attanāva attano anabhiratiṃ vinodetvā abhiratiṃ uppādeyyan”ti. Atha kho āyasmā
vaṅgīso attanāva attano anabhiratiṃ vinodetvā abhiratiṃ uppādetvā tāyaṃ velāyaṃ
imā gāthāyo abhāsi:</p>
<blockquote class="gatha">
<p><span class="cross" title="^thag21.1#6 [Vaṅ­gīsat­thera­gāthā]" id="note433">*</span>
<a class="sc" id="2"></a><a id="p_12S1_1307" class="ms"></a>“Aratiñca ratiñca pahāya,<br>
Sabbaso gehasitañca vitakkaṃ;<br>
Vanathaṃ na kareyya kuhiñci,<br>
<span class="var" title="nibbanatho arato sa (mr) | nibbanatho avanatho sa (^thag21.1#6 [Vaṅ­gīsat­thera­gāthā])" id="note434">Nibbanatho arato sa hi</span> bhikkhu.
</p>
<p><a class="sc" id="3"></a><a id="p_12S1_1308" class="ms"></a>Yamidha pathaviñca vehāsaṃ,<br>
Rūpagatañca jagatogadhaṃ;<br>
Kiñci parijīyati sabbamaniccaṃ,<br>
Evaṃ samecca caranti mutattā.
</p>
<p><a class="sc" id="4"></a><a class="pts2" id="pts21.402"></a><a id="p_12S1_1309" class="ms"></a>Upadhīsu janā <span class="var" title="gadhitā (pts1)" id="note435">gadhitāse</span>,<br>
Diṭṭhasute paṭighe ca mute ca;<br>
Ettha vinodaya chandamanejo,<br>
Yo ettha na limpati taṃ <span class="var" title="muni tamāhu (^thag21.1#6 [Vaṅ­gīsat­thera­gāthā])" id="note436">munimāhu</span>.
</p>
<p><a class="sc" id="5"></a><a class="pts1" id="pts11.187"></a><a id="p_12S1_1310" class="ms"></a>Atha saṭṭhinissitā savitakkā,<br>
<span class="var" title="puthujjanatāya (^thag21.1#9 [Vaṅ­gīsat­thera­gāthā])" id="note437">Puthū janatāya</span> adhammā niviṭṭhā;<br>
Na ca vaggagatassa kuhiñci,<br>
No pana <span class="var" title="duṭṭhullagāhī (^thag21.1#9 [Vaṅ­gīsat­thera­gāthā])" id="note438">duṭṭhullabhāṇī</span> sa bhikkhu.
</p>
<p><a class="sc" id="6"></a><a id="p_12S1_1311" class="ms"></a>Dabbo cira­rat­tasamā­hito,<br>
Akuhako nipako apihālu;<br>
Santaṃ padaṃ ajjhagamā muni paṭicca,<br>
Parinibbuto kaṅkhati kālan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vaṅgī­sasaṃ­yutta</span>
<span class="hidden">Vaṅgīsavagga</span>
<span class="hidden">Nikkhantasutta</span>
</aside>
</section>
</div>
</body>
</html>