<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.36">
<article>
<div class="hgroup">
<p class="division">Saṃyutta Nikāya 1</p>
<p>4. Satul­lapa­kāyika­vagga</p>
<h1>36. Saddhāsutta</h1>
</div>
<p><a class="sc" id="1"></a><a id="p_12S1_199" class="ms"></a><a class="msdiv" id="msdiv36"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha kho sambahulā satul­la­pakā­yikā devatāyo abhikkantāya rattiyā abhikkan­ta­vaṇṇā kevalakappaṃ jetavanaṃ obhāsetvā yena bhagavā tenu­pasaṅka­miṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā bhagavato santike imaṃ gāthaṃ abhāsi: </p>
<blockquote class="gatha">
<p><a class="sc" id="2"></a><a class="pts2ed" id="pts2ed1.54"></a><a id="p_12S1_200" class="ms"></a>“Saddhā dutiyā purisassa hoti,<br> No ce assaddhiyaṃ avatiṭṭhati;<br> Yaso ca kittī ca tatvassa hoti,<br> Saggañca so gacchati sarīraṃ vihāyā”ti.
</p>
</blockquote>
<p><a class="sc" id="3"></a><a id="p_12S1_201" class="ms"></a>Atha kho aparā devatā bhagavato santike imā gāthāyo abhāsi: </p>
<blockquote class="gatha">
<p><a class="sc" id="4"></a><a id="p_12S1_202" class="ms"></a>“Kodhaṃ jahe vippajaheyya mānaṃ,<br> Saṃyojanaṃ sabba­matik­ka­meyya;<br> Taṃ nāmarūpas­mi­masajja­mānaṃ,<br> Akiñcanaṃ nānupatanti saṅgā”ti.
</p>
<p><a class="sc" id="5"></a><a id="p_12S1_203" class="ms"></a>“Pamāda­manu­yuñ­janti,<br> bālā dummedhino janā;<br> Appamādañca medhāvī,<br> dhanaṃ seṭṭhaṃva rakkhati.
</p>
<p><a class="sc" id="6"></a><a id="p_12S1_204" class="ms"></a>Mā pamāda­manu­yuñ­je­tha,<br> mā kāmarati santhavaṃ;<br> Appamatto hi jhāyanto,<br> pappoti paramaṃ sukhan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Satul­lapa­kāyika­vagga</span>
<span class="hidden">Sabbhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>