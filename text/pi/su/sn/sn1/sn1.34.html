<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.34">
<article>
<div class="hgroup">
<p class="division">Saṃyutta Nikāya 1</p>
<p>4. Satul­lapa­kāyika­vagga</p>
<h1>34. Nasantisutta</h1>
</div>
<p><a class="sc" id="1"></a><a class="pts2" id="pts21.47"></a><a id="p_12S1_180" class="ms"></a><a class="msdiv" id="msdiv34"></a>Ekaṃ samayaṃ bhagavā sāvatthiyaṃ viharati jetavane anātha­piṇḍi­kassa ārāme. Atha
kho sambahulā satul­la­pakā­yikā devatāyo abhikkantāya rattiyā abhikkan­ta­vaṇṇā
kevalakappaṃ jetavanaṃ obhāsetvā yena bhagavā tenu­pasaṅka­miṃsu; upasaṅkamitvā
bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho ekā devatā
bhagavato santike imaṃ gāthaṃ abhāsi: </p>
<blockquote class="gatha">
<p><a class="sc" id="2"></a><a id="p_12S1_181" class="ms"></a>“Na santi kāmā manujesu niccā,<br>
Santīdha kamanīyāni <span class="var" title="kāmesu (mr)" id="note61">yesu</span> baddho;<br>
Yesu pamatto apunāgamanaṃ,<br>
Anāgantā puriso maccudheyyā”ti.
</p>
<p><a class="sc" id="3"></a><a id="p_12S1_182" class="ms"></a>“Chandajaṃ aghaṃ chandajaṃ dukkhaṃ,<br>
Chandavinayā aghavinayo;<br>
Aghavinayā dukkhavinayo”ti.
</p>
<p><a class="sc" id="4"></a><a class="pts2" id="pts21.48"></a><a id="p_12S1_183" class="ms"></a>“Na te kāmā yāni citrāni loke,<br>
Saṅkapparāgo purisassa kāmo;<br>
Tiṭṭhanti citrāni tatheva loke,<br>
Athettha dhīrā vinayanti chandaṃ.
</p>
<p><a class="sc" id="5"></a><a class="pts1" id="pts11.23"></a><a id="p_12S1_184" class="ms"></a>Kodhaṃ jahe vippajaheyya mānaṃ,<br>
Saṃyojanaṃ sabba­matik­ka­meyya;<br>
Taṃ nāmarūpas­mi­masajja­mānaṃ,<br>
Akiñcanaṃ nānupatanti dukkhā.
</p>
<p><a class="sc" id="6"></a><a id="p_12S1_185" class="ms"></a>Pahāsi saṅkhaṃ <span class="var" title="na ca mānamajjhagā (bj) | na vimānamāgā (s1-3, km, pts2)" id="note62">na vimānamajjhagā</span>,<br>
Acchecchi taṇhaṃ idha nāmarūpe;<br>
Taṃ chinnaganthaṃ anighaṃ nirāsaṃ,<br>
Pariyesamānā nājjhagamuṃ;<br>
Devā manussā idha vā huraṃ vā,<br>
Saggesu vā sabba­nivesa­nesū”ti.
</p>
<p><a class="sc" id="7"></a><a id="p_12S1_186" class="ms"></a>“Tañce hi nāddakkhuṃ tathāvimuttaṃ, (iccāyasmā mogharājā)<br>
Devā manussā idha vā huraṃ vā;<br>
Naruttamaṃ atthacaraṃ narānaṃ,<br>
Ye taṃ namassanti pasaṃsiyā te”ti.
</p>
<p><a class="sc" id="8"></a><a class="pts2" id="pts21.49"></a><a id="p_12S1_187" class="ms"></a>“Pasaṃsiyā tepi bhavanti bhikkhū, (mogharājāti bhagavā)<br>
Ye taṃ namassanti tathāvimuttaṃ;<br>
Aññāya dhammaṃ vicikicchaṃ pahāya,<br>
Saṅgātigā tepi bhavanti bhikkhū”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Satul­lapa­kāyika­vagga</span>
<span class="hidden">Sabbhisutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>