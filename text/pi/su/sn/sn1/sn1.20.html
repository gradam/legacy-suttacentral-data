<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn1.20">
<article>
<div class="hgroup">
<p class="division">Saṃyutta Nikāya 1</p>
<p>2. Nandanavagga</p>
<h1>20. Samiddhisutta</h1>
</div>
<p><a class="sc" id="1"></a><a id="p_12S1_65" class="ms"></a><a class="msdiv" id="msdiv20"></a><span class="evam">Evaṃ me sutaṃ—​</span>   ekaṃ samayaṃ bhagavā rājagahe viharati tapodārāme. Atha kho āyasmā samiddhi
rattiyā paccūsasamayaṃ paccuṭṭhāya yena tapodā tenupasaṅkami gattāni
parisiñcituṃ. Tapode gattāni parisiñcitvā paccuttaritvā ekacīvaro aṭṭhāsi
gattāni pubbāpayamāno. Atha kho aññatarā devatā abhikkantāya rattiyā
abhikkan­ta­vaṇṇā kevalakappaṃ tapodaṃ obhāsetvā yena āyasmā samiddhi
tenupasaṅkami; upasaṅkamitvā vehāsaṃ ṭhitā āyasmantaṃ samiddhiṃ gāthāya
ajjhabhāsi: </p>
<blockquote class="gatha">
<p><span class="cross" title="^ja167#1 [Samiddhijātaka]" id="note31">*</span>
<a class="sc" id="2"></a><a class="pts2" id="pts21.19"></a><a id="p_12S1_66" class="ms"></a>“Abhutvā bhikkhasi bhikkhu,<br>
na hi bhutvāna bhikkhasi;<br>
Bhutvāna bhikkhu bhikkhassu,<br>
mā taṃ kālo upaccagā”ti.
</p>
<p><a class="sc" id="3"></a><a class="pts1" id="pts11.9"></a><a id="p_12S1_67" class="ms"></a>“Kālaṃ vohaṃ na jānāmi,<br>
channo kālo na dissati;<br>
Tasmā abhutvā bhikkhāmi,<br>
mā maṃ kālo upaccagā”ti.
</p>
</blockquote>
<p><a class="sc" id="4"></a><a id="p_12S1_68" class="ms"></a>Atha kho sā devatā <span class="var" title="paṭhaviyaṃ (bj, s1-3, km, pts2)" id="note32">pathaviyaṃ</span> patiṭṭhahitvā āyasmantaṃ samiddhiṃ etadavoca:
“daharo tvaṃ, bhikkhu, pabbajito susu kāḷakeso, bhadrena yobbanena samannāgato,
paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā
sandiṭṭhikaṃ hitvā kālikaṃ anudhāvī”ti.</p>
<p><a class="sc" id="5"></a><a class="pts2" id="pts21.20"></a><a id="p_12S1_69" class="ms"></a>“Na khvāhaṃ, āvuso, sandiṭṭhikaṃ hitvā kālikaṃ anudhāvāmi. Kālikañca khvāhaṃ,
āvuso, hitvā sandiṭṭhikaṃ anudhāvāmi. Kālikā hi, āvuso, kāmā vuttā bhagavatā
bahudukkhā bahupāyāsā; ādīnavo ettha bhiyyo. Sandiṭṭhiko ayaṃ dhammo akāliko
ehipassiko opaneyyiko paccattaṃ veditabbo viññūhī”ti.</p>
<p><a class="sc" id="6"></a><a id="p_12S1_70" class="ms"></a>“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo
ettha bhiyyo? Kathaṃ sandiṭṭhiko ayaṃ dhammo akāliko ehipassiko opaneyyiko
paccattaṃ veditabbo viññūhī”ti?</p>
<p><a class="sc" id="7"></a><a id="p_12S1_71" class="ms"></a>“Ahaṃ kho, āvuso, navo acirapabbajito adhunāgato imaṃ dhammavinayaṃ. <span class="var" title="na khvāhaṃ (bj, pts1-2)" id="note33">Na tāhaṃ</span>
sakkomi vitthārena ācikkhituṃ. Ayaṃ so bhagavā arahaṃ sammāsambuddho rājagahe
viharati tapodārāme. Taṃ bhagavantaṃ upasaṅkamitvā etamatthaṃ puccha. Yathā te
bhagavā byākaroti tathā naṃ dhāreyyāsī”ti.</p>
<p><a class="sc" id="8"></a><a class="pts1" id="pts11.10"></a><a class="pts2" id="pts21.21"></a><a id="p_12S1_72" class="ms"></a>“Na kho, bhikkhu, sukaro so bhagavā amhehi upasaṅkamituṃ, aññāhi mahesakkhāhi
devatāhi parivuto. Sace kho tvaṃ, bhikkhu, taṃ bhagavantaṃ upasaṅkamitvā
etamatthaṃ puccheyyāsi, mayampi āgaccheyyāma dhammas­savanāyā”ti. “Evamāvuso”ti
kho āyasmā samiddhi tassā devatāya paṭissutvā yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho
āyasmā samiddhi bhagavantaṃ etadavoca: </p>
<p><a class="sc" id="9"></a><a id="p_12S1_73" class="ms"></a>“Idhāhaṃ, bhante, rattiyā paccūsasamayaṃ paccuṭṭhāya yena tapodā tenupasaṅkamiṃ
gattāni parisiñcituṃ. Tapode gattāni parisiñcitvā paccuttaritvā ekacīvaro
aṭṭhāsiṃ gattāni pubbāpayamāno. Atha kho, bhante, aññatarā devatā abhikkantāya
rattiyā abhikkan­ta­vaṇṇā kevalakappaṃ tapodaṃ obhāsetvā yenāhaṃ tenupasaṅkami;
upasaṅkamitvā vehāsaṃ ṭhitā imāya gāthāya ajjhabhāsi: </p>
<blockquote class="gatha">
<p><a class="sc" id="10"></a><a id="p_12S1_74" class="ms"></a>‘Abhutvā bhikkhasi bhikkhu,<br>
na hi bhutvāna bhikkhasi;<br>
Bhutvāna bhikkhu bhikkhassu,<br>
mā taṃ kālo upaccagā’ti.
</p>
</blockquote>
<p><a class="sc" id="11"></a><a id="p_12S1_75" class="ms"></a>Evaṃ vutte, ahaṃ, bhante, taṃ devataṃ gāthāya paccabhāsiṃ: </p>
<blockquote class="gatha">
<p><a class="sc" id="12"></a><a class="pts2" id="pts21.22"></a><a id="p_12S1_76" class="ms"></a>‘Kālaṃ vohaṃ na jānāmi,<br>
channo kālo na dissati;<br>
Tasmā abhutvā bhikkhāmi,<br>
mā maṃ kālo upaccagā’ti.
</p>
</blockquote>
<p><a class="sc" id="13"></a><a id="p_12S1_77" class="ms"></a>Atha kho, bhante, sā devatā pathaviyaṃ patiṭṭhahitvā maṃ etadavoca: ‘daharo
tvaṃ, bhikkhu, pabbajito susu kāḷakeso, bhadrena yobbanena samannāgato,
paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā
sandiṭṭhikaṃ hitvā kālikaṃ anudhāvī’ti.</p>
<p><a class="sc" id="14"></a><a id="p_12S1_78" class="ms"></a>Evaṃ vuttāhaṃ, bhante, taṃ devataṃ etadavocaṃ: ‘na khvāhaṃ, āvuso, sandiṭṭhikaṃ
hitvā kālikaṃ anudhāvāmi; kālikañca khvāhaṃ, āvuso, hitvā sandiṭṭhikaṃ
anudhāvāmi. Kālikā hi, āvuso, kāmā vuttā bhagavatā bahudukkhā bahupāyāsā;
ādīnavo ettha bhiyyo. Sandiṭṭhiko ayaṃ dhammo akāliko ehipassiko opaneyyiko
paccattaṃ veditabbo viññūhī’ti.</p>
<p><a class="sc" id="15"></a><a class="pts1" id="pts11.11"></a><a id="p_12S1_79" class="ms"></a>Evaṃ vutte, bhante, sā devatā maṃ etadavoca: ‘kathañca, bhikkhu, kālikā kāmā
vuttā bhagavatā bahudukkhā bahupāyāsā; ādīnavo ettha bhiyyo? Kathaṃ sandiṭṭhiko
ayaṃ dhammo akāliko ehipassiko opaneyyiko paccattaṃ veditabbo viññūhī’ti?</p>
<p><a class="sc" id="16"></a><a class="pts2" id="pts21.23"></a><a id="p_12S1_80" class="ms"></a>Evaṃ vuttāhaṃ, bhante, taṃ devataṃ etadavocaṃ: ‘ahaṃ kho, āvuso, navo
acirapabbajito adhunāgato imaṃ dhammavinayaṃ, na tāhaṃ sakkomi vitthārena
ācikkhituṃ. Ayaṃ so bhagavā arahaṃ sammāsambuddho rājagahe viharati tapodārāme.
Taṃ bhagavantaṃ upasaṅkamitvā etamatthaṃ puccha. Yathā te bhagavā byākaroti
tathā naṃ dhāreyyāsī’ti.</p>
<p><a class="sc" id="17"></a><a id="p_12S1_81" class="ms"></a>Evaṃ vutte, bhante, sā devatā maṃ etadavoca: ‘na kho, bhikkhu, sukaro so
bhagavā amhehi upasaṅkamituṃ, aññāhi mahesakkhāhi devatāhi parivuto. Sace kho
tvaṃ, bhikkhu, taṃ bhagavantaṃ upasaṅkamitvā etamatthaṃ puccheyyāsi, mayampi
āgaccheyyāma dhammas­savanāyā’ti. Sace, bhante, tassā devatāya saccaṃ vacanaṃ,
idheva sā devatā avidūre”ti.</p>
<p><a class="sc" id="18"></a><a id="p_12S1_82" class="ms"></a>Evaṃ vutte, sā devatā āyasmantaṃ samiddhiṃ etadavoca: “puccha, bhikkhu, puccha,
bhikkhu, yamahaṃ anuppattā”ti.</p>
<p><a class="sc" id="19"></a><a id="p_12S1_83" class="ms"></a>Atha kho bhagavā taṃ devataṃ gāthāhi ajjhabhāsi: </p>
<blockquote class="gatha">
<p><a class="sc" id="20"></a><a id="p_12S1_84" class="ms"></a>“Akkhey­yasaññino sattā,<br>
akkheyyasmiṃ patiṭṭhitā;<br>
Akkheyyaṃ apariññāya,<br>
yogamāyanti maccuno.
</p>
<p><a class="sc" id="21"></a><a class="pts2" id="pts21.24"></a><a id="p_12S1_85" class="ms"></a>Akkheyyañca pariññāya,<br>
Akkhātāraṃ na maññati;<br>
Tañhi tassa na hotīti,<br>
Yena naṃ vajjā na tassa atthi;<br>
Sace vijānāsi vadehi <span class="var" title="yakkhīti (pts1-2, mr)" id="note34">yakkhā”ti</span>.
</p>
</blockquote>
<p><a class="sc" id="22"></a><a id="p_12S1_86" class="ms"></a>“Na khvāhaṃ, bhante, imassa bhagavatā saṅkhittena bhāsitassa vitthārena atthaṃ
ājānāmi. Sādhu me, bhante, bhagavā tathā bhāsatu yathāhaṃ imassa bhagavatā
saṅkhittena bhāsitassa vitthārena atthaṃ jāneyyan”ti.</p>
<blockquote class="gatha">
<p><a class="sc" id="23"></a><a class="pts1" id="pts11.12"></a><a class="pts2" id="pts21.25"></a><a id="p_12S1_87" class="ms"></a>“Samo visesī <span class="var" title="athavā (si, pts1-2)" id="note35">uda vā</span> nihīno,<br>
Yo maññatī so <span class="var" title="sopi vadetha (mr)" id="note36">vivadetha</span> tena;<br>
Tīsu vidhāsu avikampamāno,<br>
Samo visesīti na tassa hoti;<br>
Sace vijānāsi vadehi yakkhā”ti.
</p>
</blockquote>
<p><a class="sc" id="24"></a><a id="p_12S1_88" class="ms"></a>“Imassapi khvāhaṃ, bhante, bhagavatā saṅkhittena bhāsitassa na vitthārena
atthaṃ ājānāmi. Sādhu me, bhante, bhagavā tathā bhāsatu yathāhaṃ imassa
bhagavatā saṅkhittena bhāsitassa vitthārena atthaṃ jāneyyan”ti.</p>
<blockquote class="gatha">
<p><a class="sc" id="25"></a><a id="p_12S1_89" class="ms"></a>“Pahāsi saṅkhaṃ na vimānamajjhagā,<br>
<span class="var" title="acchejji (si, s1-3, km, mr)" id="note37">Acchecchi</span> taṇhaṃ idha nāmarūpe;<br>
Taṃ chinnaganthaṃ anighaṃ nirāsaṃ,<br>
Pariyesamānā nājjhagamuṃ;<br>
Devā manussā idha vā huraṃ vā,<br>
Saggesu vā sabba­nivesa­nesu.
</p>
</blockquote>
<p><a class="sc" id="26"></a><a id="p_12S1_90" class="ms"></a>Sace vijānāsi vadehi yakkhā”ti.</p>
<p><a class="sc" id="27"></a><a id="p_12S1_91" class="ms"></a>“Imassa khvāhaṃ, bhante, bhagavatā saṅkhittena bhāsitassa evaṃ vitthārena
atthaṃ ājānāmi—</p>
<blockquote class="gatha">
<p><a class="sc" id="28"></a><a class="pts2" id="pts21.26"></a><a id="p_12S1_92" class="ms"></a>Pāpaṃ na kayirā vacasā manasā,<br>
Kāyena vā kiñcana sabbaloke;<br>
Kāme pahāya satimā sampajāno,<br>
Dukkhaṃ na sevetha anat­tha­saṃhi­tan”ti.
</p>
</blockquote>
<p class="endsection">Nandanavaggo dutiyo.</p>
<blockquote class="uddanagatha">
<p><a class="sc" id="29"></a><a id="p_12S1_95" class="ms"></a>Nandanā nandati ceva,<br>
Natthi­puttasa­mena ca;<br>
Khattiyo saṇamāno ca,<br>
Niddātandī ca dukkaraṃ;<br>
Hirī kuṭikā navamo,<br>
Dasamo vutto samiddhināti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devatāsaṃyutta</span>
<span class="hidden">Nandanavagga</span>
<span class="hidden">Nandanasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>