<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.62">
<article>
<div class="hgroup">
<p class="division">Saṃyutta Nikāya 22</p>
<p>6. Upayavagga</p>
<h1>62. Nirutti­patha­sutta</h1>
</div>
<p><a class="sc" id="1"></a><a id="p_13S3_323" class="ms"></a><a class="msdiv" id="msdiv62"></a>Sāvatthi­nidānaṃ. “Tayome, bhikkhave, niruttipathā adhi­vacana­pathā paññattipathā
asaṅkiṇṇā asaṅkiṇṇapubbā, na saṅkīyanti, na saṅkīyissanti, appaṭikuṭṭhā
samaṇehi brāhmaṇehi viññūhi. Katame tayo? Yaṃ, bhikkhave, rūpaṃ atītaṃ
niruddhaṃ vipariṇataṃ ‘ahosī’ti tassa saṅkhā, ‘ahosī’ti tassa samaññā,
‘ahosī’ti tassa paññatti; na tassa saṅkhā ‘atthī’ti, na tassa saṅkhā
‘bhavissatī’ti.</p>
<p><a class="sc" id="2"></a><a id="p_13S3_324" class="ms"></a>Yā vedanā atītā niruddhā vipariṇatā ‘ahosī’ti tassā saṅkhā, ‘ahosī’ti tassā
samaññā, ‘ahosī’ti tassā paññatti; na tassā saṅkhā ‘atthī’ti, na tassā saṅkhā
‘bhavissatī’ti.</p>
<p><a class="sc" id="3"></a><a id="p_13S3_325" class="ms"></a>Yā saññā … ye saṅkhārā atītā niruddhā vipariṇatā ‘ahesun’ti tesaṃ saṅkhā,
‘ahesun’ti tesaṃ samaññā, ‘ahesun’ti tesaṃ paññatti; na tesaṃ saṅkhā ‘atthī’ti,
na tesaṃ saṅkhā ‘bhavissantī’ti.</p>
<p><a class="sc" id="4"></a><a class="pts" id="pts3.72"></a><a id="p_13S3_326" class="ms"></a>Yaṃ viññāṇaṃ atītaṃ niruddhaṃ vipariṇataṃ, ‘ahosī’ti tassa saṅkhā, ‘ahosī’ti
tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa
saṅkhā ‘bhavissatī’ti.</p>
<p><a class="sc" id="5"></a><a id="p_13S3_327" class="ms"></a>Yaṃ, bhikkhave, rūpaṃ ajātaṃ apātubhūtaṃ, ‘bhavissatī’ti tassa saṅkhā,
‘bhavissatī’ti tassa samaññā, ‘bhavissatī’ti tassa paññatti; na tassa saṅkhā
‘atthī’ti, na tassa saṅkhā ‘ahosī’ti.</p>
<p><a class="sc" id="6"></a><a id="p_13S3_328" class="ms"></a>Yā vedanā ajātā apātubhūtā, ‘bhavissatī’ti tassā saṅkhā, ‘bhavissatī’ti tassā
samaññā, ‘bhavissatī’ti tassā paññatti; na tassā saṅkhā ‘atthī’ti, na tassā
saṅkhā ‘ahosī’ti.</p>
<p><a class="sc" id="7"></a><a id="p_13S3_329" class="ms"></a>Yā saññā … ye saṅkhārā ajātā apātubhūtā, ‘bhavissantī’ti tesaṃ saṅkhā,
‘bhavissantī’ti tesaṃ samaññā, ‘bhavissantī’ti tesaṃ paññatti; na tesaṃ saṅkhā
‘atthī’ti, na tesaṃ saṅkhā ‘ahesun’ti.</p>
<p><a class="sc" id="8"></a><a id="p_13S3_330" class="ms"></a>Yaṃ viññāṇaṃ ajātaṃ apātubhūtaṃ, ‘bhavissatī’ti tassa saṅkhā, ‘bhavissatī’ti
tassa samaññā, ‘bhavissatī’ti tassa paññatti; na tassa saṅkhā ‘atthī’ti, na
tassa saṅkhā ‘ahosī’ti.</p>
<p><a class="sc" id="9"></a><a id="p_13S3_331" class="ms"></a>Yaṃ, bhikkhave, rūpaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa
samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā
‘bhavissatī’ti.</p>
<p><a class="sc" id="10"></a><a id="p_13S3_332" class="ms"></a>Yā vedanā jātā pātubhūtā, ‘atthī’ti tassā saṅkhā, ‘atthī’ti tassā samaññā,
‘atthī’ti tassā paññatti; na tassā saṅkhā ‘ahosī’ti, na tassā saṅkhā
‘bhavissatī’ti.</p>
<p><a class="sc" id="11"></a><a id="p_13S3_333" class="ms"></a>Yā saññā … ye saṅkhārā jātā pātubhūtā, ‘atthī’ti tesaṃ saṅkhā, ‘atthī’ti tesaṃ
samaññā, ‘atthī’ti tesaṃ paññatti; na tesaṃ saṅkhā ‘ahesun’ti, na tesaṃ saṅkhā,
‘bhavissantī’ti.</p>
<p><a class="sc" id="12"></a><a id="p_13S3_334" class="ms"></a>Yaṃ viññāṇaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa samaññā,
‘atthī’ti tassa paññatti; na tassa saṅkhā ‘ahosī’ti, na tassa saṅkhā
‘bhavissatī’ti.</p>
<p><a class="sc" id="13"></a><a class="pts" id="pts3.73"></a><a id="p_13S3_335" class="ms"></a>Ime kho, bhikkhave, tayo niruttipathā adhi­vacana­pathā paññattipathā asaṃkiṇṇā
asaṃkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi
brāhmaṇehi viññūhi<span class="cross" title="^mn117#16 [Mahā­cat­tārīsa­kasutta] | ^an4.30#1 [30. Parib­bāja­ka­sutta] | ^kv1.1#712 [Suddha­sacci­kaṭṭha/ Suttasādhana]" id="note101">*</span>. Yepi te, bhikkhave, ahesuṃ ukkalā vassabhaññā ahetukavādā
akiriyavādā natthikavādā, tepime tayo niruttipathe adhi­vacana­pathe
paññattipathe na garahitabbaṃ nap­paṭik­kosi­tabbaṃ amaññiṃsu. Taṃ kissa hetu?
<span class="var" title="­nindāb­yā­rosa­u­pāram­bha­bhayāti (bj, s1-3, km, pts1)" id="note102">Nindā­ghaṭṭa­nab­yā­rosa­u­pāram­bha­bhayā”ti</span>.</p>
<p class="endsection">Maj­jhima­paṇṇā­sa­kassa upayavaggo paṭhamo.</p>
<blockquote class="uddanagatha">
<p><a class="sc" id="14"></a><a id="p_13S3_338" class="ms"></a>Upayo bījaṃ udānaṃ,<br>
Upādā­na­pari­vattaṃ;<br>
Sattaṭṭhānañca sambuddho,<br>
Pañcamahāli ādittā;<br>
Vaggo niruttipathena cāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Upayavagga</span>
<span class="hidden">Upayasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>