<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn22.76">
<article>
<div class="hgroup">
<p class="division">Saṃyutta Nikāya 22</p>
<p>8. Khaj­ja­nī­yavagga</p>
<h1>76. Arahantasutta</h1>
</div>
<p><a class="sc" id="1"></a><a class="pts" id="pts3.83"></a><a class="ms" id="p_13S3_385"></a><a class="msdiv" id="msdiv76"></a>Sāvatthi­nidānaṃ. “Rūpaṃ, bhikkhave, aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Vedanā … saññā … saṅkhārā … viññāṇaṃ aniccaṃ. Yadaniccaṃ taṃ dukkhaṃ; yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.</p>
<p><a class="sc" id="2"></a><a class="ms" id="p_13S3_386"></a>Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi … saññāyapi … saṅkhāresupi … viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṃ, ete aggā, ete seṭṭhā lokasmiṃ yadidaṃ arahanto”ti.</p>
<p><a class="sc" id="3"></a><a class="ms" id="p_13S3_387"></a>Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="4"></a><a class="ms" id="p_13S3_388"></a>“Sukhino vata arahanto,<br> taṇhā tesaṃ na vijjati;<br> Asmimāno samucchinno,<br> mohajālaṃ padālitaṃ.
</p>
<p><a class="sc" id="5"></a><a class="ms" id="p_13S3_389"></a>Anejaṃ te anuppattā,<br> cittaṃ tesaṃ anāvilaṃ;<br> Loke anupalittā te,<br> brahmabhūtā anāsavā.
</p>
<p><a class="sc" id="6"></a><a class="ms" id="p_13S3_390"></a>Pañcakkhandhe pariññāya,<br> satta saddham­ma­gocarā;<br> Pasaṃsiyā sappurisā,<br> puttā buddhassa orasā.
</p>
<p><a class="sc" id="7"></a><a class="ms" id="p_13S3_391"></a>Satta­ratana­sam­pannā,<br> Tīsu sikkhāsu sikkhitā;<br> Anuvicaranti mahāvīrā,<br> Pahīna­bhaya­bhe­ravā.
</p>
<p><a class="sc" id="8"></a><a class="ms" id="p_13S3_392"></a>Dasahaṅgehi sampannā,<br> mahānāgā samāhitā;<br> Ete kho seṭṭhā lokasmiṃ,<br> taṇhā tesaṃ na vijjati.
</p>
<p><a class="sc" id="9"></a><a class="ms" id="p_13S3_393"></a>Ase­kha­ñā­ṇa­mup­pan­naṃ,<br> <span class="var" title="antimassa (mr)" id="note109">antimoyaṃ</span> samussayo;<br> Yo sāro brahma­cari­yassa,<br> tasmiṃ aparapaccayā.
</p>
<p><a class="sc" id="10"></a><a class="pts" id="pts3.84"></a><a class="ms" id="p_13S3_394"></a>Vidhāsu na vikampanti,<br> vippamuttā punabbhavā;<br> Danta­bhūmi­manup­pattā,<br> te loke vijitāvino.
</p>
<p><a class="sc" id="11"></a><a class="ms" id="p_13S3_395"></a>Uddhaṃ tiriyaṃ apācīnaṃ,<br> nandī tesaṃ na vijjati;<br> Nadanti te sīhanādaṃ,<br> buddhā loke anuttarā”ti.
</p>
</blockquote>
<p class="endsection">Catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Khan­dha­saṃ­yutta</span>
<span class="hidden">Maj­jhima­paṇṇā­saka</span>
<span class="hidden">Khaj­ja­nī­yavagga</span>
<span class="hidden">Assādasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>