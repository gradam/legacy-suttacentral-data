<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn35.146">
<article>
<div id="sn35.146" class="hgroup">
<p class="division">Saṃyutta Nikāya 35</p>
<p>15. Navapurāṇavagga</p>
<h1>146. Kammanirodhasutta</h1>
</div>
<p>
<a class="sc" id="1"></a>
<a class="pts" id="pts4.133"></a>
<a id="p_13S4_810" class="ms"></a>
<a class="msdiv" id="msdiv_146"></a>


“Navapurāṇāni, bhikkhave, kammāni desessāmi kammanirodhaṃ kammanirodhagāminiñca
paṭipadaṃ. Taṃ suṇātha, sādhukaṃ manasi karotha, bhāsissāmīti. Katamañca,
bhikkhave, purāṇakammaṃ? Cakkhu, bhikkhave, purāṇakammaṃ abhisaṅkhataṃ
abhisañcetayitaṃ vedaniyaṃ daṭṭhabbaṃ … pe … jivhā purāṇakammā abhisaṅkhatā
abhisañcetayitā vedaniyā daṭṭhabbā … pe … mano purāṇakammo abhisaṅkhato
abhisañcetayito vedaniyo daṭṭhabbo. Idaṃ vuccati, bhikkhave, purāṇakammaṃ.
Katamañca, bhikkhave, navakammaṃ? Yaṃ kho, bhikkhave, etarahi kammaṃ karoti
kāyena vācāya manasā, idaṃ vuccati, bhikkhave, navakammaṃ. Katamo ca,
bhikkhave, kammanirodho? Yo kho, bhikkhave, kāyakammavacīkammamanokammassa
nirodhā vimuttiṃ phusati, ayaṃ vuccati, bhikkhave, kammanirodho. Katamā ca,
bhikkhave, kammanirodhagāminī paṭipadā? Ayameva ariyo aṭṭhaṅgiko maggo,
seyyathidaṃ–  sammādiṭṭhi, sammāsaṅkappo, sammāvācā, sammākammanto, sammāājīvo,
sammāvāyāmo, sammāsati, sammāsamādhi–  ayaṃ vuccati, bhikkhave,
kammanirodhagāminī paṭipadā. Iti kho, bhikkhave, desitaṃ mayā purāṇakammaṃ,
desitaṃ navakammaṃ, desito kammanirodho, desitā kammanirodhagāminī paṭipadā.
Yaṃ kho, bhikkhave, satthārā karaṇīyaṃ sāvakānaṃ hitesinā anukampakena
anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni
suññāgārāni. Jhāyatha, bhikkhave, mā pamādattha; mā pacchāvippaṭisārino
ahuvattha. Ayaṃ vo amhākaṃ anusāsanī”ti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saḷāyatanasaṃyutta</span>
<span class="hidden">Tatiyapaṇṇāsaka</span>
<span class="hidden">Navapurāṇavagga</span>
<span class="hidden">Kammanirodhasutta</span>
</div>
</section>
<a class="previous" href="/pi/sn35.145">◀ Saṃyutta Nikāya  35.145</a><a class="top" href="#"> ▲ TOP </a><a class="next" href="/pi/sn35.147">Saṃyutta Nikāya  35.147 ▶</a>
</div>
</body>
</html>