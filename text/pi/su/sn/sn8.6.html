<!DOCTYPE html>
<html data-prev="sn8.5" data-next="sn8.7">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn8.6">
<article>
<div class="hgroup">
<p class="division">Saṃyutta Nikāya 8</p>
<p>1. Vaṅgīsavagga</p>
<h1><span class="var" id="note441" title="sārī­putta­suttaṃ (s3)">6. Sāriputtasutta</span></h1>
</div>
<p><a class="sc" id="1"></a>
<a class="pts1" id="pts1.190"></a>
<a class="pts2" id="pts1.409"></a>
<a id="p_12S1_1331" class="ms"></a>
<a class="msdiv" id="msdiv_214"></a>
Ekaṃ samayaṃ āyasmā sāriputto sāvatthiyaṃ viharati jetavane anātha­piṇḍi­kassa
ārāme. Tena kho pana samayena āyasmā sāriputto bhikkhū dhammiyā kathāya
sandasseti samādapeti samuttejeti sampahaṃseti poriyā vācāya vissaṭṭhāya
<span class="var" title="aneḷagalāya (bj, pts2, mr) | anelagaḷāya (s1-3, km, pts1)" id="note442">anelagalāya</span> atthassa viññāpaniyā. Te ca bhikkhū aṭṭhiṃ katvā manasi katvā
sabbacetasā samannāharitvā ohitasotā dhammaṃ suṇanti. Atha kho āyasmato
vaṅgīsassa etadahosi: “ayaṃ kho āyasmā sāriputto bhikkhū dhammiyā kathāya
sandasseti samādapeti samuttejeti sampahaṃseti poriyā vācāya vissaṭṭhāya
anelagalāya atthassa viññāpaniyā. Te ca bhikkhū aṭṭhiṃ katvā manasi katvā
sabbacetasā samannāharitvā ohitasotā dhammaṃ suṇanti. Yannūnāhaṃ āyasmantaṃ
sāriputtaṃ sammukhā sāruppāhi gāthāhi abhitthaveyyan”ti.</p>
<p><a class="sc" id="2"></a>
<a id="p_12S1_1332" class="ms"></a>
Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yenāyasmā
sāriputto tenañjaliṃ paṇāmetvā āyasmantaṃ sāriputtaṃ etadavoca: “paṭibhāti maṃ,
āvuso sāriputta, paṭibhāti maṃ, āvuso sāriputtā”ti. “Paṭibhātu taṃ, āvuso
vaṅgīsā”ti. Atha kho āyasmā vaṅgīso āyasmantaṃ sāriputtaṃ sammukhā sāruppāhi
gāthāhi abhitthavi: </p>
<blockquote class="gatha">
<p><span class="cross" title="^thag21.1#23 [Vaṅ­gīsat­thera­gāthā] | ^mi2#64 [Pubbayogādi]" id="note443">^</span>
<a class="sc" id="3"></a>
<a id="p_12S1_1333" class="ms"></a>
“Gambhīrapañño medhāvī,<br>
maggāmaggassa kovido;<br>
Sāriputto mahāpañño,<br>
dhammaṃ deseti bhikkhunaṃ.
</p>
<p><a class="sc" id="4"></a>
<a class="pts2" id="pts1.410"></a>
<a id="p_12S1_1334" class="ms"></a>
Saṃkhittenapi deseti,<br>
vitthārenapi bhāsati;<br>
Sāḷikāyiva nigghoso,<br>
paṭibhānaṃ <span class="var" title="mudiriyi (s1) | mudīriyi (s2, s3, km) | udiyyati (^thag21.1#24 [Vaṅ­gīsat­thera­gāthā]) | udīriyati (sāmañ­ña­phala­sutta­ṭī­kānu­rūpaṃ)" id="note444">udīrayi</span>.
</p>
<p><a class="sc" id="5"></a>
<a id="p_12S1_1335" class="ms"></a>
Tassa taṃ desayantassa,<br>
suṇanti madhuraṃ giraṃ;<br>
Sarena rajanīyena,<br>
savanīyena vaggunā;<br>
Udaggacittā muditā,<br>
sotaṃ odhenti bhikkhavo”ti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vaṅgī­sasaṃ­yutta</span>
<span class="hidden">Vaṅgīsavagga</span>
<span class="hidden">Nikkhantasutta</span>
</div>
</section>
<a class="previous" href="/pi/sn8.5">◀ Saṃyutta Nikāya  8.5</a><a class="top" href="#"> ▲ TOP </a><a class="next" href="/pi/sn8.7">Saṃyutta Nikāya  8.7 ▶</a>
</div>
</body>
</html>