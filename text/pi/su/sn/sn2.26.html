<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="26"><article><hgroup id="sn2.26"><h2>Saṃyutta Nikāya 2</h2> <h3>3. Nānātitthiyavagga</h3><h1>26. Rohitassasutta</h1></hgroup><p><a id="p_12S1_528" class="ms"></a><a class="msdiv" id="msdiv_107"></a><a class="sc" id="1"></a>
Sāvatthinidānaṃ. Ekamantaṃ ṭhito kho rohitasso devaputto bhagavantaṃ etadavoca:  “yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā”ti? “Yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī”ti.</p><p><a id="p_12S1_529" class="ms"></a><a class="sc" id="2"></a>
“Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.</p><p><a id="p_12S1_530" class="ms"></a><a class="sc" id="3"></a>
Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. Tassa mayhaṃ, bhante, evarūpo javo ahosi; seyyathāpi nāma daḷhadhammā dhanuggaho susikkhito katahattho katayoggo katūpāsano lahukena asanena appakasireneva tiriyaṃ tālacchāyaṃ atipāteyya. Tassa mayhaṃ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo. Tassa mayhaṃ, bhante, evarūpaṃ icchāgataṃ uppajji:  ‘ahaṃ gamanena lokassa antaṃ pāpuṇissāmī’ti. So khvāhaṃ, bhante, evarūpena javena samannāgato evarūpena ca padavītihārena, aññatreva asitapītakhāyitasāyitā aññatra uccārapassāvakammā aññatra niddā­kila­matha­paṭi­vino­danā vassasatāyuko vassasatajīvī vassasataṃ gantvā appatvāva lokassa antaṃ antarāva kālaṅkato.</p><p><a id="p_12S1_531" class="ms"></a><a class="sc" id="4"></a>
Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:  ‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p><p><a id="p_12S1_532" class="ms"></a><a class="sc" id="5"></a>
“Na kho panāhaṃ, āvuso, appatvā lokassa antaṃ dukkhassa antakiriyaṃ vadāmi. Api ca khvāhaṃ, āvuso, imasmiṃyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti.</p><blockquote class="gatha"><p><a id="p_12S1_533" class="ms"></a><a class="sc" id="6"></a>
Gamanena na pattabbo,<br> lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p><p><a id="p_12S1_534" class="ms"></a><a class="sc" id="7"></a>
Tasmā have lokavidū sumedho,<br> Lokantagū vusitabrahmacariyo;<br>
Lokassa antaṃ samitāvi ñatvā,<br>
Nāsīsati lokamimaṃ parañcā”ti.
</p>
</blockquote></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Devaputtasaṃyutta</div>
<div class="hidden">
Nānātitthiyavagga</div>
<div class="hidden">
Sivasutta</div>
</div>
</section><a class="previous" href="/pi/sn2.25">◀ Saṃyutta Nikāya  2.25</a><a class="top" href="#"> ▲ TOP </a><a class="next" href="/pi/sn2.27">Saṃyutta Nikāya  2.27 ▶</a></div>
</body>
</html>