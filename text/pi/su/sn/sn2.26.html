<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn2.26">
<article>
<div id="sn2.26" class="hgroup">
<p class="division">Saṃyutta Nikāya 2</p>
<p>3. Nānātitthiyavagga</p>
<h1>26. Rohitassasutta</h1>
</div>
<p>
<a class="sc" id="1"></a>
<a class="pts" id="pts1.143"></a>
<a id="p_12S1_528" class="ms"></a>
<a class="msdiv" id="msdiv_107"></a>
<span class="cross" title='[{"bm":"1","desc":"45. Rohitassasutta","lang":"pi","uid":"an4.45"},{"bm":"1","desc":"46. Dutiyarohitassasutta","lang":"pi","uid":"an4.46"}]'>^</span>

Sāvatthinidānaṃ. Ekamantaṃ ṭhito kho rohitasso devaputto bhagavantaṃ etadavoca:
“yattha nu kho, bhante, na jāyati <span class="var" title='[{"eds":["s1","s2","s3","km","mr"],"var":"na jiyyati na miyyati "}]'>na jīyati na mīyati</span> na cavati na upapajjati,
sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ
vā”ti? “Yattha kho, āvuso, na jāyati na jīyati na mīyati na cavati na
upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti
vadāmī”ti.</p>
<p>
<a class="sc" id="2"></a>
<a id="p_12S1_529" class="ms"></a>
“Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:
‘yattha kho, āvuso, na jāyati na jīyati na mīyati na cavati na upapajjati,
nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti.</p>
<p>
<a class="sc" id="3"></a>
<a class="pts" id="pts1.144"></a>
<a id="p_12S1_530" class="ms"></a>
Bhūtapubbāhaṃ, bhante, rohitasso nāma isi ahosiṃ bhojaputto iddhimā
vehāsaṅgamo. Tassa mayhaṃ, bhante, evarūpo javo ahosi; seyyathāpi nāma
<span class="var" title='[{"eds":["si","s1","s2","s3","pts1","pts2"],"var":"daḷhadhammo "}]'>daḷhadhammā</span> dhanuggaho susikkhito katahattho katayoggo katūpāsano lahukena
asanena appakasireneva tiriyaṃ tālacchāyaṃ atipāteyya. Tassa mayhaṃ, bhante,
evarūpo padavītihāro ahosi; seyyathāpi nāma puratthimā samuddā pacchimo
samuddo. Tassa mayhaṃ, bhante, evarūpaṃ icchāgataṃ uppajji: ‘ahaṃ gamanena
lokassa antaṃ pāpuṇissāmī’ti. So khvāhaṃ, bhante, evarūpena javena samannāgato
evarūpena ca padavītihārena, aññatreva asitapītakhāyitasāyitā aññatra
uccārapassāvakammā aññatra niddākilamathapaṭivinodanā vassasatāyuko
vassasatajīvī vassasataṃ gantvā appatvāva lokassa antaṃ antarāva kālaṅkato.</p>
<p>
<a class="sc" id="4"></a>
<a id="p_12S1_531" class="ms"></a>
Acchariyaṃ, bhante, abbhutaṃ, bhante. Yāvasubhāsitamidaṃ, bhante, bhagavatā:
‘yattha kho, āvuso, na jāyati na jīyati na mīyati na cavati na upapajjati,
nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’”ti.</p>
<p>
<a class="sc" id="5"></a>
<a class="pts" id="pts1.145"></a>
<a id="p_12S1_532" class="ms"></a>
“Na kho panāhaṃ, āvuso, appatvā lokassa antaṃ dukkhassa antakiriyaṃ vadāmi. Api
ca khvāhaṃ, āvuso, imasmiṃyeva byāmamatte kaḷevare sasaññimhi samanake lokañca
paññapemi lokasamudayañca lokanirodhañca lokanirodhagāminiñca paṭipadanti.</p>
<blockquote class="gatha">
<p>
<a class="sc" id="6"></a>
<a id="p_12S1_533" class="ms"></a>
Gamanena na pattabbo,<br>
lokassanto kudācanaṃ;<br>
Na ca appatvā lokantaṃ,<br>
dukkhā atthi pamocanaṃ.
</p>
<p>
<a class="sc" id="7"></a>
<a id="p_12S1_534" class="ms"></a>
Tasmā have lokavidū sumedho,<br>
Lokantagū vusitabrahmacariyo;<br>
Lokassa antaṃ samitāvi ñatvā,<br>
Nāsīsati lokamimaṃ parañcā”ti.
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Devaputtasaṃyutta</span>
<span class="hidden">Nānātitthiyavagga</span>
<span class="hidden">Sivasutta</span>
</div>
</section>
<a class="previous" href="/pi/sn2.25">◀ Saṃyutta Nikāya  2.25</a><a class="top" href="#"> ▲ TOP </a><a class="next" href="/pi/sn2.27">Saṃyutta Nikāya  2.27 ▶</a>
</div>
</body>
</html>