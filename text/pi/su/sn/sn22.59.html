<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="59">
<article>
<hgroup id="sn22.59">
<h2>Saṃyutta Nikāya 22</h2>
<h3>6. Upayavagga</h3>
<h1>59. Anattalakkhaṇasutta</h1>
</hgroup>
<p><a id="p_13S3_297" class="ms"></a>
<a class="msdiv" id="msdiv_59"></a>
<a class="sc" id="1"></a>
Ekaṃ samayaṃ bhagavā bārāṇasiyaṃ viharati isipatane migadāye. Tatra kho
bhagavā pañcavaggiye bhikkhū āmantesi:  “bhikkhavo”ti. “Bhadante”ti te
bhikkhū bhagavato paccassosuṃ. Bhagavā etadavoca: </p>
<p><a id="p_13S3_298" class="ms"></a>
<a class="sc" id="2"></a>
“Rūpaṃ, bhikkhave, anattā. Rūpañca hidaṃ, bhikkhave, attā abhavissa,
nayidaṃ rūpaṃ ābādhāya saṃvatteyya, labbhetha ca rūpe:  ‘evaṃ me rūpaṃ hotu,
evaṃ me rūpaṃ mā ahosī’ti. Yasmā ca kho, bhikkhave, rūpaṃ anattā, tasmā
rūpaṃ ābādhāya saṃvattati, na ca labbhati rūpe:  ‘evaṃ me rūpaṃ hotu, evaṃ
me rūpaṃ mā ahosī’ti.</p>
<p><a id="p_13S3_299" class="ms"></a>
<a class="sc" id="3"></a>
Vedanā anattā. Vedanā ca hidaṃ, bhikkhave, attā abhavissa, nayidaṃ vedanā
ābādhāya saṃvatteyya, labbhetha ca vedanāya:  ‘evaṃ me vedanā hotu, evaṃ me
vedanā mā ahosī’ti. Yasmā ca kho, bhikkhave, vedanā anattā, tasmā vedanā
ābādhāya saṃvattati, na ca labbhati vedanāya:  ‘evaṃ me vedanā hotu, evaṃ me
vedanā mā ahosī’ti.</p>
<p><a id="p_13S3_300" class="ms"></a>
<a class="sc" id="4"></a>
Saññā anattā … pe … saṅkhārā anattā. Saṅkhārā ca hidaṃ, bhikkhave, attā
abhavissaṃsu, nayidaṃ saṅkhārā ābādhāya saṃvatteyyuṃ, labbhetha ca
saṅkhāresu:  ‘evaṃ me saṅkhārā hontu, evaṃ me saṅkhārā mā ahesun’ti. Yasmā
ca kho, bhikkhave, saṅkhārā anattā, tasmā saṅkhārā ābādhāya saṃvattanti, na
ca labbhati saṅkhāresu:  ‘evaṃ me saṅkhārā hontu, evaṃ me saṅkhārā mā
ahesun’ti.</p>
<p><a id="p_13S3_301" class="ms"></a>
<a class="sc" id="5"></a>
Viññāṇaṃ anattā. Viññāṇañca hidaṃ, bhikkhave, attā abhavissa, nayidaṃ
viññāṇaṃ ābādhāya saṃvatteyya, labbhetha ca viññāṇe:  ‘evaṃ me viññāṇaṃ
hotu, evaṃ me viññāṇaṃ mā ahosī’ti. Yasmā ca kho, bhikkhave, viññāṇaṃ
anattā, tasmā viññāṇaṃ ābādhāya saṃvattati, na ca labbhati viññāṇe:  ‘evaṃ
me viññāṇaṃ hotu, evaṃ me viññāṇaṃ mā ahosī’ti.</p>
<p><a id="p_13S3_302" class="ms"></a>
<a class="sc" id="6"></a>
Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ,
bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”.
“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: 
‘etaṃ mama, esohamasmi, eso me attā’”ti? “No hetaṃ, bhante”. “Vedanā … saññā
… saṅkhārā … viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ
panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ
dukkhaṃ vipariṇāmadhammaṃ, kallaṃ nu taṃ samanupassituṃ:  ‘etaṃ mama,
esohamasmi, eso me attā’”ti? “No hetaṃ, bhante”.</p>
<p><a id="p_13S3_303" class="ms"></a>
<a class="sc" id="7"></a>
“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā
bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā,
sabbaṃ rūpaṃ:  ‘netaṃ mama, nesohamasmi, na meso attā’ti evametaṃ
yathābhūtaṃ sammappaññāya daṭṭhabbaṃ.</p>
<p><a id="p_13S3_304" class="ms"></a>
<a class="sc" id="8"></a>
Yā kāci vedanā atītānāgatapaccuppannā ajjhattā vā bahiddhā vā … pe … yā
dūre santike vā, sabbā vedanā:  ‘netaṃ mama, nesohamasmi, na meso attā’ti
evametaṃ yathābhūtaṃ sammappaññāya daṭṭhabbaṃ.</p>
<p><a id="p_13S3_305" class="ms"></a>
<a class="sc" id="9"></a>
Yā kāci saññā … pe … ye keci saṅkhārā atītānāgatapaccuppannā ajjhattaṃ vā
bahiddhā vā … pe … ye dūre santike vā, sabbe saṅkhārā:  ‘netaṃ mama,
nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ.</p>
<p><a id="p_13S3_306" class="ms"></a>
<a class="sc" id="10"></a>
Yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā
oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ
viññāṇaṃ:  ‘netaṃ mama, nesohamasmi, na meso attā’ti evametaṃ yathābhūtaṃ
sammappaññāya daṭṭhabbaṃ.</p>
<p><a id="p_13S3_307" class="ms"></a>
<a class="sc" id="11"></a>
Evaṃ passaṃ, bhikkhave, sutavā ariyasāvako rūpasmimpi nibbindati,
vedanāyapi nibbindati, saññāyapi nibbindati, saṅkhāresupi nibbindati,
viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ
vimuttamiti ñāṇaṃ hoti. ‘Khīṇā jāti, vusitaṃ brahmacariyaṃ, kataṃ karaṇīyaṃ,
nāparaṃ itthattāyā’ti pajānātī”ti.</p>
<p><a id="p_13S3_308" class="ms"></a>
<a class="sc" id="12"></a>
Idamavoca bhagavā. Attamanā pañcavaggiyā bhikkhū bhagavato bhāsitaṃ
abhinanduṃ. Imasmiñca pana veyyākaraṇasmiṃ bhaññamāne pañcavaggiyānaṃ
bhikkhūnaṃ anupādāya āsavehi cittāni vimucciṃsūti.</p>
<p class="endsection">
Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Khandhasaṃyutta</div>
<div class="hidden">Majjhimapaṇṇāsaka</div>
<div class="hidden">Upayavagga</div>
<div class="hidden">Upayasutta</div>
</div>
</section>
<a class="previous" href="/sn22.58/pi/">◀ Saṃyutta Nikāya  22.58</a>
<a class="top" href="#"> ▲ TOP </a>
<a class="next" href="/sn22.60/pi/">Saṃyutta Nikāya  22.60 ▶</a>
</div>
</body>
</html>
