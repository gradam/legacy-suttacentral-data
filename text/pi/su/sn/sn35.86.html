<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn35.86">
<article>
<div id="sn35.86" class="hgroup">
<p class="division">Saṃyutta Nikāya 35</p>
<p>9. Channavagga</p>
<h1><span class="var" id="note89" title="saṅkhitta (pts1)">86. Saṅ­khitta­dhamma­sutta</span></h1>
</div>
<p><a class="sc" id="1"></a>
<a id="p_13S4_359" class="ms"></a>
<a class="msdiv" id="msdiv_86"></a>
Ekamantaṃ nisinno kho āyasmā ānando bhagavantaṃ etadavoca: “sādhu me, bhante,
bhagavā saṃkhittena dhammaṃ desetu, yamahaṃ bhagavato dhammaṃ sutvā eko
vūpakaṭṭho appamatto ātāpī pahitatto vihareyyan”ti.</p>
<p><a class="sc" id="2"></a>
<a id="p_13S4_360" class="ms"></a>
“Taṃ kiṃ maññasi, ānanda, cakkhu niccaṃ vā aniccaṃ vā”ti?</p>
<p><a class="sc" id="3"></a>
<a id="p_13S4_361" class="ms"></a>
“Aniccaṃ, bhante”.</p>
<p><a class="sc" id="4"></a>
<a id="p_13S4_362" class="ms"></a>
“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="5"></a>
<a id="p_13S4_363" class="ms"></a>
“Dukkhaṃ, bhante”.</p>
<p><a class="sc" id="6"></a>
<a id="p_13S4_364" class="ms"></a>
“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ
mama, esohamasmi, eso me attā’”ti?</p>
<p><a class="sc" id="7"></a>
<a id="p_13S4_365" class="ms"></a>
“No hetaṃ, bhante”.</p>
<p><a class="sc" id="8"></a>
<a id="p_13S4_366" class="ms"></a>
“Rūpā niccā vā aniccā vā”ti?</p>
<p><a class="sc" id="9"></a>
<a id="p_13S4_367" class="ms"></a>
“Aniccā, bhante” … pe ….</p>
<p><a class="sc" id="10"></a>
<a class="pts1" id="pts4.55"></a>
<a id="p_13S4_368" class="ms"></a>
“Cakkhuviññāṇaṃ … pe … yampidaṃ cak­khu­samphas­sa­pac­cayā uppajjati vedayitaṃ
sukhaṃ vā dukkhaṃ vā aduk­kha­ma­su­khaṃ vā tampi niccaṃ vā aniccaṃ vā”ti?</p>
<p><a class="sc" id="11"></a>
<a id="p_13S4_369" class="ms"></a>
“Aniccaṃ, bhante”.</p>
<p><a class="sc" id="12"></a>
<a id="p_13S4_370" class="ms"></a>
“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="13"></a>
<a id="p_13S4_371" class="ms"></a>
“Dukkhaṃ, bhante”.</p>
<p><a class="sc" id="14"></a>
<a id="p_13S4_372" class="ms"></a>
“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ
mama, esohamasmi, eso me attā’”ti?</p>
<p><a class="sc" id="15"></a>
<a id="p_13S4_373" class="ms"></a>
“No hetaṃ, bhante” … pe ….</p>
<p><a class="sc" id="16"></a>
<a id="p_13S4_374" class="ms"></a>
“Jivhā niccā vā aniccā vā”ti?</p>
<p><a class="sc" id="17"></a>
<a id="p_13S4_375" class="ms"></a>
“Aniccā, bhante” … pe ….</p>
<p><a class="sc" id="18"></a>
<a id="p_13S4_376" class="ms"></a>
“Jivhāviññāṇaṃ … jivhāsamphasso … pe … yampidaṃ mano­samphas­sa­pac­cayā uppajjati
vedayitaṃ sukhaṃ vā dukkhaṃ vā aduk­kha­ma­su­khaṃ vā tampi niccaṃ vā aniccaṃ
vā”ti?</p>
<p><a class="sc" id="19"></a>
<a id="p_13S4_377" class="ms"></a>
“Aniccaṃ, bhante”.</p>
<p><a class="sc" id="20"></a>
<a id="p_13S4_378" class="ms"></a>
“Yaṃ panāniccaṃ dukkhaṃ vā taṃ sukhaṃ vā”ti?</p>
<p><a class="sc" id="21"></a>
<a id="p_13S4_379" class="ms"></a>
“Dukkhaṃ, bhante”.</p>
<p><a class="sc" id="22"></a>
<a id="p_13S4_380" class="ms"></a>
“Yaṃ panāniccaṃ dukkhaṃ vipari­ṇāma­dhammaṃ, kallaṃ nu taṃ samanupassituṃ: ‘etaṃ
mama, esohamasmi, eso me attā’”ti?</p>
<p><a class="sc" id="23"></a>
<a id="p_13S4_381" class="ms"></a>
“No hetaṃ, bhante”.</p>
<p><a class="sc" id="24"></a>
<a id="p_13S4_382" class="ms"></a>
“Evaṃ passaṃ, ānanda, sutavā ariyasāvako cakkhusmimpi nibbindati … pe …
cak­khu­samphas­sepi nibbindati … pe … yampidaṃ mano­samphas­sa­pac­cayā uppajjati
vedayitaṃ sukhaṃ vā dukkhaṃ vā aduk­kha­ma­su­khaṃ vā tasmimpi nibbindati.
Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti.
‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti
pajānātī”ti.</p>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Dutiya­paṇṇā­saka</span>
<span class="hidden">Channavagga</span>
<span class="hidden">Palo­ka­dham­ma­sutta</span>
</div>
</section>
<a class="previous" href="/pi/sn35.85">◀ Saṃyutta Nikāya  35.85</a><a class="top" href="#"> ▲ TOP </a><a class="next" href="/pi/sn35.87">Saṃyutta Nikāya  35.87 ▶</a>
</div>
</body>
</html>