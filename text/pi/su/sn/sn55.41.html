<!DOCTYPE html>
<html data-prev="sn55.40" data-next="sn55.42">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn55.41">
<article>
<div class="hgroup">
<p class="division">Saṃyutta Nikāya 55</p>
<p><span class="var" id="note472" title="asaṅ­kheyya­suttaṃ (bj) | abhisanda 1 or sayhaka 1 (pts1)">5. Sagātha­ka­puññā­bhi­sanda­vagga</span></p>
<h1><span class="var" id="note471" title="­sagā­tha­puññā­bhi­sanda­vaggo (bj, pts1)">41. Paṭha­ma­a­bhisan­da­sutta</span></h1>
</div>
<p><a class="sc" id="1"></a>
<a id="p_14S5_2045" class="ms"></a>
<a class="msdiv" id="msdiv_1037"></a>
“Cattārome, bhikkhave, puññābhisandā, kusalābhisandā, sukhassāhārā. Katame
cattāro? Idha, bhikkhave, ariyasāvako buddhe aveccap­pasā­dena samannāgato hoti– 
itipi so bhagavā … pe … satthā devamanussānaṃ buddho bhagavāti. Ayaṃ paṭhamo
puññābhisando, kusalābhisando, sukhassāhāro.</p>
<p><a class="sc" id="2"></a>
<a id="p_14S5_2046" class="ms"></a>
Puna caparaṃ, bhikkhave, ariyasāvako dhamme … pe … saṅghe … pe ….</p>
<p><a class="sc" id="3"></a>
<a class="pts1" id="pts5.400"></a>
<a id="p_14S5_2047" class="ms"></a>
Puna caparaṃ, bhikkhave, ariyasāvako ariyakantehi sīlehi samannāgato hoti
akhaṇḍehi … pe … samā­dhi­saṃ­vatta­ni­kehi. Ayaṃ catuttho puññābhisando,
kusalābhisando, sukhassāhāro. Ime kho, bhikkhave, cattāro puññābhisandā,
kusalābhisandā, sukhassāhārā.</p>
<p><a class="sc" id="4"></a>
<a id="p_14S5_2048" class="ms"></a>
Imehi kho, bhikkhave, catūhi ­puññā­bhi­san­dehi kusalā­bhisan­dehi samannāgatassa
ariyasāvakassa na sukaraṃ puññassa pamāṇaṃ gaṇetuṃ: ‘ettako puññābhisando,
kusalābhisando, sukhassāhāro’ti. Atha kho asaṅkhyeyyo appameyyo
mahā­puñ­ñak­khan­dhot­veva saṅkhyaṃ gacchati.</p>
<p><a class="sc" id="5"></a>
<a id="p_14S5_2049" class="ms"></a>
Seyyathāpi, bhikkhave, mahāsamudde na sukaraṃ udakassa pamāṇaṃ gaṇetuṃ:
‘ettakāni udakāḷhakānī’ti vā ‘ettakāni udakāḷ­ha­kasatānī’ti vā ‘ettakāni
udakāḷ­haka­sahas­sānī’ti vā ‘ettakāni udakāḷ­haka­sata­sahas­sānī’ti vāti. Atha kho
<span class="var" title="asaṅkheyyo (bj, s1-3, pts1)" id="note473">asaṅkhyeyyo</span> appameyyo mahā­uda­kak­khan­dhot­veva saṅkhyaṃ gacchati. Evameva kho,
bhikkhave, imehi catūhi ­puññā­bhi­san­dehi kusalā­bhisan­dehi samannāgatassa
ariyasāvakassa na sukaraṃ puññassa pamāṇaṃ gaṇetuṃ: ‘ettako puññābhisando,
kusalābhisando, sukhassāhāro’ti. Atha kho asaṅkhyeyyo appameyyo
mahā­puñ­ñak­khan­dhot­veva saṅkhyaṃ gacchatī”ti.</p>
<p><a class="sc" id="6"></a>
<a id="p_14S5_2050" class="ms"></a>
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p><a class="sc" id="7"></a>
<a id="p_14S5_2051" class="ms"></a>
“Mahodadhiṃ aparimitaṃ mahāsaraṃ,<br>
Bahubheravaṃ ratana­gaṇāna­mālayaṃ;<br>
Najjo yathā nara­gaṇa­saṅgha­sevitā,<br>
Puthū savantī upayanti sāgaraṃ.
</p>
<p><a class="sc" id="8"></a>
<a id="p_14S5_2052" class="ms"></a>
Evaṃ naraṃ anna­pāna­vattha­dadaṃ,<br>
Seyyāni <span class="var" title="seyyā­nisaj­jattha­ra­ṇassa (bj, s1-3, km, pts1)" id="note474">pac­cattha­ra­ṇassa</span> dāyakaṃ;<br>
Puññassa dhārā upayanti paṇḍitaṃ,<br>
Najjo yathā vārivahāva sāgaran”ti.
</p>
</blockquote>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sotā­patti­saṃ­yutta</span>
<span class="hidden">Sagātha­ka­puññā­bhi­sanda­vagga</span>
<span class="hidden">Paṭha­ma­a­bhisan­da­sutta</span>
</aside>
</section>
<a class="previous" href="/pi/sn55.40">◀ Saṃyutta Nikāya  55.40</a><a class="top" href="#"> ▲ TOP </a><a class="next" href="/pi/sn55.42">Saṃyutta Nikāya  55.42 ▶</a>
</div>
</body>
</html>