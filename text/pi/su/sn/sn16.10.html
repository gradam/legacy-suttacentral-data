<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn16.10">
<article>
<div id="sn16.10" class="hgroup">
<p class="division">Saṃyutta Nikāya 16</p>
<p>1. Kassapavagga</p>
<h1><span class="var" id="note236" title="bhikkhunupassayasuttaṃ (bj)">10. Upassayasutta</span></h1>
</div>
<p><a class="sc" id="1"></a>
<a class="pts1" id="pts2.215"></a>
<a id="p_12S2_977" class="ms"></a>
<a class="msdiv" id="msdiv_153"></a>
<span class="evam">Evaṃ me sutaṃ—​</span>   ekaṃ samayaṃ āyasmā mahākassapo sāvatthiyaṃ viharati jetavane
anāthapiṇḍikassa ārāme. Atha kho āyasmā ānando pubbaṇhasamayaṃ nivāsetvā
pattacīvaramādāya yenāyasmā mahākassapo tenupasaṅkami; upasaṅkamitvā āyasmantaṃ
mahākassapaṃ etadavoca: “āyāma, bhante kassapa, yena aññataro bhikkhunupassayo
tenupasaṅkamissāmā”ti. “Gaccha tvaṃ, āvuso ānanda, bahukicco tvaṃ
bahukaraṇīyo”ti. Dutiyampi kho āyasmā ānando āyasmantaṃ mahākassapaṃ etadavoca:
“āyāma, bhante kassapa, yena aññataro bhikkhunupassayo tenupasaṅkamissāmā”ti.
“Gaccha tvaṃ, āvuso ānanda, bahukicco tvaṃ bahukaraṇīyo”ti. Tatiyampi kho
āyasmā ānando āyasmantaṃ mahākassapaṃ etadavoca: “āyāma, bhante kassapa, yena
aññataro bhikkhunupassayo tenupasaṅkamissāmā”ti.</p>
<p><a class="sc" id="2"></a>
<a id="p_12S2_978" class="ms"></a>
Atha kho āyasmā mahākassapo pubbaṇhasamayaṃ nivāsetvā pattacīvaramādāya
āyasmatā ānandena pacchāsamaṇena yena aññataro bhikkhunupassayo tenupasaṅkami;
upasaṅkamitvā paññatte āsane nisīdi. Atha kho sambahulā bhikkhuniyo yenāyasmā
mahākassapo tenupasaṅkamiṃsu; upasaṅkamitvā āyasmantaṃ mahākassapaṃ abhivādetvā
ekamantaṃ nisīdiṃsu. Ekamantaṃ nisinnā kho tā bhikkhuniyo āyasmā mahākassapo
dhammiyā kathāya sandassesi samādapesi samuttejesi sampahaṃsesi. Atha kho
āyasmā mahākassapo tā bhikkhuniyo dhammiyā kathāya sandassetvā samādapetvā
samuttejetvā sampahaṃsetvā uṭṭhāyāsanā pakkāmi.</p>
<p><a class="sc" id="3"></a>
<a class="pts1" id="pts2.216"></a>
<a id="p_12S2_979" class="ms"></a>
Atha kho thullatissā bhikkhunī anattamanā anattamanavācaṃ nicchāresi: “kiṃ pana
ayyo mahākassapo, ayyassa ānandassa vedehamunino sammukhā dhammaṃ bhāsitabbaṃ
maññati? Seyyathāpi nāma sūcivāṇijako sūcikārassa santike sūciṃ vikketabbaṃ
maññeyya; evameva ayyo mahākassapo ayyassa ānandassa vedehamunino sammukhā
dhammaṃ bhāsitabbaṃ maññatī”ti.</p>
<p><a class="sc" id="4"></a>
<a id="p_12S2_980" class="ms"></a>
Assosi kho āyasmā mahākassapo thullatissāya bhikkhuniyā imaṃ vācaṃ bhāsamānāya.
Atha kho āyasmā mahākassapo āyasmantaṃ ānandaṃ etadavoca: “kiṃ nu kho, āvuso
ānanda, ahaṃ sūcivāṇijako, tvaṃ sūcikāro; udāhu ahaṃ sūcikāro, tvaṃ
sūcivāṇijako”ti? “Khama, bhante kassapa, bālo mātugāmo”ti. “Āgamehi tvaṃ, āvuso
ānanda, mā te saṅgho uttari upaparikkhi.</p>
<p><a class="sc" id="5"></a>
<a id="p_12S2_981" class="ms"></a>
Taṃ kiṃ maññasi, āvuso ānanda, api nu tvaṃ bhagavato sammukhā bhikkhusaṅghe
upanīto: ‘ahaṃ, bhikkhave, yāvade ākaṅkhāmi vivicceva kāmehi vivicca akusalehi
dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja
viharāmi. Ānandopi, bhikkhave, yāvade ākaṅkhati vivicceva kāmehi vivicca
akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ
upasampajja viharatī’”ti? “No hetaṃ, bhante”.</p>
<p><a class="sc" id="6"></a>
<a id="p_12S2_982" class="ms"></a>
“Ahaṃ kho, āvuso, bhagavato sammukhā bhikkhusaṅghe upanīto: ‘ahaṃ, bhikkhave,
yāvade ākaṅkhāmi vivicceva kāmehi vivicca akusalehi dhammehi savitakkaṃ
savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. Kassapopi,
bhikkhave, yāvade ākaṅkhati vivicceva kāmehi vivicca akusalehi dhammehi … pe …
paṭhamaṃ jhānaṃ upasampajja viharatī’ti … pe …. (Navannaṃ anupubbavihārasamāpattīnaṃ pañcannañca abhiññānaṃ evaṃ vitthāro veditabbo.)</p>
<p><a class="sc" id="7"></a>
<a class="pts1" id="pts2.217"></a>
<a id="p_12S2_983" class="ms"></a>
Taṃ kiṃ maññasi, āvuso ānanda, api nu tvaṃ bhagavato sammukhā bhikkhusaṅghe
upanīto: ‘ahaṃ, bhikkhave, āsavānaṃ khayā anāsavaṃ cetovimuttiṃ paññāvimuttiṃ
diṭṭheva dhamme sayaṃ abhiññā sacchikatvā upasampajja viharāmi. Ānandopi,
bhikkhave, āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme
sayaṃ abhiññā sacchikatvā upasampajja viharatī’”ti? “No hetaṃ, bhante”.</p>
<p><a class="sc" id="8"></a>
<a id="p_12S2_984" class="ms"></a>
“Ahaṃ kho, āvuso, bhagavato sammukhā bhikkhusaṅghe upanīto: ‘ahaṃ, bhikkhave,
āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ
abhiññā sacchikatvā upasampajja viharāmi. Kassapopi, bhikkhave, āsavānaṃ khayā
anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā
upasampajja viharatī’ti.</p>
<p><a class="sc" id="9"></a>
<a id="p_12S2_985" class="ms"></a>
Sattaratanaṃ vā, āvuso, nāgaṃ aḍḍhaṭṭhamaratanaṃ vā tālapattikāya chādetabbaṃ
maññeyya, yo me cha abhiññā chādetabbaṃ maññeyyā”ti.</p>
<p><a class="sc" id="10"></a>
<a id="p_12S2_986" class="ms"></a>
Cavittha ca pana thullatissā bhikkhunī brahmacariyamhāti.</p>
<p class="endsection">Dasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kassapasaṃyutta</span>
<span class="hidden">Kassapavagga</span>
<span class="hidden">Santuṭṭhasutta</span>
</div>
</section>
<a class="previous" href="/pi/sn16.9">◀ Saṃyutta Nikāya  16.9</a><a class="top" href="#"> ▲ TOP </a><a class="next" href="/pi/sn16.11">Saṃyutta Nikāya  16.11 ▶</a>
</div>
</body>
</html>