<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="16"><article><hgroup id="sn46.16"><h2>Saṃyutta Nikāya 46</h2> <h3>2. Gilānavagga</h3><h1>16. Tatiyagilānasutta</h1></hgroup><p><a id="p_14S5_442" class="ms"></a><a class="msdiv" id="msdiv_197"></a><a class="sc" id="1"></a>
Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā ābādhiko hoti dukkhito bāḷhagilāno. Atha kho āyasmā mahācundo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ mahācundaṃ bhagavā etadavoca:  “paṭibhantu taṃ, cunda, bojjhaṅgā”ti.</p><p><a id="p_14S5_443" class="ms"></a><a class="sc" id="2"></a>
“Sattime, bhante, bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattanti. Katame satta? Satisambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati … pe … upekkhāsambojjhaṅgo kho, bhante, bhagavatā sammadakkhāto bhāvito bahulīkato abhiññāya sambodhāya nibbānāya saṃvattati. Ime kho, bhante, satta bojjhaṅgā bhagavatā sammadakkhātā bhāvitā bahulīkatā abhiññāya sambodhāya nibbānāya saṃvattantī”ti. “Taggha, cunda, bojjhaṅgā; taggha, cunda, bojjhaṅgā”ti.</p><p><a id="p_14S5_444" class="ms"></a><a class="sc" id="3"></a>
Idamavocāyasmā cundo. Samanuñño satthā ahosi. Vuṭṭhahi ca bhagavā tamhā ābādhā. Tathāpahīno ca bhagavato so ābādho ahosīti.</p>
<p class="endsection">Chaṭṭhaṃ.</p></article><div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<div class="hidden">
Bojjhaṅgasaṃyutta</div>
<div class="hidden">
Gilānavagga</div>
<div class="hidden">
Pāṇasutta</div>
</div>
</section><a class="previous" href="/pi/sn46.15">◀ Saṃyutta Nikāya  46.15</a><a class="top" href="#"> ▲ TOP </a><a class="next" href="/pi/sn46.17">Saṃyutta Nikāya  46.17 ▶</a></div>
</body>
</html>