<!DOCTYPE html>
<html data-prev="sn3.17" data-next="sn3.19">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.18">
<article>
<div class="hgroup">
<p class="division">Saṃyutta Nikāya 3</p>
<p>2. Dutiyavagga</p>
<h1>18. Kal­yāṇa­mitta­sutta</h1>
</div>
<p><a class="sc" id="1"></a><a class="pts2" id="pts1.197"></a><a id="p_12S1_683" class="ms"></a><a class="msdiv" id="msdiv_129"></a>Sāvatthi­nidānaṃ. Ekamantaṃ nisinno kho rājā pasenadi kosalo bhagavantaṃ
etadavoca: “idha mayhaṃ, bhante, rahogatassa paṭisallīnassa evaṃ cetaso
parivitakko udapādi: ‘svākkhāto bhagavatā dhammo, so ca kho kal­yāṇa­mittassa
kal­yāṇa­sahāyassa kal­yāṇa­sampa­vaṅkassa, no pāpamittassa no pāpasahāyassa no
pāpa­sampa­vaṅkassā’”ti.</p>
<p><a class="sc" id="2"></a><a id="p_12S1_684" class="ms"></a>“Evametaṃ, mahārāja, evametaṃ, mahārāja. Svākkhāto, mahārāja, mayā dhammo. So
ca kho kal­yāṇa­mittassa kal­yāṇa­sahāyassa kal­yāṇa­sampa­vaṅkassa, no pāpamittassa
no pāpasahāyassa no pāpa­sampa­vaṅkas­sāti.</p>
<p><a class="sc" id="3"></a><a id="p_12S1_685" class="ms"></a>Ekamidāhaṃ, mahārāja, samayaṃ sakkesu viharāmi nagarakaṃ nāma sakyānaṃ nigamo.
Atha kho, mahārāja, ānando bhikkhu yenāhaṃ tenupasaṅkami; upasaṅkamitvā maṃ
abhivādetvā ekamantaṃ nisīdi. Ekamantaṃ nisinno kho, mahārāja, ānando bhikkhu
maṃ etadavoca: ‘upaḍḍhamidaṃ, bhante, brahma­cari­yassa—yadidaṃ kalyāṇamittatā
kal­yāṇa­sahāyatā kal­yāṇa­sampa­vaṅkatā’ti.</p>
<p><a class="sc" id="4"></a><a class="pts1" id="pts1.88"></a><a class="pts2" id="pts1.198"></a><a id="p_12S1_686" class="ms"></a>Evaṃ vuttāhaṃ, mahārāja, ānandaṃ bhikkhuṃ etadavocaṃ: ‘mā hevaṃ, ānanda, mā
hevaṃ, ānanda. Sakalameva hidaṃ, ānanda, brahmacariyaṃ—yadidaṃ kalyāṇamittatā
kal­yāṇa­sahāyatā kal­yāṇa­sampa­vaṅkatā. Kal­yāṇa­mittas­setaṃ, ānanda, bhikkhuno
pāṭikaṅkhaṃ kal­yāṇa­sahāyassa kal­yāṇa­sampa­vaṅkassa ariyaṃ aṭṭhaṅgikaṃ maggaṃ
bhāvessati ariyaṃ aṭṭhaṅgikaṃ maggaṃ bahu­līka­ris­sati.</p>
<p><a class="sc" id="5"></a><a id="p_12S1_687" class="ms"></a>Kathañca, ānanda, bhikkhu kalyāṇamitto kalyāṇasahāyo kal­yāṇa­sam­pa­vaṅko ariyaṃ
aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti? Idhānanda,
bhikkhu sammādiṭṭhiṃ bhāveti vivekanissitaṃ virāganissitaṃ nirodha­nissitaṃ
vos­sagga­pari­ṇāmiṃ, sammāsaṅkappaṃ bhāveti … sammāvācaṃ bhāveti … sammākammantaṃ
bhāveti … sammāājīvaṃ bhāveti … sammāvāyāmaṃ bhāveti … sammāsatiṃ bhāveti …
sammāsamādhiṃ bhāveti vivekanissitaṃ virāganissitaṃ nirodha­nissitaṃ
vos­sagga­pari­ṇāmiṃ. Evaṃ kho, ānanda, bhikkhu kalyāṇamitto kalyāṇasahāyo
kal­yāṇa­sam­pa­vaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ
bahulīkaroti. Tadamināpetaṃ, ānanda, pariyāyena veditabbaṃ yathā sakalamevidaṃ
brahmacariyaṃ—yadidaṃ kalyāṇamittatā kal­yāṇa­sahāyatā kal­yāṇa­sampa­vaṅka­tāti.</p>
<p><a class="sc" id="6"></a><a class="pts2" id="pts1.199"></a><a id="p_12S1_688" class="ms"></a>Mamañhi, ānanda, kalyāṇamittaṃ āgamma jātidhammā sattā jātiyā parimuccanti,
jarādhammā sattā jarāya parimuccanti, byādhidhammā sattā byādhito parimuccanti,
maraṇadhammā sattā maraṇena parimuccanti, soka­pari­deva­duk­kha­do­manas­supāyā­sa­dhammā sattā soka­pari­deva­duk­kha­do­manas­supāyā­sehi parimuccanti. Iminā kho etaṃ, ānanda, pariyāyena veditabbaṃ yathā sakalamevidaṃ brahmacariyaṃ—yadidaṃ kalyāṇamittatā kal­yāṇa­sahāyatā kal­yāṇa­sampa­vaṅkatā’ti.</p>
<p><a class="sc" id="7"></a><a id="p_12S1_689" class="ms"></a>Tasmātiha te, mahārāja, evaṃ sikkhitabbaṃ: ‘kalyāṇamitto bhavissāmi
kalyāṇasahāyo kal­yāṇa­sam­pa­vaṅko’ti. Evañhi te, mahārāja, sikkhitabbaṃ.</p>
<p><a class="sc" id="8"></a><a class="pts1" id="pts1.89"></a><a id="p_12S1_690" class="ms"></a>Kal­yāṇa­mittassa te, mahārāja, kal­yāṇa­sahāyassa kal­yāṇa­sampa­vaṅkassa ayaṃ eko
dhammo upanissāya vihātabbo—appamādo kusalesu dhammesu.</p>
<p><a class="sc" id="9"></a><a id="p_12S1_691" class="ms"></a>Appamattassa te, mahārāja, viharato appamādaṃ upanissāya, itthāgārassa
anuyantassa evaṃ bhavissati: ‘rājā kho appamatto viharati, appamādaṃ
upanissāya. Handa mayampi appamattā viharāma, appamādaṃ upanissāyā’ti.</p>
<p><a class="sc" id="10"></a><a class="pts2" id="pts1.200"></a><a id="p_12S1_692" class="ms"></a>Appamattassa te, mahārāja, viharato appamādaṃ upanissāya, khattiyānampi
anuyantānaṃ evaṃ bhavissati: ‘rājā kho appamatto viharati appamādaṃ upanissāya.
Handa mayampi appamattā viharāma, appamādaṃ upanissāyā’ti.</p>
<p><a class="sc" id="11"></a><a id="p_12S1_693" class="ms"></a>Appamattassa te, mahārāja, viharato appamādaṃ upanissāya, balakāyassapi evaṃ
bhavissati: ‘rājā kho appamatto viharati appamādaṃ upanissāya. Handa mayampi
appamattā viharāma, appamādaṃ upanissāyā’ti.</p>
<p><a class="sc" id="12"></a><a id="p_12S1_694" class="ms"></a>Appamattassa te, mahārāja, viharato appamādaṃ upanissāya, negama­jāna­padas­sapi
evaṃ bhavissati: ‘rājā kho appamatto viharati, appamādaṃ upanissāya. Handa
mayampi appamattā viharāma, appamādaṃ upanissāyā’ti?</p>
<p><a class="sc" id="13"></a><a id="p_12S1_695" class="ms"></a>Appamattassa te, mahārāja, viharato appamādaṃ upanissāya, attāpi gutto rakkhito
bhavissati—itthāgārampi guttaṃ rakkhitaṃ bhavissati, kosa­koṭṭhā­gārampi guttaṃ
rakkhitaṃ bhavissatī”ti. Idamavoca … pe …</p>
<blockquote class="gatha">
<p><a class="sc" id="14"></a><a class="pts2" id="pts1.201"></a><a id="p_12S1_696" class="ms"></a>“Bhoge patthayamānena,<br>
uḷāre aparāpare;<br>
Appamādaṃ pasaṃsanti,<br>
puññakiriyāsu paṇḍitā;<br>
Appamatto ubho atthe,<br>
adhiggaṇhāti paṇḍito.
</p>
<p><a class="sc" id="15"></a><a id="p_12S1_697" class="ms"></a>Diṭṭhe dhamme ca yo attho,<br>
yo cattho samparāyiko;<br>
Atthābhisamayā dhīro,<br>
paṇḍitoti pavuccatī”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Dutiyavagga</span>
<span class="hidden">Satta­jaṭila­sutta</span>
</aside>
</section>
</div>
</body>
</html>