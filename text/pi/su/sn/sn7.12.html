<!DOCTYPE html>
<html>
<head>
<meta charset="utf8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn7.12">
<article>
<div id="sn7.12" class="hgroup">
<p class="division">Saṃyutta Nikāya 7</p>
<p>2. Upāsakavagga</p>
<h1>12. Udayasutta</h1>
</div>
<p><a class="sc" id="1"></a>
<a class="pts1" id="pts1.174"></a>
<a id="p_12S1_1231" class="ms"></a>
<a class="msdiv" id="msdiv_198"></a>
Sāvatthi­nidānaṃ. Atha kho bhagavā pubbaṇ­ha­samayaṃ nivāsetvā patta­cīvara­mādāya
yena udayassa brāhmaṇassa nivesanaṃ tenupasaṅkami. Atha kho udayo brāhmaṇo
bhagavato pattaṃ odanena pūresi. Dutiyampi kho bhagavā pubbaṇ­ha­samayaṃ
nivāsetvā patta­cīvara­mādāya yena udayassa brāhmaṇassa nivesanaṃ tenupasaṅkami …
pe … tatiyampi kho udayo brāhmaṇo bhagavato pattaṃ odanena pūretvā bhagavantaṃ
etadavoca: “pakaṭṭhakoyaṃ samaṇo gotamo punappunaṃ āgacchatī”ti.</p>
<blockquote class="gatha">
<p><span class="cross" title="^thag10.1#5 [Kāḷu­dāyit­thera­gāthā]-835" id="note417">^</span>
<a class="sc" id="2"></a>
<a id="p_12S1_1232" class="ms"></a>
“Punappunañceva vapanti bījaṃ,<br>
Punappunaṃ vassati devarājā;<br>
Punappunaṃ khettaṃ kasanti kassakā,<br>
Punappunaṃ dhaññamupeti raṭṭhaṃ.
</p>
<p><a class="sc" id="3"></a>
<a class="pts2" id="pts1.374"></a>
<a id="p_12S1_1233" class="ms"></a>
Punappunaṃ yācakā yācayanti,<br>
Punappunaṃ dānapatī dadanti;<br>
Punappunaṃ dānapatī daditvā,<br>
Punappunaṃ saggamupenti ṭhānaṃ.
</p>
<p><a class="sc" id="4"></a>
<a id="p_12S1_1234" class="ms"></a>
Punappunaṃ khīranikā duhanti,<br>
Punappunaṃ vaccho upeti mātaraṃ;<br>
Punappunaṃ kilamati phandati ca,<br>
Punappunaṃ gabbhamupeti mando.
</p>
<p><a class="sc" id="5"></a>
<a id="p_12S1_1235" class="ms"></a>
Punappunaṃ jāyati mīyati ca,<br>
Punappunaṃ <span class="var" title="sīvathikaṃ (bj, s1-3, km, pts1-2)" id="note418">sivathikaṃ</span> haranti;<br>
Maggañca laddhā apunabbhavāya,<br>
Na <span class="var" title="punappunaṃ jāyati bhūripaññoti (s1-3, km, pts1, mr)" id="note419">punappunaṃ jāyati bhūripañño”ti</span>.
</p>
</blockquote>
<p><a class="sc" id="6"></a>
<a id="p_12S1_1236" class="ms"></a>
Evaṃ vutte, udayo brāhmaṇo bhagavantaṃ etadavoca: “abhikkantaṃ, bho gotama … pe
… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Upāsakavagga</span>
<span class="hidden">Kasi­bhārad­vāja­sutta</span>
</div>
</section>
<a class="previous" href="/pi/sn7.11">◀ Saṃyutta Nikāya  7.11</a><a class="top" href="#"> ▲ TOP </a><a class="next" href="/pi/sn7.13">Saṃyutta Nikāya  7.13 ▶</a>
</div>
</body>
</html>