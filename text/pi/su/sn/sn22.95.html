<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="sn22.95">
<article>
<div id="sn22.95" class="hgroup">
<p class="division">Saṃyutta Nikāya 22</p>
<p>10. Pupphavagga</p>
<h1>95. Pheṇapiṇḍūpamasutta</h1>
</div>
<p>
<a class="sc" id="1"></a>
<a id="p_13S3_590" class="ms"></a>
<a class="msdiv" id="msdiv_95"></a>


Ekaṃ samayaṃ bhagavā ayujjhāyaṃ➳ viharati gaṅgāya nadiyā tīre. Tatra kho bhagavā
bhikkhū āmantesi:</p>
<p>
<a class="sc" id="2"></a>
<a class="pts" id="pts3.141"></a>
<a id="p_13S3_591" class="ms"></a>
“Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ
cakkhumā puriso passeyya nijjhāyeyya yoniso upaparikkheyya. Tassa taṃ passato
nijjhāyato yoniso upaparikkhato rittakaññeva khāyeyya, tucchakaññeva khāyeyya,
asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho,
bhikkhave, yaṃ kiñci rūpaṃ atītānāgatapaccuppannaṃ … pe … yaṃ dūre santike vā
taṃ bhikkhu passati nijjhāyati yoniso upaparikkhati. Tassa taṃ passato
nijjhāyato yoniso upaparikkhato rittakaññeva khāyati, tucchakaññeva khāyati,
asārakaññeva khāyati. Kiñhi siyā, bhikkhave, rūpe sāro?</p>
<p>
<a class="sc" id="3"></a>
<a id="p_13S3_592" class="ms"></a>
Seyyathāpi, bhikkhave, saradasamaye thullaphusitake deve vassante udake
<span class="var" title='[{"eds":["bj"],"var":"udakabubbuḷaṃ "},{"eds":["pts1"],"var":"bubbuḷaṃ "}]'>udakapubbuḷaṃ</span> uppajjati ceva nirujjhati ca. Tamenaṃ cakkhumā puriso passeyya
nijjhāyeyya yoniso upaparikkheyya. Tassa taṃ passato nijjhāyato yoniso
upaparikkhato rittakaññeva khāyeyya, tucchakaññeva khāyeyya, asārakaññeva
khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā
kāci vedanā atītānāgatapaccuppannā … pe … yā dūre santike vā taṃ bhikkhu
passati nijjhāyati yoniso upaparikkhati. Tassa taṃ passato nijjhāyato yoniso
upaparikkhato rittakaññeva khāyati, tucchakaññeva khāyati, asārakaññeva
khāyati. Kiñhi siyā, bhikkhave, vedanāya sāro?</p>
<p>
<a class="sc" id="4"></a>
<a id="p_13S3_593" class="ms"></a>
Seyyathāpi, bhikkhave, gimhānaṃ pacchime māse ṭhite majjhanhike kāle marīcikā
phandati. Tamenaṃ cakkhumā puriso passeyya nijjhāyeyya yoniso upaparikkheyya.
Tassa taṃ passato nijjhāyato yoniso upaparikkhato rittakaññeva khāyeyya,
tucchakaññeva khāyeyya … pe … kiñhi siyā, bhikkhave, marīcikāya sāro? Evameva
kho, bhikkhave, yā kāci saññā … pe ….</p>
<p>
<a class="sc" id="5"></a>
<a class="pts" id="pts3.142"></a>
<a id="p_13S3_594" class="ms"></a>
Seyyathāpi, bhikkhave, puriso sāratthiko sāragavesī sārapariyesanaṃ caramāno
tiṇhaṃ <span class="var" title='[{"eds":["s1","s2","s3","km","mr"],"var":"kudhāriṃ "}]'>kuṭhāriṃ</span> ādāya vanaṃ paviseyya. So tattha passeyya mahantaṃ
kadalikkhandhaṃ ujuṃ navaṃ <span class="var" title='[{"eds":["si"],"var":"akusajātaṃ "},{"eds":["s1","s2","s3","mr"],"var":"akukkujakajātaṃ "},{"eds":["pts1"],"var":"akukkajātaṃ "}]'>akukkukajātaṃ</span>. Tamenaṃ mūle chindeyya; mūle chetvā
agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ
vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso
passeyya nijjhāyeyya yoniso upaparikkheyya. Tassa taṃ passato nijjhāyato yoniso
upaparikkhato rittakaññeva khāyeyya, tucchakaññeva khāyeyya, asārakaññeva
khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave,
ye keci saṅkhārā atītānāgatapaccuppannā … pe … ye dūre santike vā taṃ bhikkhu
passati nijjhāyati yoniso upaparikkhati. Tassa taṃ passato nijjhāyato yoniso
upaparikkhato rittakaññeva khāyati, tucchakaññeva khāyati, asārakaññeva
khāyati. Kiñhi siyā, bhikkhave, saṅkhāresu sāro?</p>
<p>
<a class="sc" id="6"></a>
<a id="p_13S3_595" class="ms"></a>
Seyyathāpi, bhikkhave, māyākāro vā māyākārantevāsī vā <span class="var" title='[{"eds":["bj","s1","s2","s3","km"],"var":"cātummahāpathe "},{"eds":["pts1"],"var":"mahāpathe "}]'>catumahāpathe</span> māyaṃ
vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya.
Tassa taṃ passato nijjhāyato yoniso upaparikkhato rittakaññeva khāyeyya,
tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya
sāro? Evameva kho, bhikkhave, yaṃ kiñci viññāṇaṃ atītānāgatapaccuppannaṃ … pe …
yaṃ dūre santike vā, taṃ bhikkhu passati nijjhāyati yoniso upaparikkhati. Tassa
taṃ passato nijjhāyato yoniso upaparikkhato rittakaññeva khāyati, tucchakaññeva
khāyati, asārakaññeva khāyati. Kiñhi siyā, bhikkhave, viññāṇe sāro?</p>
<p>
<a class="sc" id="7"></a>
<a id="p_13S3_596" class="ms"></a>
Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi …
saññāyapi … saṅkhāresupi … viññāṇasmimpi nibbindati. Nibbindaṃ virajjati;
virāgā vimuccati. Vimuttasmiṃ vimuttamiti ñāṇaṃ hoti … pe … nāparaṃ
itthattāyāti pajānāti”.</p>
<p>
<a class="sc" id="8"></a>
<a id="p_13S3_597" class="ms"></a>
Idamavoca bhagavā. Idaṃ vatvāna sugato athāparaṃ etadavoca satthā: </p>
<blockquote class="gatha">
<p>
<a class="sc" id="9"></a>
<a id="p_13S3_598" class="ms"></a>
“Pheṇapiṇḍūpamaṃ rūpaṃ,<br>
vedanā <span class="var" title='[{"eds":["s1","s2","s3"],"var":"pubbuḷūpamā "},{"eds":["pts1"],"var":"bubbuḷupamā "},{"eds":["mr"],"var":"pubbuḷopamā "}]'>bubbuḷūpamā</span>;<br>
Marīcikūpamā saññā,<br>
saṅkhārā kadalūpamā;<br>
Māyūpamañca viññāṇaṃ,<br>
desitādiccabandhunā.
</p>
<p>
<a class="sc" id="10"></a>
<a id="p_13S3_599" class="ms"></a>
Yathā yathā nijjhāyati,<br>
yoniso upaparikkhati;<br>
Rittakaṃ tucchakaṃ hoti,<br>
yo naṃ passati yoniso.
</p>
<p>
<a class="sc" id="11"></a>
<a class="pts" id="pts3.143"></a>
<a id="p_13S3_600" class="ms"></a>
Imañca kāyaṃ ārabbha,<br>
bhūripaññena desitaṃ;<br>
Pahānaṃ tiṇṇaṃ dhammānaṃ,<br>
rūpaṃ <span class="var" title='[{"eds":["bj"],"var":"passetha "}]'>passatha</span> chaḍḍitaṃ.
</p>
<p>
<a class="sc" id="12"></a>
<a id="p_13S3_601" class="ms"></a>
Āyu usmā ca viññāṇaṃ,<br>
yadā kāyaṃ jahantimaṃ;<br>
<span class="var" title='[{"eds":["s1","s2","s3","km"],"var":"apaviṭṭho "}]'>Apaviddho</span> tadā seti,<br>
parabhattaṃ acetanaṃ.
</p>
<p>
<a class="sc" id="13"></a>
<a id="p_13S3_602" class="ms"></a>
Etādisāyaṃ santāno,<br>
māyāyaṃ bālalāpinī;<br>
Vadhako esa akkhāto,<br>
sāro ettha na vijjati.
</p>
<p>
<a class="sc" id="14"></a>
<a id="p_13S3_603" class="ms"></a>
Evaṃ khandhe avekkheyya,<br>
bhikkhu āraddhavīriyo;<br>
Divā vā yadi vā rattiṃ,<br>
sampajāno paṭissato.
</p>
<p>
<a class="sc" id="15"></a>
<a id="p_13S3_604" class="ms"></a>
Jaheyya sabbasaṃyogaṃ,<br>
kareyya saraṇattano;<br>
Careyyādittasīsova,<br>
patthayaṃ accutaṃ padan”ti.
</p>
</blockquote>
<p class="endsection">Tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Khandhasaṃyutta</span>
<span class="hidden">Majjhimapaṇṇāsaka</span>
<span class="hidden">Pupphavagga</span>
<span class="hidden">Nadīsutta</span>
</div>
</section>
<a class="previous" href="/pi/sn22.94">◀ Saṃyutta Nikāya  22.94</a><a class="top" href="#"> ▲ TOP </a><a class="next" href="/pi/sn22.96">Saṃyutta Nikāya  22.96 ▶</a>
</div>
</body>
</html>