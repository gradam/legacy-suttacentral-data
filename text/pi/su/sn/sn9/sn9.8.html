<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn9.8">
<article>
<div class="hgroup">
<p class="division">Saṃyutta Nikāya 9</p>
<p>1. Vanavagga</p>
<h1>8. Kula­ghara­ṇī­sutta</h1>
</div>
<p><a class="sc" id="1"></a><a id="p_12S1_1412" class="ms"></a><a class="msdiv" id="msdiv228"></a>Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu aññatarasmiṃ kule ativelaṃ ajjho­gāḷ­hap­patto viharati. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yā tasmiṃ kule kulagharaṇī, tassā vaṇṇaṃ abhinimminitvā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi: </p>
<blockquote class="gatha">
<p><a class="sc" id="2"></a><a id="p_12S1_1413" class="ms"></a>“Nadītīresu saṇṭhāne,<br> sabhāsu rathiyāsu ca;<br> Janā saṅgamma mantenti,<br> mañca <span class="var" title="tvañca (mr)" id="note469">tañca</span> kimantaran”ti.
</p>
<p><a class="sc" id="3"></a><a class="pts2ed" id="pts2ed1.434"></a><a id="p_12S1_1414" class="ms"></a>“Bahūhi saddā paccūhā,<br> khamitabbā tapassinā;<br> Na tena maṅku hotabbaṃ,<br> na hi tena kilissati.
</p>
<p><a class="sc" id="4"></a><a id="p_12S1_1415" class="ms"></a>Yo ca saddaparittāsī,<br> vane vātamigo yathā;<br> Lahucittoti taṃ āhu,<br> nāssa sampajjate vatan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vanasaṃyutta</span>
<span class="hidden">Vanavagga</span>
<span class="hidden">Vivekasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>