<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn47.46">
<article>
<div class="hgroup">
<p class="division">Saṃyutta Nikāya 47</p>
<p>5. Amatavagga</p>
<h1><span class="var" title="pāti­mokkha­suttaṃ (bj) | pātimokkha (pts1)" id="note207">46. Pāti­mokkha­saṃ­vara­sutta</span></h1>
</div>
<p><a class="sc" id="1"></a><a id="p_14S5_955" class="ms"></a><a class="msdiv" id="msdiv412"></a>Atha kho aññataro bhikkhu yena bhagavā tenupasaṅkami … pe … ekamantaṃ nisinno
kho so bhikkhu bhagavantaṃ etadavoca:</p>
<p><a class="sc" id="2"></a><a id="p_14S5_956" class="ms"></a>“Sādhu me, bhante, bhagavā saṃkhittena dhammaṃ desetu, yamahaṃ bhagavato
dhammaṃ sutvā eko vūpakaṭṭho appamatto ātāpī pahitatto vihareyyan”ti.
“Tasmātiha tvaṃ, bhikkhu, ādimeva visodhehi kusalesu dhammesu. Ko cādi
kusalānaṃ dhammānaṃ? Idha tvaṃ, bhikkhu,<span class="cross" title="^dn2#49 [Sāmañ­ña­phala­sutta/4.3. Paṇīta­tara­sāmañ­ña­phala] | ^mn6#1 [Ākaṅ­khey­yasutta] | ^an2.32-41#36.1 [32/36] | ^mi7.3.2#1 [Padumaṅgapañha] | ^vb12#1 [Jhānavibhaṅga/ Suttan­ta­bhājanīya]" id="note208">*</span> pāti­mokkha­saṃ­vara­saṃ­vuto viharāhi
ācāra­gocara­sam­panno aṇumattesu vajjesu bhayadassāvī, samādāya sikkhassu
sikkhāpadesu. Yato kho tvaṃ, bhikkhu, pāti­mokkha­saṃ­vara­saṃ­vuto viharissasi
ācāra­gocara­sam­panno aṇumattesu vajjesu bhayadassāvī samādāya sikkhassu
sikkhāpadesu; tato tvaṃ, bhikkhu, sīlaṃ nissāya sīle patiṭṭhāya cattāro
satipaṭṭhāne bhāveyyāsi.</p>
<p><a class="sc" id="3"></a><a id="p_14S5_957" class="ms"></a>Katame cattāro?<span class="cross" title="^sn47.3#1 [3. Bhikkhusutta] | ^ne4#129 [Vibhaṅga/ ­Lak­kha­ṇa­hā­ravi­bhaṅga]" id="note209">*</span> Idha tvaṃ, bhikkhu, kāye kāyānupassī viharāhi ātāpī sampajāno
satimā, vineyya loke abhij­jhā­do­manas­saṃ; vedanāsu … pe … citte … pe … dhammesu
dhammānupassī viharāhi ātāpī sampajāno satimā, vineyya loke abhij­jhā­do­manas­saṃ.
Yato kho tvaṃ, bhikkhu, sīlaṃ nissāya sīle patiṭṭhāya ime cattāro satipaṭṭhāne
evaṃ bhāvessasi, tato tuyhaṃ, bhikkhu, yā ratti vā divaso vā āgamissati
vuddhiyeva pāṭikaṅkhā kusalesu dhammesu, no parihānī”ti. Atha kho so bhikkhu
bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā
padakkhiṇaṃ katvā pakkāmi.</p>
<p><a class="sc" id="4"></a><a class="pts" id="pts5.188"></a><a id="p_14S5_958" class="ms"></a>Atha kho so bhikkhu eko vūpakaṭṭho appamatto ātāpī pahitatto viharanto
nacirasseva—yassatthāya kulaputtā sammadeva agārasmā anagāriyaṃ pabbajanti,
tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā
sacchikatvā upasampajja viharati. “Khīṇā jāti, vusitaṃ brahmacariyaṃ, kataṃ
karaṇīyaṃ, nāparaṃ itthattāyā”ti abbhaññāsi. Aññataro ca pana so bhikkhu
arahataṃ ahosīti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sati­paṭṭhā­na­saṃ­yutta</span>
<span class="hidden">Amatavagga</span>
<span class="hidden">Amatasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>