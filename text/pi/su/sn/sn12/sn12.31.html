<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.31">
<article>
<div class="hgroup">
<p class="division">Saṃyutta Nikāya 12</p>
<p>4. Kaḷāra­khat­tiya­vagga</p>
<h1>31. Bhūtasutta</h1>
</div>
<p><a class="sc" id="1"></a><a class="ms" id="p_12S2_207"></a><a class="msdiv" id="msdiv31"></a>Ekaṃ samayaṃ bhagavā sāvatthiyaṃ viharati. Tatra kho bhagavā āyasmantaṃ sāriputtaṃ āmantesi: “vuttamidaṃ, sāriputta, <span class="var" title="pārāyaṇe (bj) | parāyane (pts1-2)" id="note44">pārāyane</span> ajitapañhe:</p>
<blockquote class="gatha">
<p><a class="sc" id="2"></a><a class="ms" id="p_12S2_208"></a>‘Ye ca saṅ­khā­ta­dhammāse,<br> ye ca sekkhā puthū idha;<br> Tesaṃ me nipako iriyaṃ,<br> puṭṭho pabrūhi mārisā’ti.
</p>
</blockquote>
<p><a class="sc" id="3"></a><a class="ms" id="p_12S2_209"></a>Imassa nu kho, sāriputta, saṅkhittena bhāsitassa kathaṃ vitthārena attho daṭṭhabbo”ti? Evaṃ vutte, āyasmā sāriputto tuṇhī ahosi.</p>
<p><a class="sc" id="4"></a><a class="ms" id="p_12S2_210"></a>Dutiyampi kho bhagavā āyasmantaṃ sāriputtaṃ āmantesi … pe … dutiyampi kho āyasmā sāriputto tuṇhī ahosi. Tatiyampi kho bhagavā āyasmantaṃ sāriputtaṃ āmantesi: “vuttamidaṃ, sāriputta, pārāyane ajitapañhe: </p>
<blockquote class="gatha">
<p><a class="sc" id="5"></a><a class="ms" id="p_12S2_211"></a>‘Ye ca saṅ­khā­ta­dhammāse,<br> ye ca sekkhā puthū idha;<br> Tesaṃ me nipako iriyaṃ,<br> puṭṭho pabrūhi mārisā’ti.
</p>
</blockquote>
<p><a class="sc" id="6"></a><a class="pts" id="pts2.48"></a><a class="ms" id="p_12S2_212"></a>Imassa nu kho, sāriputta, saṅkhittena bhāsitassa kathaṃ vitthārena attho daṭṭhabbo”ti? Tatiyampi kho āyasmā sāriputto tuṇhī ahosi.</p>
<p><a class="sc" id="7"></a><a class="ms" id="p_12S2_213"></a>“Bhūtamidanti, sāriputta, passasī”ti? “Bhūtamidanti, bhante, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. Tadāhā­ra­sam­bha­vanti yathābhūtaṃ sammappaññāya passati. Tadāhā­ra­sam­bha­vanti yathābhūtaṃ sammappaññāya disvā āhāra­sam­bha­vassa nibbidāya virāgāya nirodhāya paṭipanno hoti. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya passati. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya disvā nirodha­dhammassa nibbidāya virāgāya nirodhāya paṭipanno hoti. Evaṃ kho, bhante, sekkho hoti.</p>
<p><a class="sc" id="8"></a><a class="pts" id="pts2.49"></a><a class="ms" id="p_12S2_214"></a>Kathañca, bhante, saṅkhātadhammo hoti? Bhūtamidanti, bhante, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. Tadāhā­ra­sam­bha­vanti yathābhūtaṃ sammappaññāya passati. Tadāhā­ra­sam­bha­vanti yathābhūtaṃ sammappaññāya disvā āhāra­sam­bha­vassa nibbidā virāgā nirodhā anupādā vimutto hoti. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya passati. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya disvā nirodha­dhammassa nibbidā virāgā nirodhā anupādā vimutto hoti. Evaṃ kho, bhante, saṅkhātadhammo hoti. Iti kho, bhante, yaṃ taṃ vuttaṃ pārāyane ajitapañhe: </p>
<blockquote class="gatha">
<p><a class="sc" id="9"></a><a class="ms" id="p_12S2_215"></a>‘Ye ca saṅ­khā­ta­dhammāse,<br> ye ca sekkhā puthū idha;<br> Tesaṃ me nipako iriyaṃ,<br> puṭṭho pabrūhi mārisā’ti.
</p>
</blockquote>
<p><a class="sc" id="10"></a><a class="ms" id="p_12S2_216"></a>Imassa khvāhaṃ, bhante, saṅkhittena bhāsitassa evaṃ vitthārena atthaṃ ājānāmī”ti.</p>
<p><a class="sc" id="11"></a><a class="ms" id="p_12S2_217"></a>“Sādhu sādhu, sāriputta, bhūtamidanti, sāriputta, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. Tadāhā­ra­sam­bha­vanti yathābhūtaṃ sammappaññāya passati. Tadāhā­ra­sam­bha­vanti yathābhūtaṃ sammappaññāya disvā āhāra­sam­bha­vassa nibbidāya virāgāya nirodhāya paṭipanno hoti. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya passati. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya disvā nirodha­dhammassa nibbidāya virāgāya nirodhāya paṭipanno hoti. Evaṃ kho, sāriputta, sekkho hoti.</p>
<p><a class="sc" id="12"></a><a class="pts" id="pts2.50"></a><a class="ms" id="p_12S2_218"></a>Kathañca, sāriputta, saṅkhātadhammo hoti? Bhūtamidanti, sāriputta, yathābhūtaṃ sammappaññāya passati. Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. Tadāhā­ra­sam­bha­vanti yathābhūtaṃ sammappaññāya passati. Tadāhā­ra­sam­bha­vanti yathābhūtaṃ sammappaññāya disvā āhāra­sam­bha­vassa nibbidā virāgā nirodhā anupādā vimutto hoti. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññāya passati. Tadāhāra­nirodhā yaṃ bhūtaṃ taṃ nirodha­dhammanti yathābhūtaṃ sammappaññā disvā nirodha­dhammassa nibbidā virāgā nirodhā anupādā vimutto hoti. Evaṃ kho, sāriputta, saṅkhātadhammo hoti. Iti kho, sāriputta, yaṃ taṃ vuttaṃ pārāyane ajitapañhe: </p>
<blockquote class="gatha">
<p><a class="sc" id="13"></a><a class="ms" id="p_12S2_219"></a>‘Ye ca saṅ­khā­ta­dhammāse,<br> ye ca sekkhā puthū idha;<br> Tesaṃ me nipako iriyaṃ,<br> puṭṭho pabrūhi mārisā’ti.
</p>
</blockquote>
<p><a class="sc" id="14"></a><a class="ms" id="p_12S2_220"></a>Imassa kho, sāriputta, saṅkhittena bhāsitassa evaṃ vitthārena attho daṭṭhabbo”ti.</p>
<p class="endsection">Paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Kaḷāra­khat­tiya­vagga</span>
<span class="hidden">Bhūtasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>