<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.2">
<article>
<div class="hgroup">
<p class="division">Saṃyutta Nikāya 12</p>
<p>1. Buddhavagga</p>
<h1>2. Vibhaṅgasutta</h1>
</div>
<p><a class="sc" id="1"></a><a id="p_12S2_6" class="ms"></a><a class="msdiv" id="msdiv2"></a>Sāvatthiyaṃ viharati. “Paṭic­ca­samup­pādaṃ vo, bhikkhave, desessāmi vibhajissāmi.
Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te
bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a id="p_12S2_7" class="ms"></a>“Katamo ca, bhikkhave, paṭic­ca­samup­pādo? Avijjāpaccayā, bhikkhave, saṅkhārā;
saṅ­khā­ra­pac­cayā viññāṇaṃ; viññāṇapaccayā nāmarūpaṃ; nāmarū­papaccayā
saḷāyatanaṃ; saḷāya­tana­pac­cayā phasso; phassapaccayā vedanā; vedanāpaccayā
taṇhā; taṇhāpaccayā upādānaṃ; upādānapaccayā bhavo; bhavapaccayā jāti;
jātipaccayā jarāmaraṇaṃ soka­pari­deva­duk­kha­do­manas­supāyāsā sambhavanti.
Evametassa kevalassa duk­khak­khan­dhassa samudayo hoti.</p>
<p><a class="sc" id="3"></a><a class="pts" id="pts2.3"></a><a id="p_12S2_8" class="ms"></a>Katamañca, bhikkhave, jarāmaraṇaṃ? Yā tesaṃ tesaṃ sattānaṃ tamhi tamhi
sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni
indriyānaṃ paripāko; ayaṃ vuccati jarā. Yā tesaṃ tesaṃ sattānaṃ tamhā tamhā
sattanikāyā cuti cavanatā bhedo antaradhānaṃ maccu maraṇaṃ kālakiriyā
khandhānaṃ bhedo kaḷevarassa nikkhepo <span class="var" title="(jīvi­tin­driyassa upacchedo) (s1-3, km)" id="note4">()</span>, idaṃ vuccati maraṇaṃ. Iti ayañca
jarā, idañca maraṇaṃ. Idaṃ vuccati, bhikkhave, jarāmaraṇaṃ.</p>
<p><a class="sc" id="4"></a><a id="p_12S2_9" class="ms"></a>Katamā ca, bhikkhave, jāti? Yā tesaṃ tesaṃ sattānaṃ tamhi tamhi sattanikāye
jāti sañjāti okkanti abhinibbatti khandhānaṃ pātubhāvo āyatanānaṃ paṭilābho.
Ayaṃ vuccati, bhikkhave, jāti.</p>
<p><a class="sc" id="5"></a><a id="p_12S2_10" class="ms"></a>Katamo ca, bhikkhave, bhavo? Tayome, bhikkhave, bhavā—kāmabhavo, rūpabhavo,
arūpabhavo. Ayaṃ vuccati, bhikkhave, bhavo.</p>
<p><a class="sc" id="6"></a><a id="p_12S2_11" class="ms"></a>Katamañca, bhikkhave, upādānaṃ? Cattārimāni, bhikkhave, upādānāni—
kāmupādānaṃ, diṭṭhupādānaṃ, sīlab­ba­tu­pādā­naṃ, attavā­du­pādā­naṃ. Idaṃ vuccati,
bhikkhave, upādānaṃ.</p>
<p><a class="sc" id="7"></a><a id="p_12S2_12" class="ms"></a>Katamā ca, bhikkhave, taṇhā? Chayime, bhikkhave, taṇhākāyā—rūpataṇhā,
saddataṇhā, gandhataṇhā, rasataṇhā, ­phoṭṭhab­ba­taṇhā, dhammataṇhā. Ayaṃ vuccati,
bhikkhave, taṇhā.</p>
<p><a class="sc" id="8"></a><a id="p_12S2_13" class="ms"></a>Katamā ca, bhikkhave, vedanā? Chayime, bhikkhave, vedanākāyā—
cak­khu­samphas­sajā vedanā, sota­samphas­sajā vedanā, ghāna­samphas­sajā vedanā,
jivhā­samphas­sajā vedanā, kāya­samphas­sajā vedanā, mano­samphas­sajā vedanā. Ayaṃ
vuccati, bhikkhave, vedanā.</p>
<p><a class="sc" id="9"></a><a id="p_12S2_14" class="ms"></a>Katamo ca, bhikkhave, phasso? Chayime, bhikkhave, phassakāyā—cak­khu­samphasso,
sotasamphasso, ghānasamphasso, jivhāsamphasso, kāyasamphasso, manosamphasso.
Ayaṃ vuccati, bhikkhave, phasso.</p>
<p><a class="sc" id="10"></a><a id="p_12S2_15" class="ms"></a>Katamañca, bhikkhave, saḷāyatanaṃ? Cakkhāyatanaṃ, sotāyatanaṃ, ghānāyatanaṃ,
jivhāyatanaṃ, kāyāyatanaṃ, manāyatanaṃ—idaṃ vuccati, bhikkhave, saḷāyatanaṃ.</p>
<p><a class="sc" id="11"></a><a class="pts" id="pts2.4"></a><a id="p_12S2_16" class="ms"></a>Katamañca, bhikkhave, nāmarūpaṃ? Vedanā, saññā, cetanā, phasso, manasikāro—
idaṃ vuccati nāmaṃ. Cattāro ca mahābhūtā, catunnañca mahābhūtānaṃ upādāyarūpaṃ.
Idaṃ vuccati rūpaṃ. Iti idañca nāmaṃ, idañca rūpaṃ. Idaṃ vuccati, bhikkhave,
nāmarūpaṃ.</p>
<p><a class="sc" id="12"></a><a id="p_12S2_17" class="ms"></a>Katamañca, bhikkhave, viññāṇaṃ? Chayime, bhikkhave, viññāṇakāyā—
cakkhuviññāṇaṃ, sotaviññāṇaṃ, ghānaviññāṇaṃ, jivhāviññāṇaṃ, kāyaviññāṇaṃ,
manoviññāṇaṃ. Idaṃ vuccati, bhikkhave, viññāṇaṃ.</p>
<p><a class="sc" id="13"></a><a id="p_12S2_18" class="ms"></a>Katame ca, bhikkhave, saṅkhārā? Tayome, bhikkhave, saṅkhārā—kāyasaṅkhāro,
vacīsaṅkhāro, cittasaṅkhāro. Ime vuccanti, bhikkhave, saṅkhārā.</p>
<p><a class="sc" id="14"></a><a id="p_12S2_19" class="ms"></a>Katamā ca, bhikkhave, avijjā? Yaṃ kho, bhikkhave, dukkhe aññāṇaṃ,
dukkhasamudaye aññāṇaṃ, dukkhanirodhe aññāṇaṃ, duk­kha­nirodha­gāminiyā paṭipadāya
aññāṇaṃ. Ayaṃ vuccati, bhikkhave, avijjā.</p>
<p><a class="sc" id="15"></a><a id="p_12S2_20" class="ms"></a>Iti kho, bhikkhave, avijjāpaccayā saṅkhārā; saṅ­khā­ra­pac­cayā viññāṇaṃ … pe …
evametassa kevalassa duk­khak­khan­dhassa samudayo hoti. Avijjāya tveva
asesa­virāga­nirodhā saṅ­khā­ra­nirodho; saṅ­khā­ra­nirodhā viññāṇanirodho … pe …
evametassa kevalassa duk­khak­khan­dhassa nirodho hotī”ti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Buddhavagga</span>
<span class="hidden">Paṭic­ca­samup­pāda­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>