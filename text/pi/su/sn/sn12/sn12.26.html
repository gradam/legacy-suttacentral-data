<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.26">
<article>
<div class="hgroup">
<p class="division">Saṃyutta Nikāya 12</p>
<p>3. Dasabalavagga</p>
<h1><span class="var" title="upavāno (pts1-2)" id="note43">26. Upavāṇasutta</span></h1>
</div>
<p><a class="sc" id="1"></a><a class="ms" id="p_12S2_180"></a><a class="msdiv" id="msdiv26"></a>Sāvatthiyaṃ viharati. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upavāṇo bhagavantaṃ etadavoca:</p>
<p><a class="sc" id="2"></a><a class="ms" id="p_12S2_181"></a>“Santi pana, bhante, eke samaṇabrāhmaṇā sayaṅkataṃ dukkhaṃ paññapenti. Santi pana, bhante, eke samaṇabrāhmaṇā paraṅkataṃ dukkhaṃ paññapenti. Santi pana, bhante, eke samaṇabrāhmaṇā sayaṅkatañca paraṅkatañca dukkhaṃ paññapenti. Santi pana, bhante, eke samaṇabrāhmaṇā asayaṅkāraṃ aparaṅkāraṃ adhic­ca­samup­pannaṃ dukkhaṃ paññapenti. Idha no, bhante, bhagavā kiṃvādī kimakkhāyī kathaṃ byākaramānā ca mayaṃ vuttavādino ceva bhagavato assāma, na ca bhagavantaṃ abhūtena abbhā­cik­khey­yāma, dhammassa cānudhammaṃ byākareyyāma, na ca koci sahadhammiko vādānupāto gārayhaṃ ṭhānaṃ āgaccheyyā”ti?</p>
<p><a class="sc" id="3"></a><a class="ms" id="p_12S2_182"></a>“Paṭic­ca­samup­pannaṃ kho, upavāṇa, dukkhaṃ vuttaṃ mayā. Kiṃ paṭicca? Phassaṃ paṭicca. Iti vadaṃ vuttavādī ceva me assa, na ca maṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānupāto gārayhaṃ ṭhānaṃ āgaccheyya.</p>
<p><a class="sc" id="4"></a><a class="ms" id="p_12S2_183"></a>Tatra, upavāṇa, ye te samaṇabrāhmaṇā sayaṅkataṃ dukkhaṃ paññapenti, tadapi phassapaccayā. Yepi te … pe … yepi te … pe … yepi te samaṇabrāhmaṇā asayaṅkāraṃ aparaṅkāraṃ adhic­ca­samup­pannaṃ dukkhaṃ paññapenti tadapi phassapaccayā.</p>
<p><a class="sc" id="5"></a><a class="pts" id="pts2.42"></a><a class="ms" id="p_12S2_184"></a>Tatra, upavāṇa, ye te samaṇabrāhmaṇā sayaṅkataṃ dukkhaṃ paññapenti, te vata aññatra phassā paṭi­saṃ­ve­dis­santīti netaṃ ṭhānaṃ vijjati. Yepi te … pe … yepi te … pe … yepi te samaṇabrāhmaṇā asayaṅkāraṃ aparaṅkāraṃ adhic­ca­samup­pannaṃ dukkhaṃ paññapenti, te vata aññatra phassā paṭi­saṃ­ve­dis­santīti netaṃ ṭhānaṃ vijjatī”ti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Dasabalavagga</span>
<span class="hidden">Dasabalasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>