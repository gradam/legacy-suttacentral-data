<!DOCTYPE html>
<html data-prev="sn48.169-178" data-next="sn49.13-22">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta">
<article>
<div class="hgroup">
<p class="division">Saṃyutta Nikāya 49</p>
<p>1. Gaṅgā­peyyā­la­vagga</p>
<h1><span class="var" id="note289" title="pācīna­ninna­suttaṃ (bj)">1–​12. Pācīnādisutta</span></h1>
</div>
<p><a class="sc" id="1"></a><a class="pts1" id="pts5.244"></a><a id="p_14S5_1284" class="ms"></a><a class="msdiv" id="msdiv651–662."></a>Sāvatthi­nidānaṃ. Tatra kho bhagavā etadavoca: “cattārome, bhikkhave,
sammappadhānā. Katame cattāro? Idha, bhikkhave, bhikkhu anuppannānaṃ pāpakānaṃ
akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ
paggaṇhāti padahati. Uppannānaṃ pāpakānaṃ akusalānaṃ dhammānaṃ pahānāya chandaṃ
janeti vāyamati vīriyaṃ ārabhati cittaṃ paggaṇhāti padahati. Anuppannānaṃ
kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ
paggaṇhāti padahati. Uppannānaṃ kusalānaṃ dhammānaṃ ṭhitiyā asammosāya
bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ
ārabhati cittaṃ paggaṇhāti padahati. Ime kho, bhikkhave, cattāro
sammap­pa­dhā­nāti.</p>
<p><a class="sc" id="2"></a><a class="pts1" id="pts5.245"></a><a id="p_14S5_1285" class="ms"></a>Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā;
evameva kho, bhikkhave, bhikkhu cattāro sammappadhāne bhāvento cattāro
sammappadhāne bahulīkaronto nibbānaninno hoti nibbānapoṇo nib­bā­na­pabbhāro.
Kathañca, bhikkhave, bhikkhu cattāro sammappadhāne bhāvento cattāro
sammappadhāne bahulīkaronto nibbānaninno hoti nibbānapoṇo nib­bā­na­pabbhāro?
Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya
chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ
pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ
ārabhati cittaṃ paggaṇhāti padahati. Anuppannānaṃ kusalānaṃ dhammānaṃ uppādāya
chandaṃ janeti vāyamati vīriyaṃ ārabhati cittaṃ paggaṇhāti padahati. Uppannānaṃ
kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya
pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati.
Evaṃ kho, bhikkhave, bhikkhu cattāro sammappadhāne bhāvento cattāro
sammappadhāne bahulīkaronto nibbānaninno hoti nibbānapoṇo nib­bā­na­pabbhāro”ti.</p>
<p class="endsection">Dvādasamaṃ.</p>
<p class="endsection">Gaṅgā­peyyā­la­vaggo paṭhamo.</p>
<p><a class="sc" id="3"></a><a id="p_14S5_1288" class="ms"></a>(Sammap­pa­dhā­na­saṃ­yuttassa gaṅgāpeyyālī sammap­pa­dhā­na­vasena vitthāretabbā.)</p>
<blockquote class="uddanagatha">
<p><a class="sc" id="4"></a><a id="p_14S5_1290" class="ms"></a>Cha pācīnato ninnā,<br>
cha ninnā ca samuddato;<br>
Dvete cha dvādasa honti,<br>
vaggo tena pavuccatīti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Sammap­pa­dhā­na­saṃ­yutta</span>
<span class="hidden">Gaṅgā­peyyā­la­vagga</span>
<span class="hidden">Pācīnādisutta</span>
</aside>
</section>
<a class="previous" href="/pi/sn48.169-178">◀ Saṃyutta Nikāya  48.169–​178</a><a class="top" href="#"> ▲ TOP </a><a class="next" href="/pi/sn49.13-22">Saṃyutta Nikāya  49.13–​22 ▶</a></div>
</body>
</html>