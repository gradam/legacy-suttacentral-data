<!DOCTYPE html>
<html data-prev="sn48.40" data-next="sn48.42">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn48.41">
<article>
<div class="hgroup">
<p class="division">Saṃyutta Nikāya 48</p>
<p>5. Jarāvagga</p>
<h1><span class="var" id="note249" title="jarāsuttaṃ (bj) | jarā (pts1)">41. Jarā­dhamma­sutta</span></h1>
</div>
<p><a class="sc" id="1"></a>
<a id="p_14S5_1137" class="ms"></a>
<a class="msdiv" id="msdiv_511"></a>
<span class="evam">Evaṃ me sutaṃ—​</span>   ekaṃ samayaṃ bhagavā sāvatthiyaṃ viharati pubbārāme migāramā­tu­pāsāde. Tena
kho pana samayena bhagavā sāyanhasamayaṃ paṭisallānā vuṭṭhito pacchātape
nisinno hoti piṭṭhiṃ otāpayamāno.</p>
<p><a class="sc" id="2"></a>
<a id="p_14S5_1138" class="ms"></a>
Atha kho āyasmā ānando yena bhagavā tenupasaṅkami; upasaṅkamitvā bhagavantaṃ
abhivādetvā bhagavato gattāni pāṇinā anomajjanto bhagavantaṃ etadavoca:
“acchariyaṃ, bhante, abbhutaṃ, bhante. Na cevaṃ dāni, bhante, bhagavato tāva
parisuddho chavivaṇṇo pariyodāto, sithilāni ca gattāni sabbāni valiyajātāni,
purato pabbhāro ca kāyo, dissati ca indriyānaṃ aññathattaṃ—cak­khun­dri­yassa
sotindriyassa ghānindriyassa jivhindriyassa kāyindriyassā”ti.</p>
<p><a class="sc" id="3"></a>
<a class="pts1" id="pts5.217"></a>
<a id="p_14S5_1139" class="ms"></a>
“Evañhetaṃ, ānanda, hoti—jarādhammo yobbaññe, byādhidhammo ārogye,
maraṇadhammo jīvite. Na ceva tāva parisuddho hoti chavivaṇṇo pariyodāto,
sithilāni ca honti gattāni sabbāni valiyajātāni, purato pabbhāro ca kāyo,
dissati ca indriyānaṃ aññathattaṃ—cak­khun­dri­yassa sotindriyassa
ghānindriyassa jivhindriyassa kāyindriyassā”ti.</p>
<p><a class="sc" id="4"></a>
<a id="p_14S5_1140" class="ms"></a>
Idamavoca bhagavā. Idaṃ vatvā ca sugato athāparaṃ etadavoca satthā: </p>
<blockquote class="gatha">
<p><a class="sc" id="5"></a>
<a id="p_14S5_1141" class="ms"></a>
“Dhī taṃ jammi jare atthu,<br>
dubbaṇṇakaraṇī jare;<br>
Tāva manoramaṃ bimbaṃ,<br>
jarāya abhimadditaṃ.
</p>
<p><a class="sc" id="6"></a>
<a id="p_14S5_1142" class="ms"></a>
Yopi vassasataṃ jīve,<br>
<span class="var" title="sabbe maccuparāyanā (s1-3, km, mr)" id="note250">sopi maccuparāyaṇo</span>;<br>
Na kiñci parivajjeti,<br>
sabba­mevā­bhimad­datī”ti.
</p>
</blockquote>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Indriya­saṃ­yutta</span>
<span class="hidden">Jarāvagga</span>
<span class="hidden">Jarā­dhamma­sutta</span>
</div>
</section>
<a class="previous" href="/pi/sn48.40">◀ Saṃyutta Nikāya  48.40</a><a class="top" href="#"> ▲ TOP </a><a class="next" href="/pi/sn48.42">Saṃyutta Nikāya  48.42 ▶</a>
</div>
</body>
</html>