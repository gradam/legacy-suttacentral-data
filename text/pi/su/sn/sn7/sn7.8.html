<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn7.8">
<article>
<div class="hgroup">
<p class="division">Saṃyutta Nikāya 7</p>
<p>1. Arahantavagga</p>
<h1>8. Aggikasutta</h1>
</div>
<p><a class="sc" id="1"></a><a class="ms" id="p_12S1_1173"></a><a class="msdiv" id="msdiv194"></a>Ekaṃ samayaṃ bhagavā rājagahe viharati veḷuvane kalanda­ka­nivāpe. Tena kho pana samayena aggika­bhārad­vājassa brāhmaṇassa sappinā pāyaso sannihito hoti: “aggiṃ juhissāmi, aggihuttaṃ paricarissāmī”ti.</p>
<p><a class="sc" id="2"></a><a class="ms" id="p_12S1_1174"></a>Atha kho bhagavā pubbaṇ­ha­samayaṃ nivāsetvā patta­cīvara­mādāya rājagahaṃ piṇḍāya pāvisi. Rājagahe sapadānaṃ piṇḍāya caramāno yena aggika­bhārad­vājassa brāhmaṇassa nivesanaṃ tenupasaṅkami; upasaṅkamitvā ekamantaṃ aṭṭhāsi. Addasā kho aggika­bhārad­vājo brāhmaṇo bhagavantaṃ piṇḍāya ṭhitaṃ. Disvāna bhagavantaṃ gāthāya ajjhabhāsi: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc632"></a><a class="pts2ed" id="pts2ed1.357"></a><a class="ms" id="p_12S1_1175"></a>“Tīhi vijjāhi sampanno,<br> jātimā sutavā bahū;<br> Vij­jācara­ṇa­sam­panno,<br> somaṃ bhuñjeyya pāyasan”ti.
</p>
<p><a class="sc" id="4"></a><a class="verse-num-sc" id="verse-num-sc633"></a><a class="ms" id="p_12S1_1176"></a>“Bahumpi palapaṃ jappaṃ,<br> na jaccā hoti brāhmaṇo;<br> Antokasambu saṅkiliṭṭho,<br> kuhanā­pari­vārito.
</p>
<p><a class="sc" id="5"></a><a class="verse-num-sc" id="verse-num-sc634"></a><a class="pts1ed" id="pts1ed1.167"></a><a class="ms" id="p_12S1_1177"></a>Pubbenivāsaṃ yo vedī,<br> saggāpāyañca passati;<br> Atho jātikkhayaṃ patto,<br> abhiññāvosito muni.
</p>
<p><a class="sc" id="6"></a><a class="verse-num-sc" id="verse-num-sc635"></a><a class="ms" id="p_12S1_1178"></a>Etāhi tīhi vijjāhi,<br> tevijjo hoti brāhmaṇo;<br> Vij­jācara­ṇa­sam­panno,<br> somaṃ bhuñjeyya pāyasan”ti.
</p>
</blockquote>
<p><a class="sc" id="7"></a><a class="pts2ed" id="pts2ed1.358"></a><a class="ms" id="p_12S1_1179"></a>“Bhuñjatu bhavaṃ gotamo. Brāhmaṇo bhavan”ti.</p>
<blockquote class="gatha">
<p><a class="sc" id="8"></a><a class="verse-num-sc" id="verse-num-sc636"></a><a class="ms" id="p_12S1_1180"></a>“Gāthābhigītaṃ me abhojaneyyaṃ,<br> Sampassataṃ brāhmaṇa nesa dhammo;<br> Gāthābhigītaṃ panudanti buddhā,<br> Dhamme sati brāhmaṇa vuttiresā.
</p>
<p><a class="sc" id="9"></a><a class="verse-num-sc" id="verse-num-sc637"></a><a class="ms" id="p_12S1_1181"></a>Aññena ca kevalinaṃ mahesiṃ,<br> Khīṇāsavaṃ kukkuc­ca­vū­pasan­taṃ;<br> Annena pānena upaṭṭhahassu,<br> Khettañhi taṃ puññapekkhassa hotī”ti.
</p>
</blockquote>
<p><a class="sc" id="10"></a><a class="ms" id="p_12S1_1182"></a>Evaṃ vutte, aggika­bhārad­vājo brāhmaṇo bhagavantaṃ etadavoca: “abhikkantaṃ, bho gotama … pe … aññataro ca panāyasmā aggika­bhārad­vājo arahataṃ ahosīti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Arahantavagga</span>
<span class="hidden">Dha­nañjānī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>