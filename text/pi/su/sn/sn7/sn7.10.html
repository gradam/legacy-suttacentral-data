<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn7.10">
<article>
<div class="hgroup">
<p class="division">Saṃyutta Nikāya 7</p>
<p>1. Arahantavagga</p>
<h1><span class="var" title="bahu­dhītu­suttaṃ (bj, pts2) | bahu­dhiti­suttaṃ (si, s2, s3) | bahu­dhīti­suttaṃ (s1) | bahudhīti (pts1)" id="note408">10. Bahu­dhīta­rasutta</span></h1>
</div>
<p><a class="sc" id="1"></a><a class="pts2ed" id="pts2ed1.365"></a><a id="p_12S1_1200" class="ms"></a><a class="msdiv" id="msdiv196"></a>Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhārad­vāja­gottassa brāhmaṇassa catuddasa balībaddā naṭṭhā honti. Atha kho bhārad­vāja­gotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi:</p>
<blockquote class="gatha">
<p><a class="sc" id="2"></a><a class="verse-num-sc" id="verse-num-sc648"></a><a id="p_12S1_1201" class="ms"></a>“<span class="var" title="naha (si, s1-3, km, pts2)" id="note409">Na hi</span> nūnimassa samaṇassa,<br> Balībaddā catuddasa;<br> Ajjasaṭṭhiṃ na dissanti,<br> Tenāyaṃ samaṇo sukhī.
</p>
<p><a class="sc" id="3"></a><a class="verse-num-sc" id="verse-num-sc649"></a><a id="p_12S1_1202" class="ms"></a>Na hi nūnimassa samaṇassa,<br> Tilākhettasmi pāpakā;<br> Ekapaṇṇā <span class="var" title="dvipaṇṇā (si, pts1)" id="note410">dupaṇṇā</span> ca,<br> Tenāyaṃ samaṇo sukhī.
</p>
<p><a class="sc" id="4"></a><a class="verse-num-sc" id="verse-num-sc650"></a><a class="pts2ed" id="pts2ed1.366"></a><a id="p_12S1_1203" class="ms"></a>Na hi nūnimassa samaṇassa,<br> Tuccha­koṭṭhasmi mūsikā;<br> Ussoḷhikāya naccanti,<br> Tenāyaṃ samaṇo sukhī.
</p>
<p><a class="sc" id="5"></a><a class="verse-num-sc" id="verse-num-sc651"></a><a id="p_12S1_1204" class="ms"></a>Na hi nūnimassa samaṇassa,<br> Santhāro sattamāsiko;<br> Uppāṭakehi sañchanno,<br> Tenāyaṃ samaṇo sukhī.
</p>
<p><a class="sc" id="6"></a><a class="verse-num-sc" id="verse-num-sc652"></a><a id="p_12S1_1205" class="ms"></a>Na hi nūnimassa samaṇassa,<br> Vidhavā satta dhītaro;<br> Ekaputtā <span class="var" title="dviputtā (si, pts1)" id="note411">duputtā</span> ca,<br> Tenāyaṃ samaṇo sukhī.
</p>
<p><a class="sc" id="7"></a><a class="verse-num-sc" id="verse-num-sc653"></a><a id="p_12S1_1206" class="ms"></a>Na hi nūnimassa samaṇassa,<br> Piṅgalā tilakāhatā;<br> Sottaṃ pādena bodheti,<br> Tenāyaṃ samaṇo sukhī.
</p>
<p><a class="sc" id="8"></a><a class="verse-num-sc" id="verse-num-sc654"></a><a class="pts2ed" id="pts2ed1.367"></a><a id="p_12S1_1207" class="ms"></a>Na hi nūnimassa samaṇassa,<br> Paccūsamhi iṇāyikā;<br> Detha dethāti codenti,<br> Tenāyaṃ samaṇo sukhī”ti.
</p>
<p><a class="sc" id="9"></a><a class="verse-num-sc" id="verse-num-sc655"></a><a id="p_12S1_1208" class="ms"></a>“Na hi mayhaṃ brāhmaṇa,<br> balībaddā catuddasa;<br> Ajjasaṭṭhiṃ na dissanti,<br> tenāhaṃ brāhmaṇā sukhī.
</p>
<p><a class="sc" id="10"></a><a class="verse-num-sc" id="verse-num-sc656"></a><a class="pts1ed" id="pts1ed1.171"></a><a id="p_12S1_1209" class="ms"></a>Na hi mayhaṃ brāhmaṇa,<br> tilākhettasmi pāpakā;<br> Ekapaṇṇā dupaṇṇā ca,<br> tenāhaṃ brāhmaṇā sukhī.
</p>
<p><a class="sc" id="11"></a><a class="verse-num-sc" id="verse-num-sc657"></a><a id="p_12S1_1210" class="ms"></a>Na hi mayhaṃ brāhmaṇa,<br> tuccha­koṭṭhasmi mūsikā;<br> Ussoḷhikāya naccanti,<br> tenāhaṃ brāhmaṇā sukhī.
</p>
<p><a class="sc" id="12"></a><a class="verse-num-sc" id="verse-num-sc658"></a><a id="p_12S1_1211" class="ms"></a>Na hi mayhaṃ brāhmaṇa,<br> santhāro sattamāsiko;<br> Uppāṭakehi sañchanno,<br> tenāhaṃ brāhmaṇā sukhī.
</p>
<p><a class="sc" id="13"></a><a class="verse-num-sc" id="verse-num-sc659"></a><a id="p_12S1_1212" class="ms"></a>Na hi mayhaṃ brāhmaṇa,<br> vidhavā satta dhītaro;<br> Ekaputtā duputtā ca,<br> tenāhaṃ brāhmaṇā sukhī.
</p>
<p><a class="sc" id="14"></a><a class="verse-num-sc" id="verse-num-sc660"></a><a class="pts2ed" id="pts2ed1.368"></a><a id="p_12S1_1213" class="ms"></a>Na hi mayhaṃ brāhmaṇa,<br> piṅgalā tilakāhatā;<br> Sottaṃ pādena bodheti,<br> tenāhaṃ brāhmaṇā sukhī.
</p>
<p><a class="sc" id="15"></a><a class="verse-num-sc" id="verse-num-sc661"></a><a id="p_12S1_1214" class="ms"></a>Na hi mayhaṃ brāhmaṇa,<br> paccūsamhi iṇāyikā;<br> Detha dethāti codenti,<br> tenāhaṃ brāhmaṇā sukhī”ti.
</p>
</blockquote>
<p><a class="sc" id="16"></a><a id="p_12S1_1215" class="ms"></a>Evaṃ vutte, bhārad­vāja­gotto brāhmaṇo bhagavantaṃ etadavoca: “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evameva bhotā gotamena aneka­pariyā­yena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca ­bhik­khu­saṅghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti.</p>
<p><a class="sc" id="17"></a><a id="p_12S1_1216" class="ms"></a>Alattha kho bhārad­vāja­gotto brāhmaṇo bhagavato santike pabbajjaṃ, alattha upasampadaṃ. Acirū­pasam­panno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahma­cari­ya­pari­yosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.</p>
<p class="endsection">Arahantavaggo paṭhamo.</p>
<blockquote class="uddanagatha">
<p><a class="sc" id="18"></a><a class="pts2ed" id="pts2ed1.369"></a><a id="p_12S1_1219" class="ms"></a>Dhanañjānī ca akkosaṃ,<br> asurindaṃ bilaṅgikaṃ;<br> Ahiṃsakaṃ jaṭā ceva,<br> suddhikañceva aggikā;<br> Sundarikaṃ bahudhīta—​<br> rena ca te dasāti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Brāhma­ṇa­saṃ­yutta</span>
<span class="hidden">Arahantavagga</span>
<span class="hidden">Dha­nañjānī­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>