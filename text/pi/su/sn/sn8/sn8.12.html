<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn8.12">
<article>
<div class="hgroup">
<p class="division">Saṃyutta Nikāya 8</p>
<p>1. Vaṅgīsavagga</p>
<h1>12. Vaṅgīsasutta</h1>
</div>
<p><a class="sc" id="1"></a><a class="pts2" id="pts21.422"></a><a id="p_12S1_1369" class="ms"></a><a class="msdiv" id="msdiv_220"></a>Ekaṃ samayaṃ āyasmā vaṅgīso sāvatthiyaṃ viharati jetavane anātha­piṇḍi­kassa
ārāme. Tena kho pana samayena āyasmā vaṅgīso acira­arahat­tap­patto <span class="var" title="hoti (bj, s1-3, km)" id="note456">hutvā</span>
<span class="var" title="vimutti­su­kha­paṭi­saṃ­vedī (bj, pts2) | vimutti­su­kha­pati­sam­vedī (pts1)" id="note457">vimuttisukhaṃ paṭisaṃvedī</span> tāyaṃ velāyaṃ imā gāthāyo abhāsi:</p>
<blockquote class="gatha">
<p><a class="sc" id="2"></a><a id="p_12S1_1370" class="ms"></a>“Kāveyyamattā vicarimha pubbe,<br>
Gāmā gāmaṃ purā puraṃ;<br>
Athaddasāma sambuddhaṃ,<br>
Saddhā no upapajjatha.
</p>
<p><a class="sc" id="3"></a><a id="p_12S1_1371" class="ms"></a>So me dhammamadesesi,<br>
<span class="var" title="khandhe āyatanāni dhātuyo (s1-3, km, mr) | khandhe āyatānāni dhātuyo ca (pts1)" id="note458">khan­dhā­yatana­dhātuyo</span>;<br>
Tassāhaṃ dhammaṃ sutvāna,<br>
pabbajiṃ anagāriyaṃ.
</p>
<p><a class="sc" id="4"></a><a class="pts2" id="pts21.423"></a><a id="p_12S1_1372" class="ms"></a>Bahunnaṃ vata atthāya,<br>
bodhiṃ ajjhagamā muni;<br>
Bhikkhūnaṃ bhikkhunīnañca,<br>
ye niyāma­gatad­dasā.
</p>
<p><a class="sc" id="5"></a><a id="p_12S1_1373" class="ms"></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.
</p>
<p><a class="sc" id="6"></a><a id="p_12S1_1374" class="ms"></a>Pubbenivāsaṃ jānāmi,<br>
Dibbacakkhuṃ visodhitaṃ;<br>
Tevijjo iddhipattomhi,<br>
Ceto­pariyā­ya­kovido”ti.
</p>
</blockquote>
<blockquote class="uddanagatha">
<p><a class="sc" id="7"></a><a id="p_12S1_1376" class="ms"></a>Nikkhantaṃ arati ceva,<br>
pesalā atimaññanā;<br>
Ānandena subhāsitā,<br>
sāri­putta­pavāraṇā;<br>
Parosahassaṃ koṇḍañño,<br>
moggallānena gaggarā;<br>
Vaṅgīsena dvādasāti.
</p>
</blockquote>
<p class="endsutta">Vaṅ­gīsa­saṃ­yuttaṃ samattaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Vaṅgī­sasaṃ­yutta</span>
<span class="hidden">Vaṅgīsavagga</span>
<span class="hidden">Nikkhantasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>