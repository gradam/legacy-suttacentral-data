<!DOCTYPE html>
<html data-prev="sn12.42" data-next="sn12.44">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn12.43">
<article>
<div class="hgroup">
<p class="division">Saṃyutta Nikāya 12</p>
<p>5. Gahapativagga</p>
<h1>43. Dukkhasutta</h1>
</div>
<p><a class="sc" id="1"></a><a class="pts1" id="pts2.72"></a><a id="p_12S2_313" class="ms"></a><a class="msdiv" id="msdiv_43"></a>Sāvatthiyaṃ viharati. “Dukkhassa, bhikkhave, samudayañca atthaṅgamañca
desessāmi. Taṃ suṇātha, sādhukaṃ manasi karotha, bhāsissāmī”ti. “Evaṃ,
bhante”ti kho te bhikkhū bhagavato paccassosuṃ. Bhagavā etadavoca: </p>
<p><a class="sc" id="2"></a><a id="p_12S2_314" class="ms"></a>“Katamo ca, bhikkhave, dukkhassa samudayo? Cakkhuñca paṭicca rūpe ca uppajjati
cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā
taṇhā. Ayaṃ kho, bhikkhave, dukkhassa samudayo.</p>
<p><a class="sc" id="3"></a><a id="p_12S2_315" class="ms"></a>Sotañca paṭicca sadde ca uppajjati sotaviññāṇaṃ … pe … ghānañca paṭicca gandhe
ca … pe … jivhañca paṭicca rase ca … pe … kāyañca paṭicca phoṭṭhabbe ca … pe …
manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso.
Phassapaccayā vedanā; vedanāpaccayā taṇhā. Ayaṃ kho, bhikkhave, dukkhassa
samudayo.</p>
<p><a class="sc" id="4"></a><a id="p_12S2_316" class="ms"></a>Katamo ca, bhikkhave, dukkhassa atthaṅgamo? Cakkhuñca paṭicca rūpe ca uppajjati
cakkhuviññāṇaṃ. Tiṇṇaṃ saṅgati phasso. Phassapaccayā vedanā; vedanāpaccayā
taṇhā. Tassāyeva taṇhāya asesa­virāga­nirodhā upādānanirodho; upādānanirodhā
bhavanirodho; bhavanirodhā jātinirodho; jātinirodhā jarāmaraṇaṃ
soka­pari­deva­duk­kha­do­manas­supāyāsā nirujjhanti. Evametassa kevalassa
duk­khak­khan­dhassa nirodho hoti. Ayaṃ kho, bhikkhave, dukkhassa atthaṅgamo.</p>
<p><a class="sc" id="5"></a><a class="pts1" id="pts2.73"></a><a id="p_12S2_317" class="ms"></a>Sotañca paṭicca sadde ca uppajjati sotaviññāṇaṃ … pe … ghānañca paṭicca gandhe
ca … pe … jivhañca paṭicca rase ca … pe … kāyañca paṭicca phoṭṭhabbe ca … pe …
manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso.
Phassapaccayā vedanā; vedanāpaccayā taṇhā. Tassāyeva taṇhāya asesa­virāga­nirodhā
upādānanirodho; upādānanirodhā bhavanirodho; bhavanirodhā jātinirodho;
jātinirodhā jarāmaraṇaṃ soka­pari­deva­duk­kha­do­manas­supāyāsā nirujjhanti.
Evametassa kevalassa duk­khak­khan­dhassa nirodho hoti. Ayaṃ kho, bhikkhave,
dukkhassa atthaṅgamo”ti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Gahapativagga</span>
<span class="hidden">Pañca­ve­rabhaya­sutta</span>
</aside>
</section>
<a class="previous" href="/pi/sn12.42">◀ Saṃyutta Nikāya  12.42</a><a class="top" href="#"> ▲ TOP </a><a class="next" href="/pi/sn12.44">Saṃyutta Nikāya  12.44 ▶</a></div>
</body>
</html>