<!DOCTYPE html>
<html data-prev="sn3.3" data-next="sn3.5">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn3.4">
<article>
<div class="hgroup">
<p class="division">Saṃyutta Nikāya 3</p>
<p>1. Paṭhamavagga</p>
<h1>4. Piyasutta</h1>
</div>
<p><a class="sc" id="1"></a><a class="pts1" id="pts11.72"></a><a class="pts2" id="pts21.165"></a><a id="p_12S1_596" class="ms"></a><a class="msdiv" id="msdiv_115"></a>Sāvatthi­nidānaṃ. Ekamantaṃ nisinno kho<span class="cross" title="^ne6#419 [Sāsanapaṭṭhāna]" id="note178">*</span> rājā pasenadi kosalo bhagavantaṃ
etadavoca: “idha mayhaṃ, bhante, rahogatassa paṭisallīnassa evaṃ cetaso
parivitakko udapādi: ‘kesaṃ nu kho piyo attā, kesaṃ appiyo attā’ti? Tassa
mayhaṃ, bhante, etadahosi: ‘ye ca kho keci kāyena duccaritaṃ caranti, vācāya
duccaritaṃ caranti, manasā duccaritaṃ caranti; tesaṃ appiyo attā. Kiñcāpi te
evaṃ vadeyyuṃ: “piyo no attā”ti, atha kho tesaṃ appiyo attā’. Taṃ kissa hetu?
Yañhi appiyo appiyassa kareyya, taṃ te attanāva attano karonti; tasmā tesaṃ
appiyo attā. Ye ca kho keci kāyena sucaritaṃ caranti, vācāya sucaritaṃ caranti,
manasā sucaritaṃ caranti; tesaṃ piyo attā. Kiñcāpi te evaṃ vadeyyuṃ: ‘appiyo no
attā’ti; atha kho tesaṃ piyo attā. Taṃ kissa hetu? Yañhi piyo piyassa kareyya,
taṃ te attanāva attano karonti; tasmā tesaṃ piyo attā”ti.</p>
<p><a class="sc" id="2"></a><a id="p_12S1_597" class="ms"></a>“Evametaṃ, mahārāja, evametaṃ, mahārāja. Ye hi keci, mahārāja, kāyena
duccaritaṃ caranti, vācāya duccaritaṃ caranti, manasā duccaritaṃ caranti; tasmā
tesaṃ appiyo attā. Kiñcāpi te evaṃ vadeyyuṃ: ‘piyo no attā’ti, atha kho tesaṃ
appiyo attā. Taṃ kissa hetu? Yañhi, mahārāja, appiyo appiyassa kareyya, taṃ te
attanāva attano karonti; tasmā tesaṃ appiyo attā. Ye ca kho keci, mahārāja,
kāyena sucaritaṃ caranti, vācāya sucaritaṃ caranti, manasā sucaritaṃ caranti;
tesaṃ piyo attā. Kiñcāpi te evaṃ vadeyyuṃ: ‘appiyo no attā’ti; atha kho tesaṃ
piyo attā. Taṃ kissa hetu? Yañhi, mahārāja, piyo piyassa kareyya, taṃ te
attanāva attano karonti; tasmā tesaṃ piyo attā”ti. Idamavoca … pe …</p>
<blockquote class="gatha">
<p><a class="sc" id="3"></a><a id="p_12S1_598" class="ms"></a>“Attānañce piyaṃ jaññā,<br>
na naṃ pāpena saṃyuje;<br>
Na hi taṃ sulabhaṃ hoti,<br>
sukhaṃ dukkaṭakārinā.
</p>
<p><span class="cross" title="^ne6#419 [Sāsanapaṭṭhāna] | ^ne6#438 [Sāsanapaṭṭhāna]" id="note179">*</span>
<a class="sc" id="4"></a><a class="pts2" id="pts21.166"></a><a id="p_12S1_599" class="ms"></a>Anta­ke­nādhipan­nassa,<br>
jahato mānusaṃ bhavaṃ;<br>
Kiñhi tassa sakaṃ hoti,<br>
kiñca ādāya gacchati;<br>
Kiñcassa anugaṃ hoti,<br>
chāyāva <span class="var" title="anupāyinī (s1-3, km, mr)" id="note180">anapāyinī</span>.
</p>
<p><a class="sc" id="5"></a><a id="p_12S1_600" class="ms"></a>Ubho puññañca pāpañca,<br>
yaṃ macco kurute idha;<br>
Tañhi tassa sakaṃ hoti,<br>
<span class="var" title="tañca (sabbattha)" id="note181">taṃva</span> ādāya gacchati;<br>
<span class="var" title="tañcassa (bj, s1-3, km, pts2) | taṃ cassa (pts1)" id="note182">Taṃvassa</span> anugaṃ hoti,<br>
chāyāva anapāyinī.
</p>
<p><a class="sc" id="6"></a><a id="p_12S1_601" class="ms"></a>Tasmā kareyya kalyāṇaṃ,<br>
nicayaṃ samparāyikaṃ;<br>
Puññāni paralokasmiṃ,<br>
patiṭṭhā honti pāṇinan”ti.
</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Kosalasaṃyutta</span>
<span class="hidden">Paṭhamavagga</span>
<span class="hidden">Daharasutta</span>
</aside>
</section>
</div>
</body>
</html>