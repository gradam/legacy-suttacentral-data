<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="60">
<article>
<hgroup id="sn22.60">
<h2>Saṃyutta Nikāya 22</h2>
<h3>6. Upayavagga</h3>
<h1>60. Mahālisutta</h1>
</hgroup>
<p><a id="p_13S3_310" class="ms"></a>
<a class="msdiv" id="msdiv_60"></a>
<a class="sc" id="1"></a>
<span class="evam">Evaṃ me sutaṃ—​</span>   ekaṃ samayaṃ bhagavā vesāliyaṃ
viharati mahāvane kūṭāgārasālāyaṃ. Atha kho mahāli licchavi yena bhagavā
tenupasaṅkami … pe … ekamantaṃ nisinno kho mahāli licchavi bhagavantaṃ
etadavoca: </p>
<p><a id="p_13S3_311" class="ms"></a>
<a class="sc" id="2"></a>
“Pūraṇo, bhante, kassapo evamāha:  ‘natthi hetu natthi paccayo sattānaṃ
saṅkilesāya; ahetū appaccayā sattā saṅkilissanti. Natthi hetu natthi paccayo
sattānaṃ visuddhiyā; ahetū appaccayā sattā visujjhantī’ti. Idha bhagavā
kimāhā”ti?</p>
<p><a id="p_13S3_312" class="ms"></a>
<a class="sc" id="3"></a>
“Atthi, mahāli, hetu atthi paccayo sattānaṃ saṅkilesāya; sahetū sappaccayā
sattā saṅkilissanti. Atthi, mahāli, hetu, atthi paccayo sattānaṃ visuddhiyā;
sahetū sappaccayā sattā visujjhantī”ti.</p>
<p><a id="p_13S3_313" class="ms"></a>
<a class="sc" id="4"></a>
“Katamo pana, bhante, hetu katamo paccayo sattānaṃ saṅkilesāya; kathaṃ
sahetū sappaccayā sattā saṅkilissantī”ti?</p>
<p><a id="p_13S3_314" class="ms"></a>
<a class="sc" id="5"></a>
“Rūpañca hidaṃ, mahāli, ekantadukkhaṃ abhavissa dukkhānupatitaṃ
dukkhāvakkantaṃ anavakkantaṃ sukhena, nayidaṃ sattā rūpasmiṃ sārajjeyyuṃ.
Yasmā ca kho, mahāli, rūpaṃ sukhaṃ sukhānupatitaṃ sukhāvakkantaṃ
anavakkantaṃ dukkhena, tasmā sattā rūpasmiṃ sārajjanti; sārāgā saṃyujjanti;
saṃyogā saṅkilissanti. Ayaṃ kho, mahāli, hetu, ayaṃ paccayo sattānaṃ
saṅkilesāya; evaṃ sahetū sappaccayā sattā saṅkilissanti.</p>
<p><a id="p_13S3_315" class="ms"></a>
<a class="sc" id="6"></a>
Vedanā ca hidaṃ, mahāli, ekantadukkhā abhavissa dukkhānupatitā
dukkhāvakkantā anavakkantā sukhena, nayidaṃ sattā vedanāya sārajjeyyuṃ.
Yasmā ca kho, mahāli, vedanā sukhā sukhānupatitā sukhāvakkantā anavakkantā
dukkhena, tasmā sattā vedanāya sārajjanti; sārāgā saṃyujjanti; saṃyogā
saṅkilissanti. Ayampi kho, mahāli, hetu, ayaṃ paccayo sattānaṃ saṅkilesāya.
Evampi sahetū sappaccayā sattā saṅkilissanti.</p>
<p><a id="p_13S3_316" class="ms"></a>
<a class="sc" id="7"></a>
Saññā ca hidaṃ, mahāli … pe … saṅkhārā ca hidaṃ, mahāli, ekantadukkhā
abhavissaṃsu dukkhānupatitā dukkhāvakkantā anavakkantā sukhena, nayidaṃ
sattā saṅkhāresu sārajjeyyuṃ. Yasmā ca kho, mahāli, saṅkhārā sukhā
sukhānupatitā sukhāvakkantā anavakkantā dukkhena, tasmā sattā saṅkhāresu
sārajjanti; sārāgā saṃyujjanti; saṃyogā saṅkilissanti. Ayampi kho, mahāli,
hetu, ayaṃ paccayo sattānaṃ saṅkilesāya. Evampi sahetū sappaccayā sattā
saṅkilissanti.</p>
<p><a id="p_13S3_317" class="ms"></a>
<a class="sc" id="8"></a>
Viññāṇañca hidaṃ, mahāli, ekantadukkhaṃ abhavissa dukkhānupatitaṃ
dukkhāvakkantaṃ anavakkantaṃ sukhena, nayidaṃ sattā viññāṇasmiṃ sārajjeyyuṃ.
Yasmā ca kho, mahāli, viññāṇaṃ sukhaṃ sukhānupatitaṃ sukhāvakkantaṃ
anavakkantaṃ dukkhena, tasmā sattā viññāṇasmiṃ sārajjanti; sārāgā
saṃyujjanti; saṃyogā saṅkilissanti. Ayampi kho, mahāli, hetu ayaṃ paccayo
sattānaṃ saṅkilesāya. Evampi sahetū sappaccayā sattā saṅkilissantī”ti.</p>
<p><a id="p_13S3_318" class="ms"></a>
<a class="sc" id="9"></a>
“Katamo pana, bhante, hetu katamo paccayo sattānaṃ visuddhiyā; kathaṃ
sahetū sappaccayā sattā visujjhantī”ti? “Rūpañca hidaṃ, mahāli, ekantasukhaṃ
abhavissa sukhānupatitaṃ sukhāvakkantaṃ anavakkantaṃ dukkhena, nayidaṃ sattā
rūpasmiṃ nibbindeyyuṃ. Yasmā ca kho, mahāli, rūpaṃ dukkhaṃ dukkhānupatitaṃ
dukkhāvakkantaṃ anavakkantaṃ sukhena, tasmā sattā rūpasmiṃ nibbindanti;
nibbindaṃ virajjanti; virāgā visujjhanti. Ayaṃ kho, mahāli, hetu, ayaṃ
paccayo, sattānaṃ visuddhiyā. Evaṃ sahetū sappaccayā sattā visujjhanti.</p>
<p><a id="p_13S3_319" class="ms"></a>
<a class="sc" id="10"></a>
Vedanā ca hidaṃ, mahāli, ekantasukhā abhavissa … pe … saññā ca hidaṃ,
mahāli … pe … saṅkhārā ca hidaṃ, mahāli, ekantasukhā abhavissaṃsu … pe …
viññāṇañca hidaṃ, mahāli, ekantasukhaṃ abhavissa sukhānupatitaṃ
sukhāvakkantaṃ anavakkantaṃ dukkhena, nayidaṃ sattā viññāṇasmiṃ
nibbindeyyuṃ. Yasmā ca kho, mahāli, viññāṇaṃ dukkhaṃ dukkhānupatitaṃ
dukkhāvakkantaṃ anavakkantaṃ sukhena, tasmā sattā viññāṇasmiṃ nibbindanti;
nibbindaṃ virajjanti; virāgā visujjhanti. Ayaṃ kho, mahāli, hetu, ayaṃ
paccayo, sattānaṃ visuddhiyā. Evampi sahetū sappaccayā sattā visujjhantī”ti.</p>
<p class="endsection">
Aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections
and proofreading by the Dhamma Society.</p>
<div class="hidden">Khandhasaṃyutta</div>
<div class="hidden">Majjhimapaṇṇāsaka</div>
<div class="hidden">Upayavagga</div>
<div class="hidden">Upayasutta</div>
</div>
</section>
<a class="previous" href="/sn22.59/pi/">◀ Saṃyutta Nikāya  22.59</a>
<a class="top" href="#"> ▲ TOP </a>
<a class="next" href="/sn22.61/pi/">Saṃyutta Nikāya  22.61 ▶</a>
</div>
</body>
</html>
