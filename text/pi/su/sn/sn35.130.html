<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.130">
<article>
<div id="sn35.130" class="hgroup">
<p class="division">Saṃyutta Nikāya 35</p>
<p>13. Gahapativagga</p>
<h1><span class="var" id="note175" title="haliddako (pts1)">130. ­Hālid­di­kāni­sutta</span></h1>
</div>
<p><a class="sc" id="1"></a>
<a class="pts1" id="pts4.115"></a>
<a id="p_13S4_743" class="ms"></a>
<a class="msdiv" id="msdiv_130"></a>
<span class="cross" title="^sn22.3#1 [3. ­Hālid­di­kāni­sutta]" id="note176">^</span>
Ekaṃ samayaṃ āyasmā mahākaccāno avantīsu viharati <span class="var" title="kulaghare (s1-3, mr)" id="note177">kuraraghare</span> <span class="var" title="pavatte (bj, pts1) | sampavatte (s1-3, km, mr)" id="note178">papāte</span> pabbate.
Atha kho <span class="var" title="hāliddakāni (bj, s1-3, km)" id="note179">hāliddikāni</span> gahapati yenāyasmā mahākaccāno tenupasaṅkami … pe …
ekamantaṃ nisinno kho hāliddikāni gahapati āyasmantaṃ mahākaccānaṃ etadavoca:
“vuttamidaṃ, bhante, bhagavatā: ‘dhātunānattaṃ paṭicca uppajjati
phassanānattaṃ; phassanānattaṃ paṭicca uppajjati vedanānānattan’ti. Kathaṃ nu
kho, bhante, dhātunānattaṃ paṭicca uppajjati phassanānattaṃ; phassanānattaṃ
paṭicca uppajjati vedanānānattan”ti? “Idha, gahapati, bhikkhu cakkhunā rūpaṃ
disvā ‘manāpaṃ itthetan’ti pajānāti cakkhuviññāṇaṃ <span class="var" title="sukha­ve­danīyañca (bj) | sukhavedanīyaṃ (si) | sukhavedaniyaṃ (s1-3, km, mr) | sukhavedaniyaṃ (pts1)" id="note180">sukha­ve­daniyañca</span>. Phassaṃ
paṭicca uppajjati sukhā vedanā. Cakkhunā kho <span class="var" title="panevaṃ (s1-3, km, mr)" id="note181">paneva</span> rūpaṃ disvā ‘amanāpaṃ
itthetan’ti pajānāti cakkhuviññāṇaṃ duk­kha­ve­daniyañca. Phassaṃ paṭicca
uppajjati dukkhā vedanā. Cakkhunā kho paneva rūpaṃ disvā ‘<span class="var" title="upekhāṭhānīyaṃ (bj) | upekkhaṭ­ṭhāni­yaṃ (s1-3) | upekhāṭ­ṭhāni­yaṃ (pts1) | upekkhā­ve­daniyaṃ (mr)" id="note182">upekkhāṭ­ṭhāni­yaṃ</span>
itthetan’ti pajānāti cakkhuviññāṇaṃ aduk­kha­ma­su­kha­ve­daniyañca. Phassaṃ
paṭicca uppajjati adukkhamasukhā vedanā.</p>
<p><a class="sc" id="2"></a>
<a class="pts1" id="pts4.116"></a>
<a id="p_13S4_744" class="ms"></a>
Puna caparaṃ, gahapati, bhikkhu sotena saddaṃ sutvā … pe … ghānena gandhaṃ
ghāyitvā … pe … jivhāya rasaṃ sāyitvā … pe … kāyena phoṭṭhabbaṃ phusitvā … pe …
manasā dhammaṃ viññāya ‘manāpaṃ itthetan’ti pajānāti manoviññāṇaṃ
sukha­ve­daniyañca. Phassaṃ paṭicca uppajjati sukhā vedanā. Manasā kho paneva
dhammaṃ viññāya ‘amanāpaṃ itthetan’ti pajānāti manoviññāṇaṃ duk­kha­ve­daniyañca.
Phassaṃ paṭicca uppajjati dukkhā vedanā. Manasā kho paneva dhammaṃ viññāya
‘upekkhāṭ­ṭhāni­yaṃ itthetan’ti pajānāti manoviññāṇaṃ aduk­kha­ma­su­kha­ve­daniyañca. Phassaṃ paṭicca uppajjati adukkhamasukhā vedanā. Evaṃ kho, gahapati, dhātunānattaṃ paṭicca uppajjati phassanānattaṃ; phassanānattaṃ paṭicca uppajjati vedanānānattan”ti.</p>
<p class="endsection">Sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Tatiya­paṇṇā­saka</span>
<span class="hidden">Gahapativagga</span>
<span class="hidden">Vesālīsutta</span>
</div>
</section>
<a class="previous" href="/pi/sn35.129">◀ Saṃyutta Nikāya  35.129</a><a class="top" href="#"> ▲ TOP </a><a class="next" href="/pi/sn35.131">Saṃyutta Nikāya  35.131 ▶</a>
</div>
</body>
</html>