<!DOCTYPE html>
<html data-prev="sn35.135" data-next="sn35.137">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="sn35.136">
<article>
<div class="hgroup">
<p class="division">Saṃyutta Nikāya 35</p>
<p>14. Devadahavagga</p>
<h1><span class="var" id="note201" title="sagayhasuttaṃ (bj) | agayha (pts1)">136. Paṭha­ma­rū­pārāma­sutta</span></h1>
</div>
<p><a class="sc" id="1"></a><a class="pts1" id="pts4.127"></a><a id="p_13S4_779" class="ms"></a><a class="msdiv" id="msdiv_136"></a>“Rūpārāmā, bhikkhave, devamanussā rūparatā rūpasammuditā. Rūpa­vi­pari­ṇāma­virāga­nirodhā dukkhā, bhikkhave, devamanussā viharanti. Saddārāmā, bhikkhave, devamanussā saddaratā saddasammuditā. Sadda­vi­pari­ṇāma­virāga­nirodhā dukkhā, bhikkhave, devamanussā viharanti. Gandhārāmā … rasārāmā … phoṭṭhabbārāmā … dhammārāmā, bhikkhave, devamanussā dhammaratā dhamma­sam­muditā. Dhamma­vi­pari­ṇāma­virāga­nirodhā dukkhā, bhikkhave, devamanussā viharanti. Tathāgato ca kho, bhikkhave, arahaṃ sammāsambuddho rūpānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na rūpārāmo na rūparato na rūpasammudito. Rūpa­vi­pari­ṇāma­virāga­nirodhā sukho, bhikkhave, tathāgato viharati. Saddānaṃ … gandhānaṃ … rasānaṃ … phoṭṭhabbānaṃ … dhammānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na dhammārāmo, na dhammarato, na dhamma­sam­mudito. Dhamma­vi­pari­ṇāma­virāga­nirodhā sukho, bhikkhave, tathāgato viharati”. Idamavoca bhagavā. Idaṃ vatvāna sugato athāparaṃ etadavoca satthā:</p>
<blockquote class="gatha">
<p><span class="cross" title="^snp3.12#855 [Dvaya­tānu­passa­nā­sutta]" id="note202">*</span>
<a class="sc" id="2"></a><a id="p_13S4_780" class="ms"></a>“Rūpā saddā rasā gandhā,<br>
phassā dhammā ca kevalā;<br>
Iṭṭhā kantā manāpā ca,<br>
yāvatatthīti vuccati.
</p>
<p><a class="sc" id="3"></a><a id="p_13S4_781" class="ms"></a>Sadevakassa lokassa,<br>
ete vo sukhasammatā;<br>
Yattha cete nirujjhanti,<br>
taṃ tesaṃ dukkhasammataṃ.
</p>
<p><a class="sc" id="4"></a><a id="p_13S4_782" class="ms"></a><span class="var" title="sukhanti (bj) | sukhaṃ ca (s1-3)" id="note203">Sukhaṃ</span> ­diṭṭha­mari­yebhi,<br>
sakkāyassa nirodhanaṃ;<br>
Paccanīkamidaṃ hoti,<br>
sabbalokena passataṃ.
</p>
<p><a class="sc" id="5"></a><a id="p_13S4_783" class="ms"></a>Yaṃ pare sukhato āhu,<br>
tadariyā āhu dukkhato;<br>
Yaṃ pare dukkhato āhu,<br>
tadariyā sukhato vidū.
</p>
<p><a class="sc" id="6"></a><a id="p_13S4_784" class="ms"></a>Passa dhammaṃ durājānaṃ,<br>
sammūḷhettha aviddasu;<br>
Nivutānaṃ tamo hoti,<br>
andhakāro apassataṃ.
</p>
<p><a class="sc" id="7"></a><a class="pts1" id="pts4.128"></a><a id="p_13S4_785" class="ms"></a>Satañca vivaṭaṃ hoti,<br>
āloko passatāmiva;<br>
Santike na vijānanti,<br>
<span class="var" title="magā (bj) | mahā (pts1)" id="note204">maggā</span> dhammassa akovidā.
</p>
<p><a class="sc" id="8"></a><a id="p_13S4_786" class="ms"></a>Bhava­rāga­pare­tebhi,<br>
<span class="var" title="bhava­so­tā­nusā­ri­bhi (bj, s1-3, km, pts1)" id="note205">bhava­rā­gā­nusā­rī­bhi</span>;<br>
Māra­dheyyā­nu­pan­nehi,<br>
nāyaṃ dhammo susambudho.
</p>
<p><a class="sc" id="9"></a><a id="p_13S4_787" class="ms"></a>Ko nu aññatra mariyebhi,<br>
Padaṃ sambud­dhuma­rahati;<br>
Yaṃ padaṃ sammadaññāya,<br>
Parinibbanti anāsavā”ti.
</p>
</blockquote>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Saḷāya­tana­saṃ­yutta</span>
<span class="hidden">Tatiya­paṇṇā­saka</span>
<span class="hidden">Devadahavagga</span>
<span class="hidden">Devadahasutta</span>
</aside>
</section>
<a class="previous" href="/pi/sn35.135">◀ Saṃyutta Nikāya  35.135</a><a class="top" href="#"> ▲ TOP </a><a class="next" href="/pi/sn35.137">Saṃyutta Nikāya  35.137 ▶</a></div>
</body>
</html>