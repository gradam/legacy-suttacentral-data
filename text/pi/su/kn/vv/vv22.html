<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv22">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Cittalatāvagga</p>
<h1>5 Bhadditthivimānavatthu</h1>
</div>
<blockquote class="gatha">
<p><a class="msdiv" id="msdiv206"></a>
<a class="ms" id="p_19Vv_231"></a>
<a class="sc" id="1"></a>
“Nīlā pītā ca kāḷā ca, <br>
mañjiṭṭhā atha lohitā; <br>
Uccāvacānaṃ vaṇṇānaṃ, <br>
kiñjakkhaparivāritā. <br>
</p>
<p><a class="msdiv" id="msdiv207"></a>
<a class="ms" id="p_19Vv_232"></a>
<a class="sc" id="2"></a>
Mandāravānaṃ pupphānaṃ, <br>
mālaṃ dhāresi muddhani; <br>
Nayime aññesu kāyesu, <br>
rukkhā santi sumedhase. <br>
</p>
<p><a class="msdiv" id="msdiv208"></a>
<a class="ms" id="p_19Vv_233"></a>
<a class="sc" id="3"></a>
Kena kāyaṃ upapannā, <br>
tāvatiṃsaṃ yasassinī; <br>
Devate pucchitācikkha, <br>
kissa kammassidaṃ phalan”ti. <br>
</p>
<p><a class="msdiv" id="msdiv209"></a>
<a class="ms" id="p_19Vv_234"></a>
<a class="sc" id="4"></a>
“Bhadditthikāti maṃ aññaṃsu, <br>
Kimilāyaṃ upāsikā; <br>
Saddhā sīlena sampannā, <br>
Saṃvibhāgaratā sadā. <br>
</p>
<p><a class="msdiv" id="msdiv210"></a>
<a class="ms" id="p_19Vv_235"></a>
<a class="sc" id="5"></a>
Acchādanañca bhattañca, <br>
senāsanaṃ padīpiyaṃ; <br>
Adāsiṃ ujubhūtesu, <br>
vippasannena cetasā. <br>
</p>
<p><a class="msdiv" id="msdiv211"></a>
<a class="ms" id="p_19Vv_236"></a>
<a class="sc" id="6"></a>
Cātuddasiṃ pañcadasiṃ, <br>
yā ca pakkhassa aṭṭhamī; <br>
Pāṭihāriyapakkhañca, <br>
aṭṭhaṅgasusamāgataṃ. <br>
</p>
<p><a class="msdiv" id="msdiv212"></a>
<a class="ms" id="p_19Vv_237"></a>
<a class="sc" id="7"></a>
Uposathaṃ upavasissaṃ, <br>
sadā sīlesu saṃvutā; <br>
Saññamā saṃvibhāgā ca, <br>
vimānaṃ āvasāmahaṃ. <br>
</p>
<p><a class="msdiv" id="msdiv213"></a>
<a class="ms" id="p_19Vv_238"></a>
<a class="sc" id="8"></a>
Pāṇātipātā viratā, <br>
musāvādā ca saññatā; <br>
Theyyā ca aticārā ca, <br>
majjapānā ca ārakā. <br>
</p>
<p><a class="msdiv" id="msdiv214"></a>
<a class="ms" id="p_19Vv_239"></a>
<a class="sc" id="9"></a>
Pañcasikkhāpade ratā, <br>
Ariyasaccāna kovidā; <br>
Upāsikā cakkhumato, <br>
Appamādavihārinī; <br>
Katāvāsā katakusalā tato cutā, <br>
Sayaṃpabhā anuvicarāmi nandanaṃ. <br>
</p>
<p><a class="msdiv" id="msdiv215"></a>
<a class="ms" id="p_19Vv_240"></a>
<a class="sc" id="10"></a>
Bhikkhū cāhaṃ paramahitānukampake, <br>
Abhojayiṃ tapassiyugaṃ mahāmuniṃ; <br>
Katāvāsā katakusalā tato cutā, <br>
Sayaṃpabhā anuvicarāmi nandanaṃ. <br>
</p>
<p><a class="msdiv" id="msdiv216"></a>
<a class="ms" id="p_19Vv_241"></a>
<a class="sc" id="11"></a>
Aṭṭhaṅgikaṃ aparimitaṃ sukhāvahaṃ, <br>
Uposathaṃ satatamupāvasiṃ ahaṃ; <br>
Katāvāsā katakusalā tato cutā, <br>
Sayaṃpabhā anuvicarāmi nandanan”ti. <br>
</p>
</blockquote>
<p class="endsutta"><a class="sc" id="12"></a>
<a class="ms" id="p_19Vv_242"></a>
Bhadditthivimānaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>