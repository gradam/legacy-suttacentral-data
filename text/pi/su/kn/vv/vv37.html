<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv37">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāric­chatta­ka­vagga</p>
<h1>9 Visālak­khi­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="pts2" id="pts54"></a><a class="ms" id="p_19Vv_507"></a><a class="msdiv" id="msdiv666"></a>“Kā nāma tvaṃ <span class="var" title="visālakkhī (s2, s3)" id="note160">visālakkhi</span>,<br>
ramme cittalatāvane;<br>
Samantā anupariyāsi,<br>
<span class="var" title="nārī­gaṇapu­rak­khitā (s2, s3, mr) | narī­gaṇapu­rak­khatā (pts1-2)" id="note161">nārī­gaṇapu­rak­khatā</span>.</p>
<p><a class="sc" id="2"></a><a class="ms" id="p_19Vv_508"></a><a class="msdiv" id="msdiv667"></a>Yadā devā tāvatiṃsā,<br>
pavisanti imaṃ vanaṃ;<br>
Sayoggā sarathā sabbe,<br>
citrā honti idhāgatā.</p>
<p><a class="sc" id="3"></a><a class="ms" id="p_19Vv_509"></a><a class="msdiv" id="msdiv668"></a>Tuyhañca idha pattāya,<br>
uyyāne vicarantiyā;<br>
Kāye na dissatī cittaṃ,<br>
kena rūpaṃ tavedisaṃ;<br>
Devate pucchitācikkha,<br>
kissa kammassidaṃ phalan”ti.</p>
<p><a class="sc" id="4"></a><a class="ms" id="p_19Vv_510"></a><a class="msdiv" id="msdiv669"></a>“Yena kammena devinda,<br>
rūpaṃ mayhaṃ gatī ca me;<br>
Iddhi ca ānubhāvo ca,<br>
taṃ suṇohi purindada.</p>
<p><a class="sc" id="5"></a><a class="ms" id="p_19Vv_511"></a><a class="msdiv" id="msdiv670"></a>Ahaṃ rājagahe ramme,<br>
sunandā nāmupāsikā;<br>
Saddhā sīlena sampannā,<br>
saṃvibhāgaratā sadā.</p>
<p><a class="sc" id="6"></a><a class="ms" id="p_19Vv_512"></a><a class="msdiv" id="msdiv671"></a>Acchādanañca bhattañca,<br>
senāsanaṃ padīpiyaṃ;<br>
Adāsiṃ ujubhūtesu,<br>
vippasannena cetasā.</p>
<p><a class="sc" id="7"></a><a class="ms" id="p_19Vv_513"></a><a class="msdiv" id="msdiv672"></a><span class="var" title="catuddasiṃ (mr)" id="note162">Cātuddasiṃ</span> pañcadasiṃ,<br>
yā ca pakkhassa aṭṭhamī;<br>
­Pā­ṭihā­ri­ya­pak­khañca,<br>
aṭṭhaṅ­gasu­sa­māga­taṃ.</p>
<p><a class="sc" id="8"></a><a class="ms" id="p_19Vv_514"></a><a class="msdiv" id="msdiv673"></a>Uposathaṃ upavasissaṃ,<br>
sadā sīlesu saṃvutā;<br>
Saññamā saṃvibhāgā ca,<br>
vimānaṃ āvasāmahaṃ.</p>
<p><a class="sc" id="9"></a><a class="ms" id="p_19Vv_515"></a><a class="msdiv" id="msdiv674"></a>Pāṇātipātā viratā,<br>
musāvādā ca saññatā;<br>
Theyyā ca aticārā ca,<br>
majjapānā ca ārakā.</p>
<p><a class="sc" id="10"></a><a class="ms" id="p_19Vv_516"></a><a class="msdiv" id="msdiv675"></a>Pañca­sikkhā­pade ratā,<br>
ariyasaccāna kovidā;<br>
Upāsikā cakkhumato,<br>
gotamassa yasassino.</p>
<p><a class="sc" id="11"></a><a class="pts2" id="pts55"></a><a class="ms" id="p_19Vv_517"></a><a class="msdiv" id="msdiv676"></a>Tassā me <span class="var" title="ñātikulaṃ āsī (s2, s3, mr)" id="note163">ñātikulā dāsī</span>,<br>
sadā mālābhihārati;<br>
Tāhaṃ bhagavato thūpe,<br>
sabba­mevā­bhi­ropa­yiṃ.</p>
<p><a class="sc" id="12"></a><a class="ms" id="p_19Vv_518"></a><a class="msdiv" id="msdiv677"></a>Uposathe cahaṃ gantvā,<br>
mālā­gandha­vi­lepa­naṃ;<br>
Thūpasmiṃ abhiropesiṃ,<br>
pasannā sehi pāṇibhi.</p>
<p><a class="sc" id="13"></a><a class="ms" id="p_19Vv_519"></a><a class="msdiv" id="msdiv678"></a>Tena kammena devinda,<br>
rūpaṃ mayhaṃ gatī ca me;<br>
Iddhī ca ānubhāvo ca,<br>
yaṃ mālaṃ abhiropayiṃ.</p>
<p><a class="sc" id="14"></a><a class="ms" id="p_19Vv_520"></a><a class="msdiv" id="msdiv679"></a>Yañca sīlavatī āsiṃ,<br>
na taṃ tāva vipaccati;<br>
Āsā ca pana me devinda,<br>
sakadāgāminī siyan”ti.</p>
</blockquote>
<p class="endsutta"><a class="sc" id="15"></a><a class="ms" id="p_19Vv_521"></a><span class="var" title="visālakkhī vimānaṃ (bj)" id="note164">Visālak­khi­vimānaṃ</span> navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
</aside>
</section>
</div>
</body>
</html>
