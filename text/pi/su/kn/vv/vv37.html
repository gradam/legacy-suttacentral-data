<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv37">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>9 Visālakkhivimānavatthu</h1>
</div>
<blockquote class="gatha">
<p><a class="msdiv" id="msdiv666"></a>
<a class="ms" id="p_19Vv_507"></a>
<a class="sc" id="1"></a>
“Kā nāma tvaṃ visālakkhi, <br>
ramme cittalatāvane; <br>
Samantā anupariyāsi, <br>
nārīgaṇapurakkhatā. <br>
</p>
<p><a class="msdiv" id="msdiv667"></a>
<a class="ms" id="p_19Vv_508"></a>
<a class="sc" id="2"></a>
Yadā devā tāvatiṃsā, <br>
pavisanti imaṃ vanaṃ; <br>
Sayoggā sarathā sabbe, <br>
citrā honti idhāgatā. <br>
</p>
<p><a class="msdiv" id="msdiv668"></a>
<a class="ms" id="p_19Vv_509"></a>
<a class="sc" id="3"></a>
Tuyhañca idha pattāya, <br>
uyyāne vicarantiyā; <br>
Kāye na dissatī cittaṃ, <br>
kena rūpaṃ tavedisaṃ; <br>
Devate pucchitācikkha, <br>
kissa kammassidaṃ phalan”ti. <br>
</p>
<p><a class="msdiv" id="msdiv669"></a>
<a class="ms" id="p_19Vv_510"></a>
<a class="sc" id="4"></a>
“Yena kammena devinda, <br>
rūpaṃ mayhaṃ gatī ca me; <br>
Iddhi ca ānubhāvo ca, <br>
taṃ suṇohi purindada. <br>
</p>
<p><a class="msdiv" id="msdiv670"></a>
<a class="ms" id="p_19Vv_511"></a>
<a class="sc" id="5"></a>
Ahaṃ rājagahe ramme, <br>
sunandā nāmupāsikā; <br>
Saddhā sīlena sampannā, <br>
saṃvibhāgaratā sadā. <br>
</p>
<p><a class="msdiv" id="msdiv671"></a>
<a class="ms" id="p_19Vv_512"></a>
<a class="sc" id="6"></a>
Acchādanañca bhattañca, <br>
senāsanaṃ padīpiyaṃ; <br>
Adāsiṃ ujubhūtesu, <br>
vippasannena cetasā. <br>
</p>
<p><a class="msdiv" id="msdiv672"></a>
<a class="ms" id="p_19Vv_513"></a>
<a class="sc" id="7"></a>
Cātuddasiṃ pañcadasiṃ, <br>
yā ca pakkhassa aṭṭhamī; <br>
Pāṭihāriyapakkhañca, <br>
aṭṭhaṅgasusamāgataṃ. <br>
</p>
<p><a class="msdiv" id="msdiv673"></a>
<a class="ms" id="p_19Vv_514"></a>
<a class="sc" id="8"></a>
Uposathaṃ upavasissaṃ, <br>
sadā sīlesu saṃvutā; <br>
Saññamā saṃvibhāgā ca, <br>
vimānaṃ āvasāmahaṃ. <br>
</p>
<p><a class="msdiv" id="msdiv674"></a>
<a class="ms" id="p_19Vv_515"></a>
<a class="sc" id="9"></a>
Pāṇātipātā viratā, <br>
musāvādā ca saññatā; <br>
Theyyā ca aticārā ca, <br>
majjapānā ca ārakā. <br>
</p>
<p><a class="msdiv" id="msdiv675"></a>
<a class="ms" id="p_19Vv_516"></a>
<a class="sc" id="10"></a>
Pañcasikkhāpade ratā, <br>
ariyasaccāna kovidā; <br>
Upāsikā cakkhumato, <br>
gotamassa yasassino. <br>
</p>
<p><a class="msdiv" id="msdiv676"></a>
<a class="ms" id="p_19Vv_517"></a>
<a class="sc" id="11"></a>
Tassā me ñātikulā dāsī, <br>
sadā mālābhihārati; <br>
Tāhaṃ bhagavato thūpe, <br>
sabbamevābhiropayiṃ. <br>
</p>
<p><a class="msdiv" id="msdiv677"></a>
<a class="ms" id="p_19Vv_518"></a>
<a class="sc" id="12"></a>
Uposathe cahaṃ gantvā, <br>
mālāgandhavilepanaṃ; <br>
Thūpasmiṃ abhiropesiṃ, <br>
pasannā sehi pāṇibhi. <br>
</p>
<p><a class="msdiv" id="msdiv678"></a>
<a class="ms" id="p_19Vv_519"></a>
<a class="sc" id="13"></a>
Tena kammena devinda, <br>
rūpaṃ mayhaṃ gatī ca me; <br>
Iddhī ca ānubhāvo ca, <br>
yaṃ mālaṃ abhiropayiṃ. <br>
</p>
<p><a class="msdiv" id="msdiv679"></a>
<a class="ms" id="p_19Vv_520"></a>
<a class="sc" id="14"></a>
Yañca sīlavatī āsiṃ, <br>
na taṃ tāva vipaccati; <br>
Āsā ca pana me devinda, <br>
sakadāgāminī siyan”ti. <br>
</p>
</blockquote>
<p class="endsutta"><a class="sc" id="15"></a>
<a class="ms" id="p_19Vv_521"></a>
Visālakkhivimānaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>