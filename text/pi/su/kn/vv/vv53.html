<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv53">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>3 Chattamāṇavakavimānavatthu</h1>
</div>
<blockquote class="gatha">
<p><a class="msdiv" id="msdiv886"></a>
<a class="ms" id="p_19Vv_731"></a>
<a class="sc" id="1"></a>
“Yo vadataṃ pavaro manujesu, <br>
Sakyamunī bhagavā katakicco; <br>
Pāragato balaviriyasamaṅgī, <br>
Taṃ sugataṃ saraṇatthamupehi. <br>
</p>
<p><a class="msdiv" id="msdiv887"></a>
<a class="ms" id="p_19Vv_732"></a>
<a class="sc" id="2"></a>
Rāgavirāgamanejamasokaṃ, <br>
Dhammamasaṅkhatamappaṭikūlaṃ; <br>
Madhuramimaṃ paguṇaṃ suvibhattaṃ, <br>
Dhammamimaṃ saraṇatthamupehi. <br>
</p>
<p><a class="msdiv" id="msdiv888"></a>
<a class="ms" id="p_19Vv_733"></a>
<a class="sc" id="3"></a>
Yattha ca dinna mahapphalamāhu, <br>
Catūsu sucīsu purisayugesu; <br>
Aṭṭha ca puggaladhammadasā te, <br>
Saṃghamimaṃ saraṇatthamupehi. <br>
</p>
<p><a class="msdiv" id="msdiv889"></a>
<a class="ms" id="p_19Vv_734"></a>
<a class="sc" id="4"></a>
Na tathā tapati nabhe sūriyo, <br>
Cando ca na bhāsati na phusso; <br>
Yathā atulamidaṃ mahappabhāsaṃ, <br>
Ko nu tvaṃ tidivā mahiṃ upāgā. <br>
</p>
<p><a class="msdiv" id="msdiv890"></a>
<a class="ms" id="p_19Vv_735"></a>
<a class="sc" id="5"></a>
Chindati raṃsī pabhaṅkarassa, <br>
Sādhikavīsatiyojanāni ābhā; <br>
Rattimapi yathā divaṃ karoti, <br>
Parisuddhaṃ vimalaṃ subhaṃ vimānaṃ. <br>
</p>
<p><a class="msdiv" id="msdiv891"></a>
<a class="ms" id="p_19Vv_736"></a>
<a class="sc" id="6"></a>
Bahupadumavicitrapuṇḍarīkaṃ, <br>
Vokiṇṇaṃ kusumehi nekacittaṃ; <br>
Arajavirajahemajālachannaṃ, <br>
Ākāse tapati yathāpi sūriyo. <br>
</p>
<p><a class="msdiv" id="msdiv892"></a>
<a class="ms" id="p_19Vv_737"></a>
<a class="sc" id="7"></a>
Rattambarapītavāsasāhi, <br>
Agarupiyaṅgucandanussadāhi; <br>
Kañcanatanusannibhattacāhi, <br>
Paripūraṃ gaganaṃva tārakāhi. <br>
</p>
<p><a class="msdiv" id="msdiv893"></a>
<a class="ms" id="p_19Vv_738"></a>
<a class="sc" id="8"></a>
Naranāriyo bahuketthanekavaṇṇā, <br>
Kusumavibhūsitābharaṇettha sumanā; <br>
Anilapamuñcitā pavanti surabhiṃ, <br>
Tapaniyavitatā suvaṇṇachannā. <br>
</p>
<p><a class="msdiv" id="msdiv894"></a>
<a class="ms" id="p_19Vv_739"></a>
<a class="sc" id="9"></a>
Kissa saṃyamassa ayaṃ vipāko, <br>
Kenāsi kammaphalenidhūpapanno; <br>
Yathā ca te adhigatamidaṃ vimānaṃ, <br>
Tadanupadaṃ avacāsi iṅgha puṭṭho”ti. <br>
</p>
<p><a class="msdiv" id="msdiv895"></a>
<a class="ms" id="p_19Vv_740"></a>
<a class="sc" id="10"></a>
“Sayamidha pathe samecca māṇavena, <br>
Satthānusāsi anukampamāno; <br>
Tava ratanavarassa dhammaṃ sutvā, <br>
Karissāmīti ca bravittha chatto. <br>
</p>
<p><a class="msdiv" id="msdiv896"></a>
<a class="ms" id="p_19Vv_741"></a>
<a class="sc" id="11"></a>
Jinavarapavaraṃ upehi saraṇaṃ, <br>
Dhammañcāpi tatheva bhikkhusaṃghaṃ; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv897"></a>
<a class="ms" id="p_19Vv_742"></a>
<a class="sc" id="12"></a>
Mā ca pāṇavadhaṃ vividhaṃ carassu asuciṃ, <br>
Na hi pāṇesu asaññataṃ avaṇṇayiṃsu sappaññā; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv898"></a>
<a class="ms" id="p_19Vv_743"></a>
<a class="sc" id="13"></a>
Mā ca parajanassa rakkhitampi, <br>
Ādātabbamamaññitho adinnaṃ; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv899"></a>
<a class="ms" id="p_19Vv_744"></a>
<a class="sc" id="14"></a>
Mā ca parajanassa rakkhitāyo, <br>
Parabhariyā agamā anariyametaṃ; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv900"></a>
<a class="ms" id="p_19Vv_745"></a>
<a class="sc" id="15"></a>
Mā ca vitathaṃ aññathā abhāṇi, <br>
Na hi musāvādaṃ avaṇṇayiṃsu sappaññā; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv901"></a>
<a class="ms" id="p_19Vv_746"></a>
<a class="sc" id="16"></a>
Yena ca purisassa apeti saññā, <br>
Taṃ majjaṃ parivajjayassu sabbaṃ; <br>
Noti paṭhamaṃ avocahaṃ bhante, <br>
Pacchā te vacanaṃ tathevakāsiṃ. <br>
</p>
<p><a class="msdiv" id="msdiv902"></a>
<a class="ms" id="p_19Vv_747"></a>
<a class="sc" id="17"></a>
Svāhaṃ idha pañca sikkhā karitvā, <br>
Paṭipajjitvā tathāgatassa dhamme; <br>
Dvepathamagamāsiṃ coramajjhe, <br>
Te maṃ tattha vadhiṃsu bhogahetu. <br>
</p>
<p><a class="msdiv" id="msdiv903"></a>
<a class="ms" id="p_19Vv_748"></a>
<a class="sc" id="18"></a>
Ettakamidaṃ anussarāmi kusalaṃ, <br>
Tato paraṃ na me vijjati aññaṃ; <br>
Tena sucaritena kammunāhaṃ, <br>
Uppanno tidivesu kāmakāmī. <br>
</p>
<p><a class="msdiv" id="msdiv904"></a>
<a class="ms" id="p_19Vv_749"></a>
<a class="sc" id="19"></a>
Passa khaṇamuhuttasaññamassa, <br>
Anudhammappaṭipattiyā vipākaṃ; <br>
Jalamiva yasasā samekkhamānā, <br>
Bahukā maṃ pihayanti hīnakammā. <br>
</p>
<p><a class="msdiv" id="msdiv905"></a>
<a class="ms" id="p_19Vv_750"></a>
<a class="sc" id="20"></a>
Passa katipayāya desanāya, <br>
Sugatiñcamhi gato sukhañca patto; <br>
Ye ca te satataṃ suṇanti dhammaṃ, <br>
Maññe te amataṃ phusanti khemaṃ. <br>
</p>
<p><a class="msdiv" id="msdiv906"></a>
<a class="ms" id="p_19Vv_751"></a>
<a class="sc" id="21"></a>
Appampi kataṃ mahāvipākaṃ, <br>
Vipulaṃ hoti tathāgatassa dhamme; <br>
Passa katapuññatāya chatto, <br>
Obhāseti pathaviṃ yathāpi sūriyo. <br>
</p>
<p><a class="msdiv" id="msdiv907"></a>
<a class="ms" id="p_19Vv_752"></a>
<a class="sc" id="22"></a>
Kimidaṃ kusalaṃ kimācarema, <br>
Icceke hi samecca mantayanti; <br>
Te mayaṃ punareva laddha mānusattaṃ, <br>
Paṭipannā viharemu sīlavanto. <br>
</p>
<p><a class="msdiv" id="msdiv908"></a>
<a class="ms" id="p_19Vv_753"></a>
<a class="sc" id="23"></a>
Bahukāro anukampako ca satthā, <br>
Iti me sati agamā divā divassa; <br>
Svāhaṃ upagatomhi saccanāmaṃ, <br>
Anukampassu punapi suṇemu dhammaṃ. <br>
</p>
<p><a class="msdiv" id="msdiv909"></a>
<a class="ms" id="p_19Vv_754"></a>
<a class="sc" id="24"></a>
Ye cidha pajahanti kāmarāgaṃ, <br>
Bhavarāgānusayañca pahāya mohaṃ; <br>
Na ca te punamupenti gabbhaseyyaṃ, <br>
Parinibbānagatā hi sītibhūtā”ti. <br>
</p>
</blockquote>
<p class="endsutta"><a class="sc" id="25"></a>
<a class="ms" id="p_19Vv_755"></a>
Chattamāṇavakavimānaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>