<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv48">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Mañjiṭṭhakavagga</p>
<h1>Ucchuvimānavatthu</h1>
</div>
<blockquote class="gatha">
<p>
<a class="msdiv" id="msdiv808"></a>
<a class="ms" id="p_19Vv_646"></a>
<a class="sc" id="1"></a>
“Obhāsayitvā pathaviṃ sadevakaṃ,<br>
Atirocasi candimasūriyā viya;<br>
Siriyā ca vaṇṇena yasena tejasā,<br>
Brahmāva deve tidase sahindake.<br>
</p>
<p>
<a class="msdiv" id="msdiv809"></a>
<a class="ms" id="p_19Vv_647"></a>
<a class="sc" id="2"></a>
Pucchāmi taṃ uppalamāladhārinī,<br>
Āveḷinī kañcanasannibhattace;<br>
Alaṅkate uttamavatthadhārinī,<br>
Kā tvaṃ subhe devate vandase mamaṃ.<br>
</p>
<p>
<a class="msdiv" id="msdiv810"></a>
<a class="ms" id="p_19Vv_648"></a>
<a class="sc" id="3"></a>
Kiṃ tvaṃ pure kammamakāsi attanā,<br>
Manussabhūtā purimāya jātiyā;<br>
Dānaṃ suciṇṇaṃ atha sīlasaññamaṃ,<br>
Kenupapannā sugatiṃ yasassinī;<br>
Devate pucchitācikkha,<br>
Kissa kammassidaṃ phalan”ti.<br>
</p>
<p>
<a class="msdiv" id="msdiv811"></a>
<a class="ms" id="p_19Vv_649"></a>
<a class="sc" id="4"></a>
“Idāni bhante imameva gāmaṃ,<br>
Piṇḍāya amhāka gharaṃ upāgami;<br>
Tato te ucchussa adāsi khaṇḍikaṃ,<br>
Pasannacittā atulāya pītiyā.<br>
</p>
<p>
<a class="msdiv" id="msdiv812"></a>
<a class="ms" id="p_19Vv_650"></a>
<a class="sc" id="5"></a>
Sassu ca pacchā anuyuñjate mamaṃ,<br>
Kahaṃ nu ucchuṃ vadhuke avākiri;<br>
Na chaḍḍitaṃ no pana khāditaṃ mayā,<br>
Santassa bhikkhussa sayaṃ adāsahaṃ.<br>
</p>
<p>
<a class="msdiv" id="msdiv813"></a>
<a class="ms" id="p_19Vv_651"></a>
<a class="sc" id="6"></a>
Tuyhaṃ nvidaṃ issariyaṃ atho mama,<br>
Itissā sassu paribhāsate mamaṃ;<br>
Leḍḍuṃ gahetvā pahāraṃ adāsi me,<br>
Tato cutā kālakatāmhi devatā.<br>
</p>
<p>
<a class="msdiv" id="msdiv814"></a>
<a class="ms" id="p_19Vv_652"></a>
<a class="sc" id="7"></a>
Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Devehi saddhiṃ paricārayāmahaṃ,<br>
Modāmahaṃ kāmaguṇehi pañcahi.<br>
</p>
<p>
<a class="msdiv" id="msdiv815"></a>
<a class="ms" id="p_19Vv_653"></a>
<a class="sc" id="8"></a>
Tadeva kammaṃ kusalaṃ kataṃ mayā,<br>
Sukhañca kammaṃ anubhomi attanā;<br>
Devindaguttā tidasehi rakkhitā,<br>
Samappitā kāmaguṇehi pañcahi.<br>
</p>
<p>
<a class="msdiv" id="msdiv816"></a>
<a class="ms" id="p_19Vv_654"></a>
<a class="sc" id="9"></a>
Etādisaṃ puññaphalaṃ anappakaṃ,<br>
Mahāvipākā mama ucchudakkhiṇā;<br>
Devehi saddhiṃ paricārayāmahaṃ,<br>
Modāmahaṃ kāmaguṇehi pañcahi.<br>
</p>
<p>
<a class="msdiv" id="msdiv817"></a>
<a class="ms" id="p_19Vv_655"></a>
<a class="sc" id="10"></a>
Etādisaṃ puññaphalaṃ anappakaṃ,<br>
Mahājutikā mama ucchudakkhiṇā;<br>
Devindaguttā tidasehi rakkhitā,<br>
Sahassanettoriva nandane vane.<br>
</p>
<p>
<a class="msdiv" id="msdiv818"></a>
<a class="ms" id="p_19Vv_656"></a>
<a class="sc" id="11"></a>
Tuvañca bhante anukampakaṃ viduṃ,<br>
Upecca vandiṃ kusalañca pucchisaṃ;<br>
Tato te ucchussa adāsiṃ khaṇḍikaṃ,<br>
Pasannacittā atulāya pītiyā”ti.<br>
</p>
</blockquote>
<p class="endsutta">
<a class="ms" id="p_19Vv_657"></a>
<a class="sc" id="12"></a>
Ucchuvimānaṃ dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>