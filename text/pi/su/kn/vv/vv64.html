<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv64">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>14 Mahārathavimānavatthu</h1>
</div>
<blockquote class="gatha">
<p><a class="msdiv" id="msdiv1015"></a>
<a class="ms" id="p_19Vv_859"></a>
<a class="sc" id="1"></a>
“Sahassayuttaṃ hayavāhanaṃ subhaṃ, <br>
Āruyhimaṃ sandanaṃ nekacittaṃ; <br>
Uyyānabhūmiṃ abhito anukkamaṃ, <br>
Purindado bhūtapatīva vāsavo. <br>
</p>
<p><a class="msdiv" id="msdiv1016"></a>
<a class="ms" id="p_19Vv_860"></a>
<a class="sc" id="2"></a>
Sovaṇṇamayā te rathakubbarā ubho, <br>
Phalehi aṃsehi atīva saṅgatā; <br>
Sujātagumbā naravīraniṭṭhitā, <br>
Virocatī pannaraseva cando. <br>
</p>
<p><a class="msdiv" id="msdiv1017"></a>
<a class="ms" id="p_19Vv_861"></a>
<a class="sc" id="3"></a>
Suvaṇṇajālāvatato ratho ayaṃ, <br>
Bahūhi nānāratanehi cittito; <br>
Sunandighoso ca subhassaro ca, <br>
Virocatī cāmarahatthabāhubhi. <br>
</p>
<p><a class="msdiv" id="msdiv1018"></a>
<a class="ms" id="p_19Vv_862"></a>
<a class="sc" id="4"></a>
Imā ca nābhyo manasābhinimmitā, <br>
Rathassa pādantaramajjhabhūsitā; <br>
Imā ca nābhyo satarājicittitā, <br>
Sateratā vijjurivappabhāsare. <br>
</p>
<p><a class="msdiv" id="msdiv1019"></a>
<a class="ms" id="p_19Vv_863"></a>
<a class="sc" id="5"></a>
Anekacittāvatato ratho ayaṃ, <br>
Puthū ca nemī ca sahassaraṃsiko; <br>
Tesaṃ saro suyyati vaggurūpo, <br>
Pañcaṅgikaṃ tūriyamivappavāditaṃ. <br>
</p>
<p><a class="msdiv" id="msdiv1020"></a>
<a class="ms" id="p_19Vv_864"></a>
<a class="sc" id="6"></a>
Sirasmiṃ cittaṃ maṇicandakappitaṃ, <br>
Sadā visuddhaṃ ruciraṃ pabhassaraṃ; <br>
Suvaṇṇarājīhi atīva saṅgataṃ, <br>
Veḷuriyarājīva atīva sobhati. <br>
</p>
<p><a class="msdiv" id="msdiv1021"></a>
<a class="ms" id="p_19Vv_865"></a>
<a class="sc" id="7"></a>
Ime ca vāḷī maṇicandakappitā, <br>
Ārohakambū sujavā brahūpamā; <br>
Brahā mahantā balino mahājavā, <br>
Mano tavaññāya tatheva siṃsare. <br>
</p>
<p><a class="msdiv" id="msdiv1022"></a>
<a class="ms" id="p_19Vv_866"></a>
<a class="sc" id="8"></a>
Ime ca sabbe sahitā catukkamā, <br>
Mano tavaññāya tatheva siṃsare; <br>
Samaṃ vahantī mudukā anuddhatā, <br>
Āmodamānā turagānamuttama. <br>
</p>
<p><a class="msdiv" id="msdiv1023"></a>
<a class="ms" id="p_19Vv_867"></a>
<a class="sc" id="9"></a>
Dhunanti vagganti patanti cambare, <br>
Abbhuddhunantā sukate piḷandhane; <br>
Tesaṃ saro suyyati vaggurūpo, <br>
Pañcaṅgikaṃ tūriyamivappavāditaṃ. <br>
</p>
<p><a class="msdiv" id="msdiv1024"></a>
<a class="ms" id="p_19Vv_868"></a>
<a class="sc" id="10"></a>
Rathassa ghoso apiḷandhanāna ca, <br>
Khurassa nādo abhihiṃsanāya ca; <br>
Ghoso suvaggū samitassa suyyati, <br>
Gandhabbatūriyāni vicitrasaṃvane. <br>
</p>
<p><a class="msdiv" id="msdiv1025"></a>
<a class="ms" id="p_19Vv_869"></a>
<a class="sc" id="11"></a>
Rathe ṭhitā tā migamandalocanā, <br>
Āḷārapamhā hasitā piyaṃvadā; <br>
Veḷuriyajālāvatatā tanucchavā, <br>
Sadeva gandhabbasūraggapūjitā. <br>
</p>
<p><a class="msdiv" id="msdiv1026"></a>
<a class="ms" id="p_19Vv_870"></a>
<a class="sc" id="12"></a>
Tā rattarattambarapītavāsasā, <br>
Visālanettā abhirattalocanā; <br>
Kule sujātā sutanū sucimhitā, <br>
Rathe ṭhitā pañjalikā upaṭṭhitā. <br>
</p>
<p><a class="msdiv" id="msdiv1027"></a>
<a class="ms" id="p_19Vv_871"></a>
<a class="sc" id="13"></a>
Tā kambukeyūradharā suvāsasā, <br>
Sumajjhimā ūruthanūpapannā; <br>
Vaṭṭaṅguliyo sumukhā sudassanā, <br>
Rathe ṭhitā pañjalikā upaṭṭhitā. <br>
</p>
<p><a class="msdiv" id="msdiv1028"></a>
<a class="ms" id="p_19Vv_872"></a>
<a class="sc" id="14"></a>
Aññā suveṇī susu missakesiyo, <br>
Samaṃ vibhattāhi pabhassarāhi ca; <br>
Anubbatā tā tava mānase ratā, <br>
Rathe ṭhitā pañjalikā upaṭṭhitā. <br>
</p>
<p><a class="msdiv" id="msdiv1029"></a>
<a class="ms" id="p_19Vv_873"></a>
<a class="sc" id="15"></a>
Āveḷiniyo padumuppalacchadā, <br>
Alaṅkatā candanasāravāsitā; <br>
Anubbatā tā tava mānase ratā, <br>
Rathe ṭhitā pañjalikā upaṭṭhitā. <br>
</p>
<p><a class="msdiv" id="msdiv1030"></a>
<a class="ms" id="p_19Vv_874"></a>
<a class="sc" id="16"></a>
Tā māliniyo padumuppalacchadā, <br>
Alaṅkatā candanasāravāsitā; <br>
Anubbatā tā tava mānase ratā, <br>
Rathe ṭhitā pañjalikā upaṭṭhitā. <br>
</p>
<p><a class="msdiv" id="msdiv1031"></a>
<a class="ms" id="p_19Vv_875"></a>
<a class="sc" id="17"></a>
Kaṇṭhesu te yāni piḷandhanāni, <br>
Hatthesu pādesu tatheva sīse; <br>
Obhāsayantī dasa sabbaso disā, <br>
Abbhuddayaṃ sāradikova bhāṇumā. <br>
</p>
<p><a class="msdiv" id="msdiv1032"></a>
<a class="ms" id="p_19Vv_876"></a>
<a class="sc" id="18"></a>
Vātassa vegena ca sampakampitā, <br>
Bhujesu mālā apiḷandhanāni ca; <br>
Muñcanti ghosaṃ ruciraṃ suciṃ subhaṃ, <br>
Sabbehi viññūhi sutabbarūpaṃ. <br>
</p>
<p><a class="msdiv" id="msdiv1033"></a>
<a class="ms" id="p_19Vv_877"></a>
<a class="sc" id="19"></a>
Uyyānabhūmyā ca duvaddhato ṭhitā, <br>
Rathā ca nāgā tūriyāni ca saro; <br>
Tameva devinda pamodayanti, <br>
Vīṇā yathā pokkharapattabāhubhi. <br>
</p>
<p><a class="msdiv" id="msdiv1034"></a>
<a class="ms" id="p_19Vv_878"></a>
<a class="sc" id="20"></a>
Imāsu vīṇāsu bahūsu vaggūsu, <br>
Manuññarūpāsu hadayeritaṃ pītiṃ; <br>
Pavajjamānāsu atīva accharā, <br>
Bhamanti kaññā padumesu sikkhitā. <br>
</p>
<p><a class="msdiv" id="msdiv1035"></a>
<a class="ms" id="p_19Vv_879"></a>
<a class="sc" id="21"></a>
Yadā ca gītāni ca vāditāni ca, <br>
Naccāni cimāni samenti ekato; <br>
Athettha naccanti athettha accharā, <br>
Obhāsayantī ubhato varitthiyo. <br>
</p>
<p><a class="msdiv" id="msdiv1036"></a>
<a class="ms" id="p_19Vv_880"></a>
<a class="sc" id="22"></a>
So modasi tūriyagaṇappabodhano, <br>
Mahīyamāno vajirāvudhoriva; <br>
Imāsu vīṇāsu bahūsu vaggūsu, <br>
Manuññarūpāsu hadayeritaṃ pītiṃ. <br>
</p>
<p><a class="msdiv" id="msdiv1037"></a>
<a class="ms" id="p_19Vv_881"></a>
<a class="sc" id="23"></a>
Kiṃ tvaṃ pure kammamakāsi attanā, <br>
Manussabhūto purimāya jātiyā; <br>
Uposathaṃ kaṃ vā tuvaṃ upāvasi, <br>
Kaṃ dhammacariyaṃ vatamābhirocayi. <br>
</p>
<p><a class="msdiv" id="msdiv1038"></a>
<a class="ms" id="p_19Vv_882"></a>
<a class="sc" id="24"></a>
Nayīdamappassa katassa kammuno, <br>
Pubbe suciṇṇassa uposathassa vā; <br>
Iddhānubhāvo vipulo ayaṃ tava, <br>
Yaṃ devasaṅghaṃ abhirocase bhusaṃ. <br>
</p>
<p><a class="msdiv" id="msdiv1039"></a>
<a class="ms" id="p_19Vv_883"></a>
<a class="sc" id="25"></a>
Dānassa te idaṃ phalaṃ, <br>
atho sīlassa vā pana; <br>
Atho añjalikammassa, <br>
taṃ me akkhāhi pucchito”ti. <br>
</p>
<p><a class="msdiv" id="msdiv1040"></a>
<a class="ms" id="p_19Vv_884"></a>
<a class="sc" id="26"></a>
So devaputto attamano, <br>
moggallānena pucchito; <br>
Pañhaṃ puṭṭho viyākāsi, <br>
yassa kammassidaṃ phalanti. <br>
</p>
<p><a class="msdiv" id="msdiv1041"></a>
<a class="ms" id="p_19Vv_885"></a>
<a class="sc" id="27"></a>
“Jitindriyaṃ buddhamanomanikkamaṃ, <br>
Naruttamaṃ kassapamaggapuggalaṃ; <br>
Avāpurantaṃ amatassa dvāraṃ, <br>
Devātidevaṃ satapuññalakkhaṇaṃ. <br>
</p>
<p><a class="msdiv" id="msdiv1042"></a>
<a class="ms" id="p_19Vv_886"></a>
<a class="sc" id="28"></a>
Tamaddasaṃ kuñjaramoghatiṇṇaṃ, <br>
Suvaṇṇasiṅgīnadabimbasādisaṃ; <br>
Disvāna taṃ khippamahuṃ sucīmano, <br>
Tameva disvāna subhāsitaddhajaṃ. <br>
</p>
<p><a class="msdiv" id="msdiv1043"></a>
<a class="ms" id="p_19Vv_887"></a>
<a class="sc" id="29"></a>
Tamannapānaṃ athavāpi cīvaraṃ, <br>
Suciṃ paṇītaṃ rasasā upetaṃ; <br>
Pupphābhikkiṇamhi sake nivesane, <br>
Patiṭṭhapesiṃ sa asaṅgamānaso. <br>
</p>
<p><a class="msdiv" id="msdiv1044"></a>
<a class="ms" id="p_19Vv_888"></a>
<a class="sc" id="30"></a>
Tamannapānena ca cīvarena ca, <br>
Khajjena bhojjena ca sāyanena ca; <br>
Santappayitvā dvipadānamuttamaṃ, <br>
So saggaso devapure ramāmahaṃ. <br>
</p>
<p><a class="msdiv" id="msdiv1045"></a>
<a class="ms" id="p_19Vv_889"></a>
<a class="sc" id="31"></a>
Etenupāyena imaṃ niraggaḷaṃ, <br>
Yaññaṃ yajitvā tividhaṃ visuddhaṃ; <br>
Pahāyahaṃ mānusakaṃ samussayaṃ, <br>
Indūpamo devapure ramāmahaṃ. <br>
</p>
<p><a class="msdiv" id="msdiv1046"></a>
<a class="ms" id="p_19Vv_890"></a>
<a class="sc" id="32"></a>
Āyuñca vaṇṇañca sukhaṃ balañca, <br>
Paṇītarūpaṃ abhikaṅkhatā muni; <br>
Annañca pānañca bahuṃ susaṅkhataṃ, <br>
Patiṭṭhapetabbamasaṅgamānase. <br>
</p>
<p><a class="msdiv" id="msdiv1047"></a>
<a class="ms" id="p_19Vv_891"></a>
<a class="sc" id="33"></a>
Nayimasmiṃ loke parasmiṃ vā pana, <br>
Buddhena seṭṭho va samo va vijjati; <br>
Āhuneyyānaṃ paramāhutiṃ gato, <br>
Puññatthikānaṃ vipulapphalesinan”ti. <br>
</p>
</blockquote>
<p class="endsutta"><a class="sc" id="34"></a>
<a class="ms" id="p_19Vv_892"></a>
Mahārathavimānaṃ cuddasamaṃ.<br>
Mahārathavaggo pañcamo.</p>
<p class="endsection summary"><a class="sc" id="35"></a>
<a class="ms" id="p_19Vv_893"></a>
Tassuddānaṃ</p>
<blockquote class="uddanagatha">
<p><a class="ms" id="p_19Vv_894"></a>
<a class="sc" id="36"></a>
Maṇḍūko revatī chatto, <br>
Kakkaṭo dvārapālako; <br>
Dve karaṇīyā dve sūci, <br>
Tayo nāgā ca dve rathā; <br>
Purisānaṃ paṭhamo vaggo pavuccatīti. <br>
</p>
</blockquote>
<p class="endsutta"><a class="sc" id="37"></a>
<a class="ms" id="p_19Vv_895"></a>
Bhāṇavāraṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>