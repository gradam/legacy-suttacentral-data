<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv16">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>Sirimāvimānavatthu</h1>
</div>
<blockquote class="gatha">
<p>
<a class="msdiv" id="msdiv137"></a>
<a class="ms" id="p_19Vv_153"></a>
<a class="sc" id="1"></a>
“Yuttā ca te paramaalaṅkatā hayā,<br>
Adhomukhā aghasigamā balī javā;<br>
Abhinimmitā pañcarathāsatā ca te,<br>
Anventi taṃ sārathicoditā hayā.<br>
</p>
<p>
<a class="msdiv" id="msdiv138"></a>
<a class="ms" id="p_19Vv_154"></a>
<a class="sc" id="2"></a>
Sā tiṭṭhasi rathavare alaṅkatā,<br>
Obhāsayaṃ jalamiva joti pāvako;<br>
Pucchāmi taṃ varatanu anomadassane,<br>
Kasmā nu kāyā anadhivaraṃ upāgami”.<br>
</p>
<p>
<a class="msdiv" id="msdiv139"></a>
<a class="ms" id="p_19Vv_155"></a>
<a class="sc" id="3"></a>
“Kāmaggapattānaṃ yamāhunuttaraṃ,<br>
Nimmāya nimmāya ramanti devatā;<br>
Tasmā kāyā accharā kāmavaṇṇinī,<br>
Idhāgatā anadhivaraṃ namassituṃ”.<br>
</p>
<p>
<a class="msdiv" id="msdiv140"></a>
<a class="ms" id="p_19Vv_156"></a>
<a class="sc" id="4"></a>
“Kiṃ tvaṃ pure sucaritamācarīdha,<br>
Kenacchasi tvaṃ amitayasā sukhedhitā;<br>
Iddhī ca te anadhivarā vihaṅgamā,<br>
Vaṇṇo ca te dasa disā virocati.<br>
</p>
<p>
<a class="msdiv" id="msdiv141"></a>
<a class="ms" id="p_19Vv_157"></a>
<a class="sc" id="5"></a>
Devehi tvaṃ parivutā sakkatā casi,<br>
Kuto cutā sugatigatāsi devate;<br>
Kassa vā tvaṃ vacanakarānusāsaniṃ,<br>
Ācikkha me tvaṃ yadi buddhasāvikā”ti.<br>
</p>
<p>
<a class="msdiv" id="msdiv142"></a>
<a class="ms" id="p_19Vv_158"></a>
<a class="sc" id="6"></a>
“Nagantare nagaravare sumāpite,<br>
Paricārikā rājavarassa sirimato;<br>
Nacce gīte paramasusikkhitā ahuṃ,<br>
Sirimāti maṃ rājagahe avediṃsu.<br>
</p>
<p>
<a class="msdiv" id="msdiv143"></a>
<a class="ms" id="p_19Vv_159"></a>
<a class="sc" id="7"></a>
Buddho ca me isinisabho vināyako,<br>
Adesayī samudayadukkhaniccataṃ;<br>
Asaṅkhataṃ dukkhanirodhasassataṃ,<br>
Maggañcimaṃ akuṭilamañjasaṃ sivaṃ.<br>
</p>
<p>
<a class="msdiv" id="msdiv144"></a>
<a class="ms" id="p_19Vv_160"></a>
<a class="sc" id="8"></a>
Sutvānahaṃ amatapadaṃ asaṅkhataṃ,<br>
Tathāgatassanadhivarassa sāsanaṃ;<br>
Sīlesvahaṃ paramasusaṃvutā ahuṃ,<br>
Dhamme ṭhitā naravarabuddhadesite.<br>
</p>
<p>
<a class="msdiv" id="msdiv145"></a>
<a class="ms" id="p_19Vv_161"></a>
<a class="sc" id="9"></a>
Ñatvānahaṃ virajapadaṃ asaṅkhataṃ,<br>
Tathāgatenanadhivarena desitaṃ;<br>
Tatthevahaṃ samathasamādhimāphusiṃ,<br>
Sāyeva me paramaniyāmatā ahu.<br>
</p>
<p>
<a class="msdiv" id="msdiv146"></a>
<a class="ms" id="p_19Vv_162"></a>
<a class="sc" id="10"></a>
Laddhānahaṃ amatavaraṃ visesanaṃ,<br>
Ekaṃsikā abhisamaye visesiya;<br>
Asaṃsayā bahujanapūjitā ahaṃ,<br>
Khiḍḍāratiṃ paccanubhomanappakaṃ.<br>
</p>
<p>
<a class="msdiv" id="msdiv147"></a>
<a class="ms" id="p_19Vv_163"></a>
<a class="sc" id="11"></a>
Evaṃ ahaṃ amatadasamhi devatā,<br>
Tathāgatassanadhivarassa sāvikā;<br>
Dhammaddasā paṭhamaphale patiṭṭhitā,<br>
Sotāpannā na ca pana matthi duggati.<br>
</p>
<p>
<a class="msdiv" id="msdiv148"></a>
<a class="ms" id="p_19Vv_164"></a>
<a class="sc" id="12"></a>
Sā vandituṃ anadhivaraṃ upāgamiṃ,<br>
Pāsādike kusalarate ca bhikkhavo;<br>
Namassituṃ samaṇasamāgamaṃ sivaṃ,<br>
Sagāravā sirimato dhammarājino.<br>
</p>
<p>
<a class="msdiv" id="msdiv149"></a>
<a class="ms" id="p_19Vv_165"></a>
<a class="sc" id="13"></a>
Disvā muniṃ muditamanamhi pīṇitā,<br>
Tathāgataṃ naravaradammasārathiṃ;<br>
Taṇhacchidaṃ kusalarataṃ vināyakaṃ,<br>
Vandāmahaṃ paramahitānukampakan”ti.<br>
</p>
</blockquote>
<p class="endsutta">
<a class="ms" id="p_19Vv_166"></a>
<a class="sc" id="14"></a>
Sirimāvimānaṃ soḷasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>