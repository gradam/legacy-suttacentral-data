<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv3">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>3. Tatiya­pīṭha­vi­mānavat­thu</h1>
</div>
<blockquote class="gatha">
<p><a class="sc" id="1"></a><a class="pts2ed" id="pts2ed3"></a><a class="ms" id="p_19Vv_18"></a><a class="msdiv" id="msdiv15"></a>“Pīṭhaṃ te sovaṇṇamayaṃ uḷāraṃ,<br>
Manojavaṃ gacchati yenakāmaṃ;<br>
Alaṅkate malyadhare suvatthe,<br>
Obhāsasi vijju­ri­vabbha­kūṭaṃ.</p>
<p><a class="sc" id="2"></a><a class="ms" id="p_19Vv_19"></a><a class="msdiv" id="msdiv16"></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class="sc" id="3"></a><a class="ms" id="p_19Vv_20"></a><a class="msdiv" id="msdiv17"></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="ms" id="p_19Vv_21"></a><a class="msdiv" id="msdiv18"></a>Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class="sc" id="5"></a><a class="ms" id="p_19Vv_22"></a><a class="msdiv" id="msdiv19"></a>“Appassa kammassa phalaṃ <span class="var" title="mametaṃ (mr)" id="note3">mamedaṃ</span>,<br>
<span class="var" title="tenamhi (mr)" id="note4">Yenamhi</span> evaṃ jalitānubhāvā;<br>
Ahaṃ manussesu manussabhūtā,<br>
Purimāya jātiyā manussaloke.</p>
<p><a class="sc" id="6"></a><a class="ms" id="p_19Vv_23"></a><a class="msdiv" id="msdiv20"></a>Addasaṃ virajaṃ bhikkhuṃ,<br>
vippa­sanna­ma­nāvi­laṃ;<br>
Tassa adāsahaṃ pīṭhaṃ,<br>
pasannā sehi pāṇibhi.</p>
<p><a class="sc" id="7"></a><a class="ms" id="p_19Vv_24"></a><a class="msdiv" id="msdiv21"></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class="sc" id="8"></a><a class="ms" id="p_19Vv_25"></a><a class="msdiv" id="msdiv22"></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class="endsutta"><a class="sc" id="9"></a><a class="ms" id="p_19Vv_26"></a>Tatiya­pīṭha­vimānaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
