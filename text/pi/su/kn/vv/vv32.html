<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv32">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>Latāvimānavatthu</h1>
</div>
<blockquote class="gatha">
<p>
<a class="msdiv" id="msdiv316"></a>
<a class="ms" id="p_19Vv_341"></a>
<a class="sc" id="1"></a>
Latā ca sajjā pavarā ca devatā,<br>
Accimatī rājavarassa sirīmato;<br>
Sutā ca rañño vessavaṇassa dhītā,<br>
Rājīmatī dhammaguṇehi sobhatha.<br>
</p>
<p>
<a class="msdiv" id="msdiv317"></a>
<a class="ms" id="p_19Vv_342"></a>
<a class="sc" id="2"></a>
Pañcettha nāriyo āgamaṃsu nhāyituṃ,<br>
Sītodakaṃ uppaliniṃ sivaṃ nadiṃ;<br>
Tā tattha nhāyitvā rametvā devatā,<br>
Naccitvā gāyitvā sutā lataṃ bravi.<br>
</p>
<p>
<a class="msdiv" id="msdiv318"></a>
<a class="ms" id="p_19Vv_343"></a>
<a class="sc" id="3"></a>
“Pucchāmi taṃ uppalamāladhārini,<br>
Āveḷini kañcanasannibhattace;<br>
Timiratambakkhi nabheva sobhane,<br>
Dīghāyukī kena kato yaso tava.<br>
</p>
<p>
<a class="msdiv" id="msdiv319"></a>
<a class="ms" id="p_19Vv_344"></a>
<a class="sc" id="4"></a>
Kenāsi bhadde patino piyatarā,<br>
Visiṭṭhakalyāṇitarassu rūpato;<br>
Padakkhiṇā naccanagītavādite,<br>
Ācikkha no tvaṃ naranāripucchitā”ti.<br>
</p>
<p>
<a class="msdiv" id="msdiv320"></a>
<a class="ms" id="p_19Vv_345"></a>
<a class="sc" id="5"></a>
“Ahaṃ manussesu manussabhūtā,<br>
Uḷārabhoge kule suṇisā ahosiṃ;<br>
Akkodhanā bhattuvasānuvattinī,<br>
Uposathe appamattā ahosiṃ.<br>
</p>
<p>
<a class="msdiv" id="msdiv321"></a>
<a class="ms" id="p_19Vv_346"></a>
<a class="sc" id="6"></a>
Manussabhūtā daharā apāpikā,<br>
Pasannacittā patimābhirādhayiṃ;<br>
Sadevaraṃ sassasuraṃ sadāsakaṃ,<br>
Abhirādhayiṃ tamhi kato yaso mama.<br>
</p>
<p>
<a class="msdiv" id="msdiv322"></a>
<a class="ms" id="p_19Vv_347"></a>
<a class="sc" id="7"></a>
Sāhaṃ tena kusalena kammunā,<br>
Catubbhi ṭhānehi visesamajjhagā;<br>
Āyuñca vaṇṇañca sukhaṃ balañca,<br>
Khiḍḍāratiṃ paccanubhomanappakaṃ”.<br>
</p>
<p>
<a class="msdiv" id="msdiv323"></a>
<a class="ms" id="p_19Vv_348"></a>
<a class="sc" id="8"></a>
“Sutaṃ nu taṃ bhāsati yaṃ ayaṃ latā,<br>
Yaṃ no apucchimha akittayī no;<br>
Patino kiramhākaṃ visiṭṭha nārīnaṃ,<br>
Gatī ca tāsaṃ pavarā ca devatā.<br>
</p>
<p>
<a class="msdiv" id="msdiv324"></a>
<a class="ms" id="p_19Vv_349"></a>
<a class="sc" id="9"></a>
Patīsu dhammaṃ pacarāma sabbā,<br>
Patibbatā yattha bhavanti itthiyo;<br>
Patīsu dhammaṃ pacaritva sabbā,<br>
Lacchāmase bhāsati yaṃ ayaṃ latā.<br>
</p>
<p>
<a class="msdiv" id="msdiv325"></a>
<a class="ms" id="p_19Vv_350"></a>
<a class="sc" id="10"></a>
Sīho yathā pabbatasānugocaro,<br>
Mahindharaṃ pabbatamāvasitvā;<br>
Pasayha hantvā itare catuppade,<br>
Khudde mige khādati maṃsabhojano.<br>
</p>
<p>
<a class="msdiv" id="msdiv326"></a>
<a class="ms" id="p_19Vv_351"></a>
<a class="sc" id="11"></a>
Tatheva saddhā idha ariyasāvikā,<br>
Bhattāraṃ nissāya patiṃ anubbatā;<br>
Kodhaṃ vadhitvā abhibhuyya maccharaṃ,<br>
Saggamhi sā modati dhammacārinī”ti.<br>
</p>
</blockquote>
<p class="endsutta">
<a class="ms" id="p_19Vv_352"></a>
<a class="sc" id="12"></a>
Latāvimānaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>