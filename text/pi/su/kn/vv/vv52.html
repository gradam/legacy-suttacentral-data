<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv52">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>Revatīvimānavatthu</h1>
</div>
<blockquote class="gatha">
<p>
<a class="msdiv" id="msdiv861"></a>
<a class="ms" id="p_19Vv_705"></a>
<a class="sc" id="1"></a>
“Cirappavāsiṃ purisaṃ,<br>
dūrato sotthimāgataṃ;<br>
Ñātimittā suhajjā ca,<br>
abhinandanti āgataṃ.<br>
</p>
<p>
<a class="msdiv" id="msdiv862"></a>
<a class="ms" id="p_19Vv_706"></a>
<a class="sc" id="2"></a>
Tatheva katapuññampi,<br>
asmā lokā paraṃ gataṃ;<br>
Puññāni paṭigaṇhanti,<br>
piyaṃ ñātīva āgataṃ”.<br>
</p>
<p>
<a class="msdiv" id="msdiv863"></a>
<a class="ms" id="p_19Vv_707"></a>
<a class="sc" id="3"></a>
“Uṭṭhehi revate supāpadhamme,<br>
Apārutadvāre adānasīle;<br>
Nessāma taṃ yattha thunanti duggatā,<br>
Samappitā nerayikā dukkhenā”ti.<br>
</p>
<p>
<a class="msdiv" id="msdiv864"></a>
<a class="ms" id="p_19Vv_708"></a>
<a class="sc" id="4"></a>
Icceva vatvāna yamassa dūtā,<br>
Te dve yakkhā lohitakkhā brahantā;<br>
Paccekabāhāsu gahetvā revataṃ,<br>
Pakkāmayuṃ devagaṇassa santike.<br>
</p>
<p>
<a class="msdiv" id="msdiv865"></a>
<a class="ms" id="p_19Vv_709"></a>
<a class="sc" id="5"></a>
“Ādiccavaṇṇaṃ ruciraṃ pabhassaraṃ,<br>
Byamhaṃ subhaṃ kañcanajālachannaṃ;<br>
Kassetamākiṇṇajanaṃ vimānaṃ,<br>
Suriyassa raṃsīriva jotamānaṃ.<br>
</p>
<p>
<a class="msdiv" id="msdiv866"></a>
<a class="ms" id="p_19Vv_710"></a>
<a class="sc" id="6"></a>
Nārīgaṇā candanasāralittā,<br>
Ubhato vimānaṃ upasobhayanti;<br>
Taṃ dissati suriyasamānavaṇṇaṃ,<br>
Ko modati saggapatto vimāne”ti.<br>
</p>
<p>
<a class="msdiv" id="msdiv867"></a>
<a class="ms" id="p_19Vv_711"></a>
<a class="sc" id="7"></a>
“Bārāṇasiyaṃ nandiyo nāmāsi,<br>
Upāsako amaccharī dānapati vadaññū;<br>
Tassetamākiṇṇajanaṃ vimānaṃ,<br>
Suriyassa raṃsīriva jotamānaṃ.<br>
</p>
<p>
<a class="msdiv" id="msdiv868"></a>
<a class="ms" id="p_19Vv_712"></a>
<a class="sc" id="8"></a>
Nārīgaṇā candanasāralittā,<br>
Ubhato vimānaṃ upasobhayanti;<br>
Taṃ dissati suriyasamānavaṇṇaṃ,<br>
So modati saggapatto vimāne”ti.<br>
</p>
<p>
<a class="msdiv" id="msdiv869"></a>
<a class="ms" id="p_19Vv_713"></a>
<a class="sc" id="9"></a>
“Nandiyassāhaṃ bhariyā,<br>
Agārinī sabbakulassa issarā;<br>
Bhattu vimāne ramissāmi dānahaṃ,<br>
Na patthaye nirayaṃ dassanāyā”ti.<br>
</p>
<p>
<a class="msdiv" id="msdiv870"></a>
<a class="ms" id="p_19Vv_714"></a>
<a class="sc" id="10"></a>
“Eso te nirayo supāpadhamme,<br>
Puññaṃ tayā akataṃ jīvaloke;<br>
Na hi maccharī rosako pāpadhammo,<br>
Saggūpagānaṃ labhati sahabyatan”ti.<br>
</p>
<p>
<a class="msdiv" id="msdiv871"></a>
<a class="ms" id="p_19Vv_715"></a>
<a class="sc" id="11"></a>
“Kiṃ nu gūthañca muttañca,<br>
asucī paṭidissati;<br>
Duggandhaṃ kimidaṃ mīḷhaṃ,<br>
kimetaṃ upavāyatī”ti.<br>
</p>
<p>
<a class="msdiv" id="msdiv872"></a>
<a class="ms" id="p_19Vv_716"></a>
<a class="sc" id="12"></a>
“Esa saṃsavako nāma,<br>
gambhīro sataporiso;<br>
Yattha vassasahassāni,<br>
tuvaṃ paccasi revate”ti.<br>
</p>
<p>
<a class="msdiv" id="msdiv873"></a>
<a class="ms" id="p_19Vv_717"></a>
<a class="sc" id="13"></a>
“Kiṃ nu kāyena vācāya,<br>
manasā dukkaṭaṃ kataṃ;<br>
Kena saṃsavako laddho,<br>
gambhīro sataporiso”ti.<br>
</p>
<p>
<a class="msdiv" id="msdiv874"></a>
<a class="ms" id="p_19Vv_718"></a>
<a class="sc" id="14"></a>
“Samaṇe brāhmaṇe cāpi,<br>
aññe vāpi vanibbake;<br>
Musāvādena vañcesi,<br>
taṃ pāpaṃ pakataṃ tayā.<br>
</p>
<p>
<a class="msdiv" id="msdiv875"></a>
<a class="ms" id="p_19Vv_719"></a>
<a class="sc" id="15"></a>
Tena saṃsavako laddho,<br>
gambhīro sataporiso;<br>
Tattha vassasahassāni,<br>
tuvaṃ paccasi revate.<br>
</p>
<p>
<a class="msdiv" id="msdiv876"></a>
<a class="ms" id="p_19Vv_720"></a>
<a class="sc" id="16"></a>
Hatthepi chindanti athopi pāde,<br>
Kaṇṇepi chindanti athopi nāsaṃ;<br>
Athopi kākoḷagaṇā samecca,<br>
Saṅgamma khādanti viphandamānan”ti.<br>
</p>
<p>
<a class="msdiv" id="msdiv877"></a>
<a class="ms" id="p_19Vv_721"></a>
<a class="sc" id="17"></a>
“Sādhu kho maṃ paṭinetha,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhitā honti,<br>
na ca pacchānutappare”ti.<br>
</p>
<p>
<a class="msdiv" id="msdiv878"></a>
<a class="ms" id="p_19Vv_722"></a>
<a class="sc" id="18"></a>
“Pure tuvaṃ pamajjitvā,<br>
idāni paridevasi;<br>
Sayaṃ katānaṃ kammānaṃ,<br>
vipākaṃ anubhossasī”ti.<br>
</p>
<p>
<a class="msdiv" id="msdiv879"></a>
<a class="ms" id="p_19Vv_723"></a>
<a class="sc" id="19"></a>
“Ko devalokato manussalokaṃ,<br>
Gantvāna puṭṭho me evaṃ vadeyya;<br>
‘Nikkhittadaṇḍesu dadātha dānaṃ,<br>
Acchādanaṃ seyyamathannapānaṃ;<br>
Na hi maccharī rosako pāpadhammo,<br>
Saggūpagānaṃ labhati sahabyataṃ’.<br>
</p>
<p>
<a class="msdiv" id="msdiv880"></a>
<a class="ms" id="p_19Vv_724"></a>
<a class="sc" id="20"></a>
Sāhaṃ nūna ito gantvā,<br>
yoniṃ laddhāna mānusiṃ;<br>
Vadaññū sīlasampannā,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca.<br>
</p>
<p>
<a class="msdiv" id="msdiv881"></a>
<a class="ms" id="p_19Vv_725"></a>
<a class="sc" id="21"></a>
Ārāmāni ca ropissaṃ,<br>
dugge saṅkamanāni ca;<br>
Papañca udapānañca,<br>
vippasannena cetasā.<br>
</p>
<p>
<a class="msdiv" id="msdiv882"></a>
<a class="ms" id="p_19Vv_726"></a>
<a class="sc" id="22"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāgataṃ.<br>
</p>
<p>
<a class="msdiv" id="msdiv883"></a>
<a class="ms" id="p_19Vv_727"></a>
<a class="sc" id="23"></a>
Uposathaṃ upavasissaṃ,<br>
sadā sīlesu saṃvutā;<br>
Na ca dāne pamajjissaṃ,<br>
sāmaṃ diṭṭhamidaṃ mayā”ti.<br>
</p>
<p>
<a class="msdiv" id="msdiv884"></a>
<a class="ms" id="p_19Vv_728"></a>
<a class="sc" id="24"></a>
Iccevaṃ vippalapantiṃ,<br>
phandamānaṃ tato tato;<br>
Khipiṃsu niraye ghore,<br>
uddhampādaṃ avaṃsiraṃ.<br>
</p>
<p>
<a class="msdiv" id="msdiv885"></a>
<a class="ms" id="p_19Vv_729"></a>
<a class="sc" id="25"></a>
“Ahaṃ pure maccharinī ahosiṃ,<br>
Paribhāsikā samaṇabrāhmaṇānaṃ;<br>
Vitathena ca sāmikaṃ vañcayitvā,<br>
Paccāmahaṃ niraye ghorarūpe”ti.<br>
</p>
</blockquote>
<p class="endsutta">
<a class="ms" id="p_19Vv_730"></a>
<a class="sc" id="26"></a>
Revatīvimānaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>