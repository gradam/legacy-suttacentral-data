<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv34">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>6 Daddallavimānavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Vv_458"></a>
<a class="msdiv" id="msdiv619"></a>
“Daddallamānā vaṇṇena,<br>
yasasā ca yasassinī;<br>
Sabbe deve tāvatiṃse,<br>
vaṇṇena atirocasi.<br></p>
<p>
<a class="sc" id="2"></a>
<a class="ms" id="p_19Vv_459"></a>
<a class="msdiv" id="msdiv620"></a>
Dassanaṃ nābhijānāmi,<br>
idaṃ paṭhamadassanaṃ;<br>
Kasmā kāyā nu āgamma,<br>
nāmena bhāsase maman”ti.<br></p>
<p>
<a class="sc" id="3"></a>
<a class="ms" id="p_19Vv_460"></a>
<a class="msdiv" id="msdiv621"></a>
“Ahaṃ bhadde subhaddāsiṃ,<br>
pubbe mānusake bhave;<br>
Sahabhariyā ca te āsiṃ,<br>
bhaginī ca kaniṭṭhikā.<br></p>
<p>
<a class="sc" id="4"></a>
<a class="ms" id="p_19Vv_461"></a>
<a class="msdiv" id="msdiv622"></a>
Sā ahaṃ kāyassa bhedā,<br>
vippamuttā tato cutā;<br>
Nimmānaratīnaṃ devānaṃ,<br>
upapannā sahabyatan”ti.<br></p>
<p>
<a class="sc" id="5"></a>
<a class="ms" id="p_19Vv_462"></a>
<a class="msdiv" id="msdiv623"></a>
“Pahūtakatakalyāṇā,<br>
te deve yanti pāṇino;<br>
Yesaṃ tvaṃ kittayissasi,<br>
subhadde jātimattano.<br></p>
<p>
<a class="sc" id="6"></a>
<a class="ms" id="p_19Vv_463"></a>
<a class="msdiv" id="msdiv624"></a>
Atha tvaṃ kena vaṇṇena,<br>
kena vā anusāsitā;<br>
Kīdiseneva dānena,<br>
subbatena yasassinī.<br></p>
<p>
<a class="sc" id="7"></a>
<a class="ms" id="p_19Vv_464"></a>
<a class="msdiv" id="msdiv625"></a>
Yasaṃ etādisaṃ pattā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.<br></p>
<p>
<a class="sc" id="8"></a>
<a class="ms" id="p_19Vv_465"></a>
<a class="msdiv" id="msdiv626"></a>
“Aṭṭheva piṇḍapātāni,<br>
yaṃ dānaṃ adadaṃ pure;<br>
Dakkhiṇeyyassa saṃghassa,<br>
pasannā sehi pāṇibhi.<br></p>
<p>
<a class="sc" id="9"></a>
<a class="ms" id="p_19Vv_466"></a>
<a class="msdiv" id="msdiv627--628"></a>
Tena metādiso vaṇṇo,<br>
…pe… <br>
vaṇṇo ca me sabbadisā pabhāsatī”ti.<br></p>
<p>
<a class="sc" id="10"></a>
<a class="ms" id="p_19Vv_467"></a>
<a class="msdiv" id="msdiv629"></a>
“Ahaṃ tayā bahutare bhikkhū,<br>
Saññate brahmacārayo;<br>
Tappesiṃ annapānena,<br>
Pasannā sehi pāṇibhi.<br></p>
<p>
<a class="sc" id="11"></a>
<a class="ms" id="p_19Vv_468"></a>
<a class="msdiv" id="msdiv630"></a>
Tayā bahutaraṃ datvā,<br>
hīnakāyūpagā ahaṃ;<br>
Kathaṃ tvaṃ appataraṃ datvā,<br>
visesaṃ vipulamajjhagā;<br>
Devate pucchitācikkha,<br>
kissa kammassidaṃ phalan”ti.<br></p>
<p>
<a class="sc" id="12"></a>
<a class="ms" id="p_19Vv_469"></a>
<a class="msdiv" id="msdiv631"></a>
“Manobhāvanīyo bhikkhu,<br>
sandiṭṭho me pure ahu;<br>
Tāhaṃ bhattena nimantesiṃ,<br>
revataṃ attanaṭṭhamaṃ.<br></p>
<p>
<a class="sc" id="13"></a>
<a class="ms" id="p_19Vv_470"></a>
<a class="msdiv" id="msdiv632"></a>
So me atthapurekkhāro,<br>
anukampāya revato;<br>
Saṃghe dehīti maṃvoca,<br>
tassāhaṃ vacanaṃ kariṃ.<br></p>
<p>
<a class="sc" id="14"></a>
<a class="ms" id="p_19Vv_471"></a>
<a class="msdiv" id="msdiv633"></a>
Sā dakkhiṇā saṃghagatā,<br>
appameyye patiṭṭhitā;<br>
Puggalesu tayā dinnaṃ,<br>
na taṃ tava mahapphalan”ti.<br></p>
<p>
<a class="sc" id="15"></a>
<a class="ms" id="p_19Vv_472"></a>
<a class="msdiv" id="msdiv634"></a>
“Idānevāhaṃ jānāmi,<br>
saṃghe dinnaṃ mahapphalaṃ;<br>
Sāhaṃ gantvā manussattaṃ,<br>
vadaññū vītamaccharā;<br>
Saṃghe dānāni dassāmi,<br>
appamattā punappunan”ti.<br></p>
<p>
<a class="sc" id="16"></a>
<a class="ms" id="p_19Vv_473"></a>
<a class="msdiv" id="msdiv635"></a>
“Kā esā devatā bhadde,<br>
tayā mantayate saha;<br>
Sabbe deve tāvatiṃse,<br>
vaṇṇena atirocatī”ti.<br></p>
<p>
<a class="sc" id="17"></a>
<a class="ms" id="p_19Vv_474"></a>
<a class="msdiv" id="msdiv636"></a>
“Manussabhūtā devinda,<br>
pubbe mānusake bhave;<br>
Sahabhariyā ca me āsi,<br>
bhaginī ca kaniṭṭhikā;<br>
Saṃghe dānāni datvāna,<br>
katapuññā virocatī”ti.<br></p>
<p>
<a class="sc" id="18"></a>
<a class="ms" id="p_19Vv_475"></a>
<a class="msdiv" id="msdiv637"></a>
“Dhammena pubbe bhaginī,<br>
tayā bhadde virocati;<br>
Yaṃ saṃghamhi appameyye,<br>
patiṭṭhāpesi dakkhiṇaṃ”.<br></p>
<p>
<a class="sc" id="19"></a>
<a class="ms" id="p_19Vv_476"></a>
<a class="msdiv" id="msdiv638"></a>
“Pucchito hi mayā buddho,<br>
gijjhakūṭamhi pabbate;<br>
Vipākaṃ saṃvibhāgassa,<br>
yattha dinnaṃ mahapphalaṃ.<br></p>
<p>
<a class="sc" id="20"></a>
<a class="ms" id="p_19Vv_477"></a>
<a class="msdiv" id="msdiv639"></a>
Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
yattha dinnaṃ mahapphalaṃ.<br></p>
<p>
<a class="sc" id="21"></a>
<a class="ms" id="p_19Vv_478"></a>
<a class="msdiv" id="msdiv640"></a>
Taṃ me buddho viyākāsi,<br>
jānaṃ kammaphalaṃ sakaṃ;<br>
Vipākaṃ saṃvibhāgassa,<br>
yattha dinnaṃ mahapphalaṃ.<br></p>
<p>
<a class="sc" id="22"></a>
<a class="ms" id="p_19Vv_479"></a>
<a class="msdiv" id="msdiv641"></a>
Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.<br></p>
<p>
<a class="sc" id="23"></a>
<a class="ms" id="p_19Vv_480"></a>
<a class="msdiv" id="msdiv642"></a>
Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalaṃ.<br></p>
<p>
<a class="sc" id="24"></a>
<a class="ms" id="p_19Vv_481"></a>
<a class="msdiv" id="msdiv643"></a>
Eso hi saṃgho vipulo mahaggato,<br>
Esappameyyo udadhīva sāgaro;<br>
Ete hi seṭṭhā naravīrasāvakā,<br>
Pabhaṅkarā dhammamudīrayanti.<br></p>
<p>
<a class="sc" id="25"></a>
<a class="ms" id="p_19Vv_482"></a>
<a class="msdiv" id="msdiv644"></a>
Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā lokavidūna vaṇṇitā.<br></p>
<p>
<a class="sc" id="26"></a>
<a class="ms" id="p_19Vv_483"></a>
<a class="msdiv" id="msdiv645"></a>
Etādisaṃ yaññamanussarantā,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.<br></p>
</blockquote>
<p class="endsutta">
<a class="sc" id="27"></a>
<a class="ms" id="p_19Vv_484"></a>
Daddallavimānaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>