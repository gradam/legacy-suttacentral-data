<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv21">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Cittalatāvagga</p>
<h1>4 Caṇḍālivimānavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Vv_219"></a>
<a class="msdiv" id="msdiv195"></a>
“Caṇḍāli vanda pādāni,<br>
gotamassa yasassino;<br>
Tameva anukampāya,<br>
aṭṭhāsi isisattamo.<br></p>
<p>
<a class="sc" id="2"></a>
<a class="ms" id="p_19Vv_220"></a>
<a class="msdiv" id="msdiv196"></a>
Abhippasādehi manaṃ,<br>
arahantamhi tādini;<br>
Khippaṃ pañjalikā vanda,<br>
parittaṃ tava jīvitan”ti.<br></p>
<p>
<a class="sc" id="3"></a>
<a class="ms" id="p_19Vv_221"></a>
<a class="msdiv" id="msdiv197"></a>
Coditā bhāvitattena,<br>
sarīrantimadhārinā;<br>
Caṇḍālī vandi pādāni,<br>
gotamassa yasassino.<br></p>
<p>
<a class="sc" id="4"></a>
<a class="ms" id="p_19Vv_222"></a>
<a class="msdiv" id="msdiv198"></a>
Tamenaṃ avadhī gāvī,<br>
caṇḍāliṃ pañjaliṃ ṭhitaṃ;<br>
Namassamānaṃ sambuddhaṃ,<br>
andhakāre pabhaṅkaranti.<br></p>
<p>
<a class="sc" id="5"></a>
<a class="ms" id="p_19Vv_223"></a>
<a class="msdiv" id="msdiv199"></a>
“Khīṇāsavaṃ vigatarajaṃ anejaṃ,<br>
Ekaṃ araññamhi raho nisinnaṃ;<br>
Deviddhipattā upasaṅkamitvā,<br>
Vandāmi taṃ vīra mahānubhāvan”ti.<br></p>
<p>
<a class="sc" id="6"></a>
<a class="ms" id="p_19Vv_224"></a>
<a class="msdiv" id="msdiv200"></a>
“Suvaṇṇavaṇṇā jalitā mahāyasā,<br>
Vimānamoruyha anekacittā;<br>
Parivāritā accharāsaṅgaṇena,<br>
Kā tvaṃ subhe devate vandase maman”ti.<br></p>
<p>
<a class="sc" id="7"></a>
<a class="ms" id="p_19Vv_225"></a>
<a class="msdiv" id="msdiv201"></a>
“Ahaṃ bhaddante caṇḍālī,<br>
tayā vīrena pesitā;<br>
Vandiṃ arahato pāde,<br>
gotamassa yasassino.<br></p>
<p>
<a class="sc" id="8"></a>
<a class="ms" id="p_19Vv_226"></a>
<a class="msdiv" id="msdiv202"></a>
Sāhaṃ vanditvā pādāni,<br>
cutā caṇḍālayoniyā;<br>
Vimānaṃ sabbato bhaddaṃ,<br>
upapannamhi nandane.<br></p>
<p>
<a class="sc" id="9"></a>
<a class="ms" id="p_19Vv_227"></a>
<a class="msdiv" id="msdiv203"></a>
Accharānaṃ satasahassaṃ,<br>
purakkhatvāna tiṭṭhati;<br>
Tāsāhaṃ pavarā seṭṭhā,<br>
vaṇṇena yasasāyunā.<br></p>
<p>
<a class="sc" id="10"></a>
<a class="ms" id="p_19Vv_228"></a>
<a class="msdiv" id="msdiv204"></a>
Pahūtakatakalyāṇā,<br>
Sampajānā paṭissatā;<br>
Muniṃ kāruṇikaṃ loke,<br>
Taṃ bhante vanditumāgatā”ti.<br></p>
<p>
<a class="sc" id="11"></a>
<a class="ms" id="p_19Vv_229"></a>
<a class="msdiv" id="msdiv205"></a>
Idaṃ vatvāna caṇḍālī,<br>
kataññū katavedinī;<br>
Vanditvā arahato pāde,<br>
tatthevantaradhāyathāti.<br></p>
</blockquote>
<p class="endsutta">
<a class="sc" id="12"></a>
<a class="ms" id="p_19Vv_230"></a>
Caṇḍālivimānaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>