<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv38">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>Pāricchattakavimānavatthu</h1>
</div>
<blockquote class="gatha">
<p>
<a class="msdiv" id="msdiv680"></a>
<a class="ms" id="p_19Vv_522"></a>
<a class="sc" id="1"></a>
“Pāricchattake koviḷāre,<br>
ramaṇīye manorame;<br>
Dibbamālaṃ ganthamānā,<br>
gāyantī sampamodasi.<br>
</p>
<p>
<a class="msdiv" id="msdiv681"></a>
<a class="ms" id="p_19Vv_523"></a>
<a class="sc" id="2"></a>
Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.<br>
</p>
<p>
<a class="msdiv" id="msdiv682"></a>
<a class="ms" id="p_19Vv_524"></a>
<a class="sc" id="3"></a>
Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.<br>
</p>
<p>
<a class="msdiv" id="msdiv683"></a>
<a class="ms" id="p_19Vv_525"></a>
<a class="sc" id="4"></a>
Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.<br>
</p>
<p>
<a class="msdiv" id="msdiv684"></a>
<a class="ms" id="p_19Vv_526"></a>
<a class="sc" id="5"></a>
Vaṭaṃsakā vātadhutā,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.<br>
</p>
<p>
<a class="msdiv" id="msdiv685"></a>
<a class="ms" id="p_19Vv_527"></a>
<a class="sc" id="6"></a>
Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.<br>
</p>
<p>
<a class="msdiv" id="msdiv686"></a>
<a class="ms" id="p_19Vv_528"></a>
<a class="sc" id="7"></a>
Ghāyase taṃ sucigandhaṃ,<br>
rūpaṃ passasi amānusaṃ;<br>
Devate pucchitācikkha,<br>
kissa kammassidaṃ phalan”ti.<br>
</p>
<p>
<a class="msdiv" id="msdiv687"></a>
<a class="ms" id="p_19Vv_529"></a>
<a class="sc" id="8"></a>
“Pabhassaraṃ accimantaṃ,<br>
vaṇṇagandhena saṃyutaṃ;<br>
Asokapupphamālāhaṃ,<br>
buddhassa upanāmayiṃ.<br>
</p>
<p>
<a class="msdiv" id="msdiv688"></a>
<a class="ms" id="p_19Vv_530"></a>
<a class="sc" id="9"></a>
Tāhaṃ kammaṃ karitvāna,<br>
kusalaṃ buddhavaṇṇitaṃ;<br>
Apetasokā sukhitā,<br>
sampamodāmanāmayā”ti.<br>
</p>
</blockquote>
<p class="endsutta">
<a class="ms" id="p_19Vv_531"></a>
<a class="sc" id="10"></a>
Pāricchattakavimānaṃ dasamaṃ.</p>
<p class="endsection summary">
<a class="ms" id="p_19Vv_532"></a>
<a class="sc" id="11"></a>
Tassuddānaṃ</p>
<blockquote class="uddanagatha">
<p>
<a class="ms" id="p_19Vv_533"></a>
<a class="sc" id="12"></a>
Uḷāro ucchu pallaṅko,<br>
latā ca guttilena ca;<br>
Daddallapesamallikā,<br>
visālakkhi pāricchattako;<br>
Vaggo tena pavuccatīti.<br>
</p>
</blockquote>
<p class="endsutta">
<a class="ms" id="p_19Vv_534"></a>
<a class="sc" id="13"></a>
Pāricchattakavaggo tatiyo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>