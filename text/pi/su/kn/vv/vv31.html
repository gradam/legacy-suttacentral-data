<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv31">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>Pallaṅkavimānavatthu</h1>
</div>
<blockquote class="gatha">
<p>
<a class="msdiv" id="msdiv307"></a>
<a class="ms" id="p_19Vv_331"></a>
<a class="sc" id="1"></a>
“Pallaṅkaseṭṭhe maṇisoṇṇacitte,<br>
Pupphābhikiṇṇe sayane uḷāre;<br>
Tatthacchasi devi mahānubhāve,<br>
Uccāvacā iddhi vikubbamānā.<br>
</p>
<p>
<a class="msdiv" id="msdiv308"></a>
<a class="ms" id="p_19Vv_332"></a>
<a class="sc" id="2"></a>
Imā ca te accharāyo samantato,<br>
Naccanti gāyanti pamodayanti;<br>
Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.<br>
</p>
<p>
<a class="msdiv" id="msdiv309"></a>
<a class="ms" id="p_19Vv_333"></a>
<a class="sc" id="3"></a>
“Ahaṃ manussesu manussabhūtā,<br>
Aḍḍhe kule suṇisā ahosiṃ;<br>
Akkodhanā bhattuvasānuvattinī,<br>
Uposathe appamattā ahosiṃ.<br>
</p>
<p>
<a class="msdiv" id="msdiv310"></a>
<a class="ms" id="p_19Vv_334"></a>
<a class="sc" id="4"></a>
Manussabhūtā daharā apāpikā,<br>
Pasannacittā patimābhirādhayiṃ;<br>
Divā ca ratto ca manāpacārinī,<br>
Ahaṃ pure sīlavatī ahosiṃ.<br>
</p>
<p>
<a class="msdiv" id="msdiv311"></a>
<a class="ms" id="p_19Vv_335"></a>
<a class="sc" id="5"></a>
Pāṇātipātā viratā acorikā,<br>
Saṃsuddhakāyā sucibrahmacārinī;<br>
Amajjapā no ca musā abhāṇiṃ,<br>
Sikkhāpadesu paripūrakārinī.<br>
</p>
<p>
<a class="msdiv" id="msdiv312"></a>
<a class="ms" id="p_19Vv_336"></a>
<a class="sc" id="6"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
pasannamānasā ahaṃ.<br>
</p>
<p>
<a class="msdiv" id="msdiv313"></a>
<a class="ms" id="p_19Vv_337"></a>
<a class="sc" id="7"></a>
Aṭṭhaṅgupetaṃ anudhammacārinī,<br>
Uposathaṃ pītimanā upāvasiṃ;<br>
Imañca ariyaṃ aṭṭhaṅgavarehupetaṃ,<br>
Samādiyitvā kusalaṃ sukhudrayaṃ;<br>
Patimhi kalyāṇī vasānuvattinī,<br>
Ahosiṃ pubbe sugatassa sāvikā.<br>
</p>
<p>
<a class="msdiv" id="msdiv314"></a>
<a class="ms" id="p_19Vv_338"></a>
<a class="sc" id="8"></a>
Etādisaṃ kusalaṃ jīvaloke,<br>
Kammaṃ karitvāna visesabhāginī;<br>
Kāyassa bhedā abhisamparāyaṃ,<br>
Deviddhipattā sugatimhi āgatā.<br>
</p>
<p>
<a class="msdiv" id="msdiv315"></a>
<a class="ms" id="p_19Vv_339"></a>
<a class="sc" id="9"></a>
Vimānapāsādavare manorame,<br>
Parivāritā accharāsaṅgaṇena;<br>
Sayaṃpabhā devagaṇā ramenti maṃ,<br>
Dīghāyukiṃ devavimānamāgatan”ti.<br>
</p>
</blockquote>
<p class="endsutta">
<a class="ms" id="p_19Vv_340"></a>
<a class="sc" id="10"></a>
Pallaṅkavimānaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>