<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv47">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Mañjiṭṭhakavagga</p>
<h1>Pītavimānavatthu</h1>
</div>
<blockquote class="gatha">
<p>
<a class="msdiv" id="msdiv795"></a>
<a class="ms" id="p_19Vv_632"></a>
<a class="sc" id="1"></a>
“Pītavatthe pītadhaje,<br>
pītālaṅkārabhūsite;<br>
Pītacandanalittaṅge,<br>
pītauppalamālinī.<br>
</p>
<p>
<a class="msdiv" id="msdiv796"></a>
<a class="ms" id="p_19Vv_633"></a>
<a class="sc" id="2"></a>
Pītapāsādasayane,<br>
pītāsane pītabhājane;<br>
Pītachatte pītarathe,<br>
pītasse pītabījane.<br>
</p>
<p>
<a class="msdiv" id="msdiv797"></a>
<a class="ms" id="p_19Vv_634"></a>
<a class="sc" id="3"></a>
Kiṃ kammamakarī bhadde,<br>
pubbe mānusake bhave;<br>
Devate pucchitācikkha,<br>
kissa kammassidaṃ phalan”ti.<br>
</p>
<p>
<a class="msdiv" id="msdiv798"></a>
<a class="ms" id="p_19Vv_635"></a>
<a class="sc" id="4"></a>
“Kosātakī nāma latatthi bhante,<br>
Tittikā anabhicchitā;<br>
Tassā cattāri pupphāni,<br>
Thūpaṃ abhihariṃ ahaṃ.<br>
</p>
<p>
<a class="msdiv" id="msdiv799"></a>
<a class="ms" id="p_19Vv_636"></a>
<a class="sc" id="5"></a>
Satthu sarīramuddissa,<br>
vippasannena cetasā;<br>
Nāssa maggaṃ avekkhissaṃ,<br>
na taggamanasā satī.<br>
</p>
<p>
<a class="msdiv" id="msdiv800"></a>
<a class="ms" id="p_19Vv_637"></a>
<a class="sc" id="6"></a>
Tato maṃ avadhī gāvī,<br>
thūpaṃ apattamānasaṃ;<br>
Tañcāhaṃ abhisañceyyaṃ,<br>
bhiyyo nūna ito siyā.<br>
</p>
<p>
<a class="msdiv" id="msdiv801"></a>
<a class="ms" id="p_19Vv_638"></a>
<a class="sc" id="7"></a>
Tena kammena devinda,<br>
maghavā devakuñjara;<br>
Pahāya mānusaṃ dehaṃ,<br>
tava sahabyamāgatā”ti.<br>
</p>
<p>
<a class="msdiv" id="msdiv802"></a>
<a class="ms" id="p_19Vv_639"></a>
<a class="sc" id="8"></a>
Idaṃ sutvā tidasādhipati,<br>
Maghavā devakuñjaro;<br>
Tāvatiṃse pasādento,<br>
Mātaliṃ etadabravi.<br>
</p>
<p>
<a class="msdiv" id="msdiv803"></a>
<a class="ms" id="p_19Vv_640"></a>
<a class="sc" id="9"></a>
“Passa mātali accheraṃ,<br>
cittaṃ kammaphalaṃ idaṃ;<br>
Appakampi kataṃ deyyaṃ,<br>
puññaṃ hoti mahapphalaṃ.<br>
</p>
<p>
<a class="msdiv" id="msdiv804"></a>
<a class="ms" id="p_19Vv_641"></a>
<a class="sc" id="10"></a>
Natthi citte pasannamhi,<br>
appakā nāma dakkhiṇā;<br>
Tathāgate vā sambuddhe,<br>
atha vā tassa sāvake.<br>
</p>
<p>
<a class="msdiv" id="msdiv805"></a>
<a class="ms" id="p_19Vv_642"></a>
<a class="sc" id="11"></a>
Ehi mātali amhepi,<br>
bhiyyo bhiyyo mahemase;<br>
Tathāgatassa dhātuyo,<br>
sukho puññāna muccayo.<br>
</p>
<p>
<a class="msdiv" id="msdiv806"></a>
<a class="ms" id="p_19Vv_643"></a>
<a class="sc" id="12"></a>
Tiṭṭhante nibbute cāpi,<br>
same citte samaṃ phalaṃ;<br>
Cetopaṇidhihetu hi,<br>
sattā gacchanti suggatiṃ.<br>
</p>
<p>
<a class="msdiv" id="msdiv807"></a>
<a class="ms" id="p_19Vv_644"></a>
<a class="sc" id="13"></a>
Bahūnaṃ vata atthāya,<br>
uppajjanti tathāgatā;<br>
Yattha kāraṃ karitvāna,<br>
saggaṃ gacchanti dāyakā”ti.<br>
</p>
</blockquote>
<p class="endsutta">
<a class="ms" id="p_19Vv_645"></a>
<a class="sc" id="14"></a>
Pītavimānaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>