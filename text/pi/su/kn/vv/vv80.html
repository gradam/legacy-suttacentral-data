<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv80">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhittavagga</p>
<h1>6 Gopālavimānavatthu</h1>
</div>
<blockquote class="gatha">
<p><a class="msdiv" id="msdiv1159"></a>
<a class="ms" id="p_19Vv_1008"></a>
<a class="sc" id="1"></a>
“Disvāna devaṃ paṭipucchi bhikkhu, <br>
Ucce vimānamhi ciraṭṭhitike; <br>
Āmuttahatthābharaṇaṃ yasassiṃ, <br>
Dibbe vimānamhi yathāpi candimā. <br>
</p>
<p><a class="msdiv" id="msdiv1160"></a>
<a class="ms" id="p_19Vv_1009"></a>
<a class="sc" id="2"></a>
Alaṅkato malyadharo suvattho, <br>
Sukuṇḍalī kappitakesamassu; <br>
Āmuttahatthābharaṇo yasassī, <br>
Dibbe vimānamhi yathāpi candimā. <br>
</p>
<p><a class="msdiv" id="msdiv1161"></a>
<a class="ms" id="p_19Vv_1010"></a>
<a class="sc" id="3"></a>
Dibbā ca vīṇā pavadanti vagguṃ, <br>
Aṭṭhaṭṭhakā sikkhitā sādhurūpā; <br>
Dibbā ca kaññā tidasacarā uḷārā, <br>
Naccanti gāyanti pamodayanti. <br>
</p>
<p><a class="msdiv" id="msdiv1162"></a>
<a class="ms" id="p_19Vv_1011"></a>
<a class="sc" id="4"></a>
Deviddhipattosi mahānubhāvo, <br>
Manussabhūto kimakāsi puññaṃ; <br>
Kenāsi evaṃ jalitānubhāvo, <br>
Vaṇṇo ca te sabbadisā pabhāsatī”ti. <br>
</p>
<p><a class="msdiv" id="msdiv1163"></a>
<a class="ms" id="p_19Vv_1012"></a>
<a class="sc" id="5"></a>
So devaputto attamano, <br>
… pe … <br>
yassa kammassidaṃ phalaṃ. <br>
</p>
<p><a class="msdiv" id="msdiv1164"></a>
<a class="ms" id="p_19Vv_1013"></a>
<a class="sc" id="6"></a>
“Ahaṃ manussesu manussabhūto, <br>
Saṅgamma rakkhissaṃ paresaṃ dhenuyo; <br>
Tato ca āgā samaṇo mamantike, <br>
Gāvo ca māse agamaṃsu khādituṃ. <br>
</p>
<p><a class="msdiv" id="msdiv1165"></a>
<a class="ms" id="p_19Vv_1014"></a>
<a class="sc" id="7"></a>
Dvayajja kiccaṃ ubhayañca kāriyaṃ, <br>
Iccevahaṃ bhante tadā vicintayiṃ; <br>
Tato ca saññaṃ paṭiladdha yoniso, <br>
Dadāmi bhanteti khipiṃ anantakaṃ. <br>
</p>
<p><a class="msdiv" id="msdiv1166"></a>
<a class="ms" id="p_19Vv_1015"></a>
<a class="sc" id="8"></a>
So māsakhettaṃ turito avāsariṃ, <br>
Purā ayaṃ bhañjati yassidaṃ dhanaṃ; <br>
Tato ca kaṇho urago mahāviso, <br>
Aḍaṃsi pāde turitassa me sato. <br>
</p>
<p><a class="msdiv" id="msdiv1167"></a>
<a class="ms" id="p_19Vv_1016"></a>
<a class="sc" id="9"></a>
Svāhaṃ aṭṭomhi dukkhena pīḷito, <br>
Bhikkhu ca taṃ sāmaṃ muñcitvānantakaṃ; <br>
Ahāsi kummāsaṃ mamānukampayā, <br>
Tato cuto kālakatomhi devatā. <br>
</p>
<p><a class="msdiv" id="msdiv1168"></a>
<a class="ms" id="p_19Vv_1017"></a>
<a class="sc" id="10"></a>
Tadeva kammaṃ kusalaṃ kataṃ mayā, <br>
Sukhañca kammaṃ anubhomi attanā; <br>
Tayā hi bhante anukampito bhusaṃ, <br>
Kataññutāya abhivādayāmi taṃ. <br>
</p>
<p><a class="msdiv" id="msdiv1169"></a>
<a class="ms" id="p_19Vv_1018"></a>
<a class="sc" id="11"></a>
Sadevake loke samārake ca, <br>
Añño muni natthi tayānukampako; <br>
Tayā hi bhante anukampito bhusaṃ, <br>
Kataññutāya abhivādayāmi taṃ. <br>
</p>
<p><a class="msdiv" id="msdiv1170"></a>
<a class="ms" id="p_19Vv_1019"></a>
<a class="sc" id="12"></a>
Imasmiṃ loke parasmiṃ vā pana, <br>
Añño munī natthi tayānukampako; <br>
Tayā hi bhante anukampito bhusaṃ, <br>
Kataññutāya abhivādayāmi tan”ti. <br>
</p>
</blockquote>
<p class="endsutta"><a class="sc" id="13"></a>
<a class="ms" id="p_19Vv_1020"></a>
Gopālavimānaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>