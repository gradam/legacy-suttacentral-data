<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv17">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>17 Kesakārīvimānavatthu</h1>
</div>
<blockquote class="gatha">
<p><a class="msdiv" id="msdiv150"></a>
<a class="ms" id="p_19Vv_167"></a>
<a class="sc" id="1"></a>
“Idaṃ vimānaṃ ruciraṃ pabhassaraṃ, <br>
Veḷuriyathambhaṃ satataṃ sunimmitaṃ; <br>
Suvaṇṇarukkhehi samantamotthataṃ, <br>
Ṭhānaṃ mamaṃ kammavipākasambhavaṃ. <br>
</p>
<p><a class="msdiv" id="msdiv151"></a>
<a class="ms" id="p_19Vv_168"></a>
<a class="sc" id="2"></a>
Tatrūpapannā purimaccharā imā, <br>
Sataṃ sahassāni sakena kammunā; <br>
Tuvaṃsi ajjhupagatā yasassinī, <br>
Obhāsayaṃ tiṭṭhasi pubbadevatā. <br>
</p>
<p><a class="msdiv" id="msdiv152"></a>
<a class="ms" id="p_19Vv_169"></a>
<a class="sc" id="3"></a>
Sasī adhiggayha yathā virocati, <br>
Nakkhattarājāriva tārakāgaṇaṃ; <br>
Tatheva tvaṃ accharāsaṅgaṇaṃ imaṃ, <br>
Daddallamānā yasasā virocasi. <br>
</p>
<p><a class="msdiv" id="msdiv153"></a>
<a class="ms" id="p_19Vv_170"></a>
<a class="sc" id="4"></a>
Kuto nu āgamma anomadassane, <br>
Upapannā tvaṃ bhavanaṃ mamaṃ idaṃ; <br>
Brahmaṃva devā tidasā sahindakā, <br>
Sabbe na tappāmase dassanena tan”ti. <br>
</p>
<p><a class="msdiv" id="msdiv154"></a>
<a class="ms" id="p_19Vv_171"></a>
<a class="sc" id="5"></a>
“Yametaṃ sakka anupucchase mamaṃ, <br>
‘Kuto cutā tvaṃ idha āgatā’ti; <br>
Bārāṇasī nāma puratthi kāsinaṃ, <br>
Tattha ahosiṃ pure kesakārikā. <br>
</p>
<p><a class="msdiv" id="msdiv155"></a>
<a class="ms" id="p_19Vv_172"></a>
<a class="sc" id="6"></a>
Buddhe ca dhamme ca pasannamānasā, <br>
Saṃghe ca ekantagatā asaṃsayā; <br>
Akhaṇḍasikkhāpadā āgatapphalā, <br>
Sambodhidhamme niyatā anāmayā”ti. <br>
</p>
<p><a class="msdiv" id="msdiv156"></a>
<a class="ms" id="p_19Vv_173"></a>
<a class="sc" id="7"></a>
“Tantyābhinandāmase svāgatañca te, <br>
Dhammena ca tvaṃ yasasā virocasi; <br>
Buddhe ca dhamme ca pasannamānase, <br>
Saṃghe ca ekantagate asaṃsaye; <br>
Akhaṇḍasikkhāpade āgatapphale, <br>
Sambodhidhamme niyate anāmaye”ti. <br>
</p>
</blockquote>
<p class="endsutta"><a class="sc" id="8"></a>
<a class="ms" id="p_19Vv_174"></a>
Kesakārīvimānaṃ sattarasamaṃ.</p>
<p class="endsection summary"><a class="sc" id="9"></a>
<a class="ms" id="p_19Vv_175"></a>
Tassuddānaṃ</p>
<blockquote class="uddanagatha">
<p><a class="ms" id="p_19Vv_176"></a>
<a class="sc" id="10"></a>
Pañca pīṭhā tayo nāvā, <br>
dīpatiladakkhiṇā dve; <br>
Pati dve suṇisā uttarā, <br>
sirimā kesakārikā; <br>
Vaggo tena pavuccatīti. <br>
</p>
</blockquote>
<p class="endsutta"><a class="sc" id="11"></a>
<a class="ms" id="p_19Vv_177"></a>
Itthivimāne paṭhamo vaggo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>