<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv81">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhittavagga</p>
<h1>7 Kaṇḍakavimānavatthu</h1>
</div>
<blockquote class="gatha">
<p><a class="msdiv" id="msdiv1171"></a>
<a class="ms" id="p_19Vv_1021"></a>
<a class="sc" id="1"></a>
“Puṇṇamāse yathā cando, <br>
nakkhattaparivārito; <br>
Samantā anupariyāti, <br>
tārakādhipatī sasī. <br>
</p>
<p><a class="msdiv" id="msdiv1172"></a>
<a class="ms" id="p_19Vv_1022"></a>
<a class="sc" id="2"></a>
Tathūpamaṃ idaṃ byamhaṃ, <br>
dibbaṃ devapuramhi ca; <br>
Atirocati vaṇṇena, <br>
udayantova raṃsimā. <br>
</p>
<p><a class="msdiv" id="msdiv1173"></a>
<a class="ms" id="p_19Vv_1023"></a>
<a class="sc" id="3"></a>
Veḷuriyasuvaṇṇassa, <br>
phalikā rūpiyassa ca; <br>
Masāragallamuttāhi, <br>
lohitaṅgamaṇīhi ca. <br>
</p>
<p><a class="msdiv" id="msdiv1174"></a>
<a class="ms" id="p_19Vv_1024"></a>
<a class="sc" id="4"></a>
Citrā manoramā bhūmi, <br>
veḷūriyassa santhatā; <br>
Kūṭāgārā subhā rammā, <br>
pāsādo te sumāpito. <br>
</p>
<p><a class="msdiv" id="msdiv1175"></a>
<a class="ms" id="p_19Vv_1025"></a>
<a class="sc" id="5"></a>
Rammā ca te pokkharaṇī, <br>
puthulomanisevitā; <br>
Acchodakā vippasannā, <br>
sovaṇṇavālukasanthatā. <br>
</p>
<p><a class="msdiv" id="msdiv1176"></a>
<a class="ms" id="p_19Vv_1026"></a>
<a class="sc" id="6"></a>
Nānāpadumasañchannā, <br>
puṇḍarīkasamotatā; <br>
Surabhiṃ sampavāyanti, <br>
manuññā māluteritā. <br>
</p>
<p><a class="msdiv" id="msdiv1177"></a>
<a class="ms" id="p_19Vv_1027"></a>
<a class="sc" id="7"></a>
Tassā te ubhato passe, <br>
vanagumbā sumāpitā; <br>
Upetā puppharukkhehi, <br>
phalarukkhehi cūbhayaṃ. <br>
</p>
<p><a class="msdiv" id="msdiv1178"></a>
<a class="ms" id="p_19Vv_1028"></a>
<a class="sc" id="8"></a>
Sovaṇṇapāde pallaṅke, <br>
muduke gonakatthate; <br>
Nisinnaṃ devarājaṃva, <br>
upatiṭṭhanti accharā. <br>
</p>
<p><a class="msdiv" id="msdiv1179"></a>
<a class="ms" id="p_19Vv_1029"></a>
<a class="sc" id="9"></a>
Sabbābharaṇasañchannā, <br>
nānāmālāvibhūsitā; <br>
Ramenti taṃ mahiddhikaṃ, <br>
vasavattīva modasi. <br>
</p>
<p><a class="msdiv" id="msdiv1180"></a>
<a class="ms" id="p_19Vv_1030"></a>
<a class="sc" id="10"></a>
Bherisaṅkhamudiṅgāhi, <br>
vīṇāhi paṇavehi ca; <br>
Ramasi ratisampanno, <br>
naccagīte suvādite. <br>
</p>
<p><a class="msdiv" id="msdiv1181"></a>
<a class="ms" id="p_19Vv_1031"></a>
<a class="sc" id="11"></a>
Dibbā te vividhā rūpā, <br>
dibbā saddā atho rasā; <br>
Gandhā ca te adhippetā, <br>
phoṭṭhabbā ca manoramā. <br>
</p>
<p><a class="msdiv" id="msdiv1182"></a>
<a class="ms" id="p_19Vv_1032"></a>
<a class="sc" id="12"></a>
Tasmiṃ vimāne pavare, <br>
devaputta mahappabho; <br>
Atirocasi vaṇṇena, <br>
udayantova bhāṇumā. <br>
</p>
<p><a class="msdiv" id="msdiv1183"></a>
<a class="ms" id="p_19Vv_1033"></a>
<a class="sc" id="13"></a>
Dānassa te idaṃ phalaṃ, <br>
atho sīlassa vā pana; <br>
Atho añjalikammassa, <br>
taṃ me akkhāhi pucchito”. <br>
</p>
<p><a class="msdiv" id="msdiv1184"></a>
<a class="ms" id="p_19Vv_1034"></a>
<a class="sc" id="14"></a>
So devaputto attamano, <br>
… pe … <br>
yassa kammassidaṃ phalaṃ. <br>
</p>
<p><a class="msdiv" id="msdiv1185"></a>
<a class="ms" id="p_19Vv_1035"></a>
<a class="sc" id="15"></a>
“Ahaṃ kapilavatthusmiṃ, <br>
sākiyānaṃ puruttame; <br>
Suddhodanassa puttassa, <br>
kaṇḍako sahajo ahaṃ. <br>
</p>
<p><a class="msdiv" id="msdiv1186"></a>
<a class="ms" id="p_19Vv_1036"></a>
<a class="sc" id="16"></a>
Yadā so aḍḍharattāyaṃ, <br>
bodhāya mabhinikkhami; <br>
So maṃ mudūhi pāṇīhi, <br>
jāli tambanakhehi ca. <br>
</p>
<p><a class="msdiv" id="msdiv1187"></a>
<a class="ms" id="p_19Vv_1037"></a>
<a class="sc" id="17"></a>
Satthiṃ ākoṭayitvāna, <br>
vaha sammāti cabravi; <br>
Ahaṃ lokaṃ tārayissaṃ, <br>
patto sambodhimuttamaṃ. <br>
</p>
<p><a class="msdiv" id="msdiv1188"></a>
<a class="ms" id="p_19Vv_1038"></a>
<a class="sc" id="18"></a>
Taṃ me giraṃ suṇantassa, <br>
hāso me vipulo ahu; <br>
Udaggacitto sumano, <br>
abhisīsiṃ tadā ahaṃ. <br>
</p>
<p><a class="msdiv" id="msdiv1189"></a>
<a class="ms" id="p_19Vv_1039"></a>
<a class="sc" id="19"></a>
Abhirūḷhañca maṃ ñatvā, <br>
sakyaputtaṃ mahāyasaṃ; <br>
Udaggacitto mudito, <br>
vahissaṃ purisuttamaṃ. <br>
</p>
<p><a class="msdiv" id="msdiv1190"></a>
<a class="ms" id="p_19Vv_1040"></a>
<a class="sc" id="20"></a>
Paresaṃ vijitaṃ gantvā, <br>
uggatasmiṃ divākare; <br>
Mamaṃ channañca ohāya, <br>
anapekkho so apakkami. <br>
</p>
<p><a class="msdiv" id="msdiv1191"></a>
<a class="ms" id="p_19Vv_1041"></a>
<a class="sc" id="21"></a>
Tassa tambanakhe pāde, <br>
jivhāya parilehisaṃ; <br>
Gacchantañca mahāvīraṃ, <br>
rudamāno udikkhisaṃ. <br>
</p>
<p><a class="msdiv" id="msdiv1192"></a>
<a class="ms" id="p_19Vv_1042"></a>
<a class="sc" id="22"></a>
Adassanenahaṃ tassa, <br>
sakyaputtassa sirīmato; <br>
Alatthaṃ garukābādhaṃ, <br>
khippaṃ me maraṇaṃ ahu. <br>
</p>
<p><a class="msdiv" id="msdiv1193"></a>
<a class="ms" id="p_19Vv_1043"></a>
<a class="sc" id="23"></a>
Tasseva ānubhāvena, <br>
vimānaṃ āvasāmidaṃ; <br>
Sabbakāmaguṇopetaṃ, <br>
dibbaṃ devapuramhi ca. <br>
</p>
<p><a class="msdiv" id="msdiv1194"></a>
<a class="ms" id="p_19Vv_1044"></a>
<a class="sc" id="24"></a>
Yañca me ahuvā hāso, <br>
saddaṃ sutvāna bodhiyā; <br>
Teneva kusalamūlena, <br>
phusissaṃ āsavakkhayaṃ. <br>
</p>
<p><a class="msdiv" id="msdiv1195"></a>
<a class="ms" id="p_19Vv_1045"></a>
<a class="sc" id="25"></a>
Sace hi bhante gaccheyyāsi, <br>
satthu buddhassa santike; <br>
Mamāpi naṃ vacanena, <br>
sirasā vajjāsi vandanaṃ. <br>
</p>
<p><a class="msdiv" id="msdiv1196"></a>
<a class="ms" id="p_19Vv_1046"></a>
<a class="sc" id="26"></a>
Ahampi daṭṭhuṃ gacchissaṃ, <br>
jinaṃ appaṭipuggalaṃ; <br>
Dullabhaṃ dassanaṃ hoti, <br>
lokanāthāna tādinan”ti. <br>
</p>
<p><a class="msdiv" id="msdiv1197"></a>
<a class="ms" id="p_19Vv_1047"></a>
<a class="sc" id="27"></a>
So kataññū katavedī, <br>
satthāraṃ upasaṅkami; <br>
Sutvā giraṃ cakkhumato, <br>
dhammacakkhuṃ visodhayi. <br>
</p>
<p><a class="msdiv" id="msdiv1198"></a>
<a class="ms" id="p_19Vv_1048"></a>
<a class="sc" id="28"></a>
Visodhetvā diṭṭhigataṃ, <br>
vicikicchaṃ vatāni ca; <br>
Vanditvā satthuno pāde, <br>
tatthevantaradhāyathāti. <br>
</p>
</blockquote>
<p class="endsutta"><a class="sc" id="29"></a>
<a class="ms" id="p_19Vv_1049"></a>
Kaṇḍakavimānaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>