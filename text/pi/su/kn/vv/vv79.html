<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv79">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhittavagga</p>
<h1>5 Ambavimānavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Vv_995"></a>
<a class="msdiv" id="msdiv1146"></a>
“Uccamidaṃ maṇithūṇaṃ vimānaṃ,<br>
Samantato dvādasa yojanāni;<br>
Kūṭāgārā sattasatā uḷārā,<br>
Veḷuriyathambhā rucakatthatā subhā.<br></p>
<p>
<a class="sc" id="2"></a>
<a class="ms" id="p_19Vv_996"></a>
<a class="msdiv" id="msdiv1147"></a>
Tatthacchasi pivasi khādasi ca,<br>
Dibbā ca vīṇā pavadanti vagguṃ;<br>
Dibbā rasā kāmaguṇettha pañca,<br>
Nāriyo ca naccanti suvaṇṇachannā.<br></p>
<p>
<a class="sc" id="3"></a>
<a class="ms" id="p_19Vv_997"></a>
<a class="msdiv" id="msdiv1148--1149"></a>
Kena tetādiso vaṇṇo,<br>
…pe… <br>
Vaṇṇo ca te sabbadisā pabhāsatī”ti.<br></p>
<p>
<a class="sc" id="4"></a>
<a class="ms" id="p_19Vv_998"></a>
<a class="msdiv" id="msdiv1150"></a>
So devaputto attamano,<br>
…pe… <br>
yassa kammassidaṃ phalaṃ.<br></p>
<p>
<a class="sc" id="5"></a>
<a class="ms" id="p_19Vv_999"></a>
<a class="msdiv" id="msdiv1151"></a>
“Gimhānaṃ pacchime māse,<br>
patapante divaṅkare;<br>
Paresaṃ bhatako poso,<br>
ambārāmamasiñcati.<br></p>
<p>
<a class="sc" id="6"></a>
<a class="ms" id="p_19Vv_1000"></a>
<a class="msdiv" id="msdiv1152"></a>
Atha tenāgamā bhikkhu,<br>
sāriputtoti vissuto;<br>
Kilantarūpo kāyena,<br>
akilantova cetasā.<br></p>
<p>
<a class="sc" id="7"></a>
<a class="ms" id="p_19Vv_1001"></a>
<a class="msdiv" id="msdiv1153"></a>
Tañca disvāna āyantaṃ,<br>
Avocaṃ ambasiñcako;<br>
Sādhu taṃ bhante nhāpeyyaṃ,<br>
Yaṃ mamassa sukhāvahaṃ.<br></p>
<p>
<a class="sc" id="8"></a>
<a class="ms" id="p_19Vv_1002"></a>
<a class="msdiv" id="msdiv1154"></a>
Tassa me anukampāya,<br>
nikkhipi pattacīvaraṃ;<br>
Nisīdi rukkhamūlasmiṃ,<br>
chāyāya ekacīvaro.<br></p>
<p>
<a class="sc" id="9"></a>
<a class="ms" id="p_19Vv_1003"></a>
<a class="msdiv" id="msdiv1155"></a>
Tañca acchena vārinā,<br>
pasannamānaso naro;<br>
Nhāpayī rukkhamūlasmiṃ,<br>
chāyāya ekacīvaraṃ.<br></p>
<p>
<a class="sc" id="10"></a>
<a class="ms" id="p_19Vv_1004"></a>
<a class="msdiv" id="msdiv1156"></a>
Ambo ca sitto samaṇo ca nhāpito,<br>
Mayā ca puññaṃ pasutaṃ anappakaṃ;<br>
Iti so pītiyā kāyaṃ,<br>
Sabbaṃ pharati attano.<br></p>
<p>
<a class="sc" id="11"></a>
<a class="ms" id="p_19Vv_1005"></a>
<a class="msdiv" id="msdiv1157"></a>
Tadeva ettakaṃ kammaṃ,<br>
akāsiṃ tāya jātiyā;<br>
Pahāya mānusaṃ dehaṃ,<br>
upapannomhi nandanaṃ.<br></p>
<p>
<a class="sc" id="12"></a>
<a class="ms" id="p_19Vv_1006"></a>
<a class="msdiv" id="msdiv1158"></a>
Nandane ca vane ramme,<br>
nānādijagaṇāyute;<br>
Ramāmi naccagītehi,<br>
accharāhi purakkhato”ti.<br></p>
</blockquote>
<p class="endsutta">
<a class="sc" id="13"></a>
<a class="ms" id="p_19Vv_1007"></a>
Ambavimānaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>