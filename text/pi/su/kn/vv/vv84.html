<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv84">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhittavagga</p>
<h1>10 Serīsakavimānavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Vv_1081"></a>
<a class="msdiv" id="msdiv1228"></a>
“Suṇotha yakkhassa ca vāṇijāna ca,<br>
Samāgamo yattha tadā ahosi;<br>
Yathā kathaṃ itaritarena cāpi,<br>
Subhāsitaṃ tañca suṇātha sabbe.<br></p>
<p>
<a class="sc" id="2"></a>
<a class="ms" id="p_19Vv_1082"></a>
<a class="msdiv" id="msdiv1229"></a>
Yo so ahu rājā pāyāsi nāma,<br>
Bhummānaṃ sahabyagato yasassī;<br>
So modamānova sake vimāne,<br>
Amānuso mānuse ajjhabhāsī”ti.<br></p>
<p>
<a class="sc" id="3"></a>
<a class="ms" id="p_19Vv_1083"></a>
<a class="msdiv" id="msdiv1230"></a>
“Vaṅke araññe amanussaṭṭhāne,<br>
Kantāre appodake appabhakkhe;<br>
Suduggame vaṇṇupathassa majjhe,<br>
Vaṅkaṃ bhayā naṭṭhamanā manussā.<br></p>
<p>
<a class="sc" id="4"></a>
<a class="ms" id="p_19Vv_1084"></a>
<a class="msdiv" id="msdiv1231"></a>
Nayidha phalā mūlamayā ca santi,<br>
Upādānaṃ natthi kutodha bhakkho;<br>
Aññatra paṃsūhi ca vālukāhi ca,<br>
Tatāhi uṇhāhi ca dāruṇāhi ca.<br></p>
<p>
<a class="sc" id="5"></a>
<a class="ms" id="p_19Vv_1085"></a>
<a class="msdiv" id="msdiv1232"></a>
Ujjaṅgalaṃ tattamivaṃ kapālaṃ,<br>
Anāyasaṃ paralokena tulyaṃ;<br>
Luddānamāvāsamidaṃ purāṇaṃ,<br>
Bhūmippadeso abhisattarūpo.<br></p>
<p>
<a class="sc" id="6"></a>
<a class="ms" id="p_19Vv_1086"></a>
<a class="msdiv" id="msdiv1233"></a>
Atha tumhe kena vaṇṇena,<br>
Kimāsamānā imaṃ padesaṃ hi;<br>
Anupaviṭṭhā sahasā samecca,<br>
Lobhā bhayā atha vā sampamūḷhā”ti.<br></p>
<p>
<a class="sc" id="7"></a>
<a class="ms" id="p_19Vv_1087"></a>
<a class="msdiv" id="msdiv1234"></a>
“Magadhesu aṅgesu ca satthavāhā,<br>
Āropayitvā paṇiyaṃ puthuttaṃ;<br>
Te yāmase sindhusovīrabhūmiṃ,<br>
Dhanatthikā uddayaṃ patthayānā.<br></p>
<p>
<a class="sc" id="8"></a>
<a class="ms" id="p_19Vv_1088"></a>
<a class="msdiv" id="msdiv1235"></a>
Divā pipāsaṃ nadhivāsayantā,<br>
Yoggānukampañca samekkhamānā;<br>
Etena vegena āyāma sabbe,<br>
Rattiṃ maggaṃ paṭipannā vikāle.<br></p>
<p>
<a class="sc" id="9"></a>
<a class="ms" id="p_19Vv_1089"></a>
<a class="msdiv" id="msdiv1236"></a>
Te duppayātā aparaddhamaggā,<br>
Andhākulā vippanaṭṭhā araññe;<br>
Suduggame vaṇṇupathassa majjhe,<br>
Disaṃ na jānāma pamūḷhacittā.<br></p>
<p>
<a class="sc" id="10"></a>
<a class="ms" id="p_19Vv_1090"></a>
<a class="msdiv" id="msdiv1237"></a>
Idañca disvāna adiṭṭhapubbaṃ,<br>
Vimānaseṭṭhañca tavañca yakkha;<br>
Tatuttariṃ jīvitamāsamānā,<br>
Disvā patītā sumanā udaggā”ti.<br></p>
<p>
<a class="sc" id="11"></a>
<a class="ms" id="p_19Vv_1091"></a>
<a class="msdiv" id="msdiv1238"></a>
“Pāraṃ samuddassa imañca vaṇṇuṃ,<br>
Vettācaraṃ saṅkupathañca maggaṃ;<br>
Nadiyo pana pabbatānañca duggā,<br>
Puthuddisā gacchatha bhogahetu.<br></p>
<p>
<a class="sc" id="12"></a>
<a class="ms" id="p_19Vv_1092"></a>
<a class="msdiv" id="msdiv1239"></a>
Pakkhandiyāna vijitaṃ paresaṃ,<br>
Verajjake mānuse pekkhamānā;<br>
Yaṃ vo sutaṃ vā atha vāpi diṭṭhaṃ,<br>
Accherakaṃ taṃ vo suṇoma tātā”ti.<br></p>
<p>
<a class="sc" id="13"></a>
<a class="ms" id="p_19Vv_1093"></a>
<a class="msdiv" id="msdiv1240"></a>
“Itopi accherataraṃ kumāra,<br>
Na no sutaṃ vā atha vāpi diṭṭhaṃ;<br>
Atītamānussakameva sabbaṃ,<br>
Disvā na tappāma anomavaṇṇaṃ.<br></p>
<p>
<a class="sc" id="14"></a>
<a class="ms" id="p_19Vv_1094"></a>
<a class="msdiv" id="msdiv1241"></a>
Vehāyasaṃ pokkharañño savanti,<br>
Pahūtamalyā bahupuṇḍarīkā;<br>
Dumā cime niccaphalūpapannā,<br>
Atīva gandhā surabhiṃ pavāyanti.<br></p>
<p>
<a class="sc" id="15"></a>
<a class="ms" id="p_19Vv_1095"></a>
<a class="msdiv" id="msdiv1242"></a>
Veḷūriyathambhā satamussitāse,<br>
Silāpavāḷassa ca āyataṃsā;<br>
Masāragallā sahalohitaṅgā,<br>
Thambhā ime jotirasāmayāse.<br></p>
<p>
<a class="sc" id="16"></a>
<a class="ms" id="p_19Vv_1096"></a>
<a class="msdiv" id="msdiv1243"></a>
Sahassathambhaṃ atulānubhāvaṃ,<br>
Tesūpari sādhumidaṃ vimānaṃ;<br>
Ratanantaraṃ kañcanavedimissaṃ,<br>
Tapanīyapaṭṭehi ca sādhuchannaṃ.<br></p>
<p>
<a class="sc" id="17"></a>
<a class="ms" id="p_19Vv_1097"></a>
<a class="msdiv" id="msdiv1244"></a>
Jambonaduttattamidaṃ sumaṭṭho,<br>
Pāsādasopānaphalūpapanno;<br>
Daḷho ca vaggu ca susaṅgato ca,<br>
Atīva nijjhānakhamo manuñño.<br></p>
<p>
<a class="sc" id="18"></a>
<a class="ms" id="p_19Vv_1098"></a>
<a class="msdiv" id="msdiv1245"></a>
Ratanantarasmiṃ bahuannapānaṃ,<br>
Parivārito accharāsaṅgaṇena;<br>
Murajaālambaratūriyaghuṭṭho,<br>
Abhivanditosi thutivandanāya.<br></p>
<p>
<a class="sc" id="19"></a>
<a class="ms" id="p_19Vv_1099"></a>
<a class="msdiv" id="msdiv1246"></a>
So modasi nārigaṇappabodhano,<br>
Vimānapāsādavare manorame;<br>
Acintiyo sabbaguṇūpapanno,<br>
Rājā yathā vessavaṇo naḷinyā.<br></p>
<p>
<a class="sc" id="20"></a>
<a class="ms" id="p_19Vv_1100"></a>
<a class="msdiv" id="msdiv1247"></a>
Devo nu āsi udavāsi yakkho,<br>
Udāhu devindo manussabhūto;<br>
Pucchanti taṃ vāṇijā satthavāhā,<br>
Ācikkha ko nāma tuvaṃsi yakkho”ti.<br></p>
<p>
<a class="sc" id="21"></a>
<a class="ms" id="p_19Vv_1101"></a>
<a class="msdiv" id="msdiv1248"></a>
“Serīsako nāma ahamhi yakkho,<br>
Kantāriyo vaṇṇupathamhi gutto;<br>
Imaṃ padesaṃ abhipālayāmi,<br>
Vacanakaro vessavaṇassa rañño”ti.<br></p>
<p>
<a class="sc" id="22"></a>
<a class="ms" id="p_19Vv_1102"></a>
<a class="msdiv" id="msdiv1249"></a>
“Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ manuññan”ti.<br></p>
<p>
<a class="sc" id="23"></a>
<a class="ms" id="p_19Vv_1103"></a>
<a class="msdiv" id="msdiv1250"></a>
“Nādhiccaladdhaṃ na pariṇāmajaṃ me,<br>
Na sayaṃkataṃ na hi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ manuññan”ti.<br></p>
<p>
<a class="sc" id="24"></a>
<a class="ms" id="p_19Vv_1104"></a>
<a class="msdiv" id="msdiv1251"></a>
“Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ vimānan”ti.<br></p>
<p>
<a class="sc" id="25"></a>
<a class="ms" id="p_19Vv_1105"></a>
<a class="msdiv" id="msdiv1252"></a>
“Mamaṃ pāyāsīti ahu samaññā,<br>
Rajjaṃ yadā kārayiṃ kosalānaṃ;<br>
Natthikadiṭṭhi kadariyo pāpadhammo,<br>
Ucchedavādī ca tadā ahosiṃ.<br></p>
<p>
<a class="sc" id="26"></a>
<a class="ms" id="p_19Vv_1106"></a>
<a class="msdiv" id="msdiv1253"></a>
Samaṇo ca kho āsi kumārakassapo,<br>
Bahussuto cittakathī uḷāro;<br>
So me tadā dhammakathaṃ abhāsi,<br>
Diṭṭhivisūkāni vinodayī me.<br></p>
<p>
<a class="sc" id="27"></a>
<a class="ms" id="p_19Vv_1107"></a>
<a class="msdiv" id="msdiv1254"></a>
Tāhaṃ tassa dhammakathaṃ suṇitvā,<br>
Upāsakattaṃ paṭivedayissaṃ;<br>
Pāṇātipātā virato ahosiṃ,<br>
Loke adinnaṃ parivajjayissaṃ;<br>
Amajjapo no ca musā abhāṇiṃ,<br>
Sakena dārena ca ahosi tuṭṭho.<br></p>
<p>
<a class="sc" id="28"></a>
<a class="ms" id="p_19Vv_1108"></a>
<a class="msdiv" id="msdiv1255"></a>
Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teheva kammehi apāpakehi,<br>
Puññehi me laddhamidaṃ vimānan”ti.<br></p>
<p>
<a class="sc" id="29"></a>
<a class="ms" id="p_19Vv_1109"></a>
<a class="msdiv" id="msdiv1256"></a>
“Saccaṃ kirāhaṃsu narā sapaññā,<br>
Anaññathā vacanaṃ paṇḍitānaṃ;<br>
Yahiṃ yahiṃ gacchati puññakammo,<br>
Tahiṃ tahiṃ modati kāmakāmī.<br></p>
<p>
<a class="sc" id="30"></a>
<a class="ms" id="p_19Vv_1110"></a>
<a class="msdiv" id="msdiv1257"></a>
Yahiṃ yahiṃ sokapariddavo ca,<br>
Vadho ca bandho ca parikkileso;<br>
Tahiṃ tahiṃ gacchati pāpakammo,<br>
Na muccati duggatiyā kadācīti.<br></p>
<p>
<a class="sc" id="31"></a>
<a class="ms" id="p_19Vv_1111"></a>
<a class="msdiv" id="msdiv1258"></a>
Sammūḷharūpova jano ahosi,<br>
Asmiṃ muhutte kalalīkatova;<br>
Janassimassa tuyhañca kumāra,<br>
Appaccayo kena nu kho ahosī”ti.<br></p>
<p>
<a class="sc" id="32"></a>
<a class="ms" id="p_19Vv_1112"></a>
<a class="msdiv" id="msdiv1259"></a>
“Ime ca sirīsavanā tātā,<br>
Dibbā gandhā surabhī sampavanti;<br>
Te sampavāyanti imaṃ vimānaṃ,<br>
Divā ca ratto ca tamaṃ nihantvā.<br></p>
<p>
<a class="sc" id="33"></a>
<a class="ms" id="p_19Vv_1113"></a>
<a class="msdiv" id="msdiv1260"></a>
Imesañca kho vassasataccayena,<br>
Sipāṭikā phalati ekamekā;<br>
Mānussakaṃ vassasataṃ atītaṃ,<br>
Yadagge kāyamhi idhūpapanno.<br></p>
<p>
<a class="sc" id="34"></a>
<a class="ms" id="p_19Vv_1114"></a>
<a class="msdiv" id="msdiv1261"></a>
Disvānahaṃ vassasatāni pañca,<br>
Asmiṃ vimāne ṭhatvāna tātā;<br>
Āyukkhayā puññakkhayā cavissaṃ,<br>
Teneva sokena pamucchitosmī”ti.<br></p>
<p>
<a class="sc" id="35"></a>
<a class="ms" id="p_19Vv_1115"></a>
<a class="msdiv" id="msdiv1262"></a>
“Kathaṃ nu soceyya tathāvidho so,<br>
Laddhā vimānaṃ atulaṃ cirāya;<br>
Ye cāpi kho ittaramupapannā,<br>
Te nūna soceyyuṃ parittapuññā”ti.<br></p>
<p>
<a class="sc" id="36"></a>
<a class="ms" id="p_19Vv_1116"></a>
<a class="msdiv" id="msdiv1263"></a>
“Anucchaviṃ ovadiyañca me taṃ,<br>
Yaṃ maṃ tumhe peyyavācaṃ vadetha;<br>
Tumhe ca kho tātā mayānuguttā,<br>
Yenicchakaṃ tena paletha sotthin”ti.<br></p>
<p>
<a class="sc" id="37"></a>
<a class="ms" id="p_19Vv_1117"></a>
<a class="msdiv" id="msdiv1264"></a>
“Gantvā mayaṃ sindhusovīrabhūmiṃ,<br>
Dhanatthikā uddayaṃ patthayānā;<br>
Yathāpayogā paripuṇṇacāgā,<br>
Kāhāma serīsamahaṃ uḷāran”ti.<br></p>
<p>
<a class="sc" id="38"></a>
<a class="ms" id="p_19Vv_1118"></a>
<a class="msdiv" id="msdiv1265"></a>
“Mā ceva serīsamahaṃ akattha,<br>
Sabbañca vo bhavissati yaṃ vadetha;<br>
Pāpāni kammāni vivajjayātha,<br>
Dhammānuyogañca adhiṭṭhahātha.<br></p>
<p>
<a class="sc" id="39"></a>
<a class="ms" id="p_19Vv_1119"></a>
<a class="msdiv" id="msdiv1266"></a>
Upāsako atthi imamhi saṃghe,<br>
Bahussuto sīlavatūpapanno;<br>
Saddho ca cāgī ca supesalo ca,<br>
Vicakkhaṇo santusito mutīmā.<br></p>
<p>
<a class="sc" id="40"></a>
<a class="ms" id="p_19Vv_1120"></a>
<a class="msdiv" id="msdiv1267"></a>
Sañjānamāno na musā bhaṇeyya,<br>
Parūpaghātāya na cetayeyya;<br>
Vebhūtikaṃ pesuṇaṃ no kareyya,<br>
Saṇhañca vācaṃ sakhilaṃ bhaṇeyya.<br></p>
<p>
<a class="sc" id="41"></a>
<a class="ms" id="p_19Vv_1121"></a>
<a class="msdiv" id="msdiv1268"></a>
Sagāravo sappatisso vinīto,<br>
Apāpako adhisīle visuddho;<br>
So mātaraṃ pitarañcāpi jantu,<br>
Dhammena poseti ariyavutti.<br></p>
<p>
<a class="sc" id="42"></a>
<a class="ms" id="p_19Vv_1122"></a>
<a class="msdiv" id="msdiv1269"></a>
Maññe so mātāpitūnaṃ kāraṇā,<br>
Bhogāni pariyesati na attahetu;<br>
Mātāpitūnañca yo accayena,<br>
Nekkhammapoṇo carissati brahmacariyaṃ.<br></p>
<p>
<a class="sc" id="43"></a>
<a class="ms" id="p_19Vv_1123"></a>
<a class="msdiv" id="msdiv1270"></a>
Ujū avaṅko asaṭho amāyo,<br>
Na lesakappena ca vohareyya;<br>
So tādiso sukatakammakārī,<br>
Dhamme ṭhito kinti labhetha dukkhaṃ.<br></p>
<p>
<a class="sc" id="44"></a>
<a class="ms" id="p_19Vv_1124"></a>
<a class="msdiv" id="msdiv1271"></a>
Taṃ kāraṇā pātukatomhi attanā,<br>
Tasmā dhammaṃ passatha vāṇijāse;<br>
Aññatra teniha bhasmī bhavetha,<br>
Andhākulā vippanaṭṭhā araññe;<br>
Taṃ khippamānena lahuṃ parena,<br>
Sukho have sappurisena saṅgamo”ti.<br></p>
<p>
<a class="sc" id="45"></a>
<a class="ms" id="p_19Vv_1125"></a>
<a class="msdiv" id="msdiv1272"></a>
“Kiṃ nāma so kiñca karoti kammaṃ,<br>
Kiṃ nāmadheyyaṃ kiṃ pana tassa gottaṃ;<br>
Mayampi naṃ daṭṭhukāmamha yakkha,<br>
Yassānukampāya idhāgatosi;<br>
Lābhā hi tassa yassa tuvaṃ pihesī”ti.<br></p>
<p>
<a class="sc" id="46"></a>
<a class="ms" id="p_19Vv_1126"></a>
<a class="msdiv" id="msdiv1273"></a>
“Yo kappako sambhavanāmadheyyo,<br>
Upāsako kocchaphalūpajīvī;<br>
Jānātha naṃ tumhākaṃ pesiyo so,<br>
Mā kho naṃ hīḷittha supesalo so”ti.<br></p>
<p>
<a class="sc" id="47"></a>
<a class="ms" id="p_19Vv_1127"></a>
<a class="msdiv" id="msdiv1274"></a>
“Jānāmase yaṃ tvaṃ pavadesi yakkha,<br>
Na kho naṃ jānāma sa edisoti;<br>
Mayampi naṃ pūjayissāma yakkha,<br>
Sutvāna tuyhaṃ vacanaṃ uḷāran”ti.<br></p>
<p>
<a class="sc" id="48"></a>
<a class="ms" id="p_19Vv_1128"></a>
<a class="msdiv" id="msdiv1275"></a>
“Ye keci imasmiṃ satthe manussā,<br>
Daharā mahantā athavāpi majjhimā;<br>
Sabbeva te ālambantu vimānaṃ,<br>
Passantu puññānaṃ phalaṃ kadariyā”ti.<br></p>
<p>
<a class="sc" id="49"></a>
<a class="ms" id="p_19Vv_1129"></a>
<a class="msdiv" id="msdiv1276"></a>
Te tattha sabbeva “ahaṃ pure”ti,<br>
Taṃ kappakaṃ tattha purakkhatvā;<br>
Sabbeva te ālambiṃsu vimānaṃ,<br>
Masakkasāraṃ viya vāsavassa.<br></p>
<p>
<a class="sc" id="50"></a>
<a class="ms" id="p_19Vv_1130"></a>
<a class="msdiv" id="msdiv1277"></a>
Te tattha sabbeva “ahaṃ pure”ti,<br>
Upāsakattaṃ paṭivedayiṃsu;<br>
Pāṇātipātā viratā ahesuṃ,<br>
Loke adinnaṃ parivajjayiṃsu;<br>
Amajjapā no ca musā bhaṇiṃsu,<br>
Sakena dārena ca ahesuṃ tuṭṭhā.<br></p>
<p>
<a class="sc" id="51"></a>
<a class="ms" id="p_19Vv_1131"></a>
<a class="msdiv" id="msdiv1278"></a>
Te tattha sabbeva “ahaṃ pure”ti,<br>
Upāsakattaṃ paṭivedayitvā;<br>
Pakkāmi sattho anumodamāno,<br>
Yakkhiddhiyā anumato punappunaṃ.<br></p>
<p>
<a class="sc" id="52"></a>
<a class="ms" id="p_19Vv_1132"></a>
<a class="msdiv" id="msdiv1279"></a>
Gantvāna te sindhusovīrabhūmiṃ,<br>
Dhanatthikā uddayaṃ patthayānā;<br>
Yathāpayogā paripuṇṇalābhā,<br>
Paccāgamuṃ pāṭaliputtamakkhataṃ.<br></p>
<p>
<a class="sc" id="53"></a>
<a class="ms" id="p_19Vv_1133"></a>
<a class="msdiv" id="msdiv1280"></a>
Gantvāna te saṃgharaṃ sotthivanto,<br>
Puttehi dārehi samaṅgibhūtā;<br>
Ānandī vittā sumanā patītā,<br>
Akaṃsu serīsamahaṃ uḷāraṃ;<br>
Serīsakaṃ te pariveṇaṃ māpayiṃsu.<br></p>
<p>
<a class="sc" id="54"></a>
<a class="ms" id="p_19Vv_1134"></a>
<a class="msdiv" id="msdiv1281"></a>
Etādisā sappurisāna sevanā,<br>
Mahatthikā dhammaguṇāna sevanā;<br>
Ekassa atthāya upāsakassa,<br>
Sabbeva sattā sukhitā ahesunti.<br></p>
</blockquote>
<p class="endsutta">
<a class="sc" id="55"></a>
<a class="ms" id="p_19Vv_1135"></a>
Serīsakavimānaṃ dasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>