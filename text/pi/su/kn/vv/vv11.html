<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv11">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pīṭhavagga</p>
<h1>11 Paṭhamapatibbatāvimānavatthu</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Vv_104"></a>
<a class="msdiv" id="msdiv93"></a>
“Koñcā mayūrā diviyā ca haṃsā,<br>
Vaggussarā kokilā sampatanti;<br>
Pupphābhikiṇṇaṃ rammamidaṃ vimānaṃ,<br>
Anekacittaṃ naranārisevitaṃ.<br></p>
<p>
<a class="sc" id="2"></a>
<a class="ms" id="p_19Vv_105"></a>
<a class="msdiv" id="msdiv94"></a>
Tatthacchasi devi mahānubhāve,<br>
Iddhī vikubbanti anekarūpā;<br>
Imā ca te accharāyo samantato,<br>
Naccanti gāyanti pamodayanti ca.<br></p>
<p>
<a class="sc" id="3"></a>
<a class="ms" id="p_19Vv_106"></a>
<a class="msdiv" id="msdiv95"></a>
Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.<br></p>
<p>
<a class="sc" id="4"></a>
<a class="ms" id="p_19Vv_107"></a>
<a class="msdiv" id="msdiv96"></a>
Sā devatā attamanā,<br>
moggallānena pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.<br></p>
<p>
<a class="sc" id="5"></a>
<a class="ms" id="p_19Vv_108"></a>
<a class="msdiv" id="msdiv97"></a>
“Ahaṃ manussesu manussabhūtā,<br>
Patibbatānaññamanā ahosiṃ;<br>
Mātāva puttaṃ anurakkhamānā,<br>
Kuddhāpihaṃ nappharusaṃ avocaṃ.<br></p>
<p>
<a class="sc" id="6"></a>
<a class="ms" id="p_19Vv_109"></a>
<a class="msdiv" id="msdiv98"></a>
Sacce ṭhitā mosavajjaṃ pahāya,<br>
Dāne ratā saṅgahitattabhāvā;<br>
Annañca pānañca pasannacittā,<br>
Sakkacca dānaṃ vipulaṃ adāsiṃ.<br></p>
<p>
<a class="sc" id="7"></a>
<a class="ms" id="p_19Vv_110"></a>
<a class="msdiv" id="msdiv99"></a>
Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.<br></p>
<p>
<a class="sc" id="8"></a>
<a class="ms" id="p_19Vv_111"></a>
<a class="msdiv" id="msdiv100"></a>
Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.<br></p>
</blockquote>
<p class="endsutta">
<a class="sc" id="9"></a>
<a class="ms" id="p_19Vv_112"></a>
Paṭhamapatibbatāvimānaṃ ekādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>