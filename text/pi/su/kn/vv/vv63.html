<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv63">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Mahārathavagga</p>
<h1>13 Cūḷarathavimānavatthu</h1>
</div>
<blockquote class="gatha">
<p><a class="msdiv" id="msdiv981"></a>
<a class="ms" id="p_19Vv_824"></a>
<a class="sc" id="1"></a>
“Daḷhadhammā nisārassa, <br>
dhanuṃ olubbha tiṭṭhasi; <br>
Khattiyo nusi rājañño, <br>
adu luddo vanecaro”ti. <br>
</p>
<p><a class="msdiv" id="msdiv982"></a>
<a class="ms" id="p_19Vv_825"></a>
<a class="sc" id="2"></a>
“Assakādhipatissāhaṃ, <br>
bhante putto vanecaro; <br>
Nāmaṃ me bhikkhu te brūmi, <br>
sujāto iti maṃ vidū. <br>
</p>
<p><a class="msdiv" id="msdiv983"></a>
<a class="ms" id="p_19Vv_826"></a>
<a class="sc" id="3"></a>
Mige gavesamānohaṃ, <br>
Ogāhanto brahāvanaṃ; <br>
Migaṃ tañceva nāddakkhiṃ, <br>
Tañca disvā ṭhito ahan”ti. <br>
</p>
<p><a class="msdiv" id="msdiv984"></a>
<a class="ms" id="p_19Vv_827"></a>
<a class="sc" id="4"></a>
“Svāgataṃ te mahāpuñña, <br>
atho te adurāgataṃ; <br>
Etto udakamādāya, <br>
pāde pakkhālayassu te. <br>
</p>
<p><a class="msdiv" id="msdiv985"></a>
<a class="ms" id="p_19Vv_828"></a>
<a class="sc" id="5"></a>
Idampi pānīyaṃ sītaṃ, <br>
ābhataṃ girigabbharā; <br>
Rājaputta tato pitvā, <br>
santhatasmiṃ upāvisā”ti. <br>
</p>
<p><a class="msdiv" id="msdiv986"></a>
<a class="ms" id="p_19Vv_829"></a>
<a class="sc" id="6"></a>
“Kalyāṇī vata te vācā, <br>
Savanīyā mahāmuni; <br>
Nelā atthavatī vaggu, <br>
Mantvā atthañca bhāsasi. <br>
</p>
<p><a class="msdiv" id="msdiv987"></a>
<a class="ms" id="p_19Vv_830"></a>
<a class="sc" id="7"></a>
Kā te rati vane viharato, <br>
Isinisabha vadehi puṭṭho; <br>
Tava vacanapathaṃ nisāmayitvā, <br>
Atthadhammapadaṃ samācaremase”ti. <br>
</p>
<p><a class="msdiv" id="msdiv988"></a>
<a class="ms" id="p_19Vv_831"></a>
<a class="sc" id="8"></a>
“Ahiṃsā sabbapāṇīnaṃ, <br>
kumāramhāka ruccati; <br>
Theyyā ca aticārā ca, <br>
majjapānā ca ārati. <br>
</p>
<p><a class="msdiv" id="msdiv989"></a>
<a class="ms" id="p_19Vv_832"></a>
<a class="sc" id="9"></a>
Ārati samacariyā ca, <br>
bāhusaccaṃ kataññutā; <br>
Diṭṭheva dhamme pāsaṃsā, <br>
dhammā ete pasaṃsiyāti. <br>
</p>
<p><a class="msdiv" id="msdiv990"></a>
<a class="ms" id="p_19Vv_833"></a>
<a class="sc" id="10"></a>
Santike maraṇaṃ tuyhaṃ, <br>
oraṃ māsehi pañcahi; <br>
Rājaputta vijānāhi, <br>
attānaṃ parimocayā”ti. <br>
</p>
<p><a class="msdiv" id="msdiv991"></a>
<a class="ms" id="p_19Vv_834"></a>
<a class="sc" id="11"></a>
“Katamaṃ svāhaṃ janapadaṃ gantvā, <br>
Kiṃ kammaṃ kiñca porisaṃ; <br>
Kāya vā pana vijjāya, <br>
Bhaveyyaṃ ajarāmaro”ti. <br>
</p>
<p><a class="msdiv" id="msdiv992"></a>
<a class="ms" id="p_19Vv_835"></a>
<a class="sc" id="12"></a>
“Na vijjate so padeso, <br>
kammaṃ vijjā ca porisaṃ; <br>
Yattha gantvā bhave macco, <br>
rājaputtājarāmaro. <br>
</p>
<p><a class="msdiv" id="msdiv993"></a>
<a class="ms" id="p_19Vv_836"></a>
<a class="sc" id="13"></a>
Mahaddhanā mahābhogā, <br>
raṭṭhavantopi khattiyā; <br>
Pahūtadhanadhaññāse, <br>
tepi no ajarāmarā. <br>
</p>
<p><a class="msdiv" id="msdiv994"></a>
<a class="ms" id="p_19Vv_837"></a>
<a class="sc" id="14"></a>
Yadi te sutā andhakaveṇḍuputtā, <br>
Sūrā vīrā vikkantappahārino; <br>
Tepi āyukkhayaṃ pattā, <br>
Viddhastā sassatīsamā. <br>
</p>
<p><a class="msdiv" id="msdiv995"></a>
<a class="ms" id="p_19Vv_838"></a>
<a class="sc" id="15"></a>
Khattiyā brāhmaṇā vessā, <br>
suddā caṇḍālapukkusā; <br>
Ete caññe ca jātiyā, <br>
tepi no ajarāmarā. <br>
</p>
<p><a class="msdiv" id="msdiv996"></a>
<a class="ms" id="p_19Vv_839"></a>
<a class="sc" id="16"></a>
Ye mantaṃ parivattenti, <br>
chaḷaṅgaṃ brahmacintitaṃ; <br>
Ete caññe ca vijjāya, <br>
tepi no ajarāmarā. <br>
</p>
<p><a class="msdiv" id="msdiv997"></a>
<a class="ms" id="p_19Vv_840"></a>
<a class="sc" id="17"></a>
Isayo cāpi ye santā, <br>
saññatattā tapassino; <br>
Sarīraṃ tepi kālena, <br>
vijahanti tapassino. <br>
</p>
<p><a class="msdiv" id="msdiv998"></a>
<a class="ms" id="p_19Vv_841"></a>
<a class="sc" id="18"></a>
Bhāvitattāpi arahanto, <br>
katakiccā anāsavā; <br>
Nikkhipanti imaṃ dehaṃ, <br>
puññapāpaparikkhayā”ti. <br>
</p>
<p><a class="msdiv" id="msdiv999"></a>
<a class="ms" id="p_19Vv_842"></a>
<a class="sc" id="19"></a>
“Subhāsitā atthavatī, <br>
gāthāyo te mahāmuni; <br>
Nijjhattomhi subhaṭṭhena, <br>
tvañca me saraṇaṃ bhavā”ti. <br>
</p>
<p><a class="msdiv" id="msdiv1000"></a>
<a class="ms" id="p_19Vv_843"></a>
<a class="sc" id="20"></a>
“Mā maṃ tvaṃ saraṇaṃ gaccha, <br>
tameva saraṇaṃ vaja; <br>
Sakyaputtaṃ mahāvīraṃ, <br>
yamahaṃ saraṇaṃ gato”ti. <br>
</p>
<p><a class="msdiv" id="msdiv1001"></a>
<a class="ms" id="p_19Vv_844"></a>
<a class="sc" id="21"></a>
“Katarasmiṃ so janapade, <br>
satthā tumhāka mārisa; <br>
Ahampi daṭṭhuṃ gacchissaṃ, <br>
jinaṃ appaṭipuggalan”ti. <br>
</p>
<p><a class="msdiv" id="msdiv1002"></a>
<a class="ms" id="p_19Vv_845"></a>
<a class="sc" id="22"></a>
“Puratthimasmiṃ janapade, <br>
okkākakulasambhavo; <br>
Tatthāsi purisājañño, <br>
so ca kho parinibbuto”ti. <br>
</p>
<p><a class="msdiv" id="msdiv1003"></a>
<a class="ms" id="p_19Vv_846"></a>
<a class="sc" id="23"></a>
“Sace hi buddho tiṭṭheyya, <br>
Satthā tumhāka mārisa; <br>
Yojanāni sahassāni, <br>
Gaccheyyaṃ payirupāsituṃ. <br>
</p>
<p><a class="msdiv" id="msdiv1004"></a>
<a class="ms" id="p_19Vv_847"></a>
<a class="sc" id="24"></a>
Yato ca kho parinibbuto, <br>
satthā tumhāka mārisa; <br>
Nibbutampi mahāvīraṃ, <br>
gacchāmi saraṇaṃ ahaṃ. <br>
</p>
<p><a class="msdiv" id="msdiv1005"></a>
<a class="ms" id="p_19Vv_848"></a>
<a class="sc" id="25"></a>
Upemi saraṇaṃ buddhaṃ, <br>
dhammañcāpi anuttaraṃ; <br>
Saṃghañca naradevassa, <br>
gacchāmi saraṇaṃ ahaṃ. <br>
</p>
<p><a class="msdiv" id="msdiv1006"></a>
<a class="ms" id="p_19Vv_849"></a>
<a class="sc" id="26"></a>
Pāṇātipātā viramāmi khippaṃ, <br>
Loke adinnaṃ parivajjayāmi; <br>
Amajjapo no ca musā bhaṇāmi, <br>
Sakena dārena ca homi tuṭṭho”ti. <br>
</p>
<p><a class="msdiv" id="msdiv1007"></a>
<a class="ms" id="p_19Vv_850"></a>
<a class="sc" id="27"></a>
“Sahassaraṃsīva yathā mahappabho, <br>
Disaṃ yathā bhāti nabhe anukkamaṃ; <br>
Tathāpakāro tavāyaṃ mahāratho, <br>
Samantato yojanasattamāyato. <br>
</p>
<p><a class="msdiv" id="msdiv1008"></a>
<a class="ms" id="p_19Vv_851"></a>
<a class="sc" id="28"></a>
Suvaṇṇapaṭṭehi samantamotthaṭo, <br>
Urassa muttāhi maṇīhi cittito; <br>
Lekhā suvaṇṇassa ca rūpiyassa ca, <br>
Sobhenti veḷuriyamayā sunimmitā. <br>
</p>
<p><a class="msdiv" id="msdiv1009"></a>
<a class="ms" id="p_19Vv_852"></a>
<a class="sc" id="29"></a>
Sīsañcidaṃ veḷuriyassa nimmitaṃ, <br>
Yugañcidaṃ lohitakāya cittitaṃ; <br>
Yuttā suvaṇṇassa ca rūpiyassa ca, <br>
Sobhanti assā ca ime manojavā. <br>
</p>
<p><a class="msdiv" id="msdiv1010"></a>
<a class="ms" id="p_19Vv_853"></a>
<a class="sc" id="30"></a>
So tiṭṭhasi hemarathe adhiṭṭhito, <br>
Devānamindova sahassavāhano; <br>
Pucchāmi tāhaṃ yasavanta kovidaṃ, <br>
Kathaṃ tayā laddho ayaṃ uḷāro”ti. <br>
</p>
<p><a class="msdiv" id="msdiv1011"></a>
<a class="ms" id="p_19Vv_854"></a>
<a class="sc" id="31"></a>
“Sujāto nāmahaṃ bhante, <br>
rājaputto pure ahuṃ; <br>
Tvañca maṃ anukampāya, <br>
saññamasmiṃ nivesayi. <br>
</p>
<p><a class="msdiv" id="msdiv1012"></a>
<a class="ms" id="p_19Vv_855"></a>
<a class="sc" id="32"></a>
Khīṇāyukañca maṃ ñatvā, <br>
sarīraṃ pādāsi satthuno; <br>
Imaṃ sujāta pūjehi, <br>
taṃ te atthāya hehiti. <br>
</p>
<p><a class="msdiv" id="msdiv1013"></a>
<a class="ms" id="p_19Vv_856"></a>
<a class="sc" id="33"></a>
Tāhaṃ gandhehi mālehi, <br>
pūjayitvā samuyyuto; <br>
Pahāya mānusaṃ dehaṃ, <br>
upapannomhi nandanaṃ. <br>
</p>
<p><a class="msdiv" id="msdiv1014"></a>
<a class="ms" id="p_19Vv_857"></a>
<a class="sc" id="34"></a>
Nandane ca vane ramme, <br>
nānādijagaṇāyute; <br>
Ramāmi naccagītehi, <br>
accharāhi purakkhato”ti. <br>
</p>
</blockquote>
<p class="endsutta"><a class="sc" id="35"></a>
<a class="ms" id="p_19Vv_858"></a>
Cūḷarathavimānaṃ terasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>