<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv35">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Pāricchattakavagga</p>
<h1>7 Pesavatīvimānavatthu</h1>
</div>
<blockquote class="gatha">
<p><a class="msdiv" id="msdiv646"></a>
<a class="ms" id="p_19Vv_485"></a>
<a class="sc" id="1"></a>
“Phalikarajatahemajālachannaṃ, <br>
Vividhacitratalamaddasaṃ surammaṃ; <br>
Byamhaṃ sunimmitaṃ toraṇūpapannaṃ, <br>
Rucakupakiṇṇamidaṃ subhaṃ vimānaṃ. <br>
</p>
<p><a class="msdiv" id="msdiv647"></a>
<a class="ms" id="p_19Vv_486"></a>
<a class="sc" id="2"></a>
Bhāti ca dasa disā nabheva suriyo, <br>
Sarade tamonudo sahassaraṃsī; <br>
Tathā tapati midaṃ tava vimānaṃ, <br>
Jalamiva dhūmasikho nise nabhagge. <br>
</p>
<p><a class="msdiv" id="msdiv648"></a>
<a class="ms" id="p_19Vv_487"></a>
<a class="sc" id="3"></a>
Musatīva nayanaṃ sateratāva, <br>
Ākāse ṭhapitamidaṃ manuññaṃ; <br>
Vīṇāmurajasammatāḷaghuṭṭhaṃ, <br>
Iddhaṃ indapuraṃ yathā tavedaṃ. <br>
</p>
<p><a class="msdiv" id="msdiv649"></a>
<a class="ms" id="p_19Vv_488"></a>
<a class="sc" id="4"></a>
Padumakumuduppalakuvalayaṃ, <br>
Yodhika bandhukanojakā ca santi; <br>
Sālakusumitapupphitā asokā, <br>
Vividhadumaggasugandhasevitamidaṃ. <br>
</p>
<p><a class="msdiv" id="msdiv650"></a>
<a class="ms" id="p_19Vv_489"></a>
<a class="sc" id="5"></a>
Saḷalalabujabhujaka saṃyuttā, <br>
Kusakasuphullitalatāvalambinīhi; <br>
Maṇijālasadisā yasassinī, <br>
Rammā pokkharaṇī upaṭṭhitā te. <br>
</p>
<p><a class="msdiv" id="msdiv651"></a>
<a class="ms" id="p_19Vv_490"></a>
<a class="sc" id="6"></a>
Udakaruhā ca yetthi pupphajātā, <br>
Thalajā ye ca santi rukkhajātā; <br>
Mānusakāmānussakā ca dibbā, <br>
Sabbe tuyhaṃ nivesanamhi jātā. <br>
</p>
<p><a class="msdiv" id="msdiv652"></a>
<a class="ms" id="p_19Vv_491"></a>
<a class="sc" id="7"></a>
Kissa saṃyamadamassayaṃ vipāko, <br>
Kenāsi kammaphalenidhūpapannā; <br>
Yathā ca te adhigatamidaṃ vimānaṃ, <br>
Tadanupadaṃ avacāsiḷārapamhe”ti. <br>
</p>
<p><a class="msdiv" id="msdiv653"></a>
<a class="ms" id="p_19Vv_492"></a>
<a class="sc" id="8"></a>
“Yathā ca me adhigatamidaṃ vimānaṃ, <br>
Koñcamayūracakorasaṅghacaritaṃ; <br>
Dibyapilavahaṃsarājaciṇṇaṃ, <br>
Dijakāraṇḍavakokilābhinaditaṃ. <br>
</p>
<p><a class="msdiv" id="msdiv654"></a>
<a class="ms" id="p_19Vv_493"></a>
<a class="sc" id="9"></a>
Nānāsantānakapuppharukkhavividhā, <br>
Pāṭalijambuasokarukkhavantaṃ; <br>
Yathā ca me adhigatamidaṃ vimānaṃ, <br>
Taṃ te pavedayāmi suṇohi bhante. <br>
</p>
<p><a class="msdiv" id="msdiv655"></a>
<a class="ms" id="p_19Vv_494"></a>
<a class="sc" id="10"></a>
Magadhavarapuratthimena, <br>
Nāḷakagāmo nāma atthi bhante; <br>
Tattha ahosiṃ pure suṇisā, <br>
Pesavatīti tattha jāniṃsu mamaṃ. <br>
</p>
<p><a class="msdiv" id="msdiv656"></a>
<a class="ms" id="p_19Vv_495"></a>
<a class="sc" id="11"></a>
Sāhamapacitatthadhammakusalaṃ, <br>
Devamanussapūjitaṃ mahantaṃ; <br>
Upatissaṃ nibbutamappameyyaṃ, <br>
Muditamanā kusumehi abbhukiriṃ. <br>
</p>
<p><a class="msdiv" id="msdiv657"></a>
<a class="ms" id="p_19Vv_496"></a>
<a class="sc" id="12"></a>
Paramagatigatañca pūjayitvā, <br>
Antimadehadharaṃ isiṃ uḷāraṃ; <br>
Pahāya mānusakaṃ samussayaṃ, <br>
Tidasagatā idha māvasāmi ṭhānan”ti. <br>
</p>
</blockquote>
<p class="endsutta"><a class="sc" id="13"></a>
<a class="ms" id="p_19Vv_497"></a>
Pesavatīvimānaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>