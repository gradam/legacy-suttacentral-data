<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv78">
<article>
<div class="hgroup">
<p class="division">Vimānavatthu</p>
<p>Purisavimāna</p>
<p>Sunikkhittavagga</p>
<h1>Suvaṇṇavimānavatthu</h1>
</div>
<blockquote class="gatha">
<p>
<a class="msdiv" id="msdiv1134"></a>
<a class="ms" id="p_19Vv_982"></a>
<a class="sc" id="1"></a>
“Sovaṇṇamaye pabbatasmiṃ,<br>
vimānaṃ sabbatopabhaṃ;<br>
Hemajālapaṭicchannaṃ,<br>
kiṅkiṇijālakappitaṃ.<br>
</p>
<p>
<a class="msdiv" id="msdiv1135"></a>
<a class="ms" id="p_19Vv_983"></a>
<a class="sc" id="2"></a>
Aṭṭhaṃsā sukatā thambhā,<br>
sabbe veḷuriyāmayā;<br>
Ekamekāya aṃsiyā,<br>
ratanā satta nimmitā.<br>
</p>
<p>
<a class="msdiv" id="msdiv1136"></a>
<a class="ms" id="p_19Vv_984"></a>
<a class="sc" id="3"></a>
Veḷuriyasuvaṇṇassa,<br>
phalikā rūpiyassa ca;<br>
Masāragallamuttāhi,<br>
lohitaṅgamaṇīhi ca.<br>
</p>
<p>
<a class="msdiv" id="msdiv1137"></a>
<a class="ms" id="p_19Vv_985"></a>
<a class="sc" id="4"></a>
Citrā manoramā bhūmi,<br>
na tatthuddhaṃsatī rajo;<br>
Gopānasīgaṇā pītā,<br>
kūṭaṃ dhārenti nimmitā.<br>
</p>
<p>
<a class="msdiv" id="msdiv1138"></a>
<a class="ms" id="p_19Vv_986"></a>
<a class="sc" id="5"></a>
Sopānāni ca cattāri,<br>
nimmitā caturo disā;<br>
Nānāratanagabbhehi,<br>
ādiccova virocati.<br>
</p>
<p>
<a class="msdiv" id="msdiv1139"></a>
<a class="ms" id="p_19Vv_987"></a>
<a class="sc" id="6"></a>
Vediyā catasso tattha,<br>
vibhattā bhāgaso mitā;<br>
Daddallamānā ābhanti,<br>
samantā caturo disā.<br>
</p>
<p>
<a class="msdiv" id="msdiv1140"></a>
<a class="ms" id="p_19Vv_988"></a>
<a class="sc" id="7"></a>
Tasmiṃ vimāne pavare,<br>
devaputto mahappabho;<br>
Atirocasi vaṇṇena,<br>
udayantova bhāṇumā.<br>
</p>
<p>
<a class="msdiv" id="msdiv1141"></a>
<a class="ms" id="p_19Vv_989"></a>
<a class="sc" id="8"></a>
Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”.<br>
</p>
<p>
<a class="msdiv" id="msdiv1142"></a>
<a class="ms" id="p_19Vv_990"></a>
<a class="sc" id="9"></a>
So devaputto attamano,<br>
…pe… <br>
yassa kammassidaṃ phalaṃ.<br>
</p>
<p>
<a class="msdiv" id="msdiv1143"></a>
<a class="ms" id="p_19Vv_991"></a>
<a class="sc" id="10"></a>
“Ahaṃ andhakavindasmiṃ,<br>
buddhassādiccabandhuno;<br>
Vihāraṃ satthu kāresiṃ,<br>
pasanno sehi pāṇibhi.<br>
</p>
<p>
<a class="msdiv" id="msdiv1144"></a>
<a class="ms" id="p_19Vv_992"></a>
<a class="sc" id="11"></a>
Tattha gandhañca mālañca,<br>
paccayañca vilepanaṃ;<br>
Vihāraṃ satthu adāsiṃ,<br>
vippasannena cetasā;<br>
Tena mayhaṃ idaṃ laddhaṃ,<br>
vasaṃ vattemi nandane.<br>
</p>
<p>
<a class="msdiv" id="msdiv1145"></a>
<a class="ms" id="p_19Vv_993"></a>
<a class="sc" id="12"></a>
Nandane ca vane ramme,<br>
nānādijagaṇāyute;<br>
Ramāmi naccagītehi,<br>
accharāhi purakkhato”ti.<br>
</p>
</blockquote>
<p class="endsutta">
<a class="ms" id="p_19Vv_994"></a>
<a class="sc" id="13"></a>
Suvaṇṇavimānaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>