<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv44">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Mañjiṭṭhakavagga</p>
<h1>Vihāravimānavatthu</h1>
</div>
<blockquote class="gatha">
<p>
<a class="msdiv" id="msdiv729"></a>
<a class="ms" id="p_19Vv_577"></a>
<a class="sc" id="1"></a>
“Abhikkantena vaṇṇena,<br>
…pe… <br>
osadhī viya tārakā.<br>
</p>
<p>
<a class="msdiv" id="msdiv730"></a>
<a class="ms" id="p_19Vv_578"></a>
<a class="sc" id="2"></a>
Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.<br>
</p>
<p>
<a class="msdiv" id="msdiv731"></a>
<a class="ms" id="p_19Vv_579"></a>
<a class="sc" id="3"></a>
Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.<br>
</p>
<p>
<a class="msdiv" id="msdiv732"></a>
<a class="ms" id="p_19Vv_580"></a>
<a class="sc" id="4"></a>
Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.<br>
</p>
<p>
<a class="msdiv" id="msdiv733"></a>
<a class="ms" id="p_19Vv_581"></a>
<a class="sc" id="5"></a>
Vaṭaṃsakā vātadhutā,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.<br>
</p>
<p>
<a class="msdiv" id="msdiv734"></a>
<a class="ms" id="p_19Vv_582"></a>
<a class="sc" id="6"></a>
Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.<br>
</p>
<p>
<a class="msdiv" id="msdiv735"></a>
<a class="ms" id="p_19Vv_583"></a>
<a class="sc" id="7"></a>
Ghāyase taṃ sucigandhaṃ,<br>
rūpaṃ passasi amānusaṃ;<br>
Devate pucchitācikkha,<br>
kissa kammassidaṃ phalan”ti.<br>
</p>
<p>
<a class="msdiv" id="msdiv736"></a>
<a class="ms" id="p_19Vv_584"></a>
<a class="sc" id="8"></a>
“Sāvatthiyaṃ mayhaṃ sakhī bhadante,<br>
Saṃghassa kāresi mahāvihāraṃ;<br>
Tatthappasannā ahamānumodiṃ,<br>
Disvā agārañca piyañca metaṃ.<br>
</p>
<p>
<a class="msdiv" id="msdiv737"></a>
<a class="ms" id="p_19Vv_585"></a>
<a class="sc" id="9"></a>
Tāyeva me suddhanumodanāya,<br>
Laddhaṃ vimānabbhutadassaneyyaṃ;<br>
Samantato soḷasayojanāni,<br>
Vehāyasaṃ gacchati iddhiyā mama.<br>
</p>
<p>
<a class="msdiv" id="msdiv738"></a>
<a class="ms" id="p_19Vv_586"></a>
<a class="sc" id="10"></a>
Kūṭāgārā nivesā me,<br>
vibhattā bhāgaso mitā;<br>
Daddallamānā ābhanti,<br>
samantā satayojanaṃ.<br>
</p>
<p>
<a class="msdiv" id="msdiv739"></a>
<a class="ms" id="p_19Vv_587"></a>
<a class="sc" id="11"></a>
Pokkharañño ca me ettha,<br>
puthulomanisevitā;<br>
Acchodakā vippasannā,<br>
soṇṇavālukasanthatā.<br>
</p>
<p>
<a class="msdiv" id="msdiv740"></a>
<a class="ms" id="p_19Vv_588"></a>
<a class="sc" id="12"></a>
Nānāpadumasañchannā,<br>
puṇḍarīkasamotatā;<br>
Surabhī sampavāyanti,<br>
manuññā māluteritā.<br>
</p>
<p>
<a class="msdiv" id="msdiv741"></a>
<a class="ms" id="p_19Vv_589"></a>
<a class="sc" id="13"></a>
Jambuyo panasā tālā,<br>
nāḷikeravanāni ca;<br>
Antonivesane jātā,<br>
nānārukkhā aropimā.<br>
</p>
<p>
<a class="msdiv" id="msdiv742"></a>
<a class="ms" id="p_19Vv_590"></a>
<a class="sc" id="14"></a>
Nānātūriyasaṅghuṭṭhaṃ,<br>
accharāgaṇaghositaṃ;<br>
Yopi maṃ supine passe,<br>
sopi vitto siyā naro.<br>
</p>
<p>
<a class="msdiv" id="msdiv743"></a>
<a class="ms" id="p_19Vv_591"></a>
<a class="sc" id="15"></a>
Etādisaṃ abbhutadassaneyyaṃ,<br>
Vimānaṃ sabbasopabhaṃ;<br>
Mama kammehi nibbattaṃ,<br>
Alaṃ puññāni kātave”ti.<br>
</p>
<p>
<a class="msdiv" id="msdiv744"></a>
<a class="ms" id="p_19Vv_592"></a>
<a class="sc" id="16"></a>
“Tāyeva te suddhanumodanāya,<br>
Laddhaṃ vimānabbhutadassaneyyaṃ;<br>
Yā ceva sā dānamadāsi nārī,<br>
Tassā gatiṃ brūhi kuhiṃ uppannā sā”ti.<br>
</p>
<p>
<a class="msdiv" id="msdiv745"></a>
<a class="ms" id="p_19Vv_593"></a>
<a class="sc" id="17"></a>
“Yā sā ahu mayhaṃ sakhī bhadante,<br>
Saṃghassa kāresi mahāvihāraṃ;<br>
Viññātadhammā sā adāsi dānaṃ,<br>
Uppannā nimmānaratīsu devesu.<br>
</p>
<p>
<a class="msdiv" id="msdiv746"></a>
<a class="ms" id="p_19Vv_594"></a>
<a class="sc" id="18"></a>
Pajāpatī tassa sunimmitassa,<br>
Acintiyā kammavipākā tassā;<br>
Yametaṃ pucchasi kuhiṃ uppannā sāti,<br>
Taṃ te viyākāsiṃ anaññathā ahaṃ.<br>
</p>
<p>
<a class="msdiv" id="msdiv747"></a>
<a class="ms" id="p_19Vv_595"></a>
<a class="sc" id="19"></a>
Tenahaññepi samādapetha,<br>
Saṃghassa dānāni dadātha vittā;<br>
Dhammañca suṇātha pasannamānasā,<br>
Sudullabho laddho manussalābho.<br>
</p>
<p>
<a class="msdiv" id="msdiv748"></a>
<a class="ms" id="p_19Vv_596"></a>
<a class="sc" id="20"></a>
Yaṃ maggaṃ maggādhipatī adesayi,<br>
Brahmassaro kañcanasannibhattaco;<br>
Saṃghassa dānāni dadātha vittā,<br>
Mahapphalā yattha bhavanti dakkhiṇā.<br>
</p>
<p>
<a class="msdiv" id="msdiv749"></a>
<a class="ms" id="p_19Vv_597"></a>
<a class="sc" id="21"></a>
Ye puggalā aṭṭha sataṃ pasatthā,<br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni.<br>
</p>
<p>
<a class="msdiv" id="msdiv750"></a>
<a class="ms" id="p_19Vv_598"></a>
<a class="sc" id="22"></a>
Cattāro ca paṭipannā,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito.<br>
</p>
<p>
<a class="msdiv" id="msdiv751"></a>
<a class="ms" id="p_19Vv_599"></a>
<a class="sc" id="23"></a>
Yajamānānaṃ manussānaṃ,<br>
puññapekkhāna pāṇinaṃ;<br>
Karotaṃ opadhikaṃ puññaṃ,<br>
saṃghe dinnaṃ mahapphalaṃ.<br>
</p>
<p>
<a class="msdiv" id="msdiv752"></a>
<a class="ms" id="p_19Vv_600"></a>
<a class="sc" id="24"></a>
Eso hi saṃgho vipulo mahaggato,<br>
Esappameyyo udadhīva sāgaro;<br>
Etehi seṭṭhā naravīrasāvakā,<br>
Pabhaṅkarā dhammamudīrayanti.<br>
</p>
<p>
<a class="msdiv" id="msdiv753"></a>
<a class="ms" id="p_19Vv_601"></a>
<a class="sc" id="25"></a>
Tesaṃ sudinnaṃ suhutaṃ suyiṭṭhaṃ,<br>
Ye saṃghamuddissa dadanti dānaṃ;<br>
Sā dakkhiṇā saṃghagatā patiṭṭhitā,<br>
Mahapphalā lokavidūna vaṇṇitā.<br>
</p>
<p>
<a class="msdiv" id="msdiv754"></a>
<a class="ms" id="p_19Vv_602"></a>
<a class="sc" id="26"></a>
Etādisaṃ yaññamanussarantā,<br>
Ye vedajātā vicaranti loke;<br>
Vineyya maccheramalaṃ samūlaṃ,<br>
Aninditā saggamupenti ṭhānan”ti.<br>
</p>
</blockquote>
<p class="endsutta">
<a class="ms" id="p_19Vv_603"></a>
<a class="sc" id="27"></a>
Vihāravimānaṃ chaṭṭhaṃ.<br>
Bhāṇavāraṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>