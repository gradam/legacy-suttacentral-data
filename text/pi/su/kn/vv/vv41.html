<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="vv41">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Mañjiṭṭhakavagga</p>
<h1>Nāgavimānavatthu</h1>
</div>
<blockquote class="gatha">
<p>
<a class="msdiv" id="msdiv705"></a>
<a class="ms" id="p_19Vv_553"></a>
<a class="sc" id="1"></a>
“Alaṅkatā maṇikañcanācitaṃ,<br>
Sovaṇṇajālacitaṃ mahantaṃ;<br>
Abhiruyha gajavaraṃ sukappitaṃ,<br>
Idhāgamā vehāyasaṃ antalikkhe.<br>
</p>
<p>
<a class="msdiv" id="msdiv706"></a>
<a class="ms" id="p_19Vv_554"></a>
<a class="sc" id="2"></a>
Nāgassa dantesu duvesu nimmitā,<br>
Acchodakā paduminiyo suphullā;<br>
Padumesu ca tūriyagaṇā pabhijjare,<br>
Imā ca naccanti manoharāyo.<br>
</p>
<p>
<a class="msdiv" id="msdiv707"></a>
<a class="ms" id="p_19Vv_555"></a>
<a class="sc" id="3"></a>
Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.<br>
</p>
<p>
<a class="msdiv" id="msdiv708"></a>
<a class="ms" id="p_19Vv_556"></a>
<a class="sc" id="4"></a>
“Bārāṇasiyaṃ upasaṅkamitvā,<br>
Buddhassahaṃ vatthayugaṃ adāsiṃ;<br>
Pādāni vanditvā chamā nisīdiṃ,<br>
Vittā cahaṃ añjalikaṃ akāsiṃ.<br>
</p>
<p>
<a class="msdiv" id="msdiv709"></a>
<a class="ms" id="p_19Vv_557"></a>
<a class="sc" id="5"></a>
Buddho ca me kañcanasannibhattaco,<br>
Adesayi samudayadukkhaniccataṃ;<br>
Asaṅkhataṃ dukkhanirodhasassataṃ,<br>
Maggaṃ adesayi yato vijānisaṃ.<br>
</p>
<p>
<a class="msdiv" id="msdiv710"></a>
<a class="ms" id="p_19Vv_558"></a>
<a class="sc" id="6"></a>
Appāyukī kālakatā tato cutā,<br>
Upapannā tidasagaṇaṃ yasassinī;<br>
Sakkassahaṃ aññatarā pajāpati,<br>
Yasuttarā nāma disāsu vissutā”ti.<br>
</p>
</blockquote>
<p class="endsutta">
<a class="ms" id="p_19Vv_559"></a>
<a class="sc" id="7"></a>
Nāgavimānaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>