<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="vv41">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>­Mañjiṭ­ṭha­ka­vagga</p>
<h1>3. Nāgavi­mānavat­thu</h1>
</div>
<blockquote class="gatha">
<p><a class="sc" id="1"></a><a class="verse-num-sc" id="verse-num-sc497"></a><a class="pts2ed" id="pts2ed59"></a><a class="ms" id="p_19Vv_553"></a><a class="msdiv" id="msdiv705"></a>“Alaṅkatā maṇi­kañ­canā­citaṃ,<br>
Sovaṇ­ṇa­jā­lacitaṃ mahantaṃ;<br>
Abhiruyha gajavaraṃ sukappitaṃ,<br>
Idhāgamā <span class="var" title="vehāsayaṃ (bj, s2, s3, pts1-2)" id="note177">vehāyasaṃ</span> antalikkhe.</p>
<p><a class="sc" id="2"></a><a class="verse-num-sc" id="verse-num-sc498"></a><a class="ms" id="p_19Vv_554"></a><a class="msdiv" id="msdiv706"></a>Nāgassa dantesu duvesu nimmitā,<br>
<span class="var" title="acchodikā (bj, pts2, mr)" id="note178">Acchodakā</span> paduminiyo suphullā;<br>
Padumesu ca tūriyagaṇā pabhijjare,<br>
Imā ca naccanti manoharāyo.</p>
<p><a class="sc" id="3"></a><a class="verse-num-sc" id="verse-num-sc499"></a><a class="ms" id="p_19Vv_555"></a><a class="msdiv" id="msdiv707"></a>Devid­dhi­pattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class="sc" id="4"></a><a class="verse-num-sc" id="verse-num-sc500"></a><a class="ms" id="p_19Vv_556"></a><a class="msdiv" id="msdiv708"></a>“Bārāṇasiyaṃ upasaṅkamitvā,<br>
Buddhassahaṃ vatthayugaṃ adāsiṃ;<br>
Pādāni <span class="var" title="vanditva (bj, pts1-2)" id="note179">vanditvā</span> chamā nisīdiṃ,<br>
Vittā cahaṃ añjalikaṃ akāsiṃ.</p>
<p><a class="sc" id="5"></a><a class="verse-num-sc" id="verse-num-sc501"></a><a class="ms" id="p_19Vv_557"></a><a class="msdiv" id="msdiv709"></a>Buddho ca me kañ­cana­sanni­bhat­taco,<br>
Adesayi samuda­ya­duk­kha­nicca­taṃ;<br>
Asaṅkhataṃ duk­kha­nirodha­sassa­taṃ,<br>
Maggaṃ <span class="var" title="adesesi (bj, pts2)" id="note180">adesayi</span> yato vijānisaṃ.</p>
<p><a class="sc" id="6"></a><a class="verse-num-sc" id="verse-num-sc502"></a><a class="ms" id="p_19Vv_558"></a><a class="msdiv" id="msdiv710"></a>Appāyukī kālakatā tato cutā,<br>
Upapannā tidasagaṇaṃ yasassinī;<br>
Sakkassahaṃ aññatarā pajāpati,<br>
Yasuttarā nāma disāsu vissutā”ti.</p>
</blockquote>
<p class="endsutta"><a class="sc" id="7"></a><a class="ms" id="p_19Vv_559"></a>Nāgavimānaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
