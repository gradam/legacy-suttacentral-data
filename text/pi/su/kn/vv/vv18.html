<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="vv18">
<article>
<div class="hgroup">
<p class="division">Vimānavatthu</p>
<p>Itthivimāna</p>
<p>Cittalatāvagga</p>
<h1>1 Dāsivimānavatthu</h1>
</div>
<blockquote class="gatha">
<p><a class="msdiv" id="msdiv157"></a>
<a class="ms" id="p_19Vv_178"></a>
<a class="sc" id="1"></a>
“Api sakkova devindo, <br>
ramme cittalatāvane; <br>
Samantā anupariyāsi, <br>
nārīgaṇapurakkhatā; <br>
Obhāsentī disā sabbā, <br>
osadhī viya tārakā. <br>
</p>
<p><a class="msdiv" id="msdiv158"></a>
<a class="ms" id="p_19Vv_179"></a>
<a class="sc" id="2"></a>
Kena tetādiso vaṇṇo, <br>
kena te idha mijjhati; <br>
Uppajjanti ca te bhogā, <br>
ye keci manaso piyā. <br>
</p>
<p><a class="msdiv" id="msdiv159"></a>
<a class="ms" id="p_19Vv_180"></a>
<a class="sc" id="3"></a>
Pucchāmi taṃ devi mahānubhāve, <br>
Manussabhūtā kimakāsi puññaṃ; <br>
Kenāsi evaṃ jalitānubhāvā, <br>
Vaṇṇo ca te sabbadisā pabhāsatī”ti. <br>
</p>
<p><a class="msdiv" id="msdiv160"></a>
<a class="ms" id="p_19Vv_181"></a>
<a class="sc" id="4"></a>
Sā devatā attamanā, <br>
moggallānena pucchitā; <br>
Pañhaṃ puṭṭhā viyākāsi, <br>
yassa kammassidaṃ phalaṃ. <br>
</p>
<p><a class="msdiv" id="msdiv161"></a>
<a class="ms" id="p_19Vv_182"></a>
<a class="sc" id="5"></a>
“Ahaṃ manussesu manussabhūtā, <br>
Dāsī ahosiṃ parapessiyā kule. <br>
</p>
<p><a class="msdiv" id="msdiv162"></a>
<a class="ms" id="p_19Vv_183"></a>
<a class="sc" id="6"></a>
Upāsikā cakkhumato, <br>
gotamassa yasassino; <br>
Tassā me nikkamo āsi, <br>
sāsane tassa tādino. <br>
</p>
<p><a class="msdiv" id="msdiv163"></a>
<a class="ms" id="p_19Vv_184"></a>
<a class="sc" id="7"></a>
Kāmaṃ bhijjatuyaṃ kāyo, <br>
neva atthettha saṇṭhanaṃ; <br>
Sikkhāpadānaṃ pañcannaṃ, <br>
maggo sovatthiko sivo. <br>
</p>
<p><a class="msdiv" id="msdiv164"></a>
<a class="ms" id="p_19Vv_185"></a>
<a class="sc" id="8"></a>
Akaṇṭako agahano, <br>
uju sabbhi pavedito; <br>
Nikkamassa phalaṃ passa, <br>
yathidaṃ pāpuṇitthikā. <br>
</p>
<p><a class="msdiv" id="msdiv165"></a>
<a class="ms" id="p_19Vv_186"></a>
<a class="sc" id="9"></a>
Āmantanikā raññomhi, <br>
sakkassa vasavattino; <br>
Saṭṭhi tūriyasahassāni, <br>
paṭibodhaṃ karonti me. <br>
</p>
<p><a class="msdiv" id="msdiv166"></a>
<a class="ms" id="p_19Vv_187"></a>
<a class="sc" id="10"></a>
Ālambo gaggaro bhīmo, <br>
sādhuvādī ca saṃsayo; <br>
Pokkharo ca suphasso ca, <br>
viṇāmokkhā ca nāriyo. <br>
</p>
<p><a class="msdiv" id="msdiv167"></a>
<a class="ms" id="p_19Vv_188"></a>
<a class="sc" id="11"></a>
Nandā ceva sunandā ca, <br>
soṇadinnā sucimhitā; <br>
Alambusā missakesī ca, <br>
puṇḍarīkāti dāruṇī. <br>
</p>
<p><a class="msdiv" id="msdiv168"></a>
<a class="ms" id="p_19Vv_189"></a>
<a class="sc" id="12"></a>
Eṇīphassā suphassā ca, <br>
subhaddā muduvādinī; <br>
Etā caññā ca seyyāse, <br>
accharānaṃ pabodhikā. <br>
</p>
<p><a class="msdiv" id="msdiv169"></a>
<a class="ms" id="p_19Vv_190"></a>
<a class="sc" id="13"></a>
Tā maṃ kālenupāgantvā, <br>
abhibhāsanti devatā; <br>
Handa naccāma gāyāma, <br>
handa taṃ ramayāmase. <br>
</p>
<p><a class="msdiv" id="msdiv170"></a>
<a class="ms" id="p_19Vv_191"></a>
<a class="sc" id="14"></a>
Nayidaṃ akatapuññānaṃ, <br>
katapuññānamevidaṃ; <br>
Asokaṃ nandanaṃ rammaṃ, <br>
tidasānaṃ mahāvanaṃ. <br>
</p>
<p><a class="msdiv" id="msdiv171"></a>
<a class="ms" id="p_19Vv_192"></a>
<a class="sc" id="15"></a>
Sukhaṃ akatapuññānaṃ, <br>
idha natthi parattha ca; <br>
Sukhañca katapuññānaṃ, <br>
idha ceva parattha ca. <br>
</p>
<p><a class="msdiv" id="msdiv172"></a>
<a class="ms" id="p_19Vv_193"></a>
<a class="sc" id="16"></a>
Tesaṃ sahabyakāmānaṃ, <br>
kattabbaṃ kusalaṃ bahuṃ; <br>
Katapuññā hi modanti, <br>
sagge bhogasamaṅgino”ti. <br>
</p>
</blockquote>
<p class="endsutta"><a class="sc" id="17"></a>
<a class="ms" id="p_19Vv_194"></a>
Dāsivimānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>