<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ps2.11">
<article>
<div class="hgroup">
<p class="division">Paṭisambhidāmagga</p>
<p>Yuganaddhavagga</p>
<h1>Suññakathā</h1>
</div>
<p>
<a class="ms" id="p_26Ps_1699"></a><a class="msdiv" id="msdiv46"></a>
<a class="sc" id="1"></a>Evaṃ me sutaṃ—  ekaṃ samayaṃ bhagavā sāvatthiyaṃ
viharati jetavane anāthapiṇḍikassa ārāme. Atha kho āyasmā ānando yena bhagavā
tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.
Ekamantaṃ nisinno kho āyasmā ānando bhagavantaṃ etadavoca— </p>
<p>
<a class="ms" id="p_26Ps_1700"></a><a class="sc" id="2"></a>“‘Suñño loko, suñño
loko’ti, bhante, vuccati. Kittāvatā nu kho, bhante, ‘suñño loko’ti vuccatī”ti?
“Yasmā kho, ānanda, suññaṃ attena vā attaniyena vā, tasmā ‘suñño loko’ti
vuccati. Kiñcānanda, suññaṃ attena vā attaniyena vā? Cakkhu kho, ānanda, suññaṃ
attena vā attaniyena vā. Rūpā suññā attena vā attaniyena vā. Cakkhuviññāṇaṃ
suññaṃ attena vā attaniyena vā. Cakkhusamphasso suñño attena vā attaniyena vā.
Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā
adukkhamasukhaṃ vā, tampi suññaṃ attena vā attaniyena vā.</p>
<p>
<a class="ms" id="p_26Ps_1701"></a><a class="sc" id="3"></a>Sotaṃ suññaṃ…pe…
saddā suññā…  ghānaṃ suññaṃ…  gandhā suññā…  jivhā suññā…  rasā suññā…  kāyo
suñño…  phoṭṭhabbā suññā…  mano suñño attena vā attaniyena vā. Dhammā suññā
attena vā attaniyena vā. Manoviññāṇaṃ suññaṃ attena vā attaniyena vā.
Manosamphasso suñño attena vā attaniyena vā. Yampidaṃ manosamphassapaccayā
uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi suññaṃ
attena vā attaniyena vā. Yasmā kho, ānanda, suññaṃ attena vā attaniyena vā
tasmā ‘suñño loko’ti vuccatī”ti.</p>
<h2>1 Mātikā</h2>
<p>
<a class="ms" id="p_26Ps_1702"></a><a class="msdiv" id="msdiv47"></a>
<a class="sc" id="4"></a>Suññasuññaṃ, saṅkhārasuññaṃ, vipariṇāmasuññaṃ,
aggasuññaṃ, lakkhaṇasuññaṃ, vikkhambhanasuññaṃ, tadaṅgasuññaṃ,
samucchedasuññaṃ, paṭippassaddhisuññaṃ, nissaraṇasuññaṃ, ajjhattasuññaṃ,
bahiddhāsuññaṃ, dubhatosuññaṃ, sabhāgasuññaṃ, visabhāgasuññaṃ, esanāsuññaṃ,
pariggahasuññaṃ, paṭilābhasuññaṃ, paṭivedhasuññaṃ, ekattasuññaṃ, nānattasuññaṃ,
khantisuññaṃ, adhiṭṭhānasuññaṃ, pariyogāhaṇasuññaṃ, sampajānassa
pavattapariyādānaṃ sabbasuññatānaṃ paramatthasuññaṃ. [25]</p>
<h2>2 Niddesa</h2>
<p>
<a class="ms" id="p_26Ps_1703"></a><a class="msdiv" id="msdiv48"></a>
<a class="sc" id="5"></a>Katamaṃ
<strong>suññasuññaṃ?</strong> Cakkhu suññaṃ attena vā attaniyena vā niccena vā
dhuvena vā sassatena vā avipariṇāmadhammena vā. Sotaṃ suññaṃ…pe…  ghānaṃ
suññaṃ…  jivhā suññā…  kāyo suñño…  mano suñño attena vā attaniyena vā niccena
vā dhuvena vā sassatena vā avipariṇāmadhammena vā. Idaṃ suññasuññaṃ. (1)</p>
<p>
<a class="ms" id="p_26Ps_1704"></a><a class="sc" id="6"></a>Katamaṃ
<strong>saṅkhārasuññaṃ?</strong> Tayo saṅkhārā—  puññābhisaṅkhāro,
apuññābhisaṅkhāro, āneñjābhisaṅkhāro. Puññābhisaṅkhāro apuññābhisaṅkhārena ca
āneñjābhisaṅkhārena ca suñño. Apuññābhisaṅkhāro puññābhisaṅkhārena ca
āneñjābhisaṅkhārena ca suñño. Āneñjābhisaṅkhāro puññābhisaṅkhārena ca
apuññābhisaṅkhārena ca suñño. Ime tayo saṅkhārā.</p>
<p>
<a class="ms" id="p_26Ps_1705"></a><a class="sc" id="7"></a>Aparepi tayo
saṅkhārā—  kāyasaṅkhāro, vacīsaṅkhāro, cittasaṅkhāro. Kāyasaṅkhāro
vacīsaṅkhārena ca cittasaṅkhārena ca suñño. Vacīsaṅkhāro kāyasaṅkhārena ca
cittasaṅkhārena ca suñño. Cittasaṅkhāro kāyasaṅkhārena ca vacīsaṅkhārena ca
suñño. Ime tayo saṅkhārā.</p>
<p>
<a class="ms" id="p_26Ps_1706"></a><a class="sc" id="8"></a>Aparepi tayo
saṅkhārā—  atītā saṅkhārā, anāgatā saṅkhārā, paccuppannā saṅkhārā. Atītā
saṅkhārā anāgatehi ca paccuppannehi ca saṅkhārehi suññā. Anāgatā saṅkhārā
atītehi ca paccuppannehi ca saṅkhārehi suññā paccuppannā saṅkhārā atītehi ca
anāgatehi ca saṅkhārehi suññā. Ime tayo saṅkhārā; idaṃ saṅkhārasuññaṃ. (2)</p>
<p>
<a class="ms" id="p_26Ps_1707"></a><a class="sc" id="9"></a>Katamaṃ
<strong>vipariṇāmasuññaṃ?</strong> Jātaṃ rūpaṃ sabhāvena suññaṃ. Vigataṃ rūpaṃ
vipariṇatañceva suññañca. Jātā vedanā sabhāvena suññā. Vigatā vedanā vipariṇatā
ceva suññā ca…pe…  jātā saññā…  jātā saṅkhārā…  jātaṃ viññāṇaṃ…  jātaṃ
cakkhu…pe…  jāto bhavo sabhāvena suñño. Vigato bhavo vipariṇato ceva suñño ca.
Idaṃ vipariṇāmasuññaṃ. (3)</p>
<p>
<a class="ms" id="p_26Ps_1708"></a><a class="sc" id="10"></a>Katamaṃ
<strong>aggasuññaṃ?</strong> Aggametaṃ padaṃ seṭṭhametaṃ padaṃ visiṭṭhametaṃ
padaṃ yadidaṃ sabbasaṅkhārasamatho sabbūpadhipaṭinissaggo taṇhakkhayo virāgo
nirodho nibbānaṃ. Idaṃ aggasuññaṃ. (4)</p>
<p>
<a class="ms" id="p_26Ps_1709"></a><a class="sc" id="11"></a>Katamaṃ
<strong>lakkhaṇasuññaṃ?</strong> Dve lakkhaṇāni—  bālalakkhaṇañca
paṇḍitalakkhaṇañca. Bālalakkhaṇaṃ paṇḍitalakkhaṇena suññaṃ. Paṇḍitalakkhaṇaṃ
bālalakkhaṇena suññaṃ. Tīṇi lakkhaṇāni—  uppādalakkhaṇaṃ, vayalakkhaṇaṃ,
ṭhitaññathattalakkhaṇaṃ. Uppādalakkhaṇaṃ vayalakkhaṇena ca
ṭhitaññathattalakkhaṇena ca suññaṃ. Vayalakkhaṇaṃ uppādalakkhaṇena ca
ṭhitaññathattalakkhaṇena ca suññaṃ, ṭhitaññathattalakkhaṇaṃ uppādalakkhaṇena ca
vayalakkhaṇena ca suññaṃ.</p>
<p>
<a class="ms" id="p_26Ps_1710"></a><a class="sc" id="12"></a>Rūpassa
uppādalakkhaṇaṃ vayalakkhaṇena ca ṭhitaññathattalakkhaṇena ca suññaṃ. Rūpassa
vayalakkhaṇaṃ uppādalakkhaṇena ca ṭhitaññathattalakkhaṇena ca suññaṃ. Rūpassa
ṭhitaññathattalakkhaṇaṃ uppādalakkhaṇena ca vayalakkhaṇena ca suññaṃ.
Vedanāya…pe…  saññāya…  saṅkhārānaṃ…  viññāṇassa…  cakkhussa…  jarāmaraṇassa
uppādalakkhaṇaṃ vayalakkhaṇena ca ṭhitaññathattalakkhaṇena ca suññaṃ.
Jarāmaraṇassa vayalakkhaṇaṃ uppādalakkhaṇena ca ṭhitaññathattalakkhaṇena ca
suññaṃ. Jarāmaraṇassa ṭhitaññathattalakkhaṇaṃ uppādalakkhaṇena ca
vayalakkhaṇena ca suññaṃ. Idaṃ lakkhaṇasuññaṃ. (5)</p>
<p>
<a class="ms" id="p_26Ps_1711"></a><a class="sc" id="13"></a>Katamaṃ
<strong>vikkhambhanasuññaṃ?</strong> Nekkhammena kāmacchando vikkhambhito ceva
suñño ca. Abyāpādena byāpādo vikkhambhito ceva suñño ca. Ālokasaññāya
thinamiddhaṃ vikkhambhitañceva suññañca. Avikkhepena uddhaccaṃ
vikkhambhitañceva suññañca. Dhammavavatthānena vicikicchā vikkhambhitā ceva
suññā ca. Ñāṇena avijjā vikkhambhitā ceva suññā ca. Pāmojjena arati
vikkhambhitā ceva suññā ca. Paṭhamena jhānena nīvaraṇā vikkhambhitā ceva suññā
ca…pe…  arahattamaggena sabbakilesā vikkhambhitā ceva suññā ca. Idaṃ
vikkhambhanasuññaṃ. (6)</p>
<p>
<a class="ms" id="p_26Ps_1712"></a><a class="sc" id="14"></a>Katamaṃ
<strong>tadaṅgasuññaṃ?</strong> Nekkhammena kāmacchando tadaṅgasuñño.
Abyāpādena byāpādo tadaṅgasuñño. Ālokasaññāya thinamiddhaṃ tadaṅgasuññaṃ.
Avikkhepena uddhaccaṃ tadaṅgasuññaṃ. Dhammavavatthānena vicikicchā
tadaṅgasuññā. Ñāṇena avijjā tadaṅgasuññā. Pāmojjena arati tadaṅgasuññā.
Paṭhamena jhānena nīvaraṇā tadaṅgasuññā…pe…  vivaṭṭanānupassanāya
saññogābhiniveso tadaṅgasuñño. Idaṃ tadaṅgasuññaṃ. (7)</p>
<p>
<a class="ms" id="p_26Ps_1713"></a><a class="sc" id="15"></a>Katamaṃ
<strong>samucchedasuññaṃ?</strong> Nekkhammena kāmacchando samucchinno ceva
suñño ca. Abyāpādena byāpādo samucchinno ceva suñño ca. Ālokasaññāya
thinamiddhaṃ samucchinnañceva suññañca. Avikkhepena uddhaccaṃ samucchinnañceva
suññañca. Dhammavavatthānena vicikicchā samucchinnā ceva suññā ca. Ñāṇena
avijjā samucchinnā ceva suññā ca. Pāmojjena arati samucchinnā ceva suññā ca.
Paṭhamena jhānena nīvaraṇā samucchinnā ceva suññā ca…pe…  arahattamaggena
sabbakilesā samucchinnā ceva suññā ca. Idaṃ samucchedasuññaṃ. (8)</p>
<p>
<a class="ms" id="p_26Ps_1714"></a><a class="sc" id="16"></a>Katamaṃ
<strong>paṭippassaddhisuññaṃ?</strong> Nekkhammena kāmacchando paṭippassaddho
ceva suñño ca. Abyāpādena byāpādo paṭippassaddho ceva suñño ca. Ālokasaññāya
thinamiddhaṃ paṭippassaddhañceva suññañca. Avikkhepena uddhaccaṃ
paṭippassaddhañceva suññañca. Dhammavavatthānena vicikicchā paṭippassaddhā ceva
suññā ca. Ñāṇena avijjā paṭippassaddhā ceva suññā ca. Pāmojjena arati
paṭippassaddhā ceva suññā ca. Paṭhamena jhānena nīvaraṇā paṭippassaddhā ceva
suññā ca…pe…  arahattamaggena sabbakilesā paṭippassaddhā ceva suññā ca. Idaṃ
paṭippassaddhisuññaṃ. (9)</p>
<p>
<a class="ms" id="p_26Ps_1715"></a><a class="sc" id="17"></a>Katamaṃ
<strong>nissaraṇasuññaṃ?</strong> Nekkhammena kāmacchando nissaṭo ceva suñño
ca. Abyāpādena byāpādo nissaṭo ceva suñño ca. Ālokasaññāya thinamiddhaṃ
nissaṭañceva suññañca. Avikkhepena uddhaccaṃ nissaṭañceva suññañca.
Dhammavavatthānena vicikicchā nissaṭā ceva suññā ca. Ñāṇena avijjā nissaṭā ceva
suññā ca. Pāmojjena arati nissaṭā ceva suññā ca. Paṭhamena jhānena nīvaraṇā
nissaṭā ceva suññā ca …pe…  arahattamaggena sabbakilesā nissaṭā ceva suññā ca.
Idaṃ nissaraṇasuññaṃ. (10)</p>
<p>
<a class="ms" id="p_26Ps_1716"></a><a class="sc" id="18"></a>Katamaṃ
<strong>ajjhattasuññaṃ?</strong> Ajjhattaṃ cakkhuṃ suññaṃ attena vā attaniyena
vā niccena vā dhuvena vā sassatena vā avipariṇāmadhammena vā. Ajjhattaṃ sotaṃ
suññaṃ…  ajjhattaṃ ghānaṃ suññaṃ…  ajjhattaṃ jivhā suññā…  ajjhattaṃ kāyo
suñño…  ajjhattaṃ mano suñño attena vā attaniyena vā niccena vā dhuvena vā
sassatena vā avipariṇāmadhammena vā. Idaṃ ajjhattasuññaṃ. (11)</p>
<p>
<a class="ms" id="p_26Ps_1717"></a><a class="sc" id="19"></a>Katamaṃ
<strong>bahiddhāsuññaṃ?</strong> Bahiddhā rūpā suññā…pe…  bahiddhā dhammā suññā
attena vā attaniyena vā niccena vā dhuvena vā sassatena vā avipariṇāmadhammena
vā. Idaṃ bahiddhāsuññaṃ. (12)</p>
<p>
<a class="ms" id="p_26Ps_1718"></a><a class="sc" id="20"></a>Katamaṃ
<strong>dubhatosuññaṃ?</strong> Yañca ajjhattaṃ cakkhu ye ca bahiddhā rūpā
ubhayametaṃ suññaṃ attena vā attaniyena vā niccena vā dhuvena vā sassatena vā
avipariṇāmadhammena vā. Yañca ajjhattaṃ sotaṃ ye ca bahiddhā saddā…pe…  yañca
ajjhattaṃ ghānaṃ ye ca bahiddhā gandhā…  yā ca ajjhattaṃ jivhā ye ca bahiddhā
rasā…  yo ca ajjhattaṃ kāyo ye ca bahiddhā phoṭṭhabbā…  yo ca ajjhattaṃ mano ye
ca bahiddhā dhammā ubhayametaṃ suññaṃ attena vā attaniyena vā niccena vā
dhuvena vā sassatena vā avipariṇāmadhammena vā. Idaṃ dubhatosuññaṃ. (13)</p>
<p>
<a class="ms" id="p_26Ps_1719"></a><a class="sc" id="21"></a>Katamaṃ
<strong>sabhāgasuññaṃ?</strong> Cha ajjhattikāni āyatanāni sabhāgāni ceva
suññāni ca. Cha bāhirāni āyatanāni sabhāgāni ceva suññāni ca. Cha viññāṇakāyā
sabhāgā ceva suññā ca. Cha phassakāyā sabhāgā ceva suññā ca. Cha vedanākāyā
sabhāgā ceva suññā ca. Cha saññākāyā sabhāgā ceva suññā ca. Cha cetanākāyā
sabhāgā ceva suññā ca. Idaṃ sabhāgasuññaṃ. (14)</p>
<p>
<a class="ms" id="p_26Ps_1720"></a><a class="sc" id="22"></a>Katamaṃ
<strong>visabhāgasuññaṃ?</strong> Cha ajjhattikāni āyatanāni chahi bāhirehi
āyatanehi visabhāgāni ceva suññāni ca. Cha bāhirāni āyatanāni chahi
viññāṇakāyehi visabhāgāni ceva suññāni ca. Cha viññāṇakāyā chahi phassakāyehi
visabhāgā ceva suññā ca. Cha phassakāyā chahi vedanākāyehi visabhāgā ceva suññā
ca. Cha vedanākāyā chahi saññākāyehi visabhāgā ceva suññā ca. Cha saññākāyā
chahi cetanākāyehi visabhāgā ceva suññā ca. Idaṃ visabhāgasuññaṃ. (15)</p>
<p>
<a class="ms" id="p_26Ps_1721"></a><a class="sc" id="23"></a>Katamaṃ
<strong>esanāsuññaṃ?</strong> Nekkhammesanā kāmacchandena suññā. Abyāpādesanā
byāpādena suññā. Ālokasaññesanā thinamiddhena suññā. Avikkhepesanā uddhaccena
suññā. Dhammavavatthānesanā vicikicchāya suññā. Ñāṇesanā avijjāya suññā.
Pāmojjesanā aratiyā suññā. Paṭhamajjhānesanā nīvaraṇehi suññā…pe…
arahattamaggesanā sabbakilesehi suññā. Idaṃ esanāsuññaṃ. (16)</p>
<p>
<a class="ms" id="p_26Ps_1722"></a><a class="sc" id="24"></a>Katamaṃ
<strong>pariggahasuññaṃ?</strong> Nekkhammapariggaho kāmacchandena suñño.
Abyāpādapariggaho byāpādena suñño. Ālokasaññāpariggaho thinamiddhena suñño.
Avikkhepapariggaho uddhaccena suñño. Dhammavavatthānapariggaho vicikicchāya
suñño. Ñāṇapariggaho avijjāya suñño. Pāmojjapariggaho aratiyā suñño.
Paṭhamajjhānapariggaho nīvaraṇehi suñño…pe…  arahattamaggapariggaho
sabbakilesehi suñño. Idaṃ pariggahasuññaṃ. (17)</p>
<p>
<a class="ms" id="p_26Ps_1723"></a><a class="sc" id="25"></a>Katamaṃ
<strong>paṭilābhasuññaṃ?</strong> Nekkhammapaṭilābho kāmacchandena suñño.
Abyāpādapaṭilābho byāpādena suñño. Ālokasaññāpaṭilābho thinamiddhena suñño.
Avikkhepapaṭilābho uddhaccena suñño. Dhammavavatthānapaṭilābho vicikicchāya
suñño. Ñāṇapaṭilābho avijjāya suñño. Pāmojjapaṭilābho aratiyā suñño.
Paṭhamajjhānapaṭilābho nīvaraṇehi suñño…pe…  arahattamaggapaṭilābho
sabbakilesehi suñño. Idaṃ paṭilābhasuññaṃ. (18)</p>
<p>
<a class="ms" id="p_26Ps_1724"></a><a class="sc" id="26"></a>Katamaṃ
<strong>paṭivedhasuññaṃ?</strong> Nekkhammappaṭivedho kāmacchandena suñño.
Abyāpādappaṭivedho byāpādena suñño. Ālokasaññāppaṭivedho thinamiddhena suñño.
Avikkhepappaṭivedho uddhaccena suñño. Dhammavavatthānappaṭivedho vicikicchāya
suñño. Ñāṇappaṭivedho avijjāya suñño. Pāmojjappaṭivedho aratiyā suñño.
Paṭhamajjhānappaṭivedho nīvaraṇehi suñño…pe…  arahattamaggappaṭivedho
sabbakilesehi suñño. Idaṃ paṭivedhasuññaṃ. (19)</p>
<p>
<a class="ms" id="p_26Ps_1725"></a><a class="sc" id="27"></a>Katamaṃ
<strong>ekattasuññaṃ, nānattasuññaṃ?</strong> Kāmacchando nānattaṃ, nekkhammaṃ
ekattaṃ. Nekkhammekattaṃ cetayato kāmacchandena suññaṃ. Byāpādo nānattaṃ,
abyāpādo ekattaṃ. Abyāpādekattaṃ cetayato byāpādena suññaṃ. Thinamiddhaṃ
nānattaṃ, ālokasaññā ekattaṃ. Ālokasaññekattaṃ cetayato thinamiddhena suññaṃ.
Uddhaccaṃ nānattaṃ, avikkhepo ekattaṃ. Avikkhepekattaṃ cetayato uddhaccena
suññaṃ. Vicikicchā nānattaṃ, dhammavavatthānaṃ ekattaṃ. Dhammavavatthānekattaṃ
cetayato vicikicchāya suññaṃ. Avijjā nānattaṃ, ñāṇaṃ ekattaṃ. Ñāṇekattaṃ
cetayato avijjāya suññaṃ. Arati nānattaṃ, pāmojjaṃ ekattaṃ. Pāmojjekattaṃ
cetayato aratiyā suññaṃ. Nīvaraṇā nānattaṃ, paṭhamajjhānaṃ ekattaṃ.
Paṭhamajjhānekattaṃ cetayato nīvaraṇehi suññaṃ…pe…  sabbakilesā nānattaṃ,
arahattamaggo ekattaṃ. Arahattamaggekattaṃ cetayato sabbakilesehi suññaṃ. Idaṃ
ekattasuññaṃ nānattasuññaṃ. (20--21)</p>
<p>
<a class="ms" id="p_26Ps_1726"></a><a class="sc" id="28"></a>Katamaṃ
<strong>khantisuññaṃ?</strong> Nekkhammakhanti kāmacchandena suññā.
Abyāpādakhanti byāpādena suññā. Ālokasaññākhanti thinamiddhena suññā.
Avikkhepakhanti uddhaccena suññā. Dhammavavatthānakhanti vicikicchāya suññā.
Ñāṇakhanti avijjāya suññā. Pāmojjakhanti aratiyā suññā. Paṭhamajjhānakhanti
nīvaraṇehi suññā…pe…  arahattamaggakhanti sabbakilesehi suññā. Idaṃ
khantisuññaṃ. (22)</p>
<p>
<a class="ms" id="p_26Ps_1727"></a><a class="sc" id="29"></a>Katamaṃ
<strong>adhiṭṭhānasuññaṃ?</strong> Nekkhammādhiṭṭhānaṃ kāmacchandena suññaṃ.
Abyāpādādhiṭṭhānaṃ byāpādena suññaṃ. Ālokasaññādhiṭṭhānaṃ thinamiddhena suññaṃ.
Avikkhepādhiṭṭhānaṃ uddhaccena suññaṃ. Dhammavavatthānādhiṭṭhānaṃ vicikicchāya
suññaṃ. Ñāṇādhiṭṭhānaṃ avijjāya suññaṃ. Pāmojjādhiṭṭhānaṃ aratiyā suññaṃ.
Paṭhamajjhānādhiṭṭhānaṃ nīvaraṇehi suññaṃ…pe…  arahattamaggādhiṭṭhānaṃ
sabbakilesehi suññaṃ. Idaṃ adhiṭṭhānasuññaṃ. (23)</p>
<p>
<a class="ms" id="p_26Ps_1728"></a><a class="sc" id="30"></a>Katamaṃ
<strong>pariyogāhaṇasuññaṃ?</strong> Nekkhammapariyogāhaṇaṃ kāmacchandena
suññaṃ. Abyāpādapariyogāhaṇaṃ byāpādena suññaṃ. Ālokasaññāpariyogāhaṇaṃ
thinamiddhena suññaṃ. Avikkhepapariyogāhaṇaṃ uddhaccena suññaṃ.
Dhammavavatthānapariyogāhaṇaṃ vicikicchāya suññaṃ. Ñāṇapariyogāhaṇaṃ avijjāya
suññaṃ. Pāmojjapariyogāhaṇaṃ aratiyā suññaṃ. Paṭhamajjhānapariyogāhaṇaṃ
nīvaraṇehi suññaṃ…pe…  arahattamaggapariyogāhaṇaṃ sabbakilesehi suññaṃ. Idaṃ
pariyogāhaṇasuññaṃ. (24)</p>
<p>
<a class="ms" id="p_26Ps_1729"></a><a class="sc" id="31"></a>Katamaṃ
<strong>sampajānassa pavattapariyādānaṃ sabbasuññatānaṃ paramatthasuññaṃ?</strong>
Idha sampajāno nekkhammena kāmacchandassa pavattaṃ pariyādiyati, abyāpādena
byāpādassa pavattaṃ pariyādiyati, ālokasaññāya thinamiddhassa pavattaṃ
pariyādiyati, avikkhepena uddhaccassa pavattaṃ pariyādiyati, dhammavavatthānena
vicikicchāya pavattaṃ pariyādiyati, ñāṇena avijjāya pavattaṃ pariyādiyati,
pāmojjena aratiyā pavattaṃ pariyādiyati, paṭhamena jhānena nīvaraṇānaṃ pavattaṃ
pariyādiyati…pe…  arahattamaggena sabbakilesānaṃ pavattaṃ pariyādiyati. Atha
vā pana sampajānassa anupādisesāya nibbānadhātuyā parinibbāyantassa idaṃ ceva
cakkhupavattaṃ pariyādiyati, aññañca cakkhupavattaṃ na uppajjati. Idañceva
sotapavattaṃ…pe…  ghānapavattaṃ…  jivhāpavattaṃ…  kāyapavattaṃ…  manopavattaṃ
pariyādiyati, aññañca manopavattaṃ na uppajjati. Idaṃ sampajānassa
pavattapariyādānaṃ sabbasuññatānaṃ paramatthasuññanti. (25)</p>
<p class="endsutta">
<a class="ms" id="p_26Ps_1730"></a>
<a class="sc" id="32"></a>
Suññakathā niṭṭhitā.</p>
<p class="endsection">
<a class="ms" id="p_26Ps_1731"></a>
<a class="sc" id="33"></a>
Yuganaddhavaggo dutiyo.</p>
<p class="endsection summary">
<a class="ms" id="p_26Ps_1732"></a>
<a class="sc" id="34"></a>
Tassuddānaṃ</p>
<blockquote class="uddanagatha">
<p>
<a class="ms" id="p_26Ps_1733"></a>
<a class="sc" id="35"></a>
Yuganaddhā saccabojjhaṅgā,<br>
mettā virāgapañcamā;<br>
Paṭisambhidā dhammacakkaṃ,<br>
lokuttarabalasuññāti.<br>
</p>
</blockquote>
<p class="endsutta">
<a class="ms" id="p_26Ps_1734"></a>
<a class="sc" id="36"></a>
Esa nikāyadharehi ṭhapito, asamo dutiyo pavaro varavaggoti.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>