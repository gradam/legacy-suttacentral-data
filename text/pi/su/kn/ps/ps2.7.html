<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ps2.7">
<article>
<div class="hgroup">
<p class="division">Paṭisambhidāmagga</p>
<p>Yuganaddhavagga</p>
<p>Paṭisambhidākathā</p>
<h1>Dhammacakkapavattanavāra</h1>
</div>
<p>
<a class="ms" id="p_26Ps_1543"></a><a class="msdiv" id="msdiv30"></a>
<a class="sc" id="1"></a>Evaṃ me sutaṃ—  ekaṃ samayaṃ bhagavā bārāṇasiyaṃ
viharati isipatane migadāye. Tatra kho bhagavā pañcavaggiye bhikkhū āmantesi—
</p>
<p>
<a class="ms" id="p_26Ps_1544"></a><a class="sc" id="2"></a>“Dveme, bhikkhave,
antā pabbajitena na sevitabbā. Katame dve? Yo cāyaṃ kāmesu kāmasukhallikānuyogo
hīno gammo pothujjaniko anariyo anatthasaṃhito; yo cāyaṃ attakilamathānuyogo
dukkho anariyo anatthasaṃhito. Ete kho, bhikkhave, ubho ante anupagamma
majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya
abhiññāya sambodhāya nibbānāya saṃvattati.</p>
<p>
<a class="ms" id="p_26Ps_1545"></a><a class="sc" id="3"></a>Katamā ca sā,
bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī
upasamāya abhiññāya sambodhāya nibbānāya saṃvattati? Ayameva ariyo aṭṭhaṅgiko
maggo, seyyathidaṃ—  sammādiṭṭhi…pe…  sammāsamādhi. Ayaṃ kho sā, bhikkhave,
majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya
abhiññāya sambodhāya nibbānāya saṃvattati.</p>
<p>
<a class="ms" id="p_26Ps_1546"></a><a class="sc" id="4"></a>Idaṃ kho pana,
bhikkhave, dukkhaṃ ariyasaccaṃ. Jātipi dukkhā, jarāpi dukkhā, byādhipi dukkho,
maraṇampi dukkhaṃ, appiyehi sampayogo dukkho, piyehi vippayogo dukkho,
yampicchaṃ na labhati tampi dukkhaṃ; saṃkhittena pañcupādānakkhandhā dukkhā.
Idaṃ kho pana, bhikkhave, dukkhasamudayaṃ ariyasaccaṃ—  yāyaṃ taṇhā ponobhavikā
nandirāgasahagatā tatratatrābhinandinī, seyyathidaṃ—  kāmataṇhā, bhavataṇhā,
vibhavataṇhā. Idaṃ kho pana, bhikkhave, dukkhanirodhaṃ ariyasaccaṃ—  yo
tassāyeva taṇhāya asesavirāganirodho cāgo paṭinissaggo mutti anālayo. Idaṃ kho
pana, bhikkhave, dukkhanirodhagāminī paṭipadā ariyasaccaṃ—  ayameva ariyo
aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi.</p>
<p>
<a class="ms" id="p_26Ps_1547"></a><a class="sc" id="5"></a>‘Idaṃ dukkhaṃ
ariyasaccan’ti me, bhikkhave, pubbe ananussutesu dhammesu cakkhuṃ udapādi,
ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ
dukkhaṃ ariyasaccaṃ pariññeyyan’ti me, bhikkhave…pe…  pariññātanti me,
bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā
udapādi, vijjā udapādi, āloko udapādi.</p>
<p>
<a class="ms" id="p_26Ps_1548"></a><a class="sc" id="6"></a>‘Idaṃ
dukkhasamudayaṃ ariyasaccan’ti me, bhikkhave, pubbe ananussutesu dhammesu
cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.
‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave…pe…
pahīnanti me, bhikkhave, pubbe ananussutesu dhammesu cakkhuṃ udapādi, ñāṇaṃ
udapādi, paññā udapādi, vijjā udapādi, āloko udapādi.</p>
<p>
<a class="ms" id="p_26Ps_1549"></a><a class="sc" id="7"></a>‘Idaṃ
dukkhanirodhaṃ ariyasaccan’ti me, bhikkhave, pubbe ananussutesu dhammesu
cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.
‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave…pe…
sacchikatanti me, bhikkhave, pubbe ananussutesu dhammesu cakkhuṃ udapādi,
ñāṇaṃ udapādi, paññā udapādi, vijjā udapādi, āloko udapādi.</p>
<p>
<a class="ms" id="p_26Ps_1550"></a><a class="sc" id="8"></a>‘Idaṃ
dukkhanirodhagāminī paṭipadā ariyasaccan’ti me, bhikkhave, pubbe ananussutesu
dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko
udapādi. ‘Taṃ kho panidaṃ dukkhanirodhagāminī paṭipadā ariyasaccaṃ
bhāvetabban’ti me, bhikkhave…pe…  bhāvitanti me, bhikkhave, pubbe ananussutesu
dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko
udapādi.</p>
<p>
<a class="ms" id="p_26Ps_1551"></a><a class="sc" id="9"></a>Yāvakīvañca me,
bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ
ñāṇadassanaṃ na suvisuddhaṃ ahosi, neva tāvāhaṃ, bhikkhave, sadevake loke
samārake sabrahmake sassamaṇabrāhmaṇiyā pajāya sadevamanussāya ‘anuttaraṃ
sammāsambodhiṃ abhisambuddho’ti paccaññāsiṃ.</p>
<p>
<a class="ms" id="p_26Ps_1552"></a><a class="sc" id="10"></a>Yato ca kho me,
bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ
ñāṇadassanaṃ suvisuddhaṃ ahosi, athāhaṃ, bhikkhave, sadevake loke samārake
sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ
abhisambuddho’ti paccaññāsiṃ. Ñāṇañca pana me dassanaṃ udapādi—  ‘akuppā me
vimutti, ayamantimā jāti, natthi dāni punabbhavo’”ti.</p>
<p>
<a class="ms" id="p_26Ps_1553"></a><a class="sc" id="11"></a>Idamavoca bhagavā.
Attamanā pañcavaggiyā bhikkhū bhagavato bhāsitaṃ abhinandunti.</p>
<p>
<a class="ms" id="p_26Ps_1554"></a><a class="sc" id="12"></a>Imasmiñca pana
veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ
udapādi—  “yaṃ kiñci samudayadhammaṃ, sabbaṃ taṃ nirodhadhamman”ti.</p>
<p>
<a class="ms" id="p_26Ps_1555"></a><a class="sc" id="13"></a>Pavattite ca pana
bhagavatā dhammacakke bhummā devā saddamanussāvesuṃ—  “etaṃ bhagavatā
bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ
samaṇena vā brāhmaṇena vā devena vā mārena vā brahmunā vā kenaci vā
lokasmin”ti. Bhummānaṃ devānaṃ saddaṃ sutvā cātumahārājikā devā
saddamanussāvesuṃ…  cātumahārājikānaṃ devānaṃ saddaṃ sutvā tāvatiṃsā devā…pe…
yāmā devā…pe…  tusitā devā…pe…  nimmānaratī devā…pe…  paranimmitavasavattī
devā…pe…  brahmakāyikā devā saddamanussāvesuṃ—  “etaṃ bhagavatā bārāṇasiyaṃ
isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā
brāhmaṇena vā devena vā mārena vā brahmunā vā kenaci vā lokasmin”ti.</p>
<p>
<a class="ms" id="p_26Ps_1556"></a><a class="sc" id="14"></a>Itiha tena khaṇena
tena layena tena muhuttena yāva brahmalokā saddo abbhuggacchi. Ayañca
dasasahassī lokadhātu saṅkampi sampakampi sampavedhi, appamāṇo ca uḷāro obhāso
loke pāturahosi atikkamma devānaṃ devānubhāvanti.</p>
<p>
<a class="ms" id="p_26Ps_1557"></a><a class="sc" id="15"></a>Atha kho bhagavā
imaṃ udānaṃ udānesi—  “aññāsi vata bho koṇḍañño; aññāsi vata bho koṇḍañño”ti.
Iti hidaṃ āyasmato koṇḍaññassa “aññāsikoṇḍañño”tveva nāmaṃ ahosi.</p>
<p>
<a class="ms" id="p_26Ps_1558"></a><a class="sc" id="16"></a>“‘<strong>Idaṃ
dukkhaṃ ariyasaccan’</strong>ti pubbe ananussutesu dhammesu cakkhuṃ udapādi,
ñāṇaṃ udapādi, paññā udapādi, vijjā udapādi, āloko udapādi”.</p>
<p>
<a class="ms" id="p_26Ps_1559"></a><a class="sc" id="17"></a>Cakkhuṃ udapādīti—
kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā
udapādīti—  kenaṭṭhena? Āloko udapādīti—  kenaṭṭhena?
<strong>Cakkhuṃ udapādī</strong>ti—  dassanaṭṭhena.
<strong>Ñāṇaṃ udapādī</strong>ti—  ñātaṭṭhena.
<strong>Paññā udapādī</strong>ti—  pajānanaṭṭhena.
<strong>Vijjā udapādī</strong>ti—  paṭivedhaṭṭhena.
<strong>Āloko udapādī</strong>ti—  obhāsaṭṭhena.</p>
<p>
<a class="ms" id="p_26Ps_1560"></a><a class="sc" id="18"></a>Cakkhuṃ dhammo,
ñāṇaṃ dhammo, paññā dhammo, vijjā dhammo, āloko dhammo. Ime pañca dhammā
dhammapaṭisambhidāya ārammaṇā ceva honti gocarā ca. Ye tassā ārammaṇā te tassā
gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ
dhammapaṭisambhidā”.</p>
<p>
<a class="ms" id="p_26Ps_1561"></a><a class="sc" id="19"></a>Dassanaṭṭho attho,
ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime
pañca atthā atthapaṭisambhidāya ārammaṇā ceva honti gocarā ca. Ye tassā
ārammaṇā te tassā gocarā. Ye tassā gocarā te tassā ārammaṇā. Tena vuccati—
“atthesu ñāṇaṃ atthapaṭisambhidā”.</p>
<p>
<a class="ms" id="p_26Ps_1562"></a><a class="sc" id="20"></a>Pañca dhamme
sandassetuṃ byañjananiruttābhilāpā, pañca atthe sandassetuṃ
byañjananiruttābhilāpā. Imā dasa niruttiyo niruttipaṭisambhidāya ārammaṇā ceva
honti gocarā ca. Ye tassā ārammaṇā te tassā gocarā. Ye tassā gocarā te tassā
ārammaṇā. Tena vuccati—  “niruttīsu ñāṇaṃ niruttipaṭisambhidā”.</p>
<p>
<a class="ms" id="p_26Ps_1563"></a><a class="sc" id="21"></a>Pañcasu dhammesu
ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni
paṭibhānapaṭisambhidāya ārammaṇā ceva honti gocarā ca. Ye tassā ārammaṇā te
tassā gocarā. Ye tassā gocarā te tassā ārammaṇā. Tena vuccati—  “paṭibhānesu
ñāṇaṃ paṭibhānapaṭisambhidā”.</p>
<p>
<a class="ms" id="p_26Ps_1564"></a><a class="sc" id="22"></a>“‘Taṃ kho panidaṃ
dukkhaṃ ariyasaccaṃ pariññeyyan’ti…pe…  pariññātanti pubbe ananussutesu
dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko
udapādi”.</p>
<p>
<a class="ms" id="p_26Ps_1565"></a><a class="sc" id="23"></a>Cakkhuṃ udapādīti—
kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā
udapādīti—  kenaṭṭhena? Āloko udapādīti—  kenaṭṭhena?
<strong>Cakkhuṃ udapādī</strong>ti—  dassanaṭṭhena.
<strong>Ñāṇaṃ udapādī</strong>ti—  ñātaṭṭhena.
<strong>Paññā udapādī</strong>ti—  pajānanaṭṭhena.
<strong>Vijjā udapādī</strong>ti—  paṭivedhaṭṭhena.
<strong>Āloko udapādī</strong>ti—  obhāsaṭṭhena.</p>
<p>
<a class="ms" id="p_26Ps_1566"></a><a class="sc" id="24"></a>Cakkhuṃ dhammo,
ñāṇaṃ dhammo, paññā dhammo, vijjā dhammo, āloko dhammo. Ime pañca dhammā
dhammapaṭisambhidāya ārammaṇā ceva honti gocarā ca. Ye tassā ārammaṇā te tassā
gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ
dhammapaṭisambhidā”.</p>
<p>
<a class="ms" id="p_26Ps_1567"></a><a class="sc" id="25"></a>Dassanaṭṭho attho,
ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime
pañca atthā atthapaṭisambhidāya ārammaṇā ceva honti gocarā ca. Ye tassā
ārammaṇā te tassā gocarā. Ye tassā gocarā te tassā ārammaṇā. Tena vuccati—
“atthesu ñāṇaṃ atthapaṭisambhidā”.</p>
<p>
<a class="ms" id="p_26Ps_1568"></a><a class="sc" id="26"></a>Pañca dhamme
sandassetuṃ byañjananiruttābhilāpā, pañca atthe sandassetuṃ
byañjananiruttābhilāpā. Imā dasa niruttiyo niruttipaṭisambhidāya ārammaṇā ceva
honti gocarā ca. Ye tassā ārammaṇā te tassā gocarā. Ye tassā gocarā te tassā
ārammaṇā. Tena vuccati—  “niruttīsu ñāṇaṃ niruttipaṭisambhidā”.</p>
<p>
<a class="ms" id="p_26Ps_1569"></a><a class="sc" id="27"></a>Pañcasu dhammesu
ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni
paṭibhānapaṭisambhidāya ārammaṇā ceva honti gocarā ca. Ye tassā ārammaṇā te
tassā gocarā. Ye tassā gocarā te tassā ārammaṇā. Tena vuccati—  “paṭibhānesu
ñāṇaṃ paṭibhānapaṭisambhidā”.</p>
<p>
<a class="ms" id="p_26Ps_1570"></a><a class="sc" id="28"></a>Dukkhe ariyasacce
pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p>
<a class="ms" id="p_26Ps_1571"></a><a class="sc" id="29"></a>“‘<strong>Idaṃ
dukkhasamudayaṃ ariyasaccan</strong>’ti pubbe ananussutesu dhammesu cakkhuṃ
udapādi…pe…  āloko udapādi. ‘Taṃ kho panidaṃ dukkhasamudayaṃ ariyasaccaṃ
pahātabban’ti…pe…  pahīnanti pubbe ananussutesu dhammesu cakkhuṃ udapādi…pe…
āloko udapādi…pe… ”.</p>
<p>
<a class="ms" id="p_26Ps_1572"></a><a class="sc" id="30"></a>Dukkhasamudaye
ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.
</p>
<p>
<a class="ms" id="p_26Ps_1573"></a><a class="sc" id="31"></a>“‘<strong>Idaṃ
dukkhanirodhaṃ ariyasaccan</strong>’ti pubbe ananussutesu dhammesu cakkhuṃ
udapādi…pe…  āloko udapādi. ‘Taṃ kho panidaṃ dukkhanirodhaṃ ariyasaccaṃ
sacchikātabban’ti…pe…  sacchikatanti pubbe ananussutesu dhammesu cakkhuṃ
udapādi…pe…  āloko udapādi…pe… ”.</p>
<p>
<a class="ms" id="p_26Ps_1574"></a><a class="sc" id="32"></a>Dukkhanirodhe
ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.
</p>
<p>
<a class="ms" id="p_26Ps_1575"></a><a class="sc" id="33"></a>“‘<strong>Idaṃ
dukkhanirodhagāminī paṭipadā ariyasaccan</strong>’ti pubbe ananussutesu
dhammesu cakkhuṃ udapādi…pe…  āloko udapādi. ‘Taṃ kho panidaṃ
dukkhanirodhagāminī paṭipadā ariyasaccaṃ bhāvetabban’ti…pe…  bhāvitanti pubbe
ananussutesu dhammesu cakkhuṃ udapādi…pe…  āloko udapādi…pe… ”.</p>
<p>
<a class="ms" id="p_26Ps_1576"></a><a class="sc" id="34"></a>Dukkhanirodhagāminiyā
paṭipadāya ariyasacce pannarasa dhammā, pannarasa atthā, tiṃsa niruttiyo,
saṭṭhi ñāṇāni.</p>
<p>
<a class="ms" id="p_26Ps_1577"></a><a class="sc" id="35"></a>Catūsu
ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve
ca ñāṇasatāni.</p>
<h2> Satipaṭṭhānavāra</h2>
<p>
<a class="ms" id="p_26Ps_1578"></a><a class="msdiv" id="msdiv31"></a>
<a class="sc" id="36"></a>“‘Ayaṃ kāye kāyānupassanā’ti me, bhikkhave, pubbe
ananussutesu dhammesu cakkhuṃ udapādi…pe…  āloko udapādi. Sā kho panāyaṃ kāye
kāyānupassanā bhāvetabbāti me, bhikkhave…pe…  bhāvitāti me, bhikkhave, pubbe
ananussutesu dhammesu cakkhuṃ udapādi…pe…  āloko udapādi”.</p>
<p>
<a class="ms" id="p_26Ps_1579"></a><a class="sc" id="37"></a>“Ayaṃ vedanāsu…pe…
ayaṃ citte…pe…  ayaṃ dhammesu dhammānupassanāti me, bhikkhave, pubbe
ananussutesu dhammesu cakkhuṃ udapādi…pe…  āloko udapādi. Sā kho panāyaṃ
dhammesu dhammānupassanā bhāvetabbāti…pe…  bhāvitāti me, bhikkhave, pubbe
ananussutesu dhammesu cakkhuṃ udapādi…pe…  āloko udapādi”.</p>
<p>
<a class="ms" id="p_26Ps_1580"></a><a class="sc" id="38"></a>“‘<strong>Ayaṃ
kāye kāyānupassanā</strong>’ti pubbe ananussutesu dhammesu cakkhuṃ udapādi…pe…
āloko udapādi…pe…  sā kho panāyaṃ kāye kāyānupassanā bhāvetabbāti…pe…
bhāvitāti pubbe ananussutesu dhammesu cakkhuṃ udapādi, ñāṇaṃ udapādi, paññā
udapādi, vijjā udapādi, āloko udapādi”.</p>
<p>
<a class="ms" id="p_26Ps_1581"></a><a class="sc" id="39"></a>Cakkhuṃ udapādīti—
kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā
udapādīti—  kenaṭṭhena? Āloko udapādīti—  kenaṭṭhena?
<strong>Cakkhuṃ udapādī</strong>ti—  dassanaṭṭhena.
<strong>Ñāṇaṃ udapādī</strong>ti—  ñātaṭṭhena.
<strong>Paññā udapādī</strong>ti—  pajānanaṭṭhena.
<strong>Vijjā udapādī</strong>ti—  paṭivedhaṭṭhena.
<strong>Āloko udapādī</strong>ti—  obhāsaṭṭhena.</p>
<p>
<a class="ms" id="p_26Ps_1582"></a><a class="sc" id="40"></a>Cakkhuṃ dhammo,
ñāṇaṃ dhammo, paññā dhammo, vijjā dhammo, āloko dhammo. Ime pañca dhammā
dhammapaṭisambhidāya ārammaṇā ceva honti gocarā ca. Ye tassā ārammaṇā te tassā
gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ
dhammapaṭisambhidā”.</p>
<p>
<a class="ms" id="p_26Ps_1583"></a><a class="sc" id="41"></a>Dassanaṭṭho attho,
ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime
pañca atthā atthapaṭisambhidāya ārammaṇā ceva honti gocarā ca. Ye tassā
ārammaṇā te tassā gocarā. Ye tassā gocarā te tassā ārammaṇā. Tena vuccati—
“atthesu ñāṇaṃ atthapaṭisambhidā”.</p>
<p>
<a class="ms" id="p_26Ps_1584"></a><a class="sc" id="42"></a>Pañca dhamme
sandassetuṃ byañjananiruttābhilāpā, pañca atthe sandassetuṃ
byañjananiruttābhilāpā. Imā dasa niruttiyo niruttipaṭisambhidāya ārammaṇā ceva
honti gocarā ca. Ye tassā ārammaṇā te tassā gocarā. Ye tassā gocarā te tassā
ārammaṇā. Tena vuccati—  “niruttīsu ñāṇaṃ niruttipaṭisambhidā”.</p>
<p>
<a class="ms" id="p_26Ps_1585"></a><a class="sc" id="43"></a>Pañcasu dhammesu
ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni
paṭibhānapaṭisambhidāya ārammaṇā ceva honti gocarā ca. Ye tassā ārammaṇā te
tassā gocarā. Ye tassā gocarā te tassā ārammaṇā. Tena vuccati—  “paṭibhānesu
ñāṇaṃ paṭibhānapaṭisambhidā”.</p>
<p>
<a class="ms" id="p_26Ps_1586"></a><a class="sc" id="44"></a>Kāye
kāyānupassanāsatipaṭṭhāne pannarasa dhammā, pannarasa atthā, tiṃsa niruttiyo,
saṭṭhi ñāṇāni.</p>
<p>
<a class="ms" id="p_26Ps_1587"></a><a class="sc" id="45"></a>“<strong>Ayaṃ
vedanāsu</strong>…pe…
<strong>ayaṃ citte</strong>…pe…
<strong>ayaṃ dhammesu dhammānupassanā</strong>ti pubbe ananussutesu dhammesu
cakkhuṃ udapādi…pe…  āloko udapādi…pe…  sā kho panāyaṃ dhammesu dhammānupassanā
bhāvetabbāti…pe…  bhāvitāti pubbe ananussutesu dhammesu cakkhuṃ udapādi…pe…
āloko udapādi…pe… ”.</p>
<p>
<a class="ms" id="p_26Ps_1588"></a><a class="sc" id="46"></a>Dhammesu
dhammānupassanā satipaṭṭhāne pannarasa dhammā, pannarasa atthā, tiṃsa
niruttiyo, saṭṭhi ñāṇāni.</p>
<p>
<a class="ms" id="p_26Ps_1589"></a><a class="sc" id="47"></a>Catūsu
satipaṭṭhānesu saṭṭhi dhammā, saṭṭhi atthā, vīsatisataniruttiyo, cattālīsañca
dve ca ñāṇasatāni.</p>
<h2> Iddhipādavāra</h2>
<p>
<a class="ms" id="p_26Ps_1590"></a><a class="msdiv" id="msdiv32"></a>
<a class="sc" id="48"></a>“Ayaṃ chandasamādhipadhānasaṅkhārasamannāgato
iddhipādoti me, bhikkhave, pubbe ananussutesu dhammesu cakkhuṃ udapādi…pe…
āloko udapādi. So kho panāyaṃ chandasamādhipadhānasaṅkhārasamannāgato iddhipādo
bhāvetabboti me, bhikkhave…pe…  bhāvitoti me, bhikkhave, pubbe ananussutesu
dhammesu cakkhuṃ udapādi…pe…  āloko udapādi.</p>
<p>
<a class="ms" id="p_26Ps_1591"></a><a class="sc" id="49"></a>Ayaṃ
vīriyasamādhi…pe…  ayaṃ cittasamādhi…pe…  ayaṃ
vīmaṃsāsamādhipadhānasaṅkhārasamannāgato iddhipādoti me, bhikkhave, pubbe
ananussutesu dhammesu cakkhuṃ udapādi…pe…  āloko udapādi. So kho panāyaṃ
vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave,
pubbe ananussutesu dhammesu cakkhuṃ udapādi…pe…  āloko udapādi”.</p>
<p>
<a class="ms" id="p_26Ps_1592"></a><a class="sc" id="50"></a>“‘Ayaṃ
<strong>chandasamādhipadhānasaṅkhārasamannāgato iddhipādo</strong>’ti pubbe
ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ
chandasamādhipadhānasaṅkhārasamannāgato iddhipādo bhāvetabboti…pe…  bhāvitoti
pubbe ananussutesu dhammesu cakkhuṃ udapādi, ñāṇaṃ udapādi, paññā udapādi,
vijjā udapādi, āloko udapādi”.</p>
<p>
<a class="ms" id="p_26Ps_1593"></a><a class="sc" id="51"></a>Cakkhuṃ udapādīti—
kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā
udapādīti—  kenaṭṭhena? Āloko udapādīti—  kenaṭṭhena?
<strong>Cakkhuṃ udapādī</strong>ti—  dassanaṭṭhena.
<strong>Ñāṇaṃ udapādī</strong>ti—  ñātaṭṭhena.
<strong>Paññā udapādī</strong>ti—  pajānanaṭṭhena.
<strong>Vijjā udapādī</strong>ti—  paṭivedhaṭṭhena.
<strong>Āloko udapādī</strong>ti—  obhāsaṭṭhena.</p>
<p>
<a class="ms" id="p_26Ps_1594"></a><a class="sc" id="52"></a>Cakkhuṃ dhammo,
ñāṇaṃ dhammo, paññā dhammo, vijjā dhammo, āloko dhammo. Ime pañca dhammā
dhammapaṭisambhidāya ārammaṇā ceva honti gocarā ca. Ye tassā ārammaṇā te tassā
gocarā. Ye tassā gocarā te tassā ārammaṇā. Tena vuccati—  “dhammesu ñāṇaṃ
dhammapaṭisambhidā”.</p>
<p>
<a class="ms" id="p_26Ps_1595"></a><a class="sc" id="53"></a>Dassanaṭṭho attho,
ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime
pañca atthā atthapaṭisambhidāya ārammaṇā ceva honti gocarā ca. Ye tassā
ārammaṇā te tassā gocarā. Ye tassā gocarā te tassā ārammaṇā. Tena vuccati—
“atthesu ñāṇaṃ atthapaṭisambhidā”.</p>
<p>
<a class="ms" id="p_26Ps_1596"></a><a class="sc" id="54"></a>Pañca dhamme
sandassetuṃ byañjananiruttābhilāpā, pañca atthe sandassetuṃ
byañjananiruttābhilāpā. Imā dasa niruttiyo niruttipaṭisambhidāya ārammaṇā ceva
honti gocarā ca. Ye tassā ārammaṇā te tassā gocarā. Ye tassā gocarā te tassā
ārammaṇā. Tena vuccati—  “niruttīsu ñāṇaṃ niruttipaṭisambhidā”.</p>
<p>
<a class="ms" id="p_26Ps_1597"></a><a class="sc" id="55"></a>Pañcasu dhammesu
ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni
paṭibhānapaṭisambhidāya ārammaṇā ceva honti gocarā ca. Ye tassā ārammaṇā te
tassā gocarā. Ye tassā gocarā te tassā ārammaṇā. Tena vuccati—  “paṭibhānesu
ñāṇaṃ paṭibhānapaṭisambhidā”.</p>
<p>
<a class="ms" id="p_26Ps_1598"></a><a class="sc" id="56"></a>Chandasamādhipadhānasaṅkhārasamannāgate
iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.
</p>
<p>
<a class="ms" id="p_26Ps_1599"></a><a class="sc" id="57"></a>“Ayaṃ
<strong>vīriyasamādhi</strong>…pe…  ayaṃ
<strong>cittasamādhi</strong>…pe…  ayaṃ
<strong>vīmaṃsāsamādhipadhānasaṅkhārasamannāgato iddhipādo</strong>ti pubbe
ananussutesu dhammesu cakkhuṃ udapādi…pe…  āloko udapādi…pe…  so kho panāyaṃ
vīmaṃsāsamādhipadhānasaṅkhārasamannāgato iddhipādo bhāvetabboti…pe…  bhāvitoti
pubbe ananussutesu dhammesu cakkhuṃ udapādi…pe…  āloko udapādi…pe… ”.</p>
<p>
<a class="ms" id="p_26Ps_1600"></a><a class="sc" id="58"></a>Vīmaṃsāsamādhipadhānasaṅkhārasamannāgate
iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.
</p>
<p>
<a class="ms" id="p_26Ps_1601"></a><a class="sc" id="59"></a>Catūsu iddhipādesu
saṭṭhi dhammā, saṭṭhi atthā, vīsatisataniruttiyo, cattālīsañca dve ca
ñāṇasatāni.</p>
<h2> Sattabodhisattavāra</h2>
<p>
<a class="ms" id="p_26Ps_1602"></a><a class="msdiv" id="msdiv33"></a>
<a class="sc" id="60"></a>“‘Samudayo samudayo’ti kho, bhikkhave, vipassissa
bodhisattassa pubbe ananussutesu dhammesu cakkhuṃ udapādi…pe…  āloko udapādi.
‘Nirodho nirodho’ti kho, bhikkhave, vipassissa bodhisattassa pubbe ananussutesu
dhammesu cakkhuṃ udapādi…pe…  āloko udapādi”. Vipassissa bodhisattassa
veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</p>
<p>
<a class="ms" id="p_26Ps_1603"></a><a class="sc" id="61"></a>“‘Samudayo
samudayo’ti kho, bhikkhave, sikhissa bodhisattassa…pe…  vessabhussa
bodhisattassa…pe…  kakusandhassa bodhisattassa…pe…  koṇāgamanassa
bodhisattassa…pe…  kassapassa bodhisattassa pubbe ananussutesu dhammesu cakkhuṃ
udapādi…pe…  āloko udapādi. ‘Nirodho nirodho’ti kho, bhikkhave, kassapassa
bodhisattassa pubbe ananussutesu dhammesu cakkhuṃ udapādi…pe…  āloko udapādi”.
Kassapassa bodhisattassa veyyākaraṇe dasa dhammā, dasa atthā, vīsati niruttiyo,
cattālīsaṃ ñāṇāni.</p>
<p>
<a class="ms" id="p_26Ps_1604"></a><a class="sc" id="62"></a>“‘Samudayo
samudayo’ti kho, bhikkhave, gotamassa bodhisattassa pubbe ananussutesu dhammesu
cakkhuṃ udapādi…pe…  āloko udapādi. ‘Nirodho nirodho’ti kho, bhikkhave,
gotamassa bodhisattassa pubbe ananussutesu dhammesu cakkhuṃ udapādi…pe…  āloko
udapādi”. Gotamassa bodhisattassa veyyākaraṇe dasa dhammā, dasa atthā, vīsati
niruttiyo, cattālīsaṃ ñāṇāni.</p>
<p>
<a class="ms" id="p_26Ps_1605"></a><a class="sc" id="63"></a>Sattannaṃ
bodhisattānaṃ sattasu veyyākaraṇesu sattati dhammā, sattati atthā,
cattālīsasataṃ niruttiyo, asīti ca dve ca ñāṇasatāni.</p>
<h2> Abhiññādivāra</h2>
<p>
<a class="ms" id="p_26Ps_1606"></a><a class="msdiv" id="msdiv34"></a>
<a class="sc" id="64"></a>“‘Yāvatā abhiññāya abhiññaṭṭho ñāto diṭṭho vidito
sacchikato phassito paññāya. Aphassito paññāya abhiññaṭṭho natthī’ti—  cakkhuṃ
udapādi, ñāṇaṃ udapādi, paññā udapādi, vijjā udapādi, āloko udapādi”. Abhiññāya
abhiññaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ
ñāṇāni.</p>
<p>
<a class="ms" id="p_26Ps_1607"></a><a class="sc" id="65"></a>“‘Yāvatā pariññāya
pariññaṭṭho…pe…  yāvatā pahānassa pahānaṭṭho…pe…  yāvatā bhāvanāya
bhāvanaṭṭho…pe…  yāvatā sacchikiriyāya sacchikiriyaṭṭho ñāto diṭṭho vidito
sacchikato phassito paññāya. Aphassito paññāya sacchikiriyaṭṭho natthī’ti—
cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.
Sacchikiriyāya sacchikiriyaṭṭhe pañcavīsati dhammā, pañcavīsati atthā, paññāsaṃ
niruttiyo, sataṃ ñāṇāni.</p>
<p>
<a class="ms" id="p_26Ps_1608"></a><a class="sc" id="66"></a>Abhiññāya
abhiññaṭṭhe, pariññāya pariññaṭṭhe, pahānāya pahānaṭṭhe, bhāvanāya bhāvanaṭṭhe,
sacchikiriyāya sacchikiriyaṭṭhe pañcavīsasataṃ dhammā, pañcavīsasataṃ atthā,
aḍḍhateyyāni niruttisatāni, pañca ñāṇasatāni.</p>
<h2> Khandhādivāra</h2>
<p>
<a class="ms" id="p_26Ps_1609"></a><a class="msdiv" id="msdiv35"></a>
<a class="sc" id="67"></a>“‘Yāvatā khandhānaṃ khandhaṭṭho, ñāto diṭṭho vidito
sacchikato phassito paññāya. Aphassito paññāya khandhaṭṭho natthī’ti—  cakkhuṃ
udapādi, ñāṇaṃ udapādi, paññā udapādi, vijjā udapādi, āloko udapādi”.
Khandhānaṃ khandhaṭṭhe pañcavīsati dhammā, pañcavīsati atthā, paññāsaṃ
niruttiyo, sataṃ ñāṇāni.</p>
<p>
<a class="ms" id="p_26Ps_1610"></a><a class="sc" id="68"></a>“‘Yāvatā dhātūnaṃ
dhātuṭṭho…pe…  yāvatā āyatanānaṃ āyatanaṭṭho…pe…  yāvatā saṅkhatānaṃ
saṅkhataṭṭho…pe…  yāvatā asaṅkhatassa asaṅkhataṭṭho ñāto diṭṭho vidito
sacchikato phassito paññāya. Aphassito paññāya asaṅkhataṭṭho natthī’ti—
cakkhuṃ udapādi…pe…  āloko udapādi”. Asaṅkhatassa asaṅkhataṭṭhe pañcavīsati
dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p>
<a class="ms" id="p_26Ps_1611"></a><a class="sc" id="69"></a>Khandhānaṃ
khandhaṭṭhe, dhātūnaṃ dhātuṭṭhe, āyatanānaṃ āyatanaṭṭhe saṅkhatānaṃ
saṅkhataṭṭhe, asaṅkhatassa asaṅkhataṭṭhe pañcavīsatisataṃ dhammā,
pañcavīsatisataṃ atthā, aḍḍhateyyāni niruttisatāni, pañca ñāṇasatāni.</p>
<h2> Saccavāra</h2>
<p>
<a class="ms" id="p_26Ps_1612"></a><a class="msdiv" id="msdiv36"></a>
<a class="sc" id="70"></a>“‘Yāvatā dukkhassa dukkhaṭṭho, ñāto diṭṭho vidito
sacchikato phassito paññāya. Aphassito paññāya dukkhaṭṭho natthī’ti—  cakkhuṃ
udapādi, ñāṇaṃ udapādi, paññā udapādi, vijjā udapādi, āloko udapādi”. Dukkhassa
dukkhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ
ñāṇāni.</p>
<p>
<a class="ms" id="p_26Ps_1613"></a><a class="sc" id="71"></a>“‘Yāvatā
samudayassa samudayaṭṭho…pe…  yāvatā nirodhassa nirodhaṭṭho…pe…  yāvatā
maggassa maggaṭṭho ñāto diṭṭho vidito sacchikato phassito paññāya. Aphassito
paññāya maggaṭṭho natthī’ti—  cakkhuṃ udapādi…pe…  āloko udapādi”. Maggassa
maggaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ
ñāṇāni.</p>
<p>
<a class="ms" id="p_26Ps_1614"></a><a class="sc" id="72"></a>Catūsu
ariyasaccesu sataṃ dhammā, sataṃ atthā, dve niruttisatāni, cattāri ñāṇasatāni.
</p>
<h2> Paṭisambhidāvāra</h2>
<p>
<a class="ms" id="p_26Ps_1615"></a><a class="msdiv" id="msdiv37"></a>
<a class="sc" id="73"></a>“‘Yāvatā atthapaṭisambhidāya atthapaṭisambhidaṭṭho,
ñāto diṭṭho vidito sacchikato phassito paññāya. Aphassito paññāya
atthapaṭisambhidaṭṭho natthī’ti—  cakkhuṃ udapādi…pe…  āloko udapādi”.
Atthapaṭisambhidāya atthapaṭisambhidaṭṭhe pañcavīsati dhammā, pañcavīsati
atthā, paññāsaṃ niruttiyo, sataṃ ñāṇāni.</p>
<p>
<a class="ms" id="p_26Ps_1616"></a><a class="sc" id="74"></a>“‘Yāvatā
dhammapaṭisambhidāya dhammapaṭisambhidaṭṭho…pe…  yāvatā niruttipaṭisambhidāya
niruttipaṭisambhidaṭṭho…pe…  yāvatā paṭibhānapaṭisambhidāya
paṭibhānapaṭisambhidaṭṭho, ñāto diṭṭho vidito sacchikato phassito paññāya.
Aphassito paññāya paṭibhānapaṭisambhidaṭṭho natthī’ti—  cakkhuṃ udapādi…pe…
āloko udapādi”. Paṭibhānapaṭisambhidaṭṭhe pañcavīsati dhammā, pañcavīsati
atthā, paññāsaṃ niruttiyo, sataṃ ñāṇāni.</p>
<p>
<a class="ms" id="p_26Ps_1617"></a><a class="sc" id="75"></a>Catūsu
paṭisambhidāsu sataṃ dhammā, sataṃ atthā, dve niruttisatāni, cattāri
ñāṇasatāni.</p>
<h2> Chabuddhadhammavāra</h2>
<p>
<a class="ms" id="p_26Ps_1618"></a><a class="msdiv" id="msdiv38"></a>
<a class="sc" id="76"></a>“‘Yāvatā indriyaparopariyattañāṇaṃ, ñātaṃ diṭṭhaṃ
viditaṃ sacchikataṃ phassitaṃ paññāya. Aphassitaṃ paññāya
indriyaparopariyattañāṇaṃ natthī’ti—  cakkhuṃ udapādi…pe…  āloko udapādi”.
Indriyaparopariyattañāṇe pañcavīsati dhammā, pañcavīsati atthā, paññāsaṃ
niruttiyo, sataṃ ñāṇāni.</p>
<p>
<a class="ms" id="p_26Ps_1619"></a><a class="sc" id="77"></a>“‘Yāvatā sattānaṃ
āsayānusaye ñāṇaṃ…pe…  yāvatā yamakapāṭihīre ñāṇaṃ…pe…  yāvatā
mahākaruṇāsamāpattiyā ñāṇaṃ…pe…  yāvatā sabbaññutaññāṇaṃ…pe…  yāvatā anāvaraṇaṃ
ñāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya. Aphassitaṃ paññāya
anāvaraṇaṃ ñāṇaṃ natthī’ti—  cakkhuṃ udapādi, ñāṇaṃ udapādi, paññā udapādi,
vijjā udapādi, āloko udapādi”. Anāvaraṇe ñāṇe pañcavīsati dhammā, pañcavīsati
atthā, paññāsaṃ niruttiyo, sataṃ ñāṇāni.</p>
<p>
<a class="ms" id="p_26Ps_1620"></a><a class="sc" id="78"></a>Chasu
buddhadhammesu diyaḍḍhasataṃ dhammā, diyaḍḍhasataṃ atthā, tīṇi niruttisatāni,
cha ñāṇasatāni.</p>
<p>
<a class="ms" id="p_26Ps_1621"></a><a class="sc" id="79"></a>Paṭisambhidādhikaraṇe
aḍḍhanavadhammasatāni, aḍḍhanavaatthasatāni, niruttisahassañca satta ca
niruttisatāni, tīṇi ca ñāṇasahassāni, cattāri ca ñāṇasatānīti.</p>
<p class="endsutta">
<a class="ms" id="p_26Ps_1622"></a>
<a class="sc" id="80"></a>
Paṭisambhidākathā niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>