<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ps3.7">
<article>
<div class="hgroup">
<p class="division">Paṭisambhidāmagga</p>
<p>Paññāvagga</p>
<h1>Pāṭihāriyakathā</h1>
</div>
<p>
<a class="ms" id="p_26Ps_1860"></a><a class="msdiv" id="msdiv30"></a>
<a class="sc" id="1"></a>“Tīṇimāni, bhikkhave, pāṭihāriyāni. Katamāni tīṇi?
Iddhipāṭihāriyaṃ, ādesanāpāṭihāriyaṃ, anusāsanīpāṭihāriyaṃ.</p>
<p>
<a class="ms" id="p_26Ps_1861"></a><a class="sc" id="2"></a><strong>Katamañca,
bhikkhave, iddhipāṭihāriyaṃ?</strong>
Idha, bhikkhave, ekacco anekavihitaṃ iddhividhaṃ paccanubhoti—  ekopi hutvā
bahudhā hoti, bahudhāpi hutvā eko hoti; āvibhāvaṃ tirobhāvaṃ…pe…  yāva
brahmalokāpi kāyena vasaṃ vatteti. Idaṃ vuccati, bhikkhave, iddhipāṭihāriyaṃ.
(1)</p>
<p>
<a class="ms" id="p_26Ps_1862"></a><a class="sc" id="3"></a><strong>Katamañca</strong>,
<strong>bhikkhave, ādesanāpāṭihāriyaṃ?</strong>
Idha, bhikkhave, ekacco nimittena ādisati—  ‘evampi te mano, itthampi te mano,
itipi te cittan’ti. So bahuñcepi ādisati, tatheva taṃ hoti, no aññathā. Idha
pana, bhikkhave, ekacco na heva kho nimittena ādisati, api ca kho manussānaṃ vā
amanussānaṃ vā devatānaṃ vā saddaṃ sutvā ādisati—  ‘evampi te mano, itthampi
te mano, itipi te cittan’ti. So bahuñcepi ādisati, tatheva taṃ hoti, no
aññathā. Idha pana, bhikkhave, ekacco na heva kho nimittena ādisati, napi
manussānaṃ vā amanussānaṃ vā devatānaṃ vā saddaṃ sutvā ādisati, api ca kho
vitakkayato vicārayato vitakkavipphārasaddaṃ sutvā ādisati—  ‘evampi te mano,
itthampi te mano, itipi te cittan’ti. So bahuñcepi ādisati, tatheva taṃ hoti,
no aññathā. Idha pana, bhikkhave, ekacco na heva kho nimittena ādisati, napi
manussānaṃ vā amanussānaṃ vā devatānaṃ vā saddaṃ sutvā ādisati, napi
vitakkayato vicārayato vitakkavipphārasaddaṃ sutvā ādisati, api ca kho
avitakkaṃ avicāraṃ samādhiṃ samāpannassa cetasā ceto paricca pajānāti—  ‘yathā
imassa bhoto manosaṅkhārā paṇihitā imassa cittassa anantarā amukaṃ nāma
vitakkaṃ vitakkayissatī’ti. So bahuñcepi ādisati, tatheva taṃ hoti, no aññathā.
Idaṃ vuccati, bhikkhave, ādesanāpāṭihāriyaṃ. (2)</p>
<p>
<a class="ms" id="p_26Ps_1863"></a><a class="sc" id="4"></a><strong>Katamañca,
bhikkhave, anusāsanīpāṭihāriyaṃ?</strong>
Idha, bhikkhave, ekacco evamanusāsati—  ‘evaṃ vitakketha, mā evaṃ
vitakkayittha. Evaṃ manasi karotha, mā evaṃ manasākattha. Idaṃ pajahatha, idaṃ
upasampajja viharathā’ti. Idaṃ vuccati, bhikkhave, anusāsanīpāṭihāriyaṃ. Imāni
kho, bhikkhave, tīṇi pāṭihāriyāni”. (3)</p>
<p>
<a class="ms" id="p_26Ps_1864"></a><a class="msdiv" id="msdiv31"></a>
<a class="sc" id="5"></a>Nekkhammaṃ ijjhatīti—  iddhi. Kāmacchandaṃ
paṭiharatīti—  pāṭihāriyaṃ. Ye tena nekkhammena samannāgatā, sabbe te
visuddhacittā anāvilasaṅkappāti—  ādesanāpāṭihāriyaṃ. “Taṃ kho pana nekkhammaṃ
evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā
sati upaṭṭhāpetabbā”ti—  anusāsanīpāṭihāriyaṃ. (1)</p>
<p>
<a class="ms" id="p_26Ps_1865"></a><a class="sc" id="6"></a>Abyāpādo ijjhatīti—
iddhi. Byāpādaṃ paṭiharatīti—  pāṭihāriyaṃ. Ye tena abyāpādena samannāgatā,
sabbe te visuddhacittā anāvilasaṅkappāti—  ādesanāpāṭihāriyaṃ. “So kho pana
abyāpādo evaṃ āsevitabbo, evaṃ bhāvetabbo, evaṃ bahulīkātabbo, evaṃ
tadanudhammatā sati upaṭṭhāpetabbā”ti—  anusāsanīpāṭihāriyaṃ. (2)</p>
<p>
<a class="ms" id="p_26Ps_1866"></a><a class="sc" id="7"></a>Ālokasaññā
ijjhatīti—  iddhi. Thinamiddhaṃ paṭiharatīti—  pāṭihāriyaṃ. Ye tāya
ālokasaññāya samannāgatā, sabbe te visuddhacittā anāvilasaṅkappāti—
ādesanāpāṭihāriyaṃ. “Sā kho pana ālokasaññā evaṃ āsevitabbā, evaṃ bhāvetabbā,
evaṃ bahulīkātabbā, evaṃ tadanudhammatā sati upaṭṭhāpetabbā”ti—
anusāsanīpāṭihāriyaṃ. (3)</p>
<p>
<a class="ms" id="p_26Ps_1867"></a><a class="sc" id="8"></a>Avikkhepo
ijjhatīti—  iddhi. Uddhaccaṃ paṭiharatīti—  pāṭihāriyaṃ. Ye tena avikkhepena
samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “So
kho pana avikkhepo evaṃ āsevitabbo, evaṃ bhāvetabbo, evaṃ bahulīkātabbo, evaṃ
tadanudhammatā sati upaṭṭhāpetabbā”ti—  anusāsanīpāṭihāriyaṃ. (4)</p>
<p>
<a class="ms" id="p_26Ps_1868"></a><a class="sc" id="9"></a>Dhammavavatthānaṃ
ijjhatīti—  iddhi. Vicikicchaṃ paṭiharatīti—  pāṭihāriyaṃ. Ye tena
dhammavavatthānena samannāgatā, sabbe te visuddhacittā anāvilasaṅkappāti—
ādesanāpāṭihāriyaṃ. “Taṃ kho pana dhammavavatthānaṃ evaṃ āsevitabbaṃ, evaṃ
bhāvetabbaṃ, evaṃ bahulīkātabbaṃ, evaṃ tadanudhammatā, sati upaṭṭhāpetabbā”ti—
anusāsanīpāṭihāriyaṃ. (5)</p>
<p>
<a class="ms" id="p_26Ps_1869"></a><a class="sc" id="10"></a>Ñāṇaṃ ijjhatīti—
iddhi. Avijjaṃ paṭiharatīti—  pāṭihāriyaṃ. Ye tena ñāṇena samannāgatā, sabbe te
visuddhacittā anāvilasaṅkappāti—  ādesanāpāṭihāriyaṃ. “Taṃ kho pana ñāṇaṃ evaṃ
āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā sati
upaṭṭhāpetabbā”ti—  anusāsanīpāṭihāriyaṃ. (6)</p>
<p>
<a class="ms" id="p_26Ps_1870"></a><a class="sc" id="11"></a>Pāmojjaṃ
ijjhatīti—  iddhi. Aratiṃ paṭiharatīti—  pāṭihāriyaṃ. Ye tena pāmojjena
samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ.
“Taṃ kho pana pāmojjaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ,
evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ…pe… . (7)
</p>
<p>
<a class="ms" id="p_26Ps_1871"></a><a class="sc" id="12"></a>Paṭhamaṃ jhānaṃ
ijjhatīti—  iddhi. Nīvaraṇe paṭiharatīti—  pāṭihāriyaṃ. Ye tena paṭhamena
jhānena samannāgatā, sabbe te visuddhacittā anāvilasaṅkappāti—
ādesanāpāṭihāriyaṃ. “Taṃ kho pana paṭhamaṃ jhānaṃ evaṃ āsevitabbaṃ, evaṃ
bhāvetabbaṃ, evaṃ bahulīkātabbaṃ, evaṃ tadanudhammatā sati upaṭṭhāpetabbā”ti—
anusāsanīpāṭihāriyaṃ…pe… . (26:<em>33</em>)</p>
<p>
<a class="ms" id="p_26Ps_1872"></a><a class="sc" id="13"></a>Arahattamaggo
ijjhatīti—  iddhi. Sabbakilese paṭiharatīti—  pāṭihāriyaṃ. Ye tena
arahattamaggena samannāgatā, sabbe te visuddhacittā anāvilasaṅkappāti—
ādesanāpāṭihāriyaṃ. “So kho pana arahattamaggo evaṃ āsevitabbo, evaṃ
bhāvetabbo, evaṃ bahulīkātabbo, evaṃ tadanudhammatā sati upaṭṭhāpetabbā”ti—
anusāsanīpāṭihāriyaṃ. (4:<em>37</em>)</p>
<p>
<a class="ms" id="p_26Ps_1873"></a><a class="msdiv" id="msdiv32"></a>
<a class="sc" id="14"></a>Nekkhammaṃ ijjhatīti—  iddhi. Kāmacchandaṃ
paṭiharatīti—  pāṭihāriyaṃ. Yā ca iddhi yañca pāṭihāriyaṃ, idaṃ vuccati
iddhipāṭihāriyaṃ. Abyāpādo ijjhatīti—  iddhi. Byāpādaṃ paṭiharatīti—
pāṭihāriyaṃ. Yā ca iddhi yañca pāṭihāriyaṃ, idaṃ vuccati iddhipāṭihāriyaṃ.
Ālokasaññā ijjhatīti—  iddhi. Thinamiddhaṃ paṭiharatīti—  pāṭihāriyaṃ…pe…
arahattamaggo ijjhatīti—  iddhi. Sabbakilese paṭiharatīti—  pāṭihāriyaṃ. Yā ca
iddhi yañca pāṭihāriyaṃ, idaṃ vuccati iddhipāṭihāriyanti.</p>
<p class="endsutta">
<a class="ms" id="p_26Ps_1874"></a>
<a class="sc" id="15"></a>
Pāṭihāriyakathā niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>