<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ps1.5">
<article>
<div class="hgroup">
<p class="division">Paṭisambhidāmagga</p>
<p>Mahāvagga</p>
<p>Vimokkhakathā</p>
<h1>Uddesa</h1>
</div>
<p>
<a class="ms" id="p_26Ps_1116"></a><a class="msdiv" id="msdiv209"></a>
<a class="sc" id="1"></a>Purimanidānaṃ. “Tayome, bhikkhave, vimokkhā. Katame
tayo? Suññato vimokkho, animitto vimokkho, appaṇihito vimokkho—  ime kho,
bhikkhave, tayo vimokkhā.</p>
<p>
<a class="ms" id="p_26Ps_1117"></a><a class="sc" id="2"></a>Api ca aṭṭhasaṭṭhi
vimokkhā—  suññato vimokkho, animitto vimokkho, appaṇihito vimokkho;
ajjhattavuṭṭhāno vimokkho, bahiddhāvuṭṭhāno vimokkho, dubhato vuṭṭhāno
vimokkho; ajjhattavuṭṭhānā cattāro vimokkhā, bahiddhāvuṭṭhānā cattāro vimokkhā,
dubhato vuṭṭhānā cattāro vimokkhā; ajjhattavuṭṭhānānaṃ anulomā cattāro
vimokkhā, bahiddhāvuṭṭhānānaṃ anulomā cattāro vimokkhā, dubhato vuṭṭhānānaṃ
anulomā cattāro vimokkhā; ajjhattavuṭṭhānapaṭippassaddhī cattāro vimokkhā,
bahiddhāvuṭṭhānapaṭippassaddhī cattāro vimokkhā, dubhato vuṭṭhānapaṭippassaddhī
cattāro vimokkhā; rūpī rūpāni passatīti vimokkho, ajjhattaṃ arūpasaññī
bahiddhā rūpāni passatīti vimokkho, subhaṃ teva adhimutto hotīti vimokkho;
ākāsānañcāyatanasamāpatti vimokkho, viññāṇañcāyatanasamāpatti vimokkho,
ākiñcaññāyatanasamāpatti vimokkho; nevasaññānāsaññāyatanasamāpatti vimokkho,
saññāvedayitanirodhasamāpatti vimokkho; samayavimokkho, asamayavimokkho;
sāmayiko vimokkho, asāmayiko vimokkho; kuppo vimokkho, akuppo vimokkho; lokiko
vimokkho, lokuttaro vimokkho; sāsavo vimokkho, anāsavo vimokkho; sāmiso
vimokkho, nirāmiso vimokkho; nirāmisānirāmisataro vimokkho, paṇihito vimokkho,
appaṇihito vimokkho, paṇihitappaṭippassaddhi vimokkho; saññutto vimokkho,
visaññutto vimokkho; ekattavimokkho, nānattavimokkho, saññāvimokkho,
ñāṇavimokkho; sītisiyāvimokkho, jhānavimokkho, anupādācittassa vimokkho”. [75]
</p>
<h2> Niddesa</h2>
<p>
<a class="ms" id="p_26Ps_1118"></a><a class="msdiv" id="msdiv210"></a>
<a class="sc" id="3"></a>Katamo
<strong>suññato vimokkho?</strong> Idha bhikkhu araññagato vā rukkhamūlagato vā
suññāgāragato vā iti paṭisañcikkhati—  “suññamidaṃ attena vā attaniyena vā”ti.
So tattha abhinivesaṃ na karotīti—  suññato vimokkho. Ayaṃ suññato vimokkho.
(1:<em>1</em>)</p>
<p>
<a class="ms" id="p_26Ps_1119"></a><a class="sc" id="4"></a>Katamo
<strong>animitto vimokkho?</strong> Idha bhikkhu araññagato vā rukkhamūlagato
vā suññāgāragato vā iti paṭisañcikkhati—  “suññamidaṃ attena vā attaniyena
vā”ti. So tattha nimittaṃ na karotīti—  animitto vimokkho. Ayaṃ animitto
vimokkho. (2:<em>2</em>)</p>
<p>
<a class="ms" id="p_26Ps_1120"></a><a class="sc" id="5"></a>Katamo
<strong>appaṇihito vimokkho?</strong> Idha bhikkhu araññagato vā rukkhamūlagato
vā suññāgāragato vā iti paṭisañcikkhati—  “suññamidaṃ attena vā attaniyena
vā”ti. So tattha paṇidhiṃ na karotīti—  appaṇihito vimokkho. Ayaṃ appaṇihito
vimokkho. (3:<em>3</em>)</p>
<p>
<a class="ms" id="p_26Ps_1121"></a><a class="sc" id="6"></a>Katamo
<strong>ajjhattavuṭṭhāno vimokkho?</strong> Cattāri jhānāni—  ayaṃ
ajjhattavuṭṭhāno vimokkho. Katamo bahiddhāvuṭṭhāno vimokkho? Catasso
arūpasamāpattiyo—  ayaṃ bahiddhāvuṭṭhāno vimokkho. Katamo dubhato vuṭṭhāno
vimokkho? Cattāro ariyamaggā—  ayaṃ dubhato vuṭṭhāno vimokkho.</p>
<p>
<a class="ms" id="p_26Ps_1122"></a><a class="sc" id="7"></a>Katame
<strong>ajjhattavuṭṭhānā cattāro vimokkhā?</strong> Paṭhamaṃ jhānaṃ nīvaraṇehi
vuṭṭhāti. Dutiyaṃ jhānaṃ vitakkavicārehi vuṭṭhāti. Tatiyaṃ jhānaṃ pītiyā
vuṭṭhāti. Catutthaṃ jhānaṃ sukhadukkhehi vuṭṭhāti. Ime ajjhattavuṭṭhānā cattāro
vimokkhā. (4:<em>4</em>)</p>
<p>
<a class="ms" id="p_26Ps_1123"></a><a class="sc" id="8"></a>Katame
<strong>bahiddhāvuṭṭhānā cattāro vimokkhā?</strong> Ākāsānañcāyatanasamāpatti
rūpasaññāya paṭighasaññāya nānattasaññāya vuṭṭhāti. Viññāṇañcāyatanasamāpatti
ākāsānañcāyatanasaññāya vuṭṭhāti. Ākiñcaññāyatanasamāpatti
viññāṇañcāyatanasaññāya vuṭṭhāti. Nevasaññānāsaññāyatanasamāpatti
ākiñcaññāyatanasaññāya vuṭṭhāti. Ime bahiddhāvuṭṭhānā cattāro vimokkhā. (4:<em>8</em>)
</p>
<p>
<a class="ms" id="p_26Ps_1124"></a><a class="sc" id="9"></a>Katame
<strong>dubhato vuṭṭhānā cattāro vimokkhā?</strong> Sotāpattimaggo
sakkāyadiṭṭhivicikicchāsīlabbataparāmāsā diṭṭhānusayā vicikicchānusayā
vuṭṭhāti, tadanuvattakakilesehi ca khandhehi ca vuṭṭhāti, bahiddhā ca
sabbanimittehi vuṭṭhāti. Sakadāgāmimaggo oḷārikā kāmarāgasaññojanā
paṭighasaññojanā oḷārikā kāmarāgānusayā paṭighānusayā vuṭṭhāti,
tadanuvattakakilesehi ca khandhehi ca vuṭṭhāti, bahiddhā ca sabbanimittehi
vuṭṭhāti. Anāgāmimaggo anusahagatā kāmarāgasaññojanā paṭighasaññojanā
anusahagatā kāmarāgānusayā paṭighānusayā vuṭṭhāti, tadanuvattakakilesehi ca
khandhehi ca vuṭṭhāti, bahiddhā ca sabbanimittehi vuṭṭhāti. Arahattamaggo
rūparāgā arūparāgā mānā uddhaccā avijjāya mānānusayā bhavarāgānusayā
avijjānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā
ca sabbanimittehi vuṭṭhāti. Ime dubhato vuṭṭhānā cattāro vimokkhā. (4:<em>12</em>)
</p>
<p>
<a class="ms" id="p_26Ps_1125"></a><a class="msdiv" id="msdiv211"></a>
<a class="sc" id="10"></a>Katame
<strong>ajjhattavuṭṭhānānaṃ anulomā cattāro vimokkhā?</strong> Paṭhamaṃ jhānaṃ
paṭilābhatthāya vitakko ca vicāro ca pīti ca sukhañca cittekaggatā ca, dutiyaṃ
jhānaṃ paṭilābhatthāya…pe…  tatiyaṃ jhānaṃ paṭilābhatthāya…pe…  catutthaṃ
jhānaṃ paṭilābhatthāya vitakko ca vicāro ca pīti ca sukhañca cittekaggatā ca—
ime ajjhattavuṭṭhānānaṃ anulomā cattāro vimokkhā. (4:<em>16</em>)</p>
<p>
<a class="ms" id="p_26Ps_1126"></a><a class="sc" id="11"></a>Katame
<strong>bahiddhāvuṭṭhānānaṃ anulomā cattāro vimokkhā?</strong>
Ākāsānañcāyatanasamāpattiṃ paṭilābhatthāya vitakko ca vicāro ca pīti ca
sukhañca cittekaggatā ca, viññāṇañcāyatanasamāpattiṃ…pe…
ākiñcaññāyatanasamāpattiṃ…pe…  nevasaññānāsaññāyatanasamāpattiṃ paṭilābhatthāya
vitakko ca vicāro ca pīti ca sukhañca cittekaggatā ca—  ime
bahiddhāvuṭṭhānānaṃ anulomā cattāro vimokkhā. (4:<em>20</em>)</p>
<p>
<a class="ms" id="p_26Ps_1127"></a><a class="sc" id="12"></a>Katame
<strong>dubhato vuṭṭhānānaṃ anulomā cattāro vimokkhā?</strong> Sotāpattimaggaṃ
paṭilābhatthāya
<strong>aniccānupassanā,</strong>
<strong>dukkhānupassanā,</strong>
<strong>anattānupassanā</strong>. Sakadāgāmimaggaṃ paṭilābhatthāya…pe…
anāgāmimaggaṃ paṭilābhatthāya…pe…  arahattamaggaṃ paṭilābhatthāya
<strong>aniccānupassanā,</strong>
<strong>dukkhānupassanā,</strong>
<strong>anattānupassanā</strong>—  ime dubhato vuṭṭhānānaṃ anulomā cattāro
vimokkhā. (4:<em>24</em>)</p>
<p>
<a class="ms" id="p_26Ps_1128"></a><a class="sc" id="13"></a>Katame
<strong>ajjhattavuṭṭhānapaṭippassaddhī cattāro vimokkhā?</strong> Paṭhamassa
jhānassa paṭilābho vā vipāko vā, dutiyassa jhānassa…pe…  tatiyassa jhānassa…pe…
catutthassa jhānassa paṭilābho vā vipāko vā—  ime
ajjhattavuṭṭhānapaṭippassaddhī cattāro vimokkhā. (4:<em>28</em>)</p>
<p>
<a class="ms" id="p_26Ps_1129"></a><a class="sc" id="14"></a>Katame
<strong>bahiddhāvuṭṭhānapaṭippassaddhī cattāro vimokkhā?</strong>
Ākāsānañcāyatanasamāpattiyā paṭilābho vā vipāko vā,
viññāṇañcāyatanasamāpattiyā…pe…  ākiñcaññāyatanasamāpattiyā…pe…
nevasaññānāsaññāyatanasamāpattiyā paṭilābho vā vipāko vā—  ime
bahiddhāvuṭṭhānapaṭippassaddhī cattāro vimokkhā. (4:<em>32</em>)</p>
<p>
<a class="ms" id="p_26Ps_1130"></a><a class="sc" id="15"></a>Katame
<strong>dubhato vuṭṭhānapaṭippassaddhī cattāro vimokkhā?</strong>
Sotāpattimaggassa sotāpattiphalaṃ, sakadāgāmimaggassa sakadāgāmiphalaṃ,
anāgāmimaggassa anāgāmiphalaṃ, arahattamaggassa arahattaphalaṃ—  ime dubhato
vuṭṭhānapaṭippassaddhī cattāro vimokkhā. (4:<em>36</em>)</p>
<p>
<a class="ms" id="p_26Ps_1131"></a><a class="msdiv" id="msdiv212"></a>
<a class="sc" id="16"></a>Kathaṃ
<strong>rūpī rūpāni passatīti—  vimokkho?</strong> Idhekacco ajjhattaṃ
paccattaṃ nīlanimittaṃ manasikaroti, nīlasaññaṃ paṭilabhati. So taṃ nimittaṃ
suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ
nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā
bahiddhā nīlanimitte cittaṃ upasaṃharati, nīlasaññaṃ paṭilabhati. So taṃ
nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti.
So taṃ nimittaṃ suggahitaṃ katvā upadhāretvā svāvatthitaṃ avatthāpetvā āsevati
bhāveti bahulīkaroti. Tassa evaṃ hoti—  “ajjhattañca bahiddhā ca ubhayamidaṃ
rūpan”ti, rūpasaññī hoti. Idhekacco ajjhattaṃ paccattaṃ pītanimittaṃ…pe…
lohitanimittaṃ…pe…  odātanimittaṃ manasikaroti, odātasaññaṃ paṭilabhati. So taṃ
nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti.
So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ
avatthāpetvā bahiddhā odātanimitte cittaṃ upasaṃharati, odātasaññaṃ
paṭilabhati. So taṃ nimittaṃ suggahitaṃ karoti, sūpadhāritaṃ upadhāreti,
svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ
upadhāretvā svāvatthitaṃ avatthāpetvā āsevati bhāveti bahulīkaroti. Tassa evaṃ
hoti—  “ajjhattañca bahiddhā ca ubhayamidaṃ rūpan”ti, rūpasaññī hoti. Evaṃ rūpī
rūpāni passatīti—  vimokkho. (1:<em>37</em>)</p>
<p>
<a class="ms" id="p_26Ps_1132"></a><a class="sc" id="17"></a>Kathaṃ
<strong>ajjhattaṃ arūpasaññī bahiddhā rūpāni passatīti—  vimokkho?</strong>
Idhekacco ajjhattaṃ paccattaṃ nīlanimittaṃ na manasikaroti, nīlasaññaṃ na
paṭilabhati; bahiddhā nīlanimitte cittaṃ upasaṃharati, nīlasaññaṃ paṭilabhati.
So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ
avatthāpeti. So taṃ nimittaṃ suggahitaṃ katvā sūpadhāritaṃ upadhāretvā
svāvatthitaṃ avatthāpetvā āsevati bhāveti bahulīkaroti. Tassa evaṃ hoti—
“ajjhattaṃ arūpaṃ, bahiddhā rūpamidan”ti, rūpasaññī hoti. Idhekacco ajjhattaṃ
paccattaṃ pītanimittaṃ…pe…  lohitanimittaṃ…pe…  odātanimittaṃ na manasikaroti,
odātasaññaṃ na paṭilabhati; bahiddhā odātanimitte cittaṃ upasaṃharati,
odātasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ
upadhāreti, svāvatthitaṃ avatthāpeti. So taṃ nimittaṃ suggahitaṃ katvā
sūpadhāritaṃ upadhāretvā svāvatthitaṃ avatthāpetvā āsevati bhāveti
bahulīkaroti. Tassa evaṃ hoti—  “ajjhattaṃ arūpaṃ bahiddhā rūpamidan”ti,
rūpasaññī hoti. Evaṃ ajjhattaṃ arūpasaññī bahiddhā rūpāni passatīti—  vimokkho.
(1:<em>38</em>)</p>
<p>
<a class="ms" id="p_26Ps_1133"></a><a class="sc" id="18"></a>Kathaṃ
<strong>subhanteva adhimutto hotīti—  vimokkho?</strong> Idha bhikkhu
mettāsahagatena cetasā ekaṃ disaṃ pharitvā viharati, tathā dutiyaṃ, tathā
tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya
sabbāvantaṃ lokaṃ mettāsahagatena cetasā vipulena mahaggatena appamāṇena
averena abyāpajjena pharitvā viharati. Mettāya bhāvitattā sattā appaṭikūlā
honti. Karuṇāsahagatena cetasā…pe…  karuṇāya bhāvitattā sattā appaṭikūlā honti.
Muditāsahagatena cetasā…pe…  muditāya bhāvitattā sattā appaṭikūlā honti.
Upekkhāsahagatena cetasā ekaṃ disaṃ pharitvā viharati…pe…  upekkhāya bhāvitattā
sattā appaṭikūlā honti. Evaṃ “subhaṃ” teva adhimutto hotīti—  vimokkho. (1:<em>39</em>)
</p>
<p>
<a class="ms" id="p_26Ps_1134"></a><a class="msdiv" id="msdiv213"></a>
<a class="sc" id="19"></a>Katamo
<strong>ākāsānañcāyatanasamāpatti vimokkho?</strong> Idha bhikkhu sabbaso
rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā
“ananto ākāso”ti ākāsānañcāyatanaṃ upasampajja viharati—  ayaṃ
ākāsānañcāyatanasamāpatti vimokkho. (1:<em>40</em>)</p>
<p>
<a class="ms" id="p_26Ps_1135"></a><a class="sc" id="20"></a>Katamo
<strong>viññāṇañcāyatanasamāpatti vimokkho?</strong> Idha bhikkhu sabbaso
ākāsānañcāyatanaṃ samatikkamma “anantaṃ viññāṇan”ti viññāṇañcāyatanaṃ
upasampajja viharati—  ayaṃ viññāṇañcāyatanasamāpatti vimokkho. (1:<em>41</em>)
</p>
<p>
<a class="ms" id="p_26Ps_1136"></a><a class="sc" id="21"></a>Katamo
<strong>ākiñcaññāyatanasamāpatti vimokkho?</strong> Idha bhikkhu sabbaso
viññāṇañcāyatanaṃ samatikkamma “natthi kiñcī”ti ākiñcaññāyatanaṃ upasampajja
viharati—  ayaṃ ākiñcaññāyatanasamāpatti vimokkho. (1:<em>42</em>)</p>
<p>
<a class="ms" id="p_26Ps_1137"></a><a class="sc" id="22"></a>Katamo
<strong>nevasaññānāsaññāyatanasamāpatti vimokkho?</strong> Idha bhikkhu sabbaso
ākiñcaññāyatanaṃ samatikkamma nevasaññānāsaññāyatanaṃ upasampajja viharati—
ayaṃ nevasaññānāsaññāyatanasamāpatti vimokkho. (1:<em>43</em>)</p>
<p>
<a class="ms" id="p_26Ps_1138"></a><a class="sc" id="23"></a>Katamo
<strong>saññāvedayitanirodhasamāpatti vimokkho?</strong> Idha bhikkhu sabbaso
nevasaññānāsaññāyatanaṃ samatikkamma saññāvedayitanirodhaṃ upasampajja
viharati—  ayaṃ saññāvedayitanirodhasamāpatti vimokkho. (1:<em>44</em>)</p>
<p>
<a class="ms" id="p_26Ps_1139"></a><a class="sc" id="24"></a>Katamo
<strong>samayavimokkho?</strong> Cattāri ca jhānāni catasso ca
arūpasamāpattiyo—  ayaṃ samayavimokkho. (1:<em>45</em>)</p>
<p>
<a class="ms" id="p_26Ps_1140"></a><a class="sc" id="25"></a>Katamo
<strong>asamayavimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ asamayavimokkho. (1:<em>46</em>)</p>
<p>
<a class="ms" id="p_26Ps_1141"></a><a class="sc" id="26"></a>Katamo
<strong>sāmayiko vimokkho?</strong> Cattāri ca jhānāni, catasso ca
arūpasamāpattiyo—  ayaṃ sāmayiko vimokkho. (1:<em>47</em>)</p>
<p>
<a class="ms" id="p_26Ps_1142"></a><a class="sc" id="27"></a>Katamo
<strong>asāmayiko vimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ asāmayiko vimokkho. (1:<em>48</em>)</p>
<p>
<a class="ms" id="p_26Ps_1143"></a><a class="sc" id="28"></a>Katamo
<strong>kuppo vimokkho?</strong> Cattāri ca jhānāni, catasso ca
arūpasamāpattiyo—  ayaṃ kuppo vimokkho. (1:<em>49</em>)</p>
<p>
<a class="ms" id="p_26Ps_1144"></a><a class="sc" id="29"></a>Katamo
<strong>akuppo vimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ akuppo vimokkho. (1:<em>50</em>)</p>
<p>
<a class="ms" id="p_26Ps_1145"></a><a class="sc" id="30"></a>Katamo
<strong>lokiko vimokkho?</strong> Cattāri ca jhānāni, catasso ca
arūpasamāpattiyo—  ayaṃ lokiko vimokkho. (1:<em>51</em>)</p>
<p>
<a class="ms" id="p_26Ps_1146"></a><a class="sc" id="31"></a>Katamo
<strong>lokuttaro vimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ lokuttaro vimokkho. (1:<em>52</em>)</p>
<p>
<a class="ms" id="p_26Ps_1147"></a><a class="sc" id="32"></a>Katamo
<strong>sāsavo vimokkho?</strong> Cattāri ca jhānāni, catasso ca
arūpasamāpattiyo—  ayaṃ sāsavo vimokkho. (1:<em>53</em>)</p>
<p>
<a class="ms" id="p_26Ps_1148"></a><a class="sc" id="33"></a>Katamo
<strong>anāsavo vimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ anāsavo vimokkho. (1:<em>54</em>)</p>
<p>
<a class="ms" id="p_26Ps_1149"></a><a class="sc" id="34"></a>Katamo
<strong>sāmiso vimokkho?</strong> Rūpappaṭisaññutto vimokkho—  ayaṃ sāmiso
vimokkho. (1:<em>55</em>)</p>
<p>
<a class="ms" id="p_26Ps_1150"></a><a class="sc" id="35"></a>Katamo
<strong>nirāmiso vimokkho?</strong> Arūpappaṭisaññutto vimokkho—  ayaṃ nirāmiso
vimokkho. (1:<em>56</em>)</p>
<p>
<a class="ms" id="p_26Ps_1151"></a><a class="sc" id="36"></a>Katamo
<strong>nirāmisā nirāmisataro vimokkho?</strong> Cattāro ca ariyamaggā, cattāri
ca sāmaññaphalāni, nibbānañca—  ayaṃ nirāmisānirāmisataro vimokkho. (1:<em>57</em>)
</p>
<p>
<a class="ms" id="p_26Ps_1152"></a><a class="sc" id="37"></a>Katamo
<strong>paṇihito vimokkho?</strong> Cattāri ca jhānāni, catasso ca
arūpasamāpattiyo—  ayaṃ paṇihito vimokkho. Katamo appaṇihito vimokkho? Cattāro
ca ariyamaggā, cattāri ca sāmaññaphalāni, nibbānañca—  ayaṃ appaṇihito
vimokkho. (1:<em>58</em>)</p>
<p>
<a class="ms" id="p_26Ps_1153"></a><a class="sc" id="38"></a>Katamo
<strong>paṇihitappaṭippassaddhi vimokkho?</strong> Paṭhamassa jhānassa
paṭilābho vā vipāko vā…pe…  nevasaññānāsaññāyatanasamāpattiyā paṭilābho vā
vipāko vā—  ayaṃ paṇihitappaṭippassaddhi vimokkho. (1:<em>59</em>)</p>
<p>
<a class="ms" id="p_26Ps_1154"></a><a class="sc" id="39"></a>Katamo
<strong>saññutto vimokkho?</strong> Cattāri ca jhānāni, catasso ca
arūpasamāpattiyo—  ayaṃ saññutto vimokkho. (1:<em>60</em>)</p>
<p>
<a class="ms" id="p_26Ps_1155"></a><a class="sc" id="40"></a>Katamo
<strong>visaññutto vimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ visaññutto vimokkho. (1:<em>61</em>)</p>
<p>
<a class="ms" id="p_26Ps_1156"></a><a class="sc" id="41"></a>Katamo
<strong>ekattavimokkho?</strong> Cattāro ca ariyamaggā, cattāri ca
sāmaññaphalāni, nibbānañca—  ayaṃ ekattavimokkho. (1:<em>62</em>)</p>
<p>
<a class="ms" id="p_26Ps_1157"></a><a class="sc" id="42"></a>Katamo
<strong>nānattavimokkho?</strong> Cattāri ca jhānāni, catasso ca
arūpasamāpattiyo—  ayaṃ nānattavimokkho. (1:<em>63</em>)</p>
<p>
<a class="ms" id="p_26Ps_1158"></a><a class="msdiv" id="msdiv214"></a>
<a class="sc" id="43"></a>Katamo
<strong>saññāvimokkho?</strong> Siyā eko saññāvimokkho dasa saññāvimokkhā
honti, dasa saññāvimokkhā eko saññāvimokkho hoti, vatthuvasena pariyāyena.</p>
<p>
<a class="ms" id="p_26Ps_1159"></a><a class="sc" id="44"></a><strong>Siyā</strong>ti
kathañca siyā? Aniccānupassanañāṇaṃ niccato saññāya muccatīti—  saññāvimokkho.
Dukkhānupassanañāṇaṃ sukhato saññāya muccatīti—  saññāvimokkho.
Anattānupassanañāṇaṃ attato saññāya muccatīti—  saññāvimokkho.
Nibbidānupassanañāṇaṃ nandiyā saññāya muccatīti—  saññāvimokkho.
Virāgānupassanañāṇaṃ rāgato saññāya muccatīti—  saññāvimokkho.
Nirodhānupassanañāṇaṃ samudayato saññāya muccatīti—  saññāvimokkho.
Paṭinissaggānupassanañāṇaṃ ādānato saññāya muccatīti—  saññāvimokkho.
Animittānupassanañāṇaṃ nimittato saññāya muccatīti—  saññāvimokkho.
Appaṇihitānupassanañāṇaṃ paṇidhiyā saññāya muccatīti—  saññāvimokkho.
Suññatānupassanañāṇaṃ abhinivesato saññāya muccatīti—  saññāvimokkho. Evaṃ siyā
eko saññāvimokkho dasa saññāvimokkhā honti, dasa saññāvimokkhā eko
saññāvimokkho hoti vatthuvasena pariyāyena.</p>
<p>
<a class="ms" id="p_26Ps_1160"></a><a class="sc" id="45"></a>Rūpe
aniccānupassanañāṇaṃ niccato saññāya muccatīti—  saññāvimokkho…pe…  rūpe
suññatānupassanañāṇaṃ abhinivesato saññāya muccatīti—  saññāvimokkho. Evaṃ siyā
eko saññāvimokkho dasa saññāvimokkhā honti, dasa saññāvimokkhā eko
saññāvimokkho hoti vatthuvasena pariyāyena.</p>
<p>
<a class="ms" id="p_26Ps_1161"></a><a class="sc" id="46"></a>Vedanāya…pe…
saññāya…  saṅkhāresu…  viññāṇe…  cakkhusmiṃ…pe…  jarāmaraṇe
aniccānupassanañāṇaṃ niccato saññāya muccatīti—  saññāvimokkho…pe…  jarāmaraṇe
suññatānupassanañāṇaṃ abhinivesato saññāya muccatīti—  saññāvimokkho. Evaṃ
siyā, eko saññāvimokkho dasa saññāvimokkhā honti, dasa saññāvimokkhā eko
saññāvimokkho hoti vatthuvasena pariyāyena—  ayaṃ saññāvimokkho. (1:<em>64</em>)
</p>
<p>
<a class="ms" id="p_26Ps_1162"></a><a class="msdiv" id="msdiv215"></a>
<a class="sc" id="47"></a>Katamo
<strong>ñāṇavimokkho?</strong> Siyā eko ñāṇavimokkho dasa ñāṇavimokkhā honti,
dasa ñāṇavimokkhā eko ñāṇavimokkho hoti vatthuvasena pariyāyena
<strong>siyā</strong>ti. Kathañca siyā? Aniccānupassanā yathābhūtaṃ ñāṇaṃ
niccato sammohā aññāṇā muccatīti—  ñāṇavimokkho. Dukkhānupassanā yathābhūtaṃ
ñāṇaṃ sukhato sammohā aññāṇā muccatīti—  ñāṇavimokkho. Anattānupassanā
yathābhūtaṃ ñāṇaṃ attato sammohā aññāṇā muccatīti—  ñāṇavimokkho.
Nibbidānupassanā yathābhūtaṃ ñāṇaṃ nandiyā sammohā aññāṇā muccatīti—
ñāṇavimokkho. Virāgānupassanā yathābhūtaṃ ñāṇaṃ rāgato sammohā aññāṇā
muccatīti—  ñāṇavimokkho. Nirodhānupassanā yathābhūtaṃ ñāṇaṃ samudayato sammohā
aññāṇā muccatīti—  ñāṇavimokkho. Paṭinissaggānupassanā yathābhūtaṃ ñāṇaṃ
ādānato sammohā aññāṇā muccatīti—  ñāṇavimokkho. Animittānupassanā yathābhūtaṃ
ñāṇaṃ nimittato sammohā aññāṇā muccatīti—  ñāṇavimokkho. Appaṇihitānupassanā
yathābhūtaṃ ñāṇaṃ paṇidhiyā sammohā aññāṇā muccatīti—  ñāṇavimokkho.
Suññatānupassanā yathābhūtaṃ ñāṇaṃ abhinivesato sammohā aññāṇā muccatīti—
ñāṇavimokkho. Evaṃ siyā eko ñāṇavimokkho dasa ñāṇavimokkhā honti, dasa
ñāṇavimokkhā eko ñāṇavimokkho hoti vatthuvasena pariyāyena.</p>
<p>
<a class="ms" id="p_26Ps_1163"></a><a class="sc" id="48"></a>Rūpe
aniccānupassanā yathābhūtaṃ ñāṇaṃ niccato sammohā aññāṇā muccatīti—
ñāṇavimokkho…pe…  rūpe suññatānupassanā yathābhūtaṃ ñāṇaṃ abhinivesato sammohā
aññāṇā muccatīti—  ñāṇavimokkho. Evaṃ siyā eko ñāṇavimokkho dasa ñāṇavimokkhā
honti, dasa ñāṇavimokkhā eko ñāṇavimokkho hoti vatthuvasena pariyāyena.</p>
<p>
<a class="ms" id="p_26Ps_1164"></a><a class="sc" id="49"></a>Vedanāya…pe…
saññāya…  saṅkhāresu…  viññāṇe…  cakkhusmiṃ…pe…  jarāmaraṇe aniccānupassanā
yathābhūtaṃ ñāṇaṃ niccato sammohā aññāṇā muccatīti—  ñāṇavimokkho…pe…
jarāmaraṇe suññatānupassanā yathābhūtaṃ ñāṇaṃ abhinivesato sammohā aññāṇā
muccatīti—  ñāṇavimokkho. Evaṃ siyā eko ñāṇavimokkho dasa ñāṇavimokkhā honti,
dasa ñāṇavimokkhā eko ñāṇavimokkho hoti vatthuvasena pariyāyena—  ayaṃ
ñāṇavimokkho. (1:<em>65</em>)</p>
<p>
<a class="ms" id="p_26Ps_1165"></a><a class="msdiv" id="msdiv216"></a>
<a class="sc" id="50"></a>Katamo
<strong>sītisiyāvimokkho?</strong> Siyā eko sītisiyāvimokkho dasa
sītisiyāvimokkhā honti, dasa sītisiyāvimokkhā eko sītisiyāvimokkho hoti
vatthuvasena pariyāyena
<strong>siyā</strong>ti. Kathañca siyā? Aniccānupassanā anuttaraṃ
sītibhāvañāṇaṃ niccato santāpapariḷāhadarathā muccatīti—  sītisiyāvimokkho.
Dukkhānupassanā anuttaraṃ sītibhāvañāṇaṃ sukhato santāpapariḷāhadarathā
muccatīti—  sītisiyāvimokkho. Anattānupassanā anuttaraṃ sītibhāvañāṇaṃ attato
santāpapariḷāhadarathā muccatīti—  sītisiyāvimokkho. Nibbidānupassanā anuttaraṃ
sītibhāvañāṇaṃ nandiyā santāpapariḷāhadarathā muccatīti—  sītisiyāvimokkho.
Virāgānupassanā anuttaraṃ sītibhāvañāṇaṃ rāgato santāpapariḷāhadarathā
muccatīti—  sītisiyāvimokkho. Nirodhānupassanā anuttaraṃ sītibhāvañāṇaṃ
samudayato santāpapariḷāhadarathā muccatīti—  sītisiyāvimokkho.
Paṭinissaggānupassanā anuttaraṃ sītibhāvañāṇaṃ ādānato santāpapariḷāhadarathā
muccatīti—  sītisiyāvimokkho. Animittānupassanā anuttaraṃ sītibhāvañāṇaṃ
nimittato santāpapariḷāhadarathā muccatīti—  sītisiyāvimokkho.
Appaṇihitānupassanā anuttaraṃ sītibhāvañāṇaṃ paṇidhiyā santāpapariḷāhadarathā
muccatīti—  sītisiyāvimokkho. Suññatānupassanā anuttaraṃ sītibhāvañāṇaṃ
abhinivesato santāpapariḷāhadarathā muccatīti—  sītisiyāvimokkho. Evaṃ siyā eko
sītisiyāvimokkho dasa sītisiyāvimokkhā honti, dasa sītisiyāvimokkhā eko
sītisiyāvimokkho hoti vatthuvasena pariyāyena.</p>
<p>
<a class="ms" id="p_26Ps_1166"></a><a class="sc" id="51"></a>Rūpe
aniccānupassanā anuttaraṃ sītibhāvañāṇaṃ niccato santāpapariḷāhadarathā
muccatīti—  sītisiyāvimokkho…pe…  rūpe suññatānupassanā anuttaraṃ
sītibhāvañāṇaṃ abhinivesato santāpapariḷāhadarathā muccatīti—
sītisiyāvimokkho. Evaṃ siyā eko sītisiyāvimokkho dasa sītisiyāvimokkhā honti,
dasa sītisiyāvimokkhā eko sītisiyāvimokkho hoti vatthuvasena pariyāyena.</p>
<p>
<a class="ms" id="p_26Ps_1167"></a><a class="sc" id="52"></a>Vedanāya…pe…
saññāya…  saṅkhāresu…  viññāṇe…  cakkhusmiṃ…pe…  jarāmaraṇe aniccānupassanā
anuttaraṃ sītibhāvañāṇaṃ niccato santāpapariḷāhadarathā muccatīti—
sītisiyāvimokkho…pe…  jarāmaraṇe suññatānupassanā anuttaraṃ sītibhāvañāṇaṃ
abhinivesato santāpapariḷāhadarathā muccatīti—  sītisiyāvimokkho. Evaṃ siyā eko
sītisiyāvimokkho dasa sītisiyāvimokkhā honti, dasa sītisiyāvimokkhā eko
sītisiyāvimokkho hoti vatthuvasena pariyāyena—  ayaṃ sītisiyāvimokkho. (1:<em>66</em>)
</p>
<p>
<a class="ms" id="p_26Ps_1168"></a><a class="msdiv" id="msdiv217"></a>
<a class="sc" id="53"></a>Katamo
<strong>jhānavimokkho?</strong> Nekkhammaṃ jhāyatīti jhānaṃ. Kāmacchandaṃ
jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—
jhānavimokkho. Jhāyantīti—  dhammā. Jhāpetīti—  kilese. Jhāte ca jhāpe ca
jānātīti—  jhānavimokkho. Abyāpādo jhāyatīti—  jhānaṃ. Byāpādaṃ jhāpetīti—
jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho.
Jhāyantīti—  dhammā. Jhāpetīti—  kilese. Jhāte ca jhāpe ca jānātīti—
jhānavimokkho. Ālokasaññā jhāyatīti—  jhānaṃ. Thinamiddhaṃ jhāpetīti—
jhānaṃ…pe…  avikkhepo jhāyatīti—  jhānaṃ. Uddhaccaṃ jhāpetīti—  jhānaṃ.
Dhammavavatthānaṃ jhāyatīti—  jhānaṃ. Vicikicchaṃ jhāpetīti—  jhānaṃ. Ñāṇaṃ
jhāyatīti—  jhānaṃ. Avijjaṃ jhāpetīti—  jhānaṃ. Pāmojjaṃ jhāyatīti—  jhānaṃ.
Aratiṃ jhāpetīti—  jhānaṃ. Paṭhamaṃ jhānaṃ jhāyatīti—  jhānaṃ. Nīvaraṇe
jhāpetīti—  jhānaṃ…pe…  arahattamaggo jhāyatīti—  jhānaṃ. Sabbakilese
jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—
jhānavimokkho. Jhāyantīti—  dhammā. Jhāpetīti—  kilese. Jhāte ca jhāpe ca
jānātīti—  jhānavimokkho—  ayaṃ jhānavimokkho. (1:<em>67</em>)</p>
<p>
<a class="ms" id="p_26Ps_1169"></a><a class="msdiv" id="msdiv218"></a>
<a class="sc" id="54"></a>Katamo
<strong>anupādā cittassa vimokkho?</strong> Siyā eko anupādācittassa vimokkho
dasa anupādācittassa vimokkhā honti, dasa anupādācittassa vimokkhā eko
anupādācittassa vimokkho hoti vatthuvasena pariyāyena
<strong>siyā</strong>ti. Kathañca siyā? Aniccānupassanañāṇaṃ niccato upādānā
muccatīti—  anupādācittassa vimokkho. Dukkhānupassanañāṇaṃ sukhato upādānā
muccatīti—  anupādācittassa vimokkho. Anattānupassanañāṇaṃ attato upādānā
muccatīti—  anupādācittassa vimokkho. Nibbidānupassanañāṇaṃ nandiyā upādānā
muccatīti—  anupādācittassa vimokkho. Virāgānupassanañāṇaṃ rāgato upādānā
muccatīti—  anupādācittassa vimokkho. Nirodhānupassanañāṇaṃ samudayato upādānā
muccatīti—  anupādācittassa vimokkho. Paṭinissaggānupassanañāṇaṃ ādānato
upādānā muccatīti—  anupādācittassa vimokkho. Animittānupassanañāṇaṃ nimittato
upādānā muccatīti—  anupādācittassa vimokkho. Appaṇihitānupassanañāṇaṃ
paṇidhiyā upādānā muccatīti—  anupādācittassa vimokkho. Suññatānupassanañāṇaṃ
abhinivesato upādānā muccatīti—  anupādācittassa vimokkho. Evaṃ siyā eko
anupādācittassa vimokkho dasa anupādācittassa vimokkhā honti, dasa
anupādācittassa vimokkhā eko anupādācittassa vimokkho hoti vatthuvasena
pariyāyena.</p>
<p>
<a class="ms" id="p_26Ps_1170"></a><a class="sc" id="55"></a>Rūpe
aniccānupassanañāṇaṃ niccato upādānā muccatīti—  anupādācittassa vimokkho…pe…
rūpe suññatānupassanañāṇaṃ abhinivesato upādānā muccatīti—  anupādācittassa
vimokkho. Evaṃ siyā eko anupādācittassa vimokkho dasa anupādācittassa vimokkhā
honti, dasa anupādācittassa vimokkhā eko anupādācittassa vimokkho hoti
vatthuvasena pariyāyena.</p>
<p>
<a class="ms" id="p_26Ps_1171"></a><a class="sc" id="56"></a>Vedanāya…pe…
saññāya…  saṅkhāresu…  viññāṇe…  cakkhusmiṃ…pe…  jarāmaraṇe
aniccānupassanañāṇaṃ niccato upādānā muccatīti—  anupādācittassa vimokkho…pe…
jarāmaraṇe suññatānupassanañāṇaṃ abhinivesato upādānā muccatīti—
anupādācittassa vimokkho. Evaṃ siyā eko anupādācittassa vimokkho dasa
anupādācittassa vimokkhā honti, dasa anupādācittassa vimokkhā eko
anupādācittassa vimokkho hoti vatthuvasena pariyāyena.</p>
<p>
<a class="ms" id="p_26Ps_1172"></a><a class="sc" id="57"></a>Aniccānupassanañāṇaṃ
katihupādānehi muccati? Dukkhānupassanañāṇaṃ katihupādānehi muccati?
Anattānupassanañāṇaṃ katihupādānehi muccati? Nibbidānupassanañāṇaṃ…pe…
virāgānupassanañāṇaṃ…  nirodhānupassanañāṇaṃ…  paṭinissaggānupassanañāṇaṃ…
animittānupassanañāṇaṃ…  appaṇihitānupassanañāṇaṃ…  suññatānupassanañāṇaṃ
katihupādānehi muccatīti?</p>
<p>
<a class="ms" id="p_26Ps_1173"></a><a class="sc" id="58"></a>Aniccānupassanañāṇaṃ
tīhupādānehi muccati. Dukkhānupassanañāṇaṃ ekupādānā muccati.
Anattānupassanañāṇaṃ tīhupādānehi muccati. Nibbidānupassanañāṇaṃ ekupādānā
muccati. Virāgānupassanañāṇaṃ ekupādānā muccati. Nirodhānupassanañāṇaṃ
catūhupādānehi muccati. Paṭinissaggānupassanañāṇaṃ catūhupādānehi muccati.
Animittānupassanañāṇaṃ tīhupādānehi muccati. Appaṇihitānupassanañāṇaṃ ekupādānā
muccati. Suññatānupassanañāṇaṃ tīhupādānehi muccati.</p>
<p>
<a class="ms" id="p_26Ps_1174"></a><a class="sc" id="59"></a>Aniccānupassanañāṇaṃ
katamehi tīhupādānehi muccati? Diṭṭhupādānā, sīlabbatupādānā, attavādupādānā—
aniccānupassanañāṇaṃ imehi tīhupādānehi muccati. Dukkhānupassanañāṇaṃ katamā
ekupādānā muccati? Kāmupādānā—  dukkhānupassanañāṇaṃ idaṃ ekupādānā muccati.
Anattānupassanañāṇaṃ katamehi tīhupādānehi muccati? Diṭṭhupādānā,
sīlabbatupādānā, attavādupādānā—  anattānupassanañāṇaṃ imehi tīhupādānehi
muccati. Nibbidānupassanañāṇaṃ katamā ekupādānā muccati? Kāmupādānā—
nibbidānupassanañāṇaṃ idaṃ ekupādānā muccati. Virāgānupassanañāṇaṃ katamā
ekupādānā muccati? Kāmupādānā—  virāgānupassanañāṇaṃ idaṃ ekupādānā muccati.
Nirodhānupassanañāṇaṃ katamehi catūhupādānehi muccati? Kāmupādānā,
diṭṭhupādānā, sīlabbatupādānā, attavādupādānā—  nirodhānupassanañāṇaṃ imehi
catūhupādānehi muccati. Paṭinissaggānupassanañāṇaṃ katamehi catūhupādānehi
muccati? Kāmupādānā, diṭṭhupādānā, sīlabbatupādānā, attavādupādānā—
paṭinissaggānupassanañāṇaṃ imehi catūhupādānehi muccati. Animittānupassanañāṇaṃ
katamehi tīhupādānehi muccati? Diṭṭhupādānā, sīlabbatupādānā, attavādupādānā—
animittānupassanañāṇaṃ imehi tīhupādānehi muccati. Appaṇihitānupassanañāṇaṃ
katamā ekupādānā muccati? Kāmupādānā—  appaṇihitānupassanañāṇaṃ idaṃ ekupādānā
muccati. Suññatānupassanañāṇaṃ katamehi tīhupādānehi muccati? Diṭṭhupādānā,
sīlabbatupādānā, attavādupādānā—  suññatānupassanañāṇaṃ imehi tīhupādānehi
muccati.</p>
<p>
<a class="ms" id="p_26Ps_1175"></a><a class="sc" id="60"></a>Yañca
aniccānupassanañāṇaṃ, yañca anattānupassanañāṇaṃ, yañca animittānupassanañāṇaṃ,
yañca suññatānupassanañāṇaṃ—  imāni cattāri ñāṇāni tīhupādānehi muccanti—
diṭṭhupādānā, sīlabbatupādānā, attavādupādānā. Yañca dukkhānupassanañāṇaṃ, yaṃ
ca nibbidānupassanañāṇaṃ, yañca virāgānupassanañāṇaṃ, yañca
appaṇihitānupassanañāṇaṃ—  imāni cattāri ñāṇāni ekupādānā muccanti—
kāmupādānā. Yañca nirodhānupassanañāṇaṃ, yañca paṭinissaggānupassanañāṇaṃ—
imāni dve ñāṇāni catūhupādānehi muccanti—  kāmupādānā, diṭṭhupādānā,
sīlabbatupādānā, attavādupādānā—  ayaṃ anupādācittassa vimokkho. (1:<em>68</em>)
</p>
<p class="endsutta">
<a class="ms" id="p_26Ps_1176"></a>
<a class="sc" id="61"></a>
Vimokkhakathāya paṭhamabhāṇavāro.</p>
<p>
<a class="ms" id="p_26Ps_1177"></a><a class="msdiv" id="msdiv219"></a>
<a class="sc" id="62"></a>Tīṇi kho panimāni vimokkhamukhāni lokaniyyānāya
saṃvattanti. Sabbasaṅkhāre paricchedaparivaṭumato samanupassanatāya animittāya
ca dhātuyā cittasampakkhandanatāya, sabbasaṅkhāresu manosamuttejanatāya
appaṇihitāya ca dhātuyā cittasampakkhandanatāya, sabbadhamme parato
samanupassanatāya suññatāya ca dhātuyā cittasampakkhandanatāya—  imāni tīṇi
vimokkhamukhāni lokaniyyānāya saṃvattanti.</p>
<p>
<a class="ms" id="p_26Ps_1178"></a><a class="sc" id="63"></a>Aniccato
manasikaroto kathaṃ saṅkhārā upaṭṭhanti? Dukkhato manasikaroto kathaṃ saṅkhārā
upaṭṭhanti? Anattato manasikaroto kathaṃ saṅkhārā upaṭṭhanti? Aniccato
manasikaroto khayato saṅkhārā upaṭṭhanti, dukkhato manasikaroto bhayato
saṅkhārā upaṭṭhanti, anattato manasikaroto suññato saṅkhārā upaṭṭhanti.</p>
<p>
<a class="ms" id="p_26Ps_1179"></a><a class="sc" id="64"></a>Aniccato
manasikaroto kiṃ bahulaṃ cittaṃ hoti? Dukkhato manasikaroto kiṃ bahulaṃ cittaṃ
hoti? Anattato manasikaroto kiṃ bahulaṃ cittaṃ hoti? Aniccato manasikaroto
adhimokkhabahulaṃ cittaṃ hoti. Dukkhato manasikaroto passaddhibahulaṃ cittaṃ
hoti. Anattato manasikaroto vedabahulaṃ cittaṃ hoti.</p>
<p>
<a class="ms" id="p_26Ps_1180"></a><a class="sc" id="65"></a>Aniccato
manasikaronto adhimokkhabahulo katamindriyaṃ paṭilabhati? Dukkhato
manasikaronto passaddhibahulo katamindriyaṃ paṭilabhati? Anattato manasikaronto
vedabahulo katamindriyaṃ paṭilabhati? Aniccato manasikaronto adhimokkhabahulo
saddhindriyaṃ paṭilabhati. Dukkhato manasikaronto passaddhibahulo
samādhindriyaṃ paṭilabhati. Anattato manasikaronto vedabahulo paññindriyaṃ
paṭilabhati.</p>
<p>
<a class="ms" id="p_26Ps_1181"></a><a class="sc" id="66"></a>Aniccato
manasikaroto adhimokkhabahulassa katamindriyaṃ ādhipateyyaṃ hoti, bhāvanāya
katindriyāni tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti, kenaṭṭhena
bhāvanā, ko bhāveti? Dukkhato manasikaroto passaddhibahulassa katamindriyaṃ
ādhipateyyaṃ hoti, bhāvanāya katindriyāni tadanvayā honti, sahajātapaccayā
honti, aññamaññapaccayā honti, nissayapaccayā honti, sampayuttapaccayā honti,
ekarasā honti, kenaṭṭhena bhāvanā, ko bhāveti? Anattato manasikaroto
vedabahulassa katamindriyaṃ ādhipateyyaṃ hoti, bhāvanāya katindriyāni tadanvayā
honti, sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, kenaṭṭhena bhāvanā, ko bhāveti?
Aniccato manasikaroto adhimokkhabahulassa saddhindriyaṃ ādhipateyyaṃ hoti.
Bhāvanāya cattārindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti. Ekarasaṭṭhena bhāvanā. Yo sammāpaṭipanno so bhāveti; natthi
micchāpaṭipannassa indriyabhāvanā. Dukkhato manasikaroto passaddhibahulassa
samādhindriyaṃ ādhipateyyaṃ hoti. Bhāvanāya cattārindriyāni tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti. Ekarasaṭṭhena bhāvanā. Yo
sammāpaṭipanno so bhāveti; natthi micchāpaṭipannassa indriyabhāvanā. Anattato
manasikaroto vedabahulassa paññindriyaṃ ādhipateyyaṃ hoti. Bhāvanāya
cattārindriyāni tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti. Ekarasaṭṭhena
bhāvanā. Yo sammāpaṭipanno so bhāveti; natthi micchāpaṭipannassa
indriyabhāvanā.</p>
<p>
<a class="ms" id="p_26Ps_1182"></a><a class="msdiv" id="msdiv220"></a>
<a class="sc" id="67"></a>Aniccato manasikaroto adhimokkhabahulassa
katamindriyaṃ ādhipateyyaṃ hoti? Bhāvanāya katindriyāni tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti? Paṭivedhakāle katamindriyaṃ ādhipateyyaṃ hoti?
Paṭivedhāya katindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti? Kenaṭṭhena bhāvanā? Kenaṭṭhena paṭivedho? Dukkhato manasikaroto
passaddhibahulassa katamindriyaṃ ādhipateyyaṃ hoti? Bhāvanāya katindriyāni
tadanvayā honti, sahajātapaccayā honti, aññamaññapaccayā honti, nissayapaccayā
honti, sampayuttapaccayā honti? Paṭivedhakāle katamindriyaṃ ādhipateyyaṃ hoti?
Paṭivedhāya katindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti? Kenaṭṭhena bhāvanā? Kenaṭṭhena paṭivedho? Anattato manasikaroto
vedabahulassa katamindriyaṃ ādhipateyyaṃ hoti? Bhāvanāya katindriyāni tadanvayā
honti, sahajātapaccayā honti, aññamaññapaccayā honti, nissayapaccayā honti,
sampayuttapaccayā honti? Paṭivedhakāle katamindriyaṃ ādhipateyyaṃ hoti?
Paṭivedhāya katindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti? Kenaṭṭhena bhāvanā? Kenaṭṭhena paṭivedho?</p>
<p>
<a class="ms" id="p_26Ps_1183"></a><a class="sc" id="68"></a>Aniccato
manasikaroto adhimokkhabahulassa saddhindriyaṃ ādhipateyyaṃ hoti. Bhāvanāya
cattārindriyāni tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti. Paṭivedhakāle paññindriyaṃ
ādhipateyyaṃ hoti. Paṭivedhāya cattārindriyāni tadanvayā honti, sahajātapaccayā
honti, aññamaññapaccayā honti, nissayapaccayā honti, sampayuttapaccayā honti,
ekarasā honti. Ekarasaṭṭhena bhāvanā. Dassanaṭṭhena paṭivedho. Evaṃ
paṭivijjhantopi bhāveti, bhāventopi paṭivijjhati. Dukkhato manasikaroto
passaddhibahulassa samādhindriyaṃ ādhipateyyaṃ hoti. Bhāvanāya cattārindriyāni
tadanvayā honti, sahajātapaccayā honti, aññamaññapaccayā honti, nissayapaccayā
honti, sampayuttapaccayā honti. Paṭivedhakāle paññindriyaṃ ādhipateyyaṃ hoti.
Paṭivedhāya cattārindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti. Ekarasaṭṭhena bhāvanā. Dassanaṭṭhena paṭivedho. Evaṃ paṭivijjhantopi
bhāveti, bhāventopi paṭivijjhati. Anattato manasikaroto vedabahulassa
paññindriyaṃ ādhipateyyaṃ hoti. Bhāvanāya cattārindriyāni tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti. Paṭivedhakālepi paññindriyaṃ ādhipateyyaṃ hoti.
Paṭivedhāya cattārindriyāni tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti. Ekarasaṭṭhena bhāvanā. Dassanaṭṭhena paṭivedho. Evaṃ paṭivijjhantopi
bhāveti, bhāventopi paṭivijjhati.</p>
<p>
<a class="ms" id="p_26Ps_1184"></a><a class="msdiv" id="msdiv221"></a>
<a class="sc" id="69"></a>Aniccato manasikaroto katamindriyaṃ adhimattaṃ hoti?
Katamindriyassa adhimattattā saddhāvimutto hoti? Dukkhato manasikaroto
katamindriyaṃ adhimattaṃ hoti? Katamindriyassa adhimattattā kāyasakkhī hoti?
Anattato manasikaroto katamindriyaṃ adhimattaṃ hoti? Katamindriyassa
adhimattattā diṭṭhippatto hoti?</p>
<p>
<a class="ms" id="p_26Ps_1185"></a><a class="sc" id="70"></a>Aniccato
manasikaroto saddhindriyaṃ adhimattaṃ hoti. Saddhindriyassa adhimattattā
saddhāvimutto hoti. Dukkhato manasikaroto samādhindriyaṃ adhimattaṃ hoti.
Samādhindriyassa adhimattattā kāyasakkhī hoti. Anattato manasikaroto
paññindriyaṃ adhimattaṃ hoti. Paññindriyassa adhimattattā diṭṭhippatto hoti.
</p>
<p>
<a class="ms" id="p_26Ps_1186"></a><a class="sc" id="71"></a>Saddahanto
vimuttoti—  saddhāvimutto. Phuṭṭhattā sacchikatoti—  kāyasakkhī. Diṭṭhattā
pattoti—  diṭṭhippatto. Saddahanto vimuccatīti—  saddhāvimutto. Jhānaphassaṃ
paṭhamaṃ phusati, pacchā nirodhaṃ nibbānaṃ sacchikarotīti—  kāyasakkhī. “Dukkhā
saṅkhārā, sukho nirodho”ti ñātaṃ hoti diṭṭhaṃ viditaṃ sacchikataṃ phassitaṃ
paññāyāti—  diṭṭhippatto. Yo cāyaṃ puggalo saddhāvimutto, yo ca kāyasakkhī, yo
ca diṭṭhippatto, siyā ime tayo puggalā saddhāvimuttāpi kāyasakkhīpi
diṭṭhippattāpi vatthuvasena pariyāyena
<strong>siyā</strong>ti. Kathañca siyā? Aniccato manasikaroto saddhindriyaṃ
adhimattaṃ hoti. Saddhindriyassa adhimattattā saddhāvimutto hoti. Dukkhato
manasikaroto saddhindriyaṃ adhimattaṃ hoti. Saddhindriyassa adhimattattā
saddhāvimutto hoti. Anattato manasikaroto saddhindriyaṃ adhimattaṃ hoti.
Saddhindriyassa adhimattattā saddhāvimutto hoti. Evaṃ ime tayo puggalā
saddhindriyassa vasena saddhāvimuttā.</p>
<p>
<a class="ms" id="p_26Ps_1187"></a><a class="sc" id="72"></a>Dukkhato
manasikaroto samādhindriyaṃ adhimattaṃ hoti. Samādhindriyassa adhimattattā
kāyasakkhī hoti. Anattato manasikaroto samādhindriyaṃ adhimattaṃ hoti.
Samādhindriyassa adhimattattā kāyasakkhī hoti. Aniccato manasikaroto
samādhindriyaṃ adhimattaṃ hoti. Samādhindriyassa adhimattattā kāyasakkhī hoti.
Evaṃ ime tayo puggalā samādhindriyassa vasena kāyasakkhī.</p>
<p>
<a class="ms" id="p_26Ps_1188"></a><a class="sc" id="73"></a>Anattato
manasikaroto paññindriyaṃ adhimattaṃ hoti. Paññindriyassa adhimattattā
diṭṭhippatto hoti. Aniccato manasikaroto paññindriyaṃ adhimattaṃ hoti.
Paññindriyassa adhimattattā diṭṭhippatto hoti. Dukkhato manasikaroto
paññindriyaṃ adhimattaṃ hoti. Paññindriyassa adhimattattā diṭṭhippatto hoti.
Evaṃ ime tayo puggalā paññindriyassa vasena diṭṭhippattā.</p>
<p>
<a class="ms" id="p_26Ps_1189"></a><a class="sc" id="74"></a>Yo cāyaṃ puggalo
saddhāvimutto, yo ca kāyasakkhī, yo ca diṭṭhippatto, evaṃ siyā ime tayo puggalā
saddhāvimuttāpi kāyasakkhīpi diṭṭhippattāpi vatthuvasena pariyāyena. Yo cāyaṃ
puggalo saddhāvimutto, yo ca kāyasakkhī, yo ca diṭṭhippatto, siyā ime tayo
puggalā…pe…  aññoyeva saddhāvimutto, añño kāyasakkhī, añño diṭṭhippatto.</p>
<p>
<a class="ms" id="p_26Ps_1190"></a><a class="sc" id="75"></a><strong>Siyā</strong>ti.
Kathañca siyā? Aniccato manasikaroto saddhindriyaṃ adhimattaṃ hoti.
Saddhindriyassa adhimattattā saddhāvimutto hoti. Dukkhato manasikaroto
samādhindriyaṃ adhimattaṃ hoti. Samādhindriyassa adhimattattā kāyasakkhī hoti.
Anattato manasikaroto paññindriyaṃ adhimattaṃ hoti. Paññindriyassa adhimattattā
diṭṭhippatto hoti. Yo cāyaṃ puggalo saddhāvimutto, yo ca kāyasakkhī, yo ca
diṭṭhippatto, evaṃ siyā ime tayo puggalā saddhāvimuttāpi kāyasakkhīpi
diṭṭhippattāpi vatthuvasena pariyāyena. Aññoyeva saddhāvimutto, añño
kāyasakkhī, añño diṭṭhippatto.</p>
<p>
<a class="ms" id="p_26Ps_1191"></a><a class="sc" id="76"></a>Aniccato
manasikaroto saddhindriyaṃ adhimattaṃ hoti, saddhindriyassa adhimattattā
sotāpattimaggaṃ paṭilabhati; tena vuccati—  “saddhānusārī”. Cattārindriyāni
tadanvayā honti, sahajātapaccayā honti, aññamaññapaccayā honti, nissayapaccayā
honti, sampayuttapaccayā honti. Saddhindriyassa vasena catunnaṃ indriyānaṃ
bhāvanā hoti. Ye hi keci saddhindriyassa vasena sotāpattimaggaṃ paṭilabhanti,
sabbe te saddhānusārino.</p>
<p>
<a class="ms" id="p_26Ps_1192"></a><a class="sc" id="77"></a>Aniccato
manasikaroto saddhindriyaṃ adhimattaṃ hoti, saddhindriyassa adhimattattā
sotāpattiphalaṃ sacchikataṃ hoti; tena vuccati—  “saddhāvimutto”.
Cattārindriyāni tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti. Saddhindriyassa vasena
cattārindriyāni bhāvitāni honti subhāvitāni. Yehi keci saddhindriyassa vasena
sotāpattiphalaṃ sacchikatā, sabbe te saddhāvimuttā.</p>
<p>
<a class="ms" id="p_26Ps_1193"></a><a class="sc" id="78"></a>Aniccato
manasikaroto saddhindriyaṃ adhimattaṃ hoti, saddhindriyassa adhimattattā
sakadāgāmimaggaṃ paṭilabhati…pe…  sakadāgāmiphalaṃ sacchikataṃ hoti…pe…
anāgāmimaggaṃ paṭilabhati…  anāgāmiphalaṃ sacchikataṃ hoti…pe…  arahattamaggaṃ
paṭilabhati…  arahattaṃ sacchikataṃ hoti; tena vuccati—  “saddhāvimutto”.
Cattārindriyāni tadanvayā honti…pe…  sampayuttapaccayā honti. Saddhindriyassa
vasena cattārindriyāni bhāvitāni honti subhāvitāni. Yehi keci saddhindriyassa
vasena arahattaṃ sacchikatā, sabbe te saddhāvimuttā.</p>
<p>
<a class="ms" id="p_26Ps_1194"></a><a class="sc" id="79"></a>Dukkhato
manasikaroto samādhindriyaṃ adhimattaṃ hoti, samādhindriyassa adhimattattā
sotāpattimaggaṃ paṭilabhati; tena vuccati—  “kāyasakkhī”. Cattārindriyāni
tadanvayā honti, sahajātapaccayā honti, aññamaññapaccayā honti, nissayapaccayā
honti, sampayuttapaccayā honti. Samādhindriyassa vasena catunnaṃ indriyānaṃ
bhāvanā hoti. Ye hi keci samādhindriyassa vasena sotāpattimaggaṃ paṭilabhanti,
sabbe te kāyasakkhī.</p>
<p>
<a class="ms" id="p_26Ps_1195"></a><a class="sc" id="80"></a>Dukkhato
manasikaroto samādhindriyaṃ adhimattaṃ hoti, samādhindriyassa adhimattattā
sotāpattiphalaṃ sacchikataṃ hoti…pe…  sakadāgāmimaggaṃ paṭilabhati…pe…
sakadāgāmiphalaṃ sacchikataṃ hoti…pe…  anāgāmimaggaṃ paṭilabhati…pe…
anāgāmiphalaṃ sacchikataṃ hoti…pe…  arahattamaggaṃ paṭilabhati…pe…  arahattaṃ
sacchikataṃ hoti; tena vuccati—  “kāyasakkhī”. Cattārindriyāni tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti. Samādhindriyassa vasena cattārindriyāni bhāvitāni
honti subhāvitāni. Ye hi keci samādhindriyassa vasena arahattaṃ sacchikatā,
sabbe te kāyasakkhī.</p>
<p>
<a class="ms" id="p_26Ps_1196"></a><a class="sc" id="81"></a>Anattato
manasikaroto paññindriyaṃ adhimattaṃ hoti, paññindriyassa adhimattattā
sotāpattimaggaṃ paṭilabhati; tena vuccati—  “dhammānusārī”. Cattārindriyāni
tadanvayā honti…pe…  sampayuttapaccayā honti. Paññindriyassa vasena catunnaṃ
indriyānaṃ bhāvanā hoti. Ye hi keci paññindriyassa vasena sotāpattimaggaṃ
paṭilabhanti, sabbe te dhammānusārino.</p>
<p>
<a class="ms" id="p_26Ps_1197"></a><a class="sc" id="82"></a>Anattato
manasikaroto paññindriyaṃ adhimattaṃ hoti, paññindriyassa adhimattattā
sotāpattiphalaṃ sacchikataṃ hoti; tena vuccati—  “diṭṭhippatto”.
Cattārindriyāni tadanvayā honti…pe…  sampayuttapaccayā honti. Paññindriyassa
vasena cattārindriyāni bhāvitāni honti subhāvitāni. Ye hi keci paññindriyassa
vasena sotāpattiphalaṃ sacchikatā, sabbe te diṭṭhippattā.</p>
<p>
<a class="ms" id="p_26Ps_1198"></a><a class="sc" id="83"></a>Anattato
manasikaroto paññindriyaṃ adhimattaṃ hoti, paññindriyassa adhimattattā
sakadāgāmimaggaṃ paṭilabhati…pe…  sakadāgāmiphalaṃ sacchikataṃ hoti…pe…
anāgāmimaggaṃ paṭilabhati…  anāgāmiphalaṃ sacchikataṃ hoti…  arahattamaggaṃ
paṭilabhati…pe…  arahattaṃ sacchikataṃ hoti; tena vuccati—  “diṭṭhippatto”.
Cattārindriyāni tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti. Paññindriyassa vasena
cattārindriyāni bhāvitāni honti subhāvitāni. Ye hi keci paññindriyassa vasena
arahattaṃ sacchikatā, sabbe te diṭṭhippattā.</p>
<p>
<a class="ms" id="p_26Ps_1199"></a><a class="msdiv" id="msdiv222"></a>
<a class="sc" id="84"></a>Ye hi keci nekkhammaṃ bhāvitā vā bhāventi vā
bhāvissanti vā, adhigatā vā adhigacchanti vā adhigamissanti vā, pattā vā
pāpuṇanti vā pāpuṇissanti vā, paṭiladdhā vā paṭilabhanti vā paṭilabhissanti vā,
paṭividdhā vā paṭivijjhanti vā paṭivijjhissanti vā, sacchikatā vā
sacchikaronti vā sacchikarissanti vā, phassitā vā phassanti vā phassissanti vā,
vasippattā vā pāpuṇanti vā pāpuṇissanti vā, pāramippattā vā pāpuṇanti vā
pāpuṇissanti vā, vesārajjappattā vā pāpuṇanti vā pāpuṇissanti vā, sabbe te
saddhindriyassa vasena saddhāvimuttā, samādhindriyassa vasena kāyasakkhī,
paññindriyassa vasena diṭṭhippattā.</p>
<p>
<a class="ms" id="p_26Ps_1200"></a><a class="sc" id="85"></a>Ye hi keci
abyāpādaṃ…pe…  ālokasaññaṃ…  avikkhepaṃ…  dhammavavatthānaṃ…  ñāṇaṃ…  pāmojjaṃ…
paṭhamaṃ jhānaṃ…  dutiyaṃ jhānaṃ…  tatiyaṃ jhānaṃ…  catutthaṃ jhānaṃ…
ākāsānañcāyatanasamāpattiṃ…  viññāṇañcāyatanasamāpattiṃ…
ākiñcaññāyatanasamāpattiṃ…  nevasaññānāsaññāyatanasamāpattiṃ…
aniccānupassanaṃ…  dukkhānupassanaṃ…  anattānupassanaṃ…  nibbidānupassanaṃ…
virāgānupassanaṃ…  nirodhānupassanaṃ…  paṭinissaggānupassanaṃ…
khayānupassanaṃ…  vayānupassanaṃ…  vipariṇāmānupassanaṃ…  animittānupassanaṃ…
appaṇihitānupassanaṃ…  suññatānupassanaṃ…  adhipaññādhammavipassanaṃ…
yathābhūtañāṇadassanaṃ…  ādīnavānupassanaṃ…  paṭisaṅkhānupassanaṃ…
vivaṭṭanānupassanaṃ…  sotāpattimaggaṃ…  sakadāgāmimaggaṃ…  anāgāmimaggaṃ…
arahattamaggaṃ… .</p>
<p>
<a class="ms" id="p_26Ps_1201"></a><a class="sc" id="86"></a>Ye hi keci cattāro
satipaṭṭhāne…  cattāro sammappadhāne…  cattāro iddhipāde…  pañcindriyāni…
pañca balāni…  satta bojjhaṅge…  ariyaṃ aṭṭhaṅgikaṃ maggaṃ…  ye hi keci aṭṭha
vimokkhe bhāvitā vā bhāventi vā bhāvissanti vā, adhigatā vā adhigacchanti vā
adhigamissanti vā, pattā vā pāpuṇanti vā pāpuṇissanti vā, paṭiladdhā vā
paṭilabhanti vā paṭilabhissanti vā, paṭividdhā vā paṭivijjhanti vā
paṭivijjhissanti vā, sacchikatā vā sacchikaronti vā sacchikarissanti vā,
phassitā vā phassanti vā phassissanti vā, vasippattā vā pāpuṇanti vā
pāpuṇissanti vā pāramippattā vā pāpuṇanti vā pāpuṇissanti vā, vesārajjappattā
vā pāpuṇanti vā pāpuṇissanti vā, sabbe te saddhindriyassa vasena saddhāvimuttā,
samādhindriyassa vasena kāyasakkhī, paññindriyassa vasena diṭṭhippattā.</p>
<p>
<a class="ms" id="p_26Ps_1202"></a><a class="sc" id="87"></a>Ye hi keci catasso
paṭisambhidā pattā vā pāpuṇanti vā pāpuṇissanti vā…pe…  sabbe te
saddhindriyassa vasena saddhāvimuttā, samādhindriyassa vasena kāyasakkhī,
paññindriyassa vasena diṭṭhippattā.</p>
<p>
<a class="ms" id="p_26Ps_1203"></a><a class="sc" id="88"></a>Ye hi keci tisso
vijjā paṭividdhā vā paṭivijjhanti vā paṭivijjhissanti vā…pe…  sabbe te
saddhindriyassa vasena saddhāvimuttā, samādhindriyassa vasena kāyasakkhī,
paññindriyassa vasena diṭṭhippattā.</p>
<p>
<a class="ms" id="p_26Ps_1204"></a><a class="sc" id="89"></a>Ye hi keci tisso
sikkhā sikkhitā vā sikkhanti vā sikkhissanti vā, sacchikatā vā sacchikaronti vā
sacchikarissanti vā, phassitā vā phassanti vā phassissanti vā, vasippattā vā
pāpuṇanti vā pāpuṇissanti vā, pāramippattā vā pāpuṇanti vā pāpuṇissanti vā,
vesārajjappattā vā pāpuṇanti vā pāpuṇissanti vā, sabbe te saddhindriyassa
vasena saddhāvimuttā, samādhindriyassa vasena kāyasakkhī, paññindriyassa vasena
diṭṭhippattā.</p>
<p>
<a class="ms" id="p_26Ps_1205"></a><a class="sc" id="90"></a>Ye hi keci dukkhaṃ
parijānanti samudayaṃ pajahanti nirodhaṃ sacchikaronti maggaṃ bhāventi, sabbe
te saddhindriyassa vasena saddhāvimuttā, samādhindriyassa vasena kāyasakkhī,
paññindriyassa vasena diṭṭhippattā.</p>
<p>
<a class="ms" id="p_26Ps_1206"></a><a class="sc" id="91"></a>Katihākārehi
saccappaṭivedho hoti? Katihākārehi saccāni paṭivijjhati? Catūhākārehi
saccappaṭivedho hoti. Catūhākārehi saccāni paṭivijjhati. Dukkhasaccaṃ
pariññāpaṭivedhaṃ paṭivijjhati, samudayasaccaṃ pahānappaṭivedhaṃ paṭivijjhati,
nirodhasaccaṃ sacchikiriyāpaṭivedhaṃ paṭivijjhati, maggasaccaṃ
bhāvanāpaṭivedhaṃ paṭivijjhati. Imehi catūhākārehi saccappaṭivedho hoti. Imehi
catūhākārehi saccāni paṭivijjhanto saddhindriyassa vasena saddhāvimutto,
samādhindriyassa vasena kāyasakkhī, paññindriyassa vasena diṭṭhippatto.</p>
<p>
<a class="ms" id="p_26Ps_1207"></a><a class="sc" id="92"></a>Katihākārehi
saccappaṭivedho hoti? Katihākārehi saccāni paṭivijjhati? Navahākārehi
saccappaṭivedho hoti, navahākārehi saccāni paṭivijjhati. Dukkhasaccaṃ
pariññāpaṭivedhaṃ paṭivijjhati, samudayasaccaṃ pahānappaṭivedhaṃ paṭivijjhati,
nirodhasaccaṃ sacchikiriyāpaṭivedhaṃ paṭivijjhati, maggasaccaṃ
bhāvanāpaṭivedhaṃ paṭivijjhati. Abhiññāpaṭivedho ca sabbadhammānaṃ,
pariññāpaṭivedho ca sabbasaṅkhārānaṃ, pahānappaṭivedho ca sabbākusalānaṃ,
bhāvanāpaṭivedho ca catunnaṃ maggānaṃ, sacchikiriyāpaṭivedho ca nirodhassa.
Imehi navahākārehi saccappaṭivedho hoti. Imehi navahākārehi saccāni
paṭivijjhanto saddhindriyassa vasena saddhāvimutto, samādhindriyassa vasena
kāyasakkhī, paññindriyassa vasena diṭṭhippatto.</p>
<p class="endsutta">
<a class="ms" id="p_26Ps_1208"></a>
<a class="sc" id="93"></a>
Dutiyabhāṇavāro.</p>
<p>
<a class="ms" id="p_26Ps_1209"></a><a class="msdiv" id="msdiv223"></a>
<a class="sc" id="94"></a>Aniccato manasikaroto kathaṃ saṅkhārā upaṭṭhanti?
Dukkhato manasikaroto kathaṃ saṅkhārā upaṭṭhanti? Anattato manasikaroto kathaṃ
saṅkhārā upaṭṭhanti? Aniccato manasikaroto khayato saṅkhārā upaṭṭhanti.
Dukkhato manasikaroto bhayato saṅkhārā upaṭṭhanti. Anattato manasikaroto
suññato saṅkhārā upaṭṭhanti.</p>
<p>
<a class="ms" id="p_26Ps_1210"></a><a class="sc" id="95"></a>Aniccato
manasikaroto kiṃ bahulaṃ cittaṃ hoti? Dukkhato manasikaroto kiṃ bahulaṃ cittaṃ
hoti? Anattato manasikaroto kiṃ bahulaṃ cittaṃ hoti? Aniccato manasikaroto
adhimokkhabahulaṃ cittaṃ hoti. Dukkhato manasikaroto passaddhibahulaṃ cittaṃ
hoti. Anattato manasikaroto vedabahulaṃ cittaṃ hoti.</p>
<p>
<a class="ms" id="p_26Ps_1211"></a><a class="sc" id="96"></a>Aniccato
manasikaronto adhimokkhabahulo katamaṃ vimokkhaṃ paṭilabhati? Dukkhato
manasikaronto passaddhibahulo katamaṃ vimokkhaṃ paṭilabhati? Anattato
manasikaronto vedabahulo katamaṃ vimokkhaṃ paṭilabhati? Aniccato manasikaronto
adhimokkhabahulo animittaṃ vimokkhaṃ paṭilabhati. Dukkhato manasikaronto
passaddhibahulo appaṇihitaṃ vimokkhaṃ paṭilabhati. Anattato manasikaronto
vedabahulo suññataṃ vimokkhaṃ paṭilabhati.</p>
<p>
<a class="ms" id="p_26Ps_1212"></a><a class="msdiv" id="msdiv224"></a>
<a class="sc" id="97"></a>Aniccato manasikaroto adhimokkhabahulassa katamo
vimokkho ādhipateyyo hoti, bhāvanāya kati vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, kenaṭṭhena bhāvanā, ko bhāveti?
Dukkhato manasikaroto passaddhibahulassa katamo vimokkho ādhipateyyo hoti,
bhāvanāya kati vimokkhā tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti, kenaṭṭhena bhāvanā, ko bhāveti? Anattato manasikaroto vedabahulassa
katamo vimokkho ādhipateyyo hoti, bhāvanāya kati vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, kenaṭṭhena bhāvanā, ko bhāveti?</p>
<p>
<a class="ms" id="p_26Ps_1213"></a><a class="sc" id="98"></a>Aniccato
manasikaroto adhimokkhabahulassa animitto vimokkho ādhipateyyo hoti. Bhāvanāya
dve vimokkhā tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti. Ekarasaṭṭhena
bhāvanā. Yo sammāpaṭipanno so bhāveti; natthi micchāpaṭipannassa
vimokkhabhāvanā. Dukkhato manasikaroto passaddhibahulassa appaṇihito vimokkho
ādhipateyyo hoti. Bhāvanāya dve vimokkhā tadanvayā honti, sahajātapaccayā
honti, aññamaññapaccayā honti, nissayapaccayā honti, sampayuttapaccayā honti,
ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi
micchāpaṭipannassa vimokkhabhāvanā. Anattato manasikaroto vedabahulassa suññato
vimokkho ādhipateyyo hoti. Bhāvanāya dve vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti. Ekarasaṭṭhena bhāvanā. Yo
sammāpaṭipanno so bhāveti; natthi micchāpaṭipannassa vimokkhabhāvanā.</p>
<p>
<a class="ms" id="p_26Ps_1214"></a><a class="sc" id="99"></a>Aniccato
manasikaroto adhimokkhabahulassa katamo vimokkho ādhipateyyo hoti, bhāvanāya
kati vimokkhā tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti, paṭivedhakāle
katamo vimokkho ādhipateyyo hoti, paṭivedhāya kati vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, kenaṭṭhena bhāvanā, kenaṭṭhena
paṭivedho? Dukkhato manasikaroto passaddhibahulassa katamo vimokkho ādhipateyyo
hoti, bhāvanāya kati vimokkhā tadanvayā honti, sahajātapaccayā honti,
aññamaññapaccayā honti, nissayapaccayā honti, sampayuttapaccayā honti, ekarasā
honti, paṭivedhakāle katamo vimokkho ādhipateyyo hoti, paṭivedhāya kati
vimokkhā tadanvayā honti, sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti, kenaṭṭhena
bhāvanā, kenaṭṭhena paṭivedho? Anattato manasikaroto vedabahulassa katamo
vimokkho ādhipateyyo hoti, bhāvanāya kati vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, paṭivedhakāle katamo vimokkho
ādhipateyyo hoti, paṭivedhāya kativimokkhā tadanvayā honti, sahajātapaccayā
honti, aññamaññapaccayā honti, nissayapaccayā honti, sampayuttapaccayā honti,
ekarasā honti, kenaṭṭhena bhāvanā, kenaṭṭhena paṭivedho?</p>
<p>
<a class="ms" id="p_26Ps_1215"></a><a class="msdiv" id="msdiv225"></a>
<a class="sc" id="100"></a>Aniccato manasikaroto adhimokkhabahulassa animitto
vimokkho ādhipateyyo hoti, bhāvanāya dve vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, paṭivedhakālepi animitto vimokkho
ādhipateyyo hoti, paṭivedhāya dve vimokkhā tadanvayā honti, sahajātapaccayā
honti, aññamaññapaccayā honti, nissayapaccayā honti, sampayuttapaccayā honti,
ekarasā honti, ekarasaṭṭhena bhāvanā, dassanaṭṭhena paṭivedho, evaṃ
paṭivijjhantopi bhāveti, bhāventopi paṭivijjhati. Dukkhato manasikaroto
passaddhibahulassa appaṇihito vimokkho ādhipateyyo hoti, bhāvanāya dve vimokkhā
tadanvayā honti, sahajātapaccayā honti, aññamaññapaccayā honti, nissayapaccayā
honti, sampayuttapaccayā honti, ekarasā honti, paṭivedhakālepi appaṇihito
vimokkho ādhipateyyo hoti, paṭivedhāya dve vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, ekarasaṭṭhena bhāvanā, dassanaṭṭhena
paṭivedho, evaṃ paṭivijjhantopi bhāveti, bhāventopi paṭivijjhati. Anattato
manasikaroto vedabahulassa suññato vimokkho ādhipateyyo hoti, bhāvanāya dve
vimokkhā tadanvayā honti sahajātapaccayā honti, aññamaññapaccayā honti,
nissayapaccayā honti, sampayuttapaccayā honti, ekarasā honti, paṭivedhakālepi
suññato vimokkho ādhipateyyo hoti, paṭivedhāya dve vimokkhā tadanvayā honti,
sahajātapaccayā honti, aññamaññapaccayā honti, nissayapaccayā honti,
sampayuttapaccayā honti, ekarasā honti, ekarasaṭṭhena bhāvanā, dassanaṭṭhena
paṭivedho, evaṃ paṭivijjhantopi bhāveti, bhāventopi paṭivijjhati.</p>
<p>
<a class="ms" id="p_26Ps_1216"></a><a class="msdiv" id="msdiv226"></a>
<a class="sc" id="101"></a>Aniccato manasikaroto katamo vimokkho adhimatto
hoti? Katamavimokkhassa adhimattattā saddhāvimutto hoti? Dukkhato manasikaroto
katamo vimokkho adhimatto hoti? Katamavimokkhassa adhimattattā kāyasakkhī hoti?
Anattato manasikaroto katamo vimokkho adhimatto hoti? Katamavimokkhassa
adhimattattā diṭṭhippatto hoti?</p>
<p>
<a class="ms" id="p_26Ps_1217"></a><a class="sc" id="102"></a>Aniccato
manasikaroto animitto vimokkho adhimatto hoti. Animittavimokkhassa adhimattattā
saddhāvimutto hoti. Dukkhato manasikaroto appaṇihito vimokkho adhimatto hoti.
Appaṇihitavimokkhassa adhimattattā kāyasakkhī hoti. Anattato manasikaroto
suññato vimokkho adhimatto hoti. Suññatavimokkhassa adhimattattā diṭṭhippatto
hoti.</p>
<p>
<a class="ms" id="p_26Ps_1218"></a><a class="sc" id="103"></a>Saddahanto
vimuttoti—  saddhāvimutto. Phuṭṭhattā sacchikatoti—  kāyasakkhī. Diṭṭhattā
pattoti—  diṭṭhippatto. Saddahanto vimuccatīti—  saddhāvimutto. Jhānaphassaṃ
paṭhamaṃ phusati, pacchā nirodhaṃ nibbānaṃ sacchikarotīti—  kāyasakkhī. “Dukkhā
saṅkhārā, sukho nirodho”ti viññātaṃ hoti diṭṭhaṃ viditaṃ sacchikataṃ phassitaṃ
paññāyāti—  diṭṭhippatto…pe…  ye hi keci nekkhammaṃ bhāvitā vā bhāventi vā
bhāvissanti vā…pe…  sabbe te animittavimokkhassa vasena saddhāvimuttā,
appaṇihitavimokkhassa vasena kāyasakkhī, suññatavimokkhassa vasena
diṭṭhippattā.</p>
<p>
<a class="ms" id="p_26Ps_1219"></a><a class="sc" id="104"></a>Ye hi keci
abyāpādaṃ…  ālokasaññaṃ…  avikkhepaṃ…  ye hi keci dukkhaṃ parijānanti,
samudayaṃ pajahanti, nirodhaṃ sacchikaronti, maggaṃ bhāventi, sabbe te
animittavimokkhassa vasena saddhāvimuttā, appaṇihitavimokkhassa vasena
kāyasakkhī, suññatavimokkhassa vasena diṭṭhippattā.</p>
<p>
<a class="ms" id="p_26Ps_1220"></a><a class="sc" id="105"></a>Katihākārehi
saccappaṭivedho hoti? Katihākārehi saccāni paṭivijjhati? Catūhākārehi
saccappaṭivedho hoti. Catūhākārehi saccāni paṭivijjhati. Dukkhasaccaṃ
pariññāpaṭivedhaṃ paṭivijjhati, samudayasaccaṃ pahānapaṭivedhaṃ paṭivijjhati.
Nirodhasaccaṃ sacchikiriyāpaṭivedhaṃ paṭivijjhati. Maggasaccaṃ
bhāvanāpaṭivedhaṃ paṭivijjhati. Imehi catūhākārehi saccappaṭivedho hoti. Imehi
catūhākārehi saccāni paṭivijjhanto animittavimokkhassa vasena saddhāvimutto,
appaṇihitavimokkhassa vasena kāyasakkhī, suññatavimokkhassa vasena
diṭṭhippatto.</p>
<p>
<a class="ms" id="p_26Ps_1221"></a><a class="sc" id="106"></a>Katihākārehi
saccappaṭivedho hoti? Katihākārehi saccāni paṭivijjhati? Navahākārehi
saccappaṭivedho hoti. Navahākārehi saccāni paṭivijjhati. Dukkhasaccaṃ
pariññāpaṭivedhaṃ paṭivijjhati…pe…  sacchikiriyāpaṭivedho ca nirodhassa. Imehi
navahākārehi saccappaṭivedho hoti. Imehi navahākārehi saccāni paṭivijjhanto
animittavimokkhassa vasena saddhāvimutto, appaṇihitavimokkhassa vasena
kāyasakkhī, suññatavimokkhassa vasena diṭṭhippatto.</p>
<p>
<a class="ms" id="p_26Ps_1222"></a><a class="msdiv" id="msdiv227"></a>
<a class="sc" id="107"></a>Aniccato manasikaronto katame dhamme yathābhūtaṃ
jānāti passati? Kathaṃ sammādassanaṃ hoti? Kathaṃ tadanvayena sabbe saṅkhārā
aniccato sudiṭṭhā honti? Kattha kaṅkhā pahīyati? Dukkhato manasikaronto katame
dhamme yathābhūtaṃ jānāti passati? Kathaṃ sammādassanaṃ hoti? Kathaṃ
tadanvayena sabbe saṅkhārā dukkhato sudiṭṭhā honti? Kattha kaṅkhā pahīyati?
Anattato manasikaronto katame dhamme yathābhūtaṃ jānāti passati? Kathaṃ
sammādassanaṃ hoti? Kathaṃ tadanvayena sabbe dhammā anattato sudiṭṭhā honti?
Kattha kaṅkhā pahīyati?</p>
<p>
<a class="ms" id="p_26Ps_1223"></a><a class="sc" id="108"></a>Aniccato
manasikaronto nimittaṃ yathābhūtaṃ jānāti passati; tena vuccati—
“sammādassanaṃ”. Evaṃ tadanvayena sabbe saṅkhārā aniccato sudiṭṭhā honti. Ettha
kaṅkhā pahīyati. Dukkhato manasikaronto pavattaṃ yathābhūtaṃ jānāti passati;
tena vuccati—  “sammādassanaṃ”. Evaṃ tadanvayena sabbe saṅkhārā dukkhato
sudiṭṭhā honti. Ettha kaṅkhā pahīyati. Anattato manasikaronto nimittañca
pavattañca yathābhūtaṃ jānāti passati; tena vuccati—  “sammādassanaṃ”. Evaṃ
tadanvayena sabbe dhammā anattato sudiṭṭhā honti. Ettha kaṅkhā pahīyati.</p>
<p>
<a class="ms" id="p_26Ps_1224"></a><a class="sc" id="109"></a>Yañca yathābhūtaṃ
ñāṇaṃ yañca sammādassanaṃ yā ca kaṅkhāvitaraṇā, ime dhammā nānatthā ceva
nānābyañjanā ca, udāhu ekatthā, byañjanameva nānanti? Yañca yathābhūtaṃ ñāṇaṃ
yañca sammādassanaṃ yā ca kaṅkhāvitaraṇā, ime dhammā ekatthā, byañjanameva
nānaṃ.</p>
<p>
<a class="ms" id="p_26Ps_1225"></a><a class="sc" id="110"></a>Aniccato
manasikaroto kiṃ bhayato upaṭṭhāti? Dukkhato manasikaroto kiṃ bhayato
upaṭṭhāti? Anattato manasikaroto kiṃ bhayato upaṭṭhāti? Aniccato manasikaroto
nimittaṃ bhayato upaṭṭhāti. Dukkhato manasikaroto pavattaṃ bhayato upaṭṭhāti.
Anattato manasikaroto nimittañca pavattañca bhayato upaṭṭhāti.</p>
<p>
<a class="ms" id="p_26Ps_1226"></a><a class="sc" id="111"></a>Yā ca
bhayatupaṭṭhāne paññā yañca ādīnave ñāṇaṃ yā ca nibbidā, ime dhammā nānatthā
ceva nānābyañjanā ca, udāhu ekatthā, byañjanameva nānanti? Yā ca
bhayatupaṭṭhāne paññā yañca ādīnave ñāṇaṃ yā ca nibbidā, ime dhammā ekatthā,
byañjanameva nānaṃ.</p>
<p>
<a class="ms" id="p_26Ps_1227"></a><a class="sc" id="112"></a>Yā ca
anattānupassanā yā ca suññatānupassanā, ime dhammā nānatthā ceva nānābyañjanā
ca, udāhu ekatthā, byañjanameva nānanti? Yā ca anattānupassanā yā ca
suññatānupassanā, ime dhammā ekatthā, byañjanameva nānaṃ.</p>
<p>
<a class="ms" id="p_26Ps_1228"></a><a class="sc" id="113"></a>Aniccato
manasikaroto kiṃ paṭisaṅkhā ñāṇaṃ uppajjati? Dukkhato manasikaroto kiṃ
paṭisaṅkhā ñāṇaṃ uppajjati? Anattato manasikaroto kiṃ paṭisaṅkhā ñāṇaṃ
uppajjati? Aniccato manasikaroto nimittaṃ paṭisaṅkhā ñāṇaṃ uppajjati. Dukkhato
manasikaroto pavattaṃ paṭisaṅkhā ñāṇaṃ uppajjati. Anattato manasikaroto
nimittañca pavattañca paṭisaṅkhā ñāṇaṃ uppajjati.</p>
<p>
<a class="ms" id="p_26Ps_1229"></a><a class="sc" id="114"></a>Yā ca
muccitukamyatā yā ca paṭisaṅkhānupassanā yā ca saṅkhārupekkhā, ime dhammā
nānatthā ceva nānābyañjanā ca, udāhu ekatthā, byañjanameva nānanti? Yā ca
muccitukamyatā yā ca paṭisaṅkhānupassanā yā ca saṅkhārupekkhā, ime dhammā
ekatthā, byañjanameva nānaṃ.</p>
<p>
<a class="ms" id="p_26Ps_1230"></a><a class="sc" id="115"></a>Aniccato
manasikaroto kuto cittaṃ vuṭṭhāti, kattha cittaṃ pakkhandati? Dukkhato
manasikaroto kuto cittaṃ vuṭṭhāti, kattha cittaṃ pakkhandati? Anattato
manasikaroto kuto cittaṃ vuṭṭhāti, kattha cittaṃ pakkhandati? Aniccato
manasikaroto nimittā cittaṃ vuṭṭhāti, animitte cittaṃ pakkhandati. Dukkhato
manasikaroto pavattā cittaṃ vuṭṭhāti, appavatte cittaṃ pakkhandati. Anattato
manasikaroto nimittā ca pavattā ca cittaṃ vuṭṭhāti, animitte appavatte nirodhe
nibbānadhātuyā cittaṃ pakkhandati.</p>
<p>
<a class="ms" id="p_26Ps_1231"></a><a class="sc" id="116"></a>Yā ca
bahiddhāvuṭṭhānavivaṭṭane paññā ye ca gotrabhū dhammā, ime dhammā nānatthā ceva
nānābyañjanā ca, udāhu ekatthā, byañjanameva nānanti? Yā ca
bahiddhāvuṭṭhānavivaṭṭane paññā ye ca gotrabhū dhammā, ime dhammā ekatthā,
byañjanameva nānaṃ.</p>
<p>
<a class="ms" id="p_26Ps_1232"></a><a class="sc" id="117"></a>Aniccato
manasikaronto katamena vimokkhena vimuccati? Dukkhato manasikaronto katamena
vimokkhena vimuccati? Anattato manasikaronto katamena vimokkhena vimuccati?
Aniccato manasikaronto animittavimokkhena vimuccati. Dukkhato manasikaronto
appaṇihitavimokkhena vimuccati. Anattato manasikaronto suññatavimokkhena
vimuccati.</p>
<p>
<a class="ms" id="p_26Ps_1233"></a><a class="sc" id="118"></a>Yā ca dubhato
vuṭṭhānavivaṭṭane paññā yañca magge ñāṇaṃ, ime dhammā nānatthā ceva
nānābyañjanā ca, udāhu ekatthā, byañjanameva nānanti? Yā ca dubhato
vuṭṭhānavivaṭṭane paññā yañca magge ñāṇaṃ, ime dhammā ekatthā, byañjanameva
nānaṃ.</p>
<p>
<a class="ms" id="p_26Ps_1234"></a><a class="msdiv" id="msdiv228"></a>
<a class="sc" id="119"></a>Katihākārehi tayo vimokkhā nānākkhaṇe honti?
Katihākārehi tayo vimokkhā ekakkhaṇe honti? Catūhākārehi tayo vimokkhā
nānākkhaṇe honti. Sattahākārehi tayo vimokkhā ekakkhaṇe honti.</p>
<p>
<a class="ms" id="p_26Ps_1235"></a><a class="sc" id="120"></a>Katamehi
catūhākārehi tayo vimokkhā nānākkhaṇe honti? Ādhipateyyaṭṭhena,
adhiṭṭhānaṭṭhena, abhinīhāraṭṭhena, niyyānaṭṭhena. Kathaṃ ādhipateyyaṭṭhena
tayo vimokkhā nānākkhaṇe honti? Aniccato manasikaroto animitto vimokkho
ādhipateyyo hoti, dukkhato manasikaroto appaṇihito vimokkho ādhipateyyo hoti,
anattato manasikaroto suññato vimokkho ādhipateyyo hoti. Evaṃ ādhipateyyaṭṭhena
tayo vimokkhā nānākkhaṇe honti.</p>
<p>
<a class="ms" id="p_26Ps_1236"></a><a class="sc" id="121"></a>Kathaṃ
adhiṭṭhānaṭṭhena tayo vimokkhā nānākkhaṇe honti? Aniccato manasikaronto
animittavimokkhassa vasena cittaṃ adhiṭṭhāti, dukkhato manasikaronto
appaṇihitavimokkhassa vasena cittaṃ adhiṭṭhāti, anattato manasikaronto
suññatavimokkhassa vasena cittaṃ adhiṭṭhāti. Evaṃ adhiṭṭhānaṭṭhena tayo
vimokkhā nānākkhaṇe honti.</p>
<p>
<a class="ms" id="p_26Ps_1237"></a><a class="sc" id="122"></a>Kathaṃ
abhinīhāraṭṭhena tayo vimokkhā nānākkhaṇe honti? Aniccato manasikaronto
animittavimokkhassa vasena cittaṃ abhinīharati, dukkhato manasikaronto
appaṇihitavimokkhassa vasena cittaṃ abhinīharati, anattato manasikaronto
suññatavimokkhassa vasena cittaṃ abhinīharati. Evaṃ abhinīhāraṭṭhena tayo
vimokkhā nānākkhaṇe honti.</p>
<p>
<a class="ms" id="p_26Ps_1238"></a><a class="sc" id="123"></a>Kathaṃ
niyyānaṭṭhena tayo vimokkhā nānākkhaṇe honti? Aniccato manasikaronto
animittavimokkhassa vasena nirodhaṃ nibbānaṃ niyyāti, dukkhato manasikaronto
appaṇihitavimokkhassa vasena nirodhaṃ nibbānaṃ niyyāti, anattato manasikaronto
suññatavimokkhassa vasena nirodhaṃ nibbānaṃ niyyāti. Evaṃ niyyānaṭṭhena tayo
vimokkhā nānākkhaṇe honti. Imehi catūhākārehi tayo vimokkhā nānākkhaṇe honti.
</p>
<p>
<a class="ms" id="p_26Ps_1239"></a><a class="sc" id="124"></a>Katamehi
sattahākārehi tayo vimokkhā ekakkhaṇe honti? Samodhānaṭṭhena, adhigamanaṭṭhena,
paṭilābhaṭṭhena paṭivedhaṭṭhena, sacchikiriyaṭṭhena, phassanaṭṭhena,
abhisamayaṭṭhena. Kathaṃ samodhānaṭṭhena adhigamanaṭṭhena paṭilābhaṭṭhena
paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo
vimokkhā ekakkhaṇe honti? Aniccato manasikaronto nimittā muccatīti—  animitto
vimokkho. Yato muccati, tattha na paṇidahatīti—  appaṇihito vimokkho. Yattha na
paṇidahati, tena suññoti—  suññato vimokkho. Yena suñño, tena nimittena
animittoti—  animitto vimokkho. Evaṃ samodhānaṭṭhena adhigamanaṭṭhena
paṭilābhaṭṭhena paṭivedhaṭṭhena sacchikiriyaṭṭhena phassanaṭṭhena
abhisamayaṭṭhena tayo vimokkhā ekakkhaṇe honti.</p>
<p>
<a class="ms" id="p_26Ps_1240"></a><a class="sc" id="125"></a>Dukkhato
manasikaronto paṇidhiyā muccatīti—  appaṇihito vimokkho. Yattha na paṇidahati,
tena suññoti—  suññato vimokkho. Yena suñño, tena nimittena animittoti—
animitto vimokkho. Yena nimittena animitto, tattha na paṇidahatīti—  appaṇihito
vimokkho. Evaṃ samodhānaṭṭhena adhigamanaṭṭhena paṭilābhaṭṭhena
paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo
vimokkhā ekakkhaṇe honti.</p>
<p>
<a class="ms" id="p_26Ps_1241"></a><a class="sc" id="126"></a>Anattato
manasikaronto abhinivesā muccatīti—  suññato vimokkho. Yena suñño, tena
nimittena animittoti—  animitto vimokkho. Yena nimittena animitto, tattha na
paṇidahatīti—  appaṇihito vimokkho. Yattha na paṇidahati, tena suññoti—
suññato vimokkho. Evaṃ samodhānaṭṭhena adhigamanaṭṭhena paṭilābhaṭṭhena
paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo
vimokkhā ekakkhaṇe honti. Imehi sattahākārehi tayo vimokkhā ekakkhaṇe honti.
</p>
<p>
<a class="ms" id="p_26Ps_1242"></a><a class="msdiv" id="msdiv229"></a>
<a class="sc" id="127"></a>Atthi vimokkho, atthi mukhaṃ, atthi vimokkhamukhaṃ,
atthi vimokkhapaccanīkaṃ, atthi vimokkhānulomaṃ, atthi vimokkhavivaṭṭo, atthi
vimokkhabhāvanā, atthi vimokkhappaṭippassaddhi.</p>
<p>
<a class="ms" id="p_26Ps_1243"></a><a class="sc" id="128"></a>Katamo
<strong>vimokkho?</strong> Suññato vimokkho, animitto vimokkho, appaṇihito
vimokkho. Katamo suññato vimokkho? Aniccānupassanañāṇaṃ niccato abhinivesā
muccatīti—  suññato vimokkho. Dukkhānupassanañāṇaṃ sukhato abhinivesā
muccatīti—  suññato vimokkho. Anattānupassanañāṇaṃ attato abhinivesā muccatīti—
suññato vimokkho. Nibbidānupassanañāṇaṃ nandiyā abhinivesā muccatīti—
suññato vimokkho. Virāgānupassanañāṇaṃ rāgato abhinivesā muccatīti—  suññato
vimokkho. Nirodhānupassanañāṇaṃ samudayato abhinivesā muccatīti—  suññato
vimokkho. Paṭinissaggānupassanañāṇaṃ ādānato abhinivesā muccatīti—  suññato
vimokkho. Animittānupassanañāṇaṃ nimittato abhinivesā muccatīti—  suññato
vimokkho. Appaṇihitānupassanañāṇaṃ paṇidhiyā abhinivesā muccatīti—  suññato
vimokkho. Suññatānupassanañāṇaṃ sabbābhinivesehi muccatīti—  suññato vimokkho.
</p>
<p>
<a class="ms" id="p_26Ps_1244"></a><a class="sc" id="129"></a>Rūpe
aniccānupassanañāṇaṃ niccato abhinivesā muccatīti—  suññato vimokkho…pe…  rūpe
suññatānupassanañāṇaṃ sabbābhinivesehi muccatīti—  suññato vimokkho.
Vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe
aniccānupassanañāṇaṃ niccato abhinivesā muccatīti—  suññato vimokkho…pe…
jarāmaraṇe suññatānupassanañāṇaṃ sabbābhinivesehi muccatīti—  suññato vimokkho.
Ayaṃ suññato vimokkho.</p>
<p>
<a class="ms" id="p_26Ps_1245"></a><a class="sc" id="130"></a>Katamo animitto
vimokkho? Aniccānupassanañāṇaṃ niccato nimittā muccatīti—  animitto vimokkho.
Dukkhānupassanañāṇaṃ sukhato nimittā muccatīti—  animitto vimokkho.
Anattānupassanañāṇaṃ attato nimittā muccatīti—  animitto vimokkho.
Nibbidānupassanañāṇaṃ nandiyā nimittā muccatīti—  animitto vimokkho.
Virāgānupassanañāṇaṃ rāgato nimittā muccatīti—  animitto vimokkho.
Nirodhānupassanañāṇaṃ samudayato nimittā muccatīti—  animitto vimokkho.
Paṭinissaggānupassanañāṇaṃ ādānato nimittā muccatīti—  animitto vimokkho.
Animittānupassanañāṇaṃ sabbanimittehi muccatīti—  animitto vimokkho.
Appaṇihitānupassanañāṇaṃ paṇidhiyā nimittā muccatīti—  animitto vimokkho.
Suññatānupassanañāṇaṃ abhinivesato nimittā muccatīti—  animitto vimokkho.</p>
<p>
<a class="ms" id="p_26Ps_1246"></a><a class="sc" id="131"></a>Rūpe
aniccānupassanañāṇaṃ niccato nimittā muccatīti—  animitto vimokkho…pe…  rūpe
animittānupassanañāṇaṃ sabbanimittehi muccatīti—  animitto vimokkho. Rūpe
appaṇihitānupassanañāṇaṃ paṇidhiyā nimittā muccatīti—  animitto vimokkho. Rūpe
suññatānupassanañāṇaṃ abhinivesato nimittā muccatīti—  animitto vimokkho.
Vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe
aniccānupassanañāṇaṃ niccato nimittā muccatīti—  animitto vimokkho…pe…
jarāmaraṇe aniccānupassanañāṇaṃ sabbanimittehi muccatīti—  animitto vimokkho.
Jarāmaraṇe appaṇihitānupassanañāṇaṃ paṇidhiyā nimittā muccatīti—  animitto
vimokkho. Jarāmaraṇe suññatānupassanañāṇaṃ abhinivesato nimittā muccatīti—
animitto vimokkho. Ayaṃ animitto vimokkho.</p>
<p>
<a class="ms" id="p_26Ps_1247"></a><a class="sc" id="132"></a>Katamo appaṇihito
vimokkho? Aniccānupassanañāṇaṃ niccato paṇidhiyā muccatīti—  appaṇihito
vimokkho. Dukkhānupassanañāṇaṃ sukhato paṇidhi muccatīti—  appaṇihito vimokkho.
Anattānupassanañāṇaṃ attato paṇidhi muccatīti—  appaṇihito vimokkho.
Nibbidānupassanañāṇaṃ nandiyā paṇidhi muccatīti—  appaṇihito vimokkho.
Virāgānupassanañāṇaṃ rāgato paṇidhi muccatīti—  appaṇihito vimokkho.
Nirodhānupassanañāṇaṃ samudayato paṇidhi muccatīti—  appaṇihito vimokkho.
Paṭinissaggānupassanañāṇaṃ ādānato paṇidhi muccatīti—  appaṇihito vimokkho.
Animittānupassanañāṇaṃ nimittato paṇidhi muccatīti—  appaṇihito vimokkho.
Appaṇihitānupassanañāṇaṃ sabbapaṇidhīhi muccatīti—  appaṇihito vimokkho.
Suññatānupassanañāṇaṃ abhinivesato paṇidhi muccatīti—  appaṇihito vimokkho.
</p>
<p>
<a class="ms" id="p_26Ps_1248"></a><a class="sc" id="133"></a>Rūpe
aniccānupassanañāṇaṃ niccato paṇidhi muccatīti—  appaṇihito vimokkho…pe…  rūpe
appaṇihitānupassanañāṇaṃ sabbapaṇidhīhi muccatīti—  appaṇihito vimokkho. Rūpe
suññatānupassanañāṇaṃ abhinivesato paṇidhi muccatīti—  appaṇihito vimokkho.
Vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe
aniccānupassanañāṇaṃ niccato paṇidhi muccatīti—  appaṇihito vimokkho…pe…
jarāmaraṇe appaṇihitānupassanañāṇaṃ sabbapaṇidhīhi muccatīti—  appaṇihito
vimokkho. Jarāmaraṇe suññatānupassanañāṇaṃ abhinivesato paṇidhi muccatīti—
appaṇihito vimokkho. Ayaṃ appaṇihito vimokkho. Ayaṃ vimokkho. (1)</p>
<p>
<a class="ms" id="p_26Ps_1249"></a><a class="msdiv" id="msdiv230"></a>
<a class="sc" id="134"></a>Katamaṃ
<strong>mukhaṃ?</strong> Ye tattha jātā anavajjakusalā bodhipakkhiyā dhammā,
idaṃ mukhaṃ. (2)</p>
<p>
<a class="ms" id="p_26Ps_1250"></a><a class="sc" id="135"></a>Katamaṃ
<strong>vimokkhamukhaṃ?</strong> Yaṃ tesaṃ dhammānaṃ ārammaṇaṃ nirodho
nibbānaṃ, idaṃ vimokkhamukhaṃ. Vimokkhañca mukhañca vimokkhamukhaṃ, idaṃ
vimokkhamukhaṃ. (3)</p>
<p>
<a class="ms" id="p_26Ps_1251"></a><a class="sc" id="136"></a>Katamaṃ
<strong>vimokkhapaccanīkaṃ?</strong> Tīṇi akusalamūlāni vimokkhapaccanīkāni,
tīṇi duccaritāni vimokkhapaccanīkāni, sabbepi akusalā dhammā vimokkhapaccanīkā,
idaṃ vimokkhapaccanīkaṃ. (4)</p>
<p>
<a class="ms" id="p_26Ps_1252"></a><a class="sc" id="137"></a>Katamaṃ
<strong>vimokkhānulomaṃ?</strong> Tīṇi kusalamūlāni vimokkhānulomāni, tīṇi
sucaritāni vimokkhānulomāni, sabbepi kusalā dhammā vimokkhānulomā, idaṃ
vimokkhānulomaṃ. (5)</p>
<p>
<a class="ms" id="p_26Ps_1253"></a><a class="sc" id="138"></a>Katamo
<strong>vimokkhavivaṭṭo?</strong> Saññāvivaṭṭo, cetovivaṭṭo, cittavivaṭṭo,
ñāṇavivaṭṭo, vimokkhavivaṭṭo, saccavivaṭṭo. Sañjānanto vivaṭṭatīti—
saññāvivaṭṭo. Cetayanto vivaṭṭatīti—  cetovivaṭṭo. Vijānanto vivaṭṭatīti—
cittavivaṭṭo. Ñāṇaṃ karonto vivaṭṭatīti—  ñāṇavivaṭṭo. Vosajjanto vivaṭṭatīti—
vimokkhavivaṭṭo. Tathaṭṭhena vivaṭṭatīti—  saccavivaṭṭo.</p>
<p>
<a class="ms" id="p_26Ps_1254"></a><a class="sc" id="139"></a>Yattha
saññāvivaṭṭo tattha cetovivaṭṭo, yattha cetovivaṭṭo tattha saññāvivaṭṭo, yattha
saññāvivaṭṭo cetovivaṭṭo tattha cittavivaṭṭo, yattha cittavivaṭṭo tattha
saññāvivaṭṭo cetovivaṭṭo. Yattha saññāvivaṭṭo cetovivaṭṭo cittavivaṭṭo tattha
ñāṇavivaṭṭo, yattha ñāṇavivaṭṭo tattha saññāvivaṭṭo cetovivaṭṭo cittavivaṭṭo.
Yattha saññāvivaṭṭo cetovivaṭṭo cittavivaṭṭo ñāṇavivaṭṭo tattha
vimokkhavivaṭṭo, yattha vimokkhavivaṭṭo tattha saññāvivaṭṭo cetovivaṭṭo
cittavivaṭṭo ñāṇavivaṭṭo. Yattha saññāvivaṭṭo cetovivaṭṭo cittavivaṭṭo
ñāṇavivaṭṭo vimokkhavivaṭṭo tattha saccavivaṭṭo, yattha saccavivaṭṭo tattha
saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo. Ayaṃ
vimokkhavivaṭṭo. (6)</p>
<p>
<a class="ms" id="p_26Ps_1255"></a><a class="sc" id="140"></a>Katamā
<strong>vimokkhabhāvanā?</strong> Paṭhamassa jhānassa āsevanā bhāvanā
bahulīkammaṃ, dutiyassa jhānassa āsevanā bhāvanā bahulīkammaṃ, tatiyassa
jhānassa āsevanā bhāvanā bahulīkammaṃ, catutthassa jhānassa āsevanā bhāvanā
bahulīkammaṃ, ākāsānañcāyatanasamāpattiyā āsevanā bhāvanā bahulīkammaṃ,
viññāṇañcāyatanasamāpattiyā…pe…  ākiñcaññāyatanasamāpattiyā…
nevasaññānāsaññāyatanasamāpattiyā āsevanā bhāvanā bahulīkammaṃ,
sotāpattimaggassa āsevanā bhāvanā bahulīkammaṃ, sakadāgāmimaggassa āsevanā
bhāvanā bahulīkammaṃ, anāgāmimaggassa āsevanā bhāvanā bahulīkammaṃ,
arahattamaggassa āsevanā bhāvanā bahulīkammaṃ, ayaṃ vimokkhabhāvanā. (7)</p>
<p>
<a class="ms" id="p_26Ps_1256"></a><a class="sc" id="141"></a>Katamā
<strong>vimokkhappaṭippassaddhi?</strong> Paṭhamassa jhānassa paṭilābho vā
vipāko vā, dutiyassa jhānassa paṭilābho vā vipāko vā, tatiyassa jhānassa…pe…
catutthassa jhānassa…  ākāsānañcāyatanasamāpattiyā…
viññāṇañcāyatanasamāpattiyā…  ākiñcaññāyatanasamāpattiyā…
nevasaññānāsaññāyatanasamāpattiyā paṭilābho vā vipāko vā, sotāpattimaggassa
sotāpattiphalaṃ, sakadāgāmimaggassa sakadāgāmiphalaṃ, anāgāmimaggassa
anāgāmiphalaṃ, arahattamaggassa arahattaphalaṃ, ayaṃ vimokkhappaṭippassaddhīti.
(8)</p>
<p class="endsutta">
<a class="ms" id="p_26Ps_1257"></a>
<a class="sc" id="142"></a>
Vimokkhakathā niṭṭhitā.<br>
Tatiyabhāṇavāro.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>