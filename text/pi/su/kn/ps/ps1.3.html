<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="ps1.3">
<article>
<div class="hgroup">
<p class="division">Paṭisambhidāmagga</p>
<p>Mahāvagga</p>
<p>Ānāpānassatikathā</p>
<h1>Gaṇanavāra</h1>
</div>
<p>
<a class="ms" id="p_26Ps_853"></a><a class="msdiv" id="msdiv152"></a>
<a class="sc" id="1"></a>Soḷasavatthukaṃ ānāpānassatisamādhiṃ bhāvayato
samadhikāni dve ñāṇasatāni uppajjanti—  aṭṭha paripanthe ñāṇāni, aṭṭha ca
upakāre ñāṇāni, aṭṭhārasa upakkilese ñāṇāni, terasa vodāne ñāṇāni, bāttiṃsa
satokārissa ñāṇāni, catuvīsati samādhivasena ñāṇāni, dvesattati vipassanāvasena
ñāṇāni, aṭṭha nibbidāñāṇāni, aṭṭha nibbidānulomañāṇāni, aṭṭha
nibbidāpaṭippassaddhiñāṇāni, ekavīsati vimuttisukhe ñāṇāni.</p>
<p>
<a class="ms" id="p_26Ps_854"></a><a class="sc" id="2"></a>Katamāni aṭṭha
paripanthe ñāṇāni, aṭṭha ca upakāre ñāṇāni? Kāmacchando samādhissa paripantho,
nekkhammaṃ samādhissa upakāraṃ. Byāpādo samādhissa paripantho, abyāpādo
samādhissa upakāraṃ. Thinamiddhaṃ samādhissa paripantho, ālokasaññā samādhissa
upakāraṃ. Uddhaccaṃ samādhissa paripantho, avikkhepo samādhissa upakāraṃ.
Vicikicchā samādhissa paripantho, dhammavavatthānaṃ samādhissa upakāraṃ. Avijjā
samādhissa paripantho, ñāṇaṃ samādhissa upakāraṃ. Arati samādhissa paripantho,
pāmojjaṃ samādhissa upakāraṃ. Sabbepi akusalā dhammā samādhissa paripanthā,
sabbepi kusalā dhammā samādhissa upakārā. Imāni aṭṭha paripanthe ñāṇāni, aṭṭha
ca upakāre ñāṇāni.</p>
<p class="endsutta">
<a class="ms" id="p_26Ps_855"></a>
<a class="sc" id="3"></a>
Gaṇanavāro paṭhamo.</p>
<h2> Soḷasañāṇaniddesa</h2>
<p>
<a class="ms" id="p_26Ps_856"></a><a class="msdiv" id="msdiv153"></a>
<a class="sc" id="4"></a>Imehi soḷasahi ākārehi uducitaṃ cittaṃ samuducitaṃ
cittaṃ ekatte santiṭṭhati, nīvaraṇehi visujjhati. Katame te ekattā? Nekkhammaṃ
ekattaṃ, abyāpādo ekattaṃ, ālokasaññā ekattaṃ, avikkhepo ekattaṃ,
dhammavavatthānaṃ ekattaṃ, ñāṇaṃ ekattaṃ, pāmojjaṃ ekattaṃ, sabbepi kusalā
dhammā ekattā.</p>
<p>
<a class="ms" id="p_26Ps_857"></a><a class="sc" id="5"></a><strong>Nīvaraṇā</strong>ti,
katame te nīvaraṇā? Kāmacchando nīvaraṇaṃ, byāpādo nīvaraṇaṃ, thinamiddhaṃ
nīvaraṇaṃ, uddhaccakukkuccaṃ nīvaraṇaṃ, vicikicchā nīvaraṇaṃ, avijjā nīvaraṇaṃ,
arati nīvaraṇaṃ, sabbepi akusalā dhammā nīvaraṇā.</p>
<p>
<a class="ms" id="p_26Ps_858"></a><a class="sc" id="6"></a><strong>Nīvaraṇā</strong>ti,
kenaṭṭhena nīvaraṇā? Niyyānāvaraṇaṭṭhena nīvaraṇā.</p>
<p>
<a class="ms" id="p_26Ps_859"></a><a class="sc" id="7"></a>Katame
<strong>te niyyānā</strong>?</p>
<p>
<a class="ms" id="p_26Ps_860"></a><a class="sc" id="8"></a>Nekkhammaṃ ariyānaṃ
niyyānaṃ. Tena ca nekkhammena ariyā niyyanti. Kāmacchando niyyānāvaraṇaṃ. Tena
ca kāmacchandena nivutattā nekkhammaṃ ariyānaṃ niyyānaṃ nappajānātīti—
kāmacchando niyyānāvaraṇaṃ.</p>
<p>
<a class="ms" id="p_26Ps_861"></a><a class="sc" id="9"></a>Abyāpādo ariyānaṃ
niyyānaṃ. Tena ca abyāpādena ariyā niyyanti. Byāpādo niyyānāvaraṇaṃ. Tena ca
byāpādena nivutattā abyāpādaṃ ariyānaṃ niyyānaṃ nappajānātīti—  byāpādo
niyyānāvaraṇaṃ.</p>
<p>
<a class="ms" id="p_26Ps_862"></a><a class="sc" id="10"></a>Ālokasaññā ariyānaṃ
niyyānaṃ. Tāya ca ālokasaññāya ariyā niyyanti. Thinamiddhaṃ niyyānāvaraṇaṃ.
Tena ca thinamiddhena nivutattā ālokasaññaṃ ariyānaṃ niyyānaṃ nappajānātīti—
thinamiddhaṃ niyyānāvaraṇaṃ.</p>
<p>
<a class="ms" id="p_26Ps_863"></a><a class="sc" id="11"></a>Avikkhepo ariyānaṃ
niyyānaṃ. Tena ca avikkhepena ariyā niyyanti. Uddhaccaṃ niyyānāvaraṇaṃ. Tena ca
uddhaccena nivutattā avikkhepaṃ ariyānaṃ niyyānaṃ nappajānātīti—  uddhaccaṃ
niyyānāvaraṇaṃ.</p>
<p>
<a class="ms" id="p_26Ps_864"></a><a class="sc" id="12"></a>Dhammavavatthānaṃ
ariyānaṃ niyyānaṃ. Tena ca dhammavavatthānena ariyā niyyanti. Vicikicchā
niyyānāvaraṇaṃ. Tāya ca vicikicchāya nivutattā dhammavavatthānaṃ ariyānaṃ
niyyānaṃ nappajānātīti—  vicikicchā niyyānāvaraṇaṃ.</p>
<p>
<a class="ms" id="p_26Ps_865"></a><a class="sc" id="13"></a>Ñāṇaṃ ariyānaṃ
niyyānaṃ. Tena ca ñāṇena ariyā niyyanti. Avijjā niyyānāvaraṇaṃ. Tāya ca
avijjāya nivutattā ñāṇaṃ ariyānaṃ niyyānaṃ nappajānātīti—  avijjā
niyyānāvaraṇaṃ.</p>
<p>
<a class="ms" id="p_26Ps_866"></a><a class="sc" id="14"></a>Pāmojjaṃ ariyānaṃ
niyyānaṃ. Tena ca pāmojjena ariyā niyyanti. Arati niyyānāvaraṇaṃ. Tāya ca
aratiyā nivutattā pāmojjaṃ ariyānaṃ niyyānaṃ nappajānātīti—  arati
niyyānāvaraṇaṃ.</p>
<p>
<a class="ms" id="p_26Ps_867"></a><a class="sc" id="15"></a>Sabbepi kusalā
dhammā ariyānaṃ niyyānaṃ. Tehi ca kusalehi dhammehi ariyā niyyanti. Sabbepi
akusalā dhammā niyyānāvaraṇā. Tehi ca akusalehi dhammehi nivutattā kusale
dhamme ariyānaṃ niyyānaṃ nappajānātīti—  sabbepi akusalā dhammā niyyānāvaraṇā.
</p>
<p class="endsutta">
<a class="ms" id="p_26Ps_868"></a>
<a class="sc" id="16"></a>
Soḷasañāṇaniddeso dutiyo.</p>
<h2> Upakkilesañāṇaniddesa</h2>
<h2>1 Paṭhamacchakka</h2>
<p>
<a class="ms" id="p_26Ps_869"></a><a class="msdiv" id="msdiv154"></a>
<a class="sc" id="17"></a>Imehi ca pana nīvaraṇehi visuddhacittassa
soḷasavatthukaṃ ānāpānassatisamādhiṃ bhāvayato khaṇikasamodhānā katame
aṭṭhārasa upakkilesā uppajjanti? Assāsādimajjhapariyosānaṃ satiyā anugacchato
ajjhattavikkhepagataṃ cittaṃ samādhissa paripantho. Passāsādimajjhapariyosānaṃ
satiyā anugacchato bahiddhāvikkhepagataṃ cittaṃ samādhissa paripantho.
Assāsapaṭikaṅkhanā nikanti taṇhācariyā samādhissa paripantho.
Passāsapaṭikaṅkhanā nikanti taṇhācariyā samādhissa paripantho.
Assāsenābhitunnassa passāsapaṭilābhe mucchanā samādhissa paripantho.
Passāsenābhitunnassa assāsapaṭilābhe mucchanā samādhissa paripantho.</p>
<blockquote class="gatha">
<p>
<a class="ms" id="p_26Ps_870"></a>
<a class="sc" id="18"></a>
Anugacchanā ca assāsaṃ,<br>
Passāsaṃ anugacchanā;<br>
Sati ajjhattavikkhepā-<br>
Kaṅkhanā bahiddhāvikkhepapatthanā.<br>
</p>
<p>
<a class="ms" id="p_26Ps_871"></a>
<a class="sc" id="19"></a>
Assāsenābhitunnassa,<br>
Passāsapaṭilābhe mucchanā;<br>
Passāsenābhitunnassa,<br>
Assāsapaṭilābhe mucchanā.<br>
</p>
<p>
<a class="ms" id="p_26Ps_872"></a>
<a class="sc" id="20"></a>
Cha ete upakkilesā,<br>
Ānāpānassatisamādhissa;<br>
Yehi vikkhippamānassa,<br>
No ca cittaṃ vimuccati;<br>
Vimokkhaṃ appajānantā,<br>
Te honti parapattiyāti.<br>
</p>
</blockquote>
<h2>2 Dutiyacchakka</h2>
<p>
<a class="ms" id="p_26Ps_873"></a><a class="msdiv" id="msdiv155"></a>
<a class="sc" id="21"></a>Nimittaṃ āvajjato assāse cittaṃ vikampati—
samādhissa paripantho. Assāsaṃ āvajjato nimitte cittaṃ vikampati—  samādhissa
paripantho. Nimittaṃ āvajjato passāse cittaṃ vikampati—  samādhissa paripantho.
Passāsaṃ āvajjato nimitte cittaṃ vikampati—  samādhissa paripantho. Assāsaṃ
āvajjato passāse cittaṃ vikampati—  samādhissa paripantho. Passāsaṃ āvajjato
assāse cittaṃ vikampati—  samādhissa paripantho.</p>
<blockquote class="gatha">
<p>
<a class="ms" id="p_26Ps_874"></a>
<a class="sc" id="22"></a>
Nimittaṃ āvajjamānassa,<br>
assāse vikkhipate mano;<br>
Assāsaṃ āvajjamānassa,<br>
nimitte cittaṃ vikampati.<br>
</p>
<p>
<a class="ms" id="p_26Ps_875"></a>
<a class="sc" id="23"></a>
Nimittaṃ āvajjamānassa,<br>
passāse vikkhipate mano;<br>
Passāsaṃ āvajjamānassa,<br>
nimitte cittaṃ vikampati.<br>
</p>
<p>
<a class="ms" id="p_26Ps_876"></a>
<a class="sc" id="24"></a>
Assāsaṃ āvajjamānassa,<br>
passāse vikkhipate mano;<br>
Passāsaṃ āvajjamānassa,<br>
assāse cittaṃ vikampati.<br>
</p>
<p>
<a class="ms" id="p_26Ps_877"></a>
<a class="sc" id="25"></a>
Cha ete upakkilesā,<br>
Ānāpānassatisamādhissa;<br>
Yehi vikkhippamānassa,<br>
No ca cittaṃ vimuccati;<br>
Vimokkhaṃ appajānantā,<br>
Te honti parapattiyāti.<br>
</p>
</blockquote>
<h2>3 Tatiyacchakka</h2>
<p>
<a class="ms" id="p_26Ps_878"></a><a class="msdiv" id="msdiv156"></a>
<a class="sc" id="26"></a>Atītānudhāvanaṃ cittaṃ vikkhepānupatitaṃ—  samādhissa
paripantho. Anāgatapaṭikaṅkhanaṃ cittaṃ vikampitaṃ—  samādhissa paripantho.
Līnaṃ cittaṃ kosajjānupatitaṃ—  samādhissa paripantho. Atipaggahitaṃ cittaṃ
uddhaccānupatitaṃ—  samādhissa paripantho. Abhinataṃ cittaṃ rāgānupatitaṃ—
samādhissa paripantho. Apanataṃ cittaṃ byāpādānupatitaṃ—  samādhissa
paripantho.</p>
<blockquote class="gatha">
<p>
<a class="ms" id="p_26Ps_879"></a>
<a class="sc" id="27"></a>
Atītānudhāvanaṃ cittaṃ,<br>
Anāgatapaṭikaṅkhanaṃ līnaṃ;<br>
Atipaggahitaṃ abhinataṃ,<br>
Apanataṃ cittaṃ na samādhiyati.<br>
</p>
<p>
<a class="ms" id="p_26Ps_880"></a>
<a class="sc" id="28"></a>
Cha ete upakkilesā,<br>
Ānāpānassatisamādhissa;<br>
Yehi upakkiliṭṭhasaṅkappo,<br>
Adhicittaṃ nappajānātīti.<br>
</p>
</blockquote>
<p>
<a class="ms" id="p_26Ps_881"></a><a class="msdiv" id="msdiv157"></a>
<a class="sc" id="29"></a>Assāsādimajjhapariyosānaṃ satiyā anugacchato
ajjhattaṃ vikkhepagatena cittena kāyopi cittampi sāraddhā ca honti iñjitā ca
phanditā ca. Passāsādimajjhapariyosānaṃ satiyā anugacchato
bahiddhāvikkhepagatena cittena kāyopi cittampi sāraddhā ca honti iñjitā ca
phanditā ca. Assāsapaṭikaṅkhanāya nikantiyā taṇhācariyāya kāyopi cittampi
sāraddhā ca honti iñjitā ca phanditā ca. Passāsapaṭikaṅkhanāya nikantiyā
taṇhācariyāya kāyopi cittampi sāraddhā ca honti iñjitā ca phanditā ca.
Assāsenābhitunnassa passāsapaṭilābhe mucchitattā kāyopi cittampi sāraddhā ca
honti iñjitā ca phanditā ca. Passāsenābhitunnassa assāsapaṭilābhe mucchitattā
kāyopi cittampi sāraddhā ca honti iñjitā ca phanditā ca.</p>
<p>
<a class="ms" id="p_26Ps_882"></a><a class="sc" id="30"></a>Nimittaṃ āvajjato
assāse cittaṃ vikampitattā kāyopi cittampi sāraddhā ca honti iñjitā ca phanditā
ca. Assāsaṃ āvajjato nimitte cittaṃ vikampitattā kāyopi cittampi sāraddhā ca
honti iñjitā ca phanditā ca. Nimittaṃ āvajjato passāse cittaṃ vikampitattā
kāyopi cittampi sāraddhā ca honti iñjitā ca phanditā ca. Passāsaṃ āvajjato
nimitte cittaṃ vikampitattā kāyopi cittampi sāraddhā ca honti iñjitā ca
phanditā ca. Assāsaṃ āvajjato passāse cittaṃ vikampitattā kāyopi cittampi
sāraddhā ca honti iñjitā ca phanditā ca. Passāsaṃ āvajjato assāse cittaṃ
vikampitattā kāyopi cittampi sāraddhā ca honti iñjitā ca phanditā ca.
Atītānudhāvanena cittena vikkhepānupatitena kāyopi cittampi sāraddhā ca honti
iñjitā ca phanditā ca. Anāgatapaṭikaṅkhanena cittena vikampitena kāyopi
cittampi sāraddhā ca honti iñjitā ca phanditā ca. Līnena cittena
kosajjānupatitena kāyopi cittampi sāraddhā ca honti iñjitā ca phanditā ca.
Atipaggahitena cittena uddhaccānupatitena kāyopi cittampi sāraddhā ca honti
iñjitā ca phanditā ca. Abhinatena cittena rāgānupatitena kāyopi cittampi
sāraddhā ca honti iñjitā ca phanditā ca. Apanatena cittena byāpādānupatitena
kāyopi cittampi sāraddhā ca honti iñjitā ca phanditā ca.</p>
<blockquote class="gatha">
<p>
<a class="ms" id="p_26Ps_883"></a>
<a class="sc" id="31"></a>
Ānāpānassati yassa,<br>
paripuṇṇā abhāvitā;<br>
Kāyopi iñjito hoti,<br>
cittampi hoti iñjitaṃ;<br>
Kāyopi phandito hoti,<br>
cittampi hoti phanditaṃ.<br>
</p>
<p>
<a class="ms" id="p_26Ps_884"></a>
<a class="sc" id="32"></a>
Ānāpānassati yassa,<br>
Paripuṇṇā subhāvitā;<br>
Kāyopi aniñjito hoti,<br>
Cittampi hoti aniñjitaṃ;<br>
Kāyopi aphandito hoti,<br>
Cittampi hoti aphanditanti.<br>
</p>
</blockquote>
<p>
<a class="ms" id="p_26Ps_885"></a><a class="sc" id="33"></a>Imehi ca pana
nīvaraṇehi visuddhacittassa soḷasavatthukaṃ ānāpānassatisamādhiṃ bhāvayato
khaṇikasamodhānā ime aṭṭhārasa upakkilesā uppajjanti.</p>
<p class="endsutta">
<a class="ms" id="p_26Ps_886"></a>
<a class="sc" id="34"></a>
Upakkilesañāṇaniddeso tatiyo.</p>
<h2> Vodānañāṇaniddesa</h2>
<p>
<a class="ms" id="p_26Ps_887"></a><a class="msdiv" id="msdiv158"></a>
<a class="sc" id="35"></a>Katamāni terasa vodāne ñāṇāni? Atītānudhāvanaṃ cittaṃ
vikkhepānupatitaṃ; taṃ vivajjayitvā ekaṭṭhāne samādahati—  evampi cittaṃ na
vikkhepaṃ gacchati. Anāgatapaṭikaṅkhanaṃ cittaṃ vikampitaṃ; taṃ vivajjayitvā
tattheva adhimoceti—  evampi cittaṃ na vikkhepaṃ gacchati. Līnaṃ cittaṃ
kosajjānupatitaṃ; taṃ paggaṇhitvā kosajjaṃ pajahati—  evampi cittaṃ na
vikkhepaṃ gacchati. Atipaggahitaṃ cittaṃ uddhaccānupatitaṃ; taṃ viniggaṇhitvā
uddhaccaṃ pajahati—  evampi cittaṃ na vikkhepaṃ gacchati. Abhinataṃ cittaṃ
rāgānupatitaṃ; taṃ sampajāno hutvā rāgaṃ pajahati—  evampi cittaṃ na vikkhepaṃ
gacchati. Apanataṃ cittaṃ byāpādānupatitaṃ; taṃ sampajāno hutvā byāpādaṃ
pajahati—  evampi cittaṃ na vikkhepaṃ gacchati. Imehi chahi ṭhānehi parisuddhaṃ
cittaṃ pariyodātaṃ ekattagataṃ hoti.</p>
<p>
<a class="ms" id="p_26Ps_888"></a><a class="sc" id="36"></a>Katame te ekattā?
Dānavosaggupaṭṭhānekattaṃ, samathanimittupaṭṭhānekattaṃ,
vayalakkhaṇupaṭṭhānekattaṃ, nirodhupaṭṭhānekattaṃ. Dānavosaggupaṭṭhānekattaṃ
cāgādhimuttānaṃ, samathanimittupaṭṭhānekattañca adhicittamanuyuttānaṃ,
vayalakkhaṇupaṭṭhānekattañca vipassakānaṃ, nirodhupaṭṭhānekattañca
ariyapuggalānaṃ—  imehi catūhi ṭhānehi ekattagataṃ cittaṃ
paṭipadāvisuddhipakkhandañceva hoti, upekkhānubrūhitañca, ñāṇena ca
sampahaṃsitaṃ.</p>
<p>
<a class="ms" id="p_26Ps_889"></a><a class="sc" id="37"></a>Paṭhamassa jhānassa
ko ādi, kiṃ majjhe, kiṃ pariyosānaṃ? Paṭhamassa jhānassa paṭipadāvisuddhi ādi,
upekkhānubrūhanā majjhe, sampahaṃsanā pariyosānaṃ. Paṭhamassa jhānassa
paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa
paripantho tato cittaṃ visujjhati, visuddhattā cittaṃ majjhimaṃ samathanimittaṃ
paṭipajjati, paṭipannattā tattha cittaṃ pakkhandati. Yañca paripanthato cittaṃ
visujjhati, yañca visuddhattā cittaṃ majjhimaṃ samathanimittaṃ paṭipajjati,
yañca paṭipannattā tattha cittaṃ pakkhandati. Paṭhamassa jhānassa
paṭipadāvisuddhi ādi. Ādissa imāni tīṇi lakkhaṇāni. Tena vuccati—  “paṭhamaṃ
jhānaṃ ādikalyāṇañceva hoti lakkhaṇasampannañca”.</p>
<p>
<a class="ms" id="p_26Ps_890"></a><a class="sc" id="38"></a>Paṭhamassa jhānassa
upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni.
Visuddhaṃ cittaṃ ajjhupekkhati, samathapaṭipannaṃ ajjhupekkhati,
ekattupaṭṭhānaṃ ajjhupekkhati. Yañca visuddhaṃ cittaṃ ajjhupekkhati, yañca
samathapaṭipannaṃ ajjhupekkhati, yañca ekattupaṭṭhānaṃ ajjhupekkhati—
paṭhamassa jhānassa upekkhānubrūhanā majjhe. Majjhassa imāni tīṇi lakkhaṇāni.
Tena vuccati—  “paṭhamaṃ jhānaṃ majjhekalyāṇañceva hoti lakkhaṇasampannañca”.
</p>
<p>
<a class="ms" id="p_26Ps_891"></a><a class="sc" id="39"></a>Paṭhamassa jhānassa
sampahaṃsanā pariyosānaṃ. Pariyosānassa kati lakkhaṇāni? Pariyosānassa cattāri
lakkhaṇāni. Tattha jātānaṃ dhammānaṃ anativattanaṭṭhena sampahaṃsanā,
indriyānaṃ ekarasaṭṭhena sampahaṃsanā, tadupagavīriyavāhanaṭṭhena sampahaṃsanā,
āsevanaṭṭhena sampahaṃsanā. Paṭhamassa jhānassa sampahaṃsanā pariyosānaṃ.
Pariyosānassa imāni cattāri lakkhaṇāni. Tena vuccati—  “paṭhamaṃ jhānaṃ
pariyosānakalyāṇañceva hoti lakkhaṇasampannañca”. Evaṃ tivattagataṃ cittaṃ
tividhakalyāṇakaṃ dasalakkhaṇasampannaṃ vitakkasampannañceva hoti
vicārasampannañca pītisampannañca sukhasampannañca cittassa
adhiṭṭhānasampannañca saddhāsampannañca vīriyasampannañca satisampannañca
samādhisampannañca paññāsampannañca.</p>
<p>
<a class="ms" id="p_26Ps_892"></a><a class="sc" id="40"></a>Dutiyassa jhānassa
ko ādi, kiṃ majjhe, kiṃ pariyosānaṃ? Dutiyassa jhānassa paṭipadāvisuddhi ādi,
upekkhānubrūhanā majjhe, sampahaṃsanā pariyosānaṃ…pe…  evaṃ tivattagataṃ cittaṃ
tividhakalyāṇakaṃ dasalakkhaṇasampannaṃ pītisampannañceva hoti
sukhasampannañca cittassa adhiṭṭhānasampannañca saddhāsampannañca
vīriyasampannañca satisampannañca samādhisampannañca paññāsampannañca.</p>
<p>
<a class="ms" id="p_26Ps_893"></a><a class="sc" id="41"></a>Tatiyassa jhānassa
ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ
tividhakalyāṇakaṃ dasalakkhaṇasampannaṃ sukhasampannañceva hoti cittassa
adhiṭṭhānasampannañca saddhāsampannañca vīriyasampannañca satisampannañca
samādhisampannañca paññāsampannañca.</p>
<p>
<a class="ms" id="p_26Ps_894"></a><a class="sc" id="42"></a>Catutthassa
jhānassa ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ
tividhakalyāṇakaṃ dasalakkhaṇasampannañca upekkhāsampannañceva hoti cittassa
adhiṭṭhānasampannañca saddhāsampannañca vīriyasampannañca satisampannañca
samādhisampannañca paññāsampannañca.</p>
<p>
<a class="ms" id="p_26Ps_895"></a><a class="sc" id="43"></a>Ākāsānañcāyatanasamāpattiyā…pe…
viññāṇañcāyatanasamāpattiyā…  ākiñcaññāyatanasamāpattiyā…
nevasaññānāsaññāyatanasamāpattiyā ko ādi, kiṃ majjhe, kiṃ pariyosānaṃ…pe…  evaṃ
tivattagataṃ cittaṃ tividhakalyāṇakaṃ dasalakkhaṇasampannaṃ
upekkhāsampannañceva hoti cittassa adhiṭṭhānasampannañca…pe…  paññāsampannañca.
</p>
<p>
<a class="ms" id="p_26Ps_896"></a><a class="sc" id="44"></a>Aniccānupassanāya
ko ādi, kiṃ majjhe, kiṃ pariyosānaṃ…pe…  evaṃ tivattagataṃ cittaṃ
tividhakalyāṇakaṃ dasalakkhaṇasampannaṃ vitakkasampannañceva hoti
vicārasampannañca pītisampannañca sukhasampannañca cittassa
adhiṭṭhānasampannañca saddhāsampannañca vīriyasampannañca satisampannañca
samādhisampannañca paññāsampannañca. Dukkhānupassanāya…pe…  anattānupassanāya…
nibbidānupassanāya…  virāgānupassanāya…  nirodhānupassanāya…
paṭinissaggānupassanāya…  khayānupassanāya…  vayānupassanāya…
vipariṇāmānupassanāya…  animittānupassanāya…  appaṇihitānupassanāya…
suññatānupassanāya…  adhipaññādhammavipassanāya…  yathābhūtañāṇadassanāya…
ādīnavānupassanāya…  paṭisaṅkhānupassanāya…  vivaṭṭanānupassanāya… </p>
<p>
<a class="ms" id="p_26Ps_897"></a><a class="sc" id="45"></a>Sotāpattimaggassa…pe…
sakadāgāmimaggassa…  anāgāmimaggassa…  arahattamaggassa ko ādi, kiṃ majjhe,
kiṃ pariyosānaṃ? Arahattamaggassa paṭipadāvisuddhi ādi upekkhānubrūhanā majjhe,
sampahaṃsanā pariyosānaṃ. Arahattamaggassa paṭipadāvisuddhi ādi. Ādissa kati
lakkhaṇāni? Ādissa tīṇi lakkhaṇāni. Yo tassa paripantho tato cittaṃ visujjhati,
visuddhattā cittaṃ majjhimaṃ samathanimittaṃ paṭipajjati, paṭipannattā tattha
cittaṃ pakkhandati. Yañca paripanthato cittaṃ visujjhati, yañca visuddhattā
cittaṃ majjhimaṃ samathanimittaṃ paṭipajjati, yañca paṭipannattā tattha cittaṃ
pakkhandati—  arahattamaggassa paṭipadāvisuddhi ādi. Ādissa imāni tīṇi
lakkhaṇāni. Tena vuccati—  “arahattamaggo ādikalyāṇo ceva hoti lakkhaṇasampanno
ca”.</p>
<p>
<a class="ms" id="p_26Ps_898"></a><a class="sc" id="46"></a>Arahattamaggassa
upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni.
Visuddhaṃ cittaṃ ajjhupekkhati, samathapaṭipannaṃ ajjhupekkhati,
ekattupaṭṭhānaṃ ajjhupekkhati. Yañca visuddhaṃ cittaṃ ajjhupekkhati, yañca
samathapaṭipannaṃ ajjhupekkhati, yañca ekattupaṭṭhānaṃ ajjhupekkhati. Tena
vuccati—  “arahattamaggo majjhekalyāṇo ceva hoti lakkhaṇasampanno ca”.</p>
<p>
<a class="ms" id="p_26Ps_899"></a><a class="sc" id="47"></a>Arahattamaggassa
sampahaṃsanā pariyosānaṃ. Pariyosānassa kati lakkhaṇāni? Pariyosānassa cattāri
lakkhaṇāni. Tattha jātānaṃ dhammānaṃ anativattanaṭṭhena sampahaṃsanā,
indriyānaṃ ekarasaṭṭhena sampahaṃsanā, tadupagavīriyavāhanaṭṭhena sampahaṃsanā,
āsevanaṭṭhena sampahaṃsanā. Arahattamaggassa sampahaṃsanā pariyosānaṃ.
Pariyosānassa imāni cattāri lakkhaṇāni. Tena vuccati—  “arahattamaggo
pariyosānakalyāṇo ceva hoti lakkhaṇasampanno ca”. Evaṃ tivattagataṃ cittaṃ
tividhakalyāṇakaṃ dasalakkhaṇasampannaṃ vitakkasampannañceva hoti
vicārasampannañca pītisampannañca sukhasampannañca cittassa
adhiṭṭhānasampannañca saddhāsampannañca vīriyasampannañca satisampannañca
samādhisampannañca paññāsampannañca.</p>
<blockquote class="gatha">
<p>
<a class="msdiv" id="msdiv159"></a>
<a class="ms" id="p_26Ps_900"></a>
<a class="sc" id="48"></a>
Nimittaṃ assāsapassāsā,<br>
Anārammaṇamekacittassa;<br>
Ajānato ca tayo dhamme,<br>
Bhāvanā nupalabbhati.<br>
</p>
<p>
<a class="ms" id="p_26Ps_901"></a>
<a class="sc" id="49"></a>
Nimittaṃ assāsapassāsā,<br>
Anārammaṇamekacittassa;<br>
Jānato ca tayo dhamme,<br>
Bhāvanā upalabbhatīti.<br>
</p>
</blockquote>
<p>
<a class="ms" id="p_26Ps_902"></a><a class="sc" id="50"></a>Kathaṃ ime tayo
dhammā ekacittassa ārammaṇā na honti, na cime tayo dhammā aviditā honti, na ca
cittaṃ vikkhepaṃ gacchati, padhānañca paññāyati, payogañca sādheti,
visesamadhigacchati? Seyyathāpi rukkho same bhūmibhāge nikkhitto. Tamenaṃ
puriso kakacena chindeyya. Rukkhe phuṭṭhakakacadantānaṃ vasena purisassa sati
upaṭṭhitā hoti; na āgate vā gate vā kakacadante manasi karoti. Na āgatā vā gatā
vā kakacadantā aviditā honti, padhānañca paññāyati, payogañca sādheti. Yathā
rukkho same bhūmibhāge nikkhitto. Evaṃ upanibandhanā nimittaṃ. Yathā
kakacadantā, evaṃ assāsapassāsā. Yathā rukkhe phuṭṭhakakacadantānaṃ vasena
purisassa sati upaṭṭhitā hoti, na āgate vā gate vā kakacadante manasi karoti,
na āgatā vā gatā vā kakacadantā aviditā honti, padhānañca paññāyati, payogañca
sādheti. Evamevaṃ bhikkhu nāsikagge vā mukhanimitte vā satiṃ upaṭṭhapetvā
nisinno hoti, na āgate vā gate vā assāsapassāse manasi karoti, na āgatā vā gatā
vā assāsapassāsā aviditā honti, padhānañca paññāyati, payogañca sādheti.
Visesamadhigacchati padhānañca.</p>
<p>
<a class="ms" id="p_26Ps_903"></a><a class="sc" id="51"></a>Katamaṃ padhānaṃ?
Āraddhavīriyassa kāyopi cittampi kammaniyaṃ hoti—  idaṃ padhānaṃ. Katamo
payogo? Āraddhavīriyassa upakkilesā pahīyanti, vitakkā vūpasammanti—  ayaṃ
payogo. Katamo viseso? Āraddhavīriyassa saññojanā pahīyanti, anusayā
byantīhonti. Ayaṃ viseso. Evaṃ ime tayo dhammā ekacittassa ārammaṇā na honti,
na cime tayo dhammā aviditā honti, na ca cittaṃ vikkhepaṃ gacchati, padhānañca
paññāyati, payogañca sādheti, visesamadhigacchati.</p>
<blockquote class="gatha">
<p>
<a class="msdiv" id="msdiv160"></a>
<a class="ms" id="p_26Ps_904"></a>
<a class="sc" id="52"></a>
Ānāpānassati yassa,<br>
paripuṇṇā subhāvitā;<br>
Anupubbaṃ paricitā,<br>
yathā buddhena desitā;<br>
So imaṃ lokaṃ pabhāseti,<br>
abbhā muttova candimāti.<br>
</p>
</blockquote>
<p>
<a class="ms" id="p_26Ps_905"></a><a class="sc" id="53"></a><strong>Ānan</strong>ti
assāso, no passāso.
<strong>Āpānan</strong>ti passāso, no assāso. Assāsavasena upaṭṭhānaṃ sati,
passāsavasena upaṭṭhānaṃ sati.</p>
<p>
<a class="ms" id="p_26Ps_906"></a><a class="sc" id="54"></a>Yo assasati
tassupaṭṭhāti, yo passasati tassupaṭṭhāti.
<strong>Paripuṇṇā</strong>ti pariggahaṭṭhena paripuṇṇā, parivāraṭṭhena
paripuṇṇā, paripūraṭṭhena paripuṇṇā.
<strong>Subhāvitā</strong>ti catasso bhāvanā—  tattha jātānaṃ dhammānaṃ
anativattanaṭṭhena bhāvanā, indriyānaṃ ekarasaṭṭhena bhāvanā,
tadupagavīriyavāhanaṭṭhena bhāvanā, āsevanaṭṭhena bhāvanā. Tassime cattāro
bhāvanaṭṭhā yānīkatā honti vatthukatā anuṭṭhitā paricitā susamāraddhā.</p>
<p>
<a class="ms" id="p_26Ps_907"></a><a class="sc" id="55"></a><strong>Yānīkatā</strong>ti
yattha yattha ākaṅkhati tattha tattha vasippatto hoti balappatto
vesārajjappatto. Tassa me te dhammā āvajjanapaṭibaddhā honti ākaṅkhapaṭibaddhā
manasikārapaṭibaddhā cittuppādapaṭibaddhā. Tena vuccati—  “yānīkatā”ti.
<strong>Vatthukatā</strong>ti yasmiṃ yasmiṃ vatthusmiṃ cittaṃ svādhiṭṭhitaṃ
hoti, tasmiṃ tasmiṃ vatthusmiṃ sati sūpaṭṭhitā hoti. Yasmiṃ yasmiṃ vā pana
vatthusmiṃ sati sūpaṭṭhitā hoti, tasmiṃ tasmiṃ vatthusmiṃ cittaṃ svādhiṭṭhitaṃ
hoti. Tena vuccati—  “vatthukatā”ti.
<strong>Anuṭṭhitā</strong>ti vatthusmiṃ yena yena cittaṃ abhinīharati tena tena
sati anuparivattati. Yena yena vā pana sati anuparivattati tena tena cittaṃ
abhinīharati. Tena vuccati—  “anuṭṭhitā”ti.
<strong>Paricitā</strong>ti pariggahaṭṭhena paricitā, parivāraṭṭhena paricitā,
paripūraṭṭhena paricitā. Satiyā pariggaṇhanto jināti pāpake akusale dhamme.
Tena vuccati—  “paricitā”ti.
<strong>Susamāraddhā</strong>ti cattāro susamāraddhā—  tattha jātānaṃ dhammānaṃ
anativattanaṭṭhena susamāraddhā, indriyānaṃ ekarasaṭṭhena susamāraddhā,
tadupagavīriyavāhanaṭṭhena susamāraddhā, tappaccanīkānaṃ kilesānaṃ
susamūhatattā susamāraddhā.</p>
<p>
<a class="ms" id="p_26Ps_908"></a><a class="msdiv" id="msdiv161"></a>
<a class="sc" id="56"></a><strong>Susaman</strong>ti atthi samaṃ, atthi
susamaṃ. Katamaṃ samaṃ? Ye tattha jātā anavajjā kusalā bodhipakkhiyā—  idaṃ
samaṃ. Katamaṃ susamaṃ? Yaṃ tesaṃ tesaṃ dhammānaṃ ārammaṇaṃ nirodho nibbānaṃ—
idaṃ susamaṃ. Iti idañca samaṃ idañca susamaṃ ñātaṃ hoti diṭṭhaṃ viditaṃ
sacchikataṃ phassitaṃ paññāya. Āraddhaṃ hoti vīriyaṃ asallīnaṃ, upaṭṭhitā sati
asammuṭṭhā, passaddho kāyo asāraddho, samāhitaṃ cittaṃ ekaggaṃ. Tena vuccati—
“susamāraddhā”ti.</p>
<p>
<a class="ms" id="p_26Ps_909"></a><a class="sc" id="57"></a><strong>Anupubbaṃ
paricitā</strong>ti dīghaṃ assāsavasena purimā purimā paricitā, pacchimā
pacchimā anuparicitā. Dīghaṃ passāsavasena purimā purimā paricitā, pacchimā
pacchimā anuparicitā. Rassaṃ assāsavasena purimā purimā paricitā, pacchimā
pacchimā anuparicitā. Rassaṃ passāsavasena purimā purimā paricitā, pacchimā
pacchimā anuparicitā…pe…  paṭinissaggānupassī assāsavasena purimā purimā
paricitā, pacchimā pacchimā anuparicitā. Paṭinissaggānupassī passāsavasena
purimā purimā paricitā, pacchimā pacchimā anuparicitā. Sabbāpi soḷasavatthukā
ānāpānassatiyo aññamaññaṃ paricitā ceva honti anuparicitā ca. Tena vuccati—
“anupubbaparicitā”ti.</p>
<p>
<a class="ms" id="p_26Ps_910"></a><a class="sc" id="58"></a><strong>Yathā</strong>ti
dasa yathatthā—  attadamathattho yathattho, attasamathattho yathattho,
attaparinibbāpanattho yathattho, abhiññattho yathattho, pariññattho yathattho,
pahānattho yathattho, bhāvanattho yathattho, sacchikiriyattho yathattho,
saccābhisamayattho yathattho, nirodhe patiṭṭhāpakattho yathattho.</p>
<p>
<a class="ms" id="p_26Ps_911"></a><a class="sc" id="59"></a><strong>Buddho</strong>ti
yo so bhagavā sayambhū anācariyako pubbe ananussutesu dhammesu sāmaṃ saccāni
abhisambujjhi, tattha ca sabbaññutaṃ pāpuṇi, balesu ca vasībhāvaṃ.</p>
<p>
<a class="ms" id="p_26Ps_912"></a><a class="msdiv" id="msdiv162"></a>
<a class="sc" id="60"></a><strong>Buddho</strong>ti kenaṭṭhena buddho? Bujjhitā
saccānīti—  buddho. Bodhetā pajāyāti—  buddho. Sabbaññutāya buddho.
Sabbadassāvitāya buddho. Anaññaneyyatāya buddho. Visavitāya buddho.
Khīṇāsavasaṅkhātena buddho. Nirupalepasaṅkhātena buddho. Ekantavītarāgoti—
buddho. Ekantavītadosoti—  buddho. Ekantavītamohoti—  buddho.
Ekantanikkilesoti—  buddho. Ekāyanamaggaṃ gatoti—  buddho. Eko anuttaraṃ
sammāsambodhiṃ abhisambuddhoti—  buddho. Abuddhivihatattā buddhipaṭilābhā—
buddho. Buddhoti netaṃ nāmaṃ mātarā kataṃ, na pitarā kataṃ, na bhātarā kataṃ,
na bhaginiyā kataṃ, na mittāmaccehi kataṃ, na ñātisālohitehi kataṃ, na
samaṇabrāhmaṇehi kataṃ, na devatāhi kataṃ. Vimokkhantikametaṃ buddhānaṃ
bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti
yadidaṃ—  buddhoti.
<strong>Desitā</strong>ti attadamathattho yathattho yathā buddhena desito,
attasamathattho yathattho yathā buddhena desito, attaparinibbāpanattho
yathattho yathā buddhena desito…pe…  nirodhe patiṭṭhāpakattho yathattho yathā
buddhena desito.</p>
<p>
<a class="ms" id="p_26Ps_913"></a><a class="sc" id="61"></a><strong>So</strong>ti
gahaṭṭho vā hoti pabbajito vā.
<strong>Loko</strong>ti khandhaloko dhātuloko āyatanaloko vipattibhavaloko
vipattisambhavaloko sampattibhavaloko sampattisambhavaloko. Eko loko—  sabbe
sattā āhāraṭṭhitikā…pe…  aṭṭhārasa lokā—  aṭṭhārasa dhātuyo.
<strong>Pabhāsetī</strong>ti attadamathatthaṃ yathatthaṃ abhisambuddhattā. So
imaṃ lokaṃ obhāseti bhāseti pabhāseti. Attasamathatthaṃ yathatthaṃ
abhisambuddhattā. So imaṃ lokaṃ obhāseti bhāseti pabhāseti.
Attaparinibbāpanatthaṃ yathatthaṃ abhisambuddhattā. So imaṃ lokaṃ obhāseti
bhāseti pabhāseti…pe…  nirodhe patiṭṭhāpakatthaṃ yathatthaṃ abhisambuddhattā.
So imaṃ lokaṃ obhāseti bhāseti pabhāseti.</p>
<p>
<a class="ms" id="p_26Ps_914"></a><a class="sc" id="62"></a><strong>Abbhā
muttova candimā</strong>ti yathā abbhā, evaṃ kilesā. Yathā cando, evaṃ
ariyañāṇaṃ. Yathā candimā devaputto, evaṃ bhikkhu. Yathā cando abbhā mutto
mahikā mutto dhūmarajā mutto rāhugahaṇā vippamutto bhāsate ca tapate ca
virocate ca, evamevaṃ bhikkhu sabbakilesehi vippamutto bhāsate ca tapate ca
virocate ca. Tena vuccati—  “abbhā muttova candimā”ti. Imāni terasa vodāne
ñāṇāni.</p>
<p class="endsutta">
<a class="ms" id="p_26Ps_915"></a>
<a class="sc" id="63"></a>
Vodānañāṇaniddeso catuttho.<br>
Bhāṇavāro.</p>
<h2> Satokāriñāṇaniddesa</h2>
<p>
<a class="ms" id="p_26Ps_916"></a><a class="msdiv" id="msdiv163"></a>
<a class="sc" id="64"></a>Katamāni bāttiṃsa satokārissa ñāṇāni? Idha bhikkhu
araññagato vā rukkhamūlagato vā suññāgāragato vā nisīdati pallaṅkaṃ ābhujitvā
ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati sato
passasati. Dīghaṃ vā assasanto “dīghaṃ assasāmī”ti pajānāti. Dīghaṃ vā
passasanto “dīghaṃ passasāmī”ti pajānāti. Rassaṃ vā assasanto “rassaṃ
assasāmī”ti pajānāti. Rassaṃ vā passasanto “rassaṃ passasāmī”ti pajānāti.
“Sabbakāyapaṭisaṃvedī assasissāmī”ti sikkhati. “Sabbakāyapaṭisaṃvedī
passasissāmī”ti sikkhati. “Passambhayaṃ kāyasaṅkhāraṃ assasissāmī”ti sikkhati.
“Passambhayaṃ kāyasaṅkhāraṃ passasissāmī”ti sikkhati. Pītipaṭisaṃvedī…pe…
sukhapaṭisaṃvedī…  cittasaṅkhārapaṭisaṃvedī…  passambhayaṃ cittasaṅkhāraṃ…
cittapaṭisaṃvedī…  abhippamodayaṃ cittaṃ…  samādahaṃ cittaṃ…  vimocayaṃ cittaṃ…
aniccānupassī…  virāgānupassī…  nirodhānupassī…  “paṭinissaggānupassī
assasissāmī”ti sikkhati. “Paṭinissaggānupassī passasissāmī”ti sikkhati.</p>
<p>
<a class="ms" id="p_26Ps_917"></a><a class="msdiv" id="msdiv164"></a>
<a class="sc" id="65"></a><strong>Idhā</strong>ti imissā diṭṭhiyā, imissā
khantiyā, imissā ruciyā, imasmiṃ ādāye, imasmiṃ dhamme, imasmiṃ vinaye, imasmiṃ
dhammavinaye, imasmiṃ pāvacane, imasmiṃ brahmacariye, imasmiṃ satthusāsane.
Tena vuccati—  “idhā”ti.
<strong>Bhikkhū</strong>ti puthujjanakalyāṇako vā hoti bhikkhu sekkho vā arahā
vā akuppadhammo.
<strong>Araññan</strong>ti nikkhamitvā bahi indakhīlā sabbametaṃ araññaṃ.
<strong>Rukkhamūlan</strong>ti yattha bhikkhuno āsanaṃ paññattaṃ hoti mañco vā
pīṭhaṃ vā bhisi vā taṭṭikā vā cammakhaṇḍo vā tiṇasantharo vā paṇṇasantharo vā
palālasantharo vā, tattha bhikkhu caṅkamati vā tiṭṭhati vā nisīdati vā seyyaṃ
vā kappeti.
<strong>Suññan</strong>ti kenaci anākiṇṇaṃ hoti gahaṭṭhehi vā pabbajitehi vā.
<strong>Agāran</strong>ti vihāro aḍḍhayogo pāsādo hammiyaṃ guhā.
<strong>Nisīdati pallaṅkaṃ ābhujitvā</strong>ti nisinno hoti pallaṅkaṃ
ābhujitvā.
<strong>Ujuṃ kāyaṃ paṇidhāyā</strong>ti ujuko hoti kāyo ṭhito supaṇihito.
<strong>Parimukhaṃ satiṃ upaṭṭhapetvā</strong>ti
<strong>parī</strong>ti pariggahaṭṭho.
<strong>Mukhan</strong>ti niyyānaṭṭho.
<strong>Satī</strong>ti upaṭṭhānaṭṭho. Tena vuccati—  “parimukhaṃ satiṃ
upaṭṭhapetvā”ti.</p>
<p>
<a class="ms" id="p_26Ps_918"></a><a class="msdiv" id="msdiv165"></a>
<a class="sc" id="66"></a><strong>Satova assasati, sato passasatī</strong>ti
bāttiṃsāya ākārehi sato kārī hoti. Dīghaṃ assāsavasena cittassa ekaggataṃ
avikkhepaṃ pajānato sati upaṭṭhitā hoti. Tāya satiyā tena ñāṇena sato kārī
hoti. Dīghaṃ passāsavasena cittassa ekaggataṃ avikkhepaṃ pajānato sati
upaṭṭhitā hoti. Tāya satiyā tena ñāṇena sato kārī hoti. Rassaṃ assāsavasena
cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena
ñāṇena sato kārī hoti. Rassaṃ passāsavasena cittassa ekaggataṃ avikkhepaṃ
pajānato sati upaṭṭhitā hoti. Tāya satiyā tena ñāṇena sato kārī hoti…pe…
paṭinissaggānupassī assāsavasena…  paṭinissaggānupassī passāsavasena cittassa
ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato
kārī hoti.</p>
<h2>1 Paṭhamacatukkaniddesa</h2>
<p>
<a class="ms" id="p_26Ps_919"></a><a class="msdiv" id="msdiv166"></a>
<a class="sc" id="67"></a>Kathaṃ dīghaṃ assasanto “dīghaṃ assasāmī”ti pajānāti,
dīghaṃ passasanto “dīghaṃ passasāmī”ti pajānāti? Dīghaṃ assāsaṃ
addhānasaṅkhāte assasati, dīghaṃ passāsaṃ addhānasaṅkhāte passasati, dīghaṃ
assāsapassāsaṃ addhānasaṅkhāte assasatipi passasatipi. Dīghaṃ assāsapassāsaṃ
addhānasaṅkhāte assasatopi passasatopi chando uppajjati. Chandavasena tato
sukhumataraṃ dīghaṃ assāsaṃ addhānasaṅkhāte assasati, chandavasena tato
sukhumataraṃ dīghaṃ passāsaṃ addhānasaṅkhāte passasati, chandavasena tato
sukhumataraṃ dīghaṃ assāsapassāsaṃ addhānasaṅkhāte assasatipi passasatipi.
Chandavasena tato sukhumataraṃ dīghaṃ assāsapassāsaṃ addhānasaṅkhāte assasatopi
passasatopi pāmojjaṃ uppajjati. Pāmojjavasena tato sukhumataraṃ dīghaṃ assāsaṃ
addhānasaṅkhāte assasati, pāmojjavasena tato sukhumataraṃ dīghaṃ passāsaṃ
addhānasaṅkhāte passasati, pāmojjavasena tato sukhumataraṃ dīghaṃ
assāsapassāsaṃ addhānasaṅkhāte assasatipi passasatipi. Pāmojjavasena tato
sukhumataraṃ dīghaṃ assāsapassāsaṃ addhānasaṅkhāte assasatopi passasatopi
dīghaṃ assāsapassāsāpi cittaṃ vivattati, upekkhā saṇṭhāti. Imehi navahākārehi
dīghaṃ assāsapassāsā kāyo. Upaṭṭhānaṃ sati. Anupassanā ñāṇaṃ. Kāyo upaṭṭhānaṃ,
no sati; sati upaṭṭhānañceva sati ca. Tāya satiyā tena ñāṇena taṃ kāyaṃ
anupassati. Tena vuccati—  “kāye kāyānupassanāsatipaṭṭhānabhāvanā”ti.</p>
<p>
<a class="ms" id="p_26Ps_920"></a><a class="msdiv" id="msdiv167"></a>
<a class="sc" id="68"></a><strong>Anupassatī</strong>ti kathaṃ taṃ kāyaṃ
anupassati? Aniccato anupassati, no niccato. Dukkhato anupassati, no sukhato.
Anattato anupassati, no attato. Nibbindati, no nandati. Virajjati, no rajjati.
Nirodheti, no samudeti. Paṭinissajjati, no ādiyati. Aniccato anupassanto
niccasaññaṃ pajahati. Dukkhato anupassanto sukhasaññaṃ pajahati. Anattato
anupassanto attasaññaṃ pajahati. Nibbindanto nandiṃ pajahati. Virajjanto rāgaṃ
pajahati. Nirodhento samudayaṃ pajahati. Paṭinissajjanto ādānaṃ pajahati. Evaṃ
taṃ kāyaṃ anupassati.</p>
<p>
<a class="ms" id="p_26Ps_921"></a><a class="sc" id="69"></a><strong>Bhāvanā</strong>ti
catasso bhāvanā—  tattha jātānaṃ dhammānaṃ anativattanaṭṭhena bhāvanā,
indriyānaṃ ekarasaṭṭhena bhāvanā, tadupagavīriyavāhanaṭṭhena bhāvanā,
āsevanaṭṭhena bhāvanā. Dīghaṃ assāsapassāsavasena cittassa ekaggataṃ avikkhepaṃ
pajānato viditā vedanā uppajjanti, viditā upaṭṭhahanti, viditā abbhatthaṃ
gacchanti. Viditā saññā uppajjanti, viditā upaṭṭhahanti, viditā abbhatthaṃ
gacchanti. Viditā vitakkā uppajjanti, viditā upaṭṭhahanti, viditā abbhatthaṃ
gacchanti.</p>
<p>
<a class="ms" id="p_26Ps_922"></a><a class="sc" id="70"></a>Kathaṃ viditā
vedanā uppajjanti, viditā upaṭṭhahanti, viditā abbhatthaṃ gacchanti? Kathaṃ
vedanāya uppādo vidito hoti? Avijjāsamudayā vedanāsamudayoti—
paccayasamudayaṭṭhena vedanāya uppādo vidito hoti. Taṇhāsamudayā
vedanāsamudayoti…  kammasamudayā vedanāsamudayoti…  phassasamudayā
vedanāsamudayoti paccayasamudayaṭṭhena vedanāya uppādo vidito hoti.
Nibbattilakkhaṇaṃ passatopi vedanāya uppādo vidito hoti. Evaṃ vedanāya uppādo
vidito hoti.</p>
<p>
<a class="ms" id="p_26Ps_923"></a><a class="sc" id="71"></a>Kathaṃ vedanāya
upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti.
Dukkhato manasikaroto bhayatupaṭṭhānaṃ viditaṃ hoti. Anattato manasikaroto
suññatupaṭṭhānaṃ viditaṃ hoti. Evaṃ vedanāya upaṭṭhānaṃ viditaṃ hoti.</p>
<p>
<a class="ms" id="p_26Ps_924"></a><a class="sc" id="72"></a>Kathaṃ vedanāya
atthaṅgamo vidito hoti? Avijjānirodhā vedanānirodhoti—  paccayanirodhaṭṭhena
vedanāya atthaṅgamo vidito hoti. Taṇhānirodhā vedanānirodhoti…pe…  kammanirodhā
vedanānirodhoti…pe…  phassanirodhā vedanānirodhoti paccayanirodhaṭṭhena
vedanāya atthaṅgamo vidito hoti. Vipariṇāmalakkhaṇaṃ passatopi vedanāya
atthaṅgamo vidito hoti. Evaṃ vedanāya atthaṅgamo vidito hoti. Evaṃ viditā
vedanā uppajjanti, viditā upaṭṭhahanti, viditā abbhatthaṃ gacchanti.</p>
<p>
<a class="ms" id="p_26Ps_925"></a><a class="sc" id="73"></a>Kathaṃ viditā saññā
uppajjanti, viditā upaṭṭhahanti, viditā abbhatthaṃ gacchanti? Kathaṃ saññāya
uppādo vidito hoti? Avijjāsamudayā saññāsamudayoti—  paccayasamudayaṭṭhena
saññāya uppādo vidito hoti. Taṇhāsamudayā saññāsamudayoti…pe…  kammasamudayā
saññāsamudayoti…pe…  phassasamudayā saññāsamudayoti—  paccayasamudayaṭṭhena
saññāya uppādo vidito hoti. Nibbattilakkhaṇaṃ passatopi saññāya uppādo vidito
hoti. Evaṃ saññāya uppādo vidito hoti.</p>
<p>
<a class="ms" id="p_26Ps_926"></a><a class="sc" id="74"></a>Kathaṃ saññāya
upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti.
Dukkhato manasikaroto bhayatupaṭṭhānaṃ viditaṃ hoti. Anattato manasikaroto
suññatupaṭṭhānaṃ viditaṃ hoti. Evaṃ saññāya upaṭṭhānaṃ viditaṃ hoti.</p>
<p>
<a class="ms" id="p_26Ps_927"></a><a class="sc" id="75"></a>Kathaṃ saññāya
atthaṅgamo vidito hoti? Avijjānirodhā saññānirodhoti—  paccayanirodhaṭṭhena
saññāya atthaṅgamo vidito hoti. Taṇhānirodhā saññānirodhoti…pe…  kammanirodhā
saññānirodhoti…pe…  phassanirodhā saññānirodhoti—  paccayanirodhaṭṭhena saññāya
atthaṅgamo vidito hoti. Vipariṇāmalakkhaṇaṃ passatopi saññāya atthaṅgamo
vidito hoti. Evaṃ saññāya atthaṅgamo vidito hoti. Evaṃ viditā saññā uppajjanti,
viditā upaṭṭhahanti, viditā abbhatthaṃ gacchanti.</p>
<p>
<a class="ms" id="p_26Ps_928"></a><a class="sc" id="76"></a>Kathaṃ viditā
vitakkā uppajjanti, viditā upaṭṭhahanti, viditā abbhatthaṃ gacchanti? Kathaṃ
vitakkānaṃ uppādo vidito hoti? Avijjāsamudayā vitakkasamudayoti—
paccayasamudayaṭṭhena vitakkānaṃ uppādo vidito hoti. Taṇhāsamudayā
vitakkasamudayoti…pe…  kammasamudayā vitakkasamudayoti…pe…  saññāsamudayā
vitakkasamudayoti—  paccayasamudayaṭṭhena vitakkānaṃ uppādo vidito hoti.
Nibbattilakkhaṇaṃ passatopi vitakkānaṃ uppādo vidito hoti. Evaṃ vitakkānaṃ
uppādo vidito hoti.</p>
<p>
<a class="ms" id="p_26Ps_929"></a><a class="sc" id="77"></a>Kathaṃ vitakkānaṃ
upaṭṭhānaṃ viditaṃ hoti? Aniccato manasikaroto khayatupaṭṭhānaṃ viditaṃ hoti.
Dukkhato manasikaroto bhayatupaṭṭhānaṃ viditaṃ hoti. Anattato manasikaroto
suññatupaṭṭhānaṃ viditaṃ hoti. Evaṃ vitakkānaṃ upaṭṭhānaṃ viditaṃ hoti.</p>
<p>
<a class="ms" id="p_26Ps_930"></a><a class="sc" id="78"></a>Kathaṃ vitakkānaṃ
atthaṅgamo vidito hoti? Avijjānirodhā vitakkanirodhoti—  paccayanirodhaṭṭhena
vitakkānaṃ atthaṅgamo vidito hoti. Taṇhānirodhā vitakkanirodhoti…pe…
kammanirodhā vitakkanirodhoti…pe…  saññānirodhā vitakkanirodhoti—
paccayanirodhaṭṭhena vitakkānaṃ atthaṅgamo vidito hoti. Vipariṇāmalakkhaṇaṃ
passatopi vitakkānaṃ atthaṅgamo vidito hoti. Evaṃ vitakkānaṃ atthaṅgamo vidito
hoti. Evaṃ viditā vitakkā uppajjanti, viditā upaṭṭhahanti, viditā abbhatthaṃ
gacchanti.</p>
<p>
<a class="ms" id="p_26Ps_931"></a><a class="msdiv" id="msdiv168"></a>
<a class="sc" id="79"></a>Dīghaṃ assāsapassāsavasena cittassa ekaggataṃ
avikkhepaṃ pajānanto indriyāni samodhāneti, gocarañca pajānāti, samatthañca
paṭivijjhati…pe…  maggaṃ samodhāneti, dhamme samodhāneti, gocarañca pajānāti,
samatthañca paṭivijjhati.</p>
<p>
<a class="ms" id="p_26Ps_932"></a><a class="sc" id="80"></a><strong>Indriyāni
samodhānetī</strong>ti kathaṃ indriyāni samodhāneti? Adhimokkhaṭṭhena
saddhindriyaṃ samodhāneti, paggahaṭṭhena vīriyindriyaṃ samodhāneti,
upaṭṭhānaṭṭhena satindriyaṃ samodhāneti, avikkhepaṭṭhena samādhindriyaṃ
samodhāneti, dassanaṭṭhena paññindriyaṃ samodhāneti. Ayaṃ puggalo imāni
indriyāni imasmiṃ ārammaṇe samodhāneti. Tena vuccati—  “indriyāni
samodhānetī”ti.</p>
<p>
<a class="ms" id="p_26Ps_933"></a><a class="sc" id="81"></a><strong>Gocarañca
pajānātī</strong>ti yaṃ tassa ārammaṇaṃ, taṃ tassa gocaraṃ. Yaṃ tassa gocaraṃ,
taṃ tassa ārammaṇaṃ.
<strong>Pajānātī</strong>ti puggalo. Pajānanā paññā.</p>
<p>
<a class="ms" id="p_26Ps_934"></a><a class="sc" id="82"></a><strong>Saman</strong>ti
ārammaṇassa upaṭṭhānaṃ samaṃ, cittassa avikkhepo samaṃ, cittassa adhiṭṭhānaṃ
samaṃ, cittassa vodānaṃ samaṃ.
<strong>Attho</strong>ti anavajjaṭṭho niklesaṭṭho vodānaṭṭho paramaṭṭho.
<strong>Paṭivijjhatī</strong>ti ārammaṇassa upaṭṭhānaṭṭhaṃ paṭivijjhati,
cittassa avikkhepaṭṭhaṃ paṭivijjhati, cittassa adhiṭṭhānaṭṭhaṃ paṭivijjhati,
cittassa vodānaṭṭhaṃ paṭivijjhati. Tena vuccati—  “samatthañca paṭivijjhatī”ti.
</p>
<p>
<a class="ms" id="p_26Ps_935"></a><a class="sc" id="83"></a><strong>Balāni
samodhānetī</strong>ti kathaṃ balāni samodhāneti? Assaddhiye akampiyaṭṭhena
saddhābalaṃ samodhāneti, kosajje akampiyaṭṭhena vīriyabalaṃ samodhāneti, pamāde
akampiyaṭṭhena satibalaṃ samodhāneti, uddhacce akampiyaṭṭhena samādhibalaṃ
samodhāneti, avijjāya akampiyaṭṭhena paññābalaṃ samodhāneti. Ayaṃ puggalo imāni
balāni imasmiṃ ārammaṇe samodhāneti. Tena vuccati—  balāni samodhānetīti.
Gocarañca pajānātīti…pe…  tena vuccati—  “samatthañca paṭivijjhatī”ti.</p>
<p>
<a class="ms" id="p_26Ps_936"></a><a class="sc" id="84"></a><strong>Bojjhaṅge
samodhānetī</strong>ti kathaṃ bojjhaṅge samodhāneti? Upaṭṭhānaṭṭhena
satisambojjhaṅgaṃ samodhāneti, pavicayaṭṭhena dhammavicayasambojjhaṅgaṃ
samodhāneti, paggahaṭṭhena vīriyasambojjhaṅgaṃ samodhāneti, pharaṇaṭṭhena
pītisambojjhaṅgaṃ samodhāneti, upasamaṭṭhena passaddhisambojjhaṅgaṃ
samodhāneti, avikkhepaṭṭhena samādhisambojjhaṅgaṃ samodhāneti,
paṭisaṅkhānaṭṭhena upekkhāsambojjhaṅgaṃ samodhāneti. Ayaṃ puggalo ime bojjhaṅge
imasmiṃ ārammaṇe samodhāneti. Tena vuccati—  “bojjhaṅge samodhānetī”ti.
Gocarañca pajānātīti…pe…  tena vuccati—  “samatthañca paṭivijjhatī”ti.</p>
<p>
<a class="ms" id="p_26Ps_937"></a><a class="sc" id="85"></a><strong>Maggaṃ
samodhānetī</strong>ti kathaṃ maggaṃ samodhāneti? Dassanaṭṭhena sammādiṭṭhiṃ
samodhāneti, abhiniropanaṭṭhena sammāsaṅkappaṃ samodhāneti, pariggahaṭṭhena
sammāvācaṃ samodhāneti, samuṭṭhānaṭṭhena sammākammantaṃ samodhāneti,
vodānaṭṭhena sammāājīvaṃ samodhāneti, paggahaṭṭhena sammāvāyāmaṃ samodhāneti,
upaṭṭhānaṭṭhena sammāsatiṃ samodhāneti, avikkhepaṭṭhena sammāsamādhiṃ
samodhāneti. Ayaṃ puggalo imaṃ maggaṃ imasmiṃ ārammaṇe samodhāneti. Tena
vuccati—  “maggaṃ samodhānetī”ti. Gocarañca pajānātīti…pe…  tena vuccati—
“samatthañca paṭivijjhatī”ti.</p>
<p>
<a class="ms" id="p_26Ps_938"></a><a class="sc" id="86"></a><strong>Dhamme
samodhānetī</strong>ti kathaṃ dhamme samodhāneti? Ādhipateyyaṭṭhena indriyāni
samodhāneti, akampiyaṭṭhena balāni samodhāneti, niyyānaṭṭhena bojjhaṅge
samodhāneti, hetuṭṭhena maggaṃ samodhāneti, upaṭṭhānaṭṭhena satipaṭṭhānaṃ
samodhāneti, padahanaṭṭhena sammappadhānaṃ samodhāneti, ijjhanaṭṭhena
iddhipādaṃ samodhāneti tathaṭṭhena saccaṃ samodhāneti, avikkhepaṭṭhena samathaṃ
samodhāneti, anupassanaṭṭhena vipassanaṃ samodhāneti, ekarasaṭṭhena
samathavipassanaṃ samodhāneti, anativattanaṭṭhena yuganaddhaṃ samodhāneti,
saṃvaraṭṭhena sīlavisuddhiṃ samodhāneti, avikkhepaṭṭhena cittavisuddhiṃ
samodhāneti, dassanaṭṭhena diṭṭhivisuddhiṃ samodhāneti, vimuttaṭṭhena vimokkhaṃ
samodhāneti, paṭivedhaṭṭhena vijjaṃ samodhāneti, pariccāgaṭṭhena vimuttiṃ
samodhāneti, samucchedaṭṭhena khaye ñāṇaṃ samodhāneti, paṭippassaddhaṭṭhena
anuppāde ñāṇaṃ samodhāneti, chandaṃ mūlaṭṭhena samodhāneti, manasikāraṃ
samuṭṭhānaṭṭhena samodhāneti, phassaṃ samodhānaṭṭhena samodhāneti, vedanaṃ
samosaraṇaṭṭhena samodhāneti, samādhiṃ pamukhaṭṭhena samodhāneti, satiṃ
ādhipateyyaṭṭhena samodhāneti, paññaṃ taduttaraṭṭhena samodhāneti, vimuttiṃ
sāraṭṭhena samodhāneti, amatogadhaṃ nibbānaṃ pariyosānaṭṭhena samodhāneti. Ayaṃ
puggalo ime dhamme imasmiṃ ārammaṇe samodhāneti. Tena vuccati—  “dhamme
samodhānetī”ti.</p>
<p>
<a class="ms" id="p_26Ps_939"></a><a class="sc" id="87"></a><strong>Gocarañca
pajānātī</strong>ti yaṃ tassa ārammaṇaṃ, taṃ tassa gocaraṃ. Yaṃ tassa gocaraṃ,
taṃ tassa ārammaṇaṃ
<strong>pajānātī</strong>ti puggalo. Pajānanā paññā.
<strong>Saman</strong>ti ārammaṇassa upaṭṭhānaṃ samaṃ, cittassa avikkhepo
samaṃ, cittassa adhiṭṭhānaṃ samaṃ, cittassa vodānaṃ samaṃ.
<strong>Attho</strong>ti anavajjaṭṭho niklesaṭṭho vodānaṭṭho paramaṭṭho.
<strong>Paṭivijjhatī</strong>ti ārammaṇassa upaṭṭhānaṭṭhaṃ paṭivijjhati,
cittassa avikkhepaṭṭhaṃ paṭivijjhati, cittassa adhiṭṭhānaṭṭhaṃ paṭivijjhati,
cittassa vodānaṭṭhaṃ paṭivijjhati. Tena vuccati—  “samatthañca paṭivijjhatī”ti.
(1)</p>
<p>
<a class="ms" id="p_26Ps_940"></a><a class="msdiv" id="msdiv169"></a>
<a class="sc" id="88"></a>Kathaṃ rassaṃ assasanto “rassaṃ assasāmī”ti pajānāti,
rassaṃ passasanto “rassaṃ passasāmī”ti pajānāti? Rassaṃ assāsaṃ ittarasaṅkhāte
assasati, rassaṃ passāsaṃ ittarasaṅkhāte passasati, rassaṃ assāsapassāsaṃ
ittarasaṅkhāte assasatipi passasatipi. Rassaṃ assāsapassāsaṃ ittarasaṅkhāte
assasatopi passasatopi chando uppajjati. Chandavasena tato sukhumataraṃ rassaṃ
assāsaṃ ittarasaṅkhāte assasati. Chandavasena tato sukhumataraṃ rassaṃ passāsaṃ
ittarasaṅkhāte passasati. Chandavasena tato sukhumataraṃ rassaṃ assāsapassāsaṃ
ittarasaṅkhāte assasatipi passasatipi. Chandavasena tato sukhumataraṃ rassaṃ
assāsapassāsaṃ ittarasaṅkhāte assasatopi passasatopi pāmojjaṃ uppajjati.
Pāmojjavasena tato sukhumataraṃ rassaṃ assāsaṃ ittarasaṅkhāte assasati,
pāmojjavasena tato sukhumataraṃ rassaṃ passāsaṃ ittarasaṅkhāte passasati,
pāmojjavasena tato sukhumataraṃ rassaṃ assāsapassāsaṃ ittarasaṅkhāte assasatipi
passasatipi. Pāmojjavasena tato sukhumataraṃ rassaṃ assāsapassāsaṃ
ittarasaṅkhāte assasatopi passasatopi rassā assāsapassāsā cittaṃ vivattati,
upekkhā saṇṭhāti. Imehi navahākārehi rassā assāsapassāsā kāyo upaṭṭhānaṃ sati
anupassanā ñāṇaṃ. Kāyo upaṭṭhānaṃ, no sati; sati upaṭṭhānañceva sati ca. Tāya
satiyā tena ñāṇena taṃ kāyaṃ anupassati. Tena vuccati—  “kāye
kāyānupassanāsatipaṭṭhānabhāvanā”ti.</p>
<p>
<a class="ms" id="p_26Ps_941"></a><a class="sc" id="89"></a><strong>Anupassatī</strong>ti
kathaṃ taṃ kāyaṃ anupassati…pe…  evaṃ taṃ kāyaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā. Rassaṃ
assāsapassāsavasena cittassa ekaggataṃ avikkhepaṃ pajānato viditā vedanā
uppajjanti…pe…  rassaṃ assāsapassāsavasena cittassa ekaggataṃ avikkhepaṃ
pajānanto indriyāni samodhāneti…pe…  tena vuccati—  “samatthañca
paṭivijjhatī”ti. (2)</p>
<p>
<a class="ms" id="p_26Ps_942"></a><a class="msdiv" id="msdiv170"></a>
<a class="sc" id="90"></a>Kathaṃ “sabbakāyapaṭisaṃvedī assasissāmī”ti sikkhati,
“sabbakāyapaṭisaṃvedī passasissāmī”ti sikkhati?
<strong>Kāyo</strong>ti dve kāyā—  nāmakāyo ca rūpakāyo ca. Katamo nāmakāyo?
Vedanā, saññā, cetanā, phasso, manasikāro, nāmañca nāmakāyo ca, ye ca vuccanti
cittasaṅkhārā—  ayaṃ nāmakāyo. Katamo rūpakāyo? Cattāro ca mahābhūtā,
catunnañca mahābhūtānaṃ upādāyarūpaṃ, assāso ca passāso ca, nimittañca
upanibandhanā, ye ca vuccanti kāyasaṅkhārā—  ayaṃ rūpakāyo.</p>
<p>
<a class="ms" id="p_26Ps_943"></a><a class="sc" id="91"></a>Kathaṃ te kāyā
paṭividitā honti? Dīghaṃ assāsavasena cittassa ekaggataṃ avikkhepaṃ pajānato
sati upaṭṭhitā hoti. Tāya satiyā tena ñāṇena te kāyā paṭividitā honti. Dīghaṃ
passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya
satiyā tena ñāṇena te kāyā paṭividitā honti. Rassaṃ assāsavasena cittassa
ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena te
kāyā paṭividitā honti. Rassaṃ passāsavasena cittassa ekaggataṃ avikkhepaṃ
pajānato sati upaṭṭhitā hoti. Tāya satiyā tena ñāṇena te kāyā paṭividitā honti.
</p>
<p>
<a class="ms" id="p_26Ps_944"></a><a class="sc" id="92"></a>Āvajjato te kāyā
paṭividitā honti, pajānato te kāyā paṭividitā honti, passato te kāyā paṭividitā
honti, paccavekkhato te kāyā paṭividitā honti, cittaṃ adhiṭṭhahato te kāyā
paṭividitā honti, saddhāya adhimuccato te kāyā paṭividitā honti, vīriyaṃ
paggaṇhato te kāyā paṭividitā honti, satiṃ upaṭṭhāpayato te kāyā paṭividitā
honti, cittaṃ samādahato te kāyā paṭividitā honti, paññāya pajānato te kāyā
paṭividitā honti, abhiññeyyaṃ abhijānato te kāyā paṭividitā honti, pariññeyyaṃ
parijānato te kāyā paṭividitā honti, pahātabbaṃ pajahato te kāyā paṭividitā
honti, bhāvetabbaṃ bhāvayato te kāyā paṭividitā honti, sacchikātabbaṃ
sacchikaroto te kāyā paṭividitā honti. Evaṃ te kāyā paṭividitā honti.
Sabbakāyapaṭisaṃvedī assāsapassāsā kāyo upaṭṭhānaṃ sati anupassanā ñāṇaṃ. Kāyo
upaṭṭhānaṃ, no sati. Sati upaṭṭhānañceva sati ca. Tāya satiyā tena ñāṇena taṃ
kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti.
</p>
<p>
<a class="ms" id="p_26Ps_945"></a><a class="sc" id="93"></a><strong>Anupassatī</strong>ti
kathaṃ taṃ kāyaṃ anupassati…pe…  evaṃ taṃ kāyaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.</p>
<p>
<a class="ms" id="p_26Ps_946"></a><a class="sc" id="94"></a>Sabbakāyapaṭisaṃvedī
assāsapassāsānaṃ saṃvaraṭṭhena sīlavisuddhi, avikkhepaṭṭhena cittavisuddhi,
dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo
tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ
adhipaññāsikkhā. Imā tisso sikkhāyo āvajjanto sikkhati, jānanto sikkhati,
passanto sikkhati, paccavekkhanto sikkhati, cittaṃ adhiṭṭhahanto sikkhati,
saddhāya adhimuccanto sikkhati, vīriyaṃ paggaṇhanto sikkhati, satiṃ
upaṭṭhapento sikkhati, cittaṃ samādahanto sikkhati, paññāya pajānanto sikkhati,
abhiññeyyaṃ abhijānanto sikkhati, pariññeyyaṃ parijānanto sikkhati, pahātabbaṃ
pajahanto sikkhati, bhāvetabbaṃ bhāvento sikkhati, sacchikātabbaṃ
sacchikaronto sikkhati.</p>
<p>
<a class="ms" id="p_26Ps_947"></a><a class="sc" id="95"></a>Sabbakāyapaṭisaṃvedī
assāsapassāsavasena cittassa ekaggataṃ avikkhepaṃ pajānato viditā vedanā
uppajjanti…pe…  sabbakāyapaṭisaṃvedī assāsapassāsavasena cittassa ekaggataṃ
avikkhepaṃ pajānanto indriyāni samodhāneti…pe…  tena vuccati—  “samatthañca
paṭivijjhatī”ti. (3)</p>
<p>
<a class="ms" id="p_26Ps_948"></a><a class="msdiv" id="msdiv171"></a>
<a class="sc" id="96"></a>Kathaṃ “passambhayaṃ kāyasaṅkhāraṃ assasissāmī”ti
sikkhati, “passambhayaṃ kāyasaṅkhāraṃ passasissāmī”ti sikkhati? Katamo
kāyasaṅkhāro? Dīghaṃ assāsā kāyikā. Ete dhammā kāyapaṭibaddhā kāyasaṅkhārā. Te
kāyasaṅkhāre passambhento nirodhento vūpasamento sikkhati. Dīghaṃ passāsā
kāyikā. Ete dhammā kāyapaṭibaddhā kāyasaṅkhārā. Te kāyasaṅkhāre passambhento
nirodhento vūpasamento sikkhati. Rassaṃ assāsā rassaṃ passāsā.
Sabbakāyapaṭisaṃvedī assāsā sabbakāyapaṭisaṃvedī passāsā kāyikā. Ete dhammā
kāyapaṭibaddhā kāyasaṅkhārā. Te kāyasaṅkhāre passambhento nirodhento
vūpasamento sikkhati.</p>
<p>
<a class="ms" id="p_26Ps_949"></a><a class="sc" id="97"></a>Yathārūpehi
kāyasaṅkhārehi yā kāyassa ānamanā vinamanā sannamanā paṇamanā iñjanā phandanā
calanā pakampanā—  passambhayaṃ kāyasaṅkhāraṃ assasissāmīti sikkhati,
passambhayaṃ kāyasaṅkhāraṃ passasissāmīti sikkhati. Yathārūpehi kāyasaṅkhārehi
yā kāyassa na ānamanā na vinamanā na sannamanā na paṇamanā aniñjanā aphandanā
acalanā akampanā santaṃ sukhumaṃ passambhayaṃ kāyasaṅkhāraṃ assasissāmīti
sikkhati, passambhayaṃ kāyasaṅkhāraṃ passasissāmīti sikkhati.</p>
<p>
<a class="ms" id="p_26Ps_950"></a><a class="sc" id="98"></a>Iti kira
“passambhayaṃ kāyasaṅkhāraṃ assasissāmī”ti sikkhati, “passambhayaṃ
kāyasaṅkhāraṃ passasissāmī”ti sikkhati. Evaṃ sante vātūpaladdhiyā ca pabhāvanā
na hoti, assāsapassāsānañca pabhāvanā na hoti, ānāpānassatiyā ca pabhāvanā na
hoti, ānāpānassatisamādhissa ca pabhāvanā na hoti; na ca naṃ taṃ samāpattiṃ
paṇḍitā samāpajjantipi vuṭṭhahantipi.</p>
<p>
<a class="ms" id="p_26Ps_951"></a><a class="sc" id="99"></a>Iti kira
“passambhayaṃ kāyasaṅkhāraṃ assasissāmī”ti sikkhati, “passambhayaṃ
kāyasaṅkhāraṃ passasissāmī”ti sikkhati. Evaṃ sante vātūpaladdhiyā ca pabhāvanā
hoti, assāsapassāsānañca pabhāvanā hoti, ānāpānassatiyā ca pabhāvanā hoti.
Ānāpānassatisamādhissa ca pabhāvanā hoti; tañca naṃ samāpattiṃ paṇḍitā
samāpajjantipi vuṭṭhahantipi. Yathā kathaṃ viya? Seyyathāpi kaṃse ākoṭite
paṭhamaṃ oḷārikā saddā pavattanti. Oḷārikānaṃ saddānaṃ nimittaṃ suggahitattā
sumanasikatattā sūpadhāritattā niruddhepi oḷārike sadde, atha pacchā sukhumakā
saddā pavattanti. Sukhumakānaṃ saddānaṃ nimittaṃ suggahitattā sumanasikatattā
sūpadhāritattā niruddhepi sukhumake sadde, atha pacchā
sukhumasaddanimittārammaṇatāpi cittaṃ pavattati. Evamevaṃ paṭhamaṃ oḷārikā
assāsapassāsā pavattanti; oḷārikānaṃ assāsapassāsānaṃ nimittaṃ suggahitattā
sumanasikatattā sūpadhāritattā niruddhepi oḷārike assāsapassāse, atha pacchā
sukhumakā assāsapassāsā pavattanti. Sukhumakānaṃ assāsapassāsānaṃ nimittaṃ
suggahitattā sumanasikatattā sūpadhāritattā niruddhepi sukhumake assāsapassāse,
atha pacchā sukhumakaassāsapassāsānaṃ nimittārammaṇatāpi cittaṃ na vikkhepaṃ
gacchati.</p>
<p>
<a class="ms" id="p_26Ps_952"></a><a class="sc" id="100"></a>Evaṃ sante
vātūpaladdhiyā ca pabhāvanā hoti, assāsapassāsānañca pabhāvanā hoti,
ānāpānassatiyā ca pabhāvanā hoti, ānāpānassatisamādhissa ca pabhāvanā hoti;
tañca naṃ samāpattiṃ paṇḍitā samāpajjantipi vuṭṭhahantipi. Passambhayaṃ
kāyasaṅkhāraṃ assāsapassāsā kāyo upaṭṭhānaṃ sati anupassanā ñāṇaṃ. Kāyo
upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ
kāyaṃ anupassati. Tena vuccati—  “kāye kāyānupassanāsatipaṭṭhānabhāvanā”ti.
</p>
<p>
<a class="ms" id="p_26Ps_953"></a><a class="sc" id="101"></a><strong>Anupassatī</strong>ti
kathaṃ taṃ kāyaṃ anupassati…pe…  evaṃ taṃ kāyaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Passambhayaṃ kāyasaṅkhāraṃ, assāsapassāsānaṃ saṃvaraṭṭhena sīlavisuddhi,
avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha
saṃvaraṭṭho, ayaṃ adhisīlasikkhā; yo tattha avikkhepaṭṭho, ayaṃ
adhicittasikkhā; yo tattha dassanaṭṭho ayaṃ adhipaññāsikkhā. Imā tisso sikkhāyo
āvajjanto sikkhati…pe…  sacchikātabbaṃ sacchikaronto sikkhati, passambhayaṃ
kāyasaṅkhāraṃ assāsapassāsavasena cittassa ekaggataṃ avikkhepaṃ pajānato viditā
vedanā uppajjanti…pe…  passambhayaṃ kāyasaṅkhāraṃ assāsapassāsavasena cittassa
ekaggataṃ avikkhepaṃ pajānanto indriyāni samodhāneti…pe…  tena vuccati—
“samatthañca paṭivijjhatī”ti. (4)</p>
<p>
<a class="ms" id="p_26Ps_954"></a><a class="sc" id="102"></a>Aṭṭha
anupassanāñāṇāni, aṭṭha ca upaṭṭhānānussatiyo, cattāri suttantikavatthūni kāye
kāyānupassanāya.</p>
<p class="endsutta">
<a class="ms" id="p_26Ps_955"></a>
<a class="sc" id="103"></a>
Bhāṇavāro.</p>
<h2>2 Dutiyacatukkaniddesa</h2>
<p>
<a class="ms" id="p_26Ps_956"></a><a class="msdiv" id="msdiv172"></a>
<a class="sc" id="104"></a>Kathaṃ “pītipaṭisaṃvedī assasissāmī”ti sikkhati
“pītipaṭisaṃvedī passasissāmī”ti sikkhati? Katamā pīti? Dīghaṃ assāsavasena
cittassa ekaggataṃ avikkhepaṃ pajānato uppajjati pīti pāmojjaṃ. Yā pīti
pāmojjaṃ āmodanā pamodanā hāso pahāso vitti odagyaṃ attamanatā cittassa. Dīghaṃ
passāsavasena cittassa ekaggataṃ avikkhepaṃ pajānato uppajjati pīti
pāmojjaṃ…pe…  rassaṃ assāsavasena, rassaṃ passāsavasena, sabbakāyapaṭisaṃvedī
assāsavasena, sabbakāyapaṭisaṃvedī passāsavasena, passambhayaṃ kāyasaṅkhāraṃ
assāsavasena, passambhayaṃ kāyasaṅkhāraṃ passāsavasena cittassa ekaggataṃ
avikkhepaṃ pajānato uppajjati pīti pāmojjaṃ. Yā pīti pāmojjaṃ āmodanā pamodanā
hāso pahāso vitti odagyaṃ attamanatā cittassa—  ayaṃ pīti.</p>
<p>
<a class="ms" id="p_26Ps_957"></a><a class="sc" id="105"></a>Kathaṃ sā pīti
paṭividitā hoti? Dīghaṃ assāsapassāsavasena cittassa ekaggataṃ avikkhepaṃ
pajānato sati upaṭṭhitā hoti. Tāya satiyā tena ñāṇena sā pīti paṭividitā hoti.
Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā
hoti. Tāya satiyā tena ñāṇena sā pīti paṭividitā hoti. Rassaṃ assāsavasena…pe…
rassaṃ passāsavasena…  sabbakāyapaṭisaṃvedī assāsavasena…
sabbakāyapaṭisaṃvedī passāsavasena…  passambhayaṃ kāyasaṅkhāraṃ assāsavasena…
passambhayaṃ kāyasaṅkhāraṃ passāsavasena cittassa ekaggataṃ avikkhepaṃ pajānato
sati upaṭṭhitā hoti. Tāya satiyā tena ñāṇena sā pīti paṭividitā hoti. Āvajjato
sā pīti paṭividitā hoti, jānato…  passato…  paccavekkhato…  cittaṃ
adhiṭṭhahato…  saddhāya adhimuccato…  vīriyaṃ paggaṇhato…  satiṃ upaṭṭhāpayato…
cittaṃ samādahato…  paññāya pajānato…  abhiññeyyaṃ abhijānato…  pariññeyyaṃ
parijānato…  pahātabbaṃ pajahato…  bhāvetabbaṃ bhāvayato…  sacchikātabbaṃ
sacchikaroto sā pīti paṭividitā hoti. Evaṃ sā pīti paṭividitā hoti.</p>
<p>
<a class="ms" id="p_26Ps_958"></a><a class="sc" id="106"></a>Pītipaṭisaṃvedī
assāsapassāsavasena vedanā upaṭṭhānaṃ sati anupassanā ñāṇaṃ. Vedanā upaṭṭhānaṃ,
no sati; sati upaṭṭhānañceva sati ca. Tāya satiyā tena ñāṇena taṃ vedanaṃ
anupassati. Tena vuccati—  “vedanāsu vedanānupassanāsatipaṭṭhānabhāvanā”ti.
</p>
<p>
<a class="ms" id="p_26Ps_959"></a><a class="sc" id="107"></a><strong>Anupassatī</strong>ti
kathaṃ taṃ vedanaṃ anupassati? Aniccato anupassati…pe…  evaṃ taṃ vedanaṃ
anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Pītipaṭisaṃvedī assāsapassāsānaṃ saṃvaraṭṭhena sīlavisuddhi…pe…
pītipaṭisaṃvedī assāsapassāsavasena cittassa ekaggataṃ avikkhepaṃ pajānato…pe…
pajānanto indriyāni samodhāneti. Tena vuccati—  “samatthañca paṭivijjhatī”ti.
(1)</p>
<p>
<a class="ms" id="p_26Ps_960"></a><a class="msdiv" id="msdiv173"></a>
<a class="sc" id="108"></a>Kathaṃ “sukhapaṭisaṃvedī assasissāmī”ti sikkhati,
“sukhapaṭisaṃvedī passasissāmī”ti sikkhati?
<strong>Sukhan</strong>ti dve sukhāni—  kāyikañca sukhaṃ, cetasikañca sukhaṃ.
Katamaṃ kāyikaṃ sukhaṃ? Yaṃ kāyikaṃ sātaṃ kāyikaṃ sukhaṃ, kāyasamphassajaṃ
sātaṃ sukhaṃ vedayitaṃ, kāyasamphassajā sātā sukhā vedanā—  idaṃ kāyikaṃ
sukhaṃ. Katamaṃ cetasikaṃ sukhaṃ? Yaṃ cetasikaṃ sātaṃ cetasikaṃ sukhaṃ,
cetosamphassajaṃ sātaṃ sukhaṃ vedayitaṃ, cetosamphassajā sātā sukhā vedanā—
idaṃ cetasikaṃ sukhaṃ.</p>
<p>
<a class="ms" id="p_26Ps_961"></a><a class="sc" id="109"></a>Kathaṃ te sukhā
paṭividitā honti? Dīghaṃ assāsavasena cittassa ekaggataṃ avikkhepaṃ pajānato
sati upaṭṭhitā hoti. Tāya satiyā tena ñāṇena te sukhā paṭividitā honti. Dīghaṃ
passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya
satiyā tena ñāṇena te sukhā paṭividitā honti…pe…  sacchikātabbaṃ sacchikaroto
te sukhā paṭividitā honti. Evaṃ te sukhā paṭividitā honti. Sukhapaṭisaṃvedī
assāsapassāsavasena vedanā upaṭṭhānaṃ sati anupassanā ñāṇaṃ. Vedanā upaṭṭhānaṃ,
no sati; sati upaṭṭhānañceva sati ca. Tāya satiyā tena ñāṇena taṃ vedanaṃ
anupassati. Tena vuccati—  “vedanāsu vedanānupassanāsatipaṭṭhānabhāvanā”ti.
</p>
<p>
<a class="ms" id="p_26Ps_962"></a><a class="sc" id="110"></a><strong>Anupassatī</strong>ti
kathaṃ taṃ vedanaṃ anupassati. Aniccato anupassati…pe…  evaṃ taṃ vedanaṃ
anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Sukhapaṭisaṃvedī assāsapassāsānaṃ saṃvaraṭṭhena sīlavisuddhi…pe…
sukhapaṭisaṃvedī assāsapassāsavasena cittassa ekaggataṃ avikkhepaṃ pajānato…pe…
pajānanto indriyāni samodhāneti. Tena vuccati—  “samatthañca paṭivijjhatī”ti.
(2)</p>
<p>
<a class="ms" id="p_26Ps_963"></a><a class="msdiv" id="msdiv174"></a>
<a class="sc" id="111"></a>Kathaṃ “cittasaṅkhārapaṭisaṃvedī assasissāmī”ti
sikkhati, “cittasaṅkhārapaṭisaṃvedī passasissāmī”ti sikkhati? Katamo
cittasaṅkhāro? Dīghaṃ assāsavasena saññā ca vedanā ca cetasikā—  ete dhammā
cittapaṭibaddhā cittasaṅkhārā. Dīghaṃ passāsavasena saññā ca vedanā ca
cetasikā—  ete dhammā cittapaṭibaddhā cittasaṅkhārā…pe…  sukhapaṭisaṃvedī
assāsavasena…  sukhapaṭisaṃvedī passāsavasena saññā ca vedanā ca cetasikā—  ete
dhammā cittapaṭibaddhā cittasaṅkhārā—  ayaṃ cittasaṅkhāro.</p>
<p>
<a class="ms" id="p_26Ps_964"></a><a class="sc" id="112"></a>Kathaṃ te
cittasaṅkhārā paṭividitā honti? Dīghaṃ assāsavasena cittassa ekaggataṃ
avikkhepaṃ pajānato sati upaṭṭhitā hoti. Tāya satiyā tena ñāṇena te
cittasaṅkhārā paṭividitā honti. Dīghaṃ passāsavasena cittassa ekaggataṃ
avikkhepaṃ pajānato sati upaṭṭhitā hoti. Tāya satiyā tena ñāṇena te
cittasaṅkhārā paṭividitā honti…pe…  sacchikātabbaṃ sacchikaroto te
cittasaṅkhārā paṭividitā honti. Evaṃ te cittasaṅkhārā paṭividitā honti.
Cittasaṅkhārapaṭisaṃvedī assāsapassāsavasena vedanā upaṭṭhānaṃ sati anupassanā
ñāṇaṃ vedanā upaṭṭhānaṃ, no sati; sati upaṭṭhānañceva sati ca. Tāya satiyā tena
ñāṇena taṃ vedanaṃ anupassati. Tena vuccati—  “vedanāsu
vedanānupassanāsatipaṭṭhānabhāvanā”ti.</p>
<p>
<a class="ms" id="p_26Ps_965"></a><a class="sc" id="113"></a><strong>Anupassatī</strong>ti
kathaṃ taṃ vedanaṃ anupassati? Aniccato anupassati…pe…  evaṃ taṃ vedanaṃ
anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Cittasaṅkhārapaṭisaṃvedī assāsapassāsānaṃ saṃvaraṭṭhena sīlavisuddhi…pe…
cittasaṅkhārapaṭisaṃvedī assāsapassāsavasena cittassa ekaggataṃ avikkhepaṃ
pajānato…pe…  pajānanto indriyāni samodhāneti. Tena vuccati—  “samatthañca
paṭivijjhatī”ti. (3)</p>
<p>
<a class="ms" id="p_26Ps_966"></a><a class="msdiv" id="msdiv175"></a>
<a class="sc" id="114"></a>Kathaṃ “passambhayaṃ cittasaṅkhāraṃ assasissāmī”ti
sikkhati, “passambhayaṃ cittasaṅkhāraṃ passasissāmī”ti sikkhati? Katamo
cittasaṅkhāro? Dīghaṃ assāsavasena saññā ca vedanā ca cetasikā—  ete dhammā
cittapaṭibaddhā cittasaṅkhārā. Te cittasaṅkhāre passambhento nirodhento
vūpasamento sikkhati. Dīghaṃ passāsavasena saññā ca vedanā ca cetasikā—  ete
dhammā cittapaṭibaddhā cittasaṅkhārā. Te cittasaṅkhāre passambhento nirodhento
vūpasamento sikkhati. Cittasaṅkhārapaṭisaṃvedī assāsavasena…
cittasaṅkhārapaṭisaṃvedī passāsavasena saññā ca vedanā ca cetasikā—  ete dhammā
cittapaṭibaddhā cittasaṅkhārā. Te cittasaṅkhāre passambhento nirodhento
vūpasamento sikkhati. Passambhayaṃ cittasaṅkhāraṃ assāsapassāsavasena vedanā
upaṭṭhānaṃ sati anupassanā ñāṇaṃ. Vedanā upaṭṭhānaṃ, no sati; sati
upaṭṭhānañceva sati ca. Tāya satiyā tena ñāṇena taṃ vedanaṃ anupassati. Tena
vuccati—  “vedanāsu vedanānupassanāsatipaṭṭhānabhāvanā”ti.</p>
<p>
<a class="ms" id="p_26Ps_967"></a><a class="sc" id="115"></a><strong>Anupassatī</strong>ti
kathaṃ taṃ vedanaṃ anupassati…pe…  evaṃ taṃ vedanaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Passambhayaṃ cittasaṅkhāraṃ assāsapassāsānaṃ saṃvaraṭṭhena sīlavisuddhi…pe…
passambhayaṃ cittasaṅkhāraṃ assāsapassāsavasena cittassa ekaggataṃ avikkhepaṃ
pajānato…pe…  pajānanto indriyāni samodhāneti. Tena vuccati—  “samatthañca
paṭivijjhatī”ti. (4)</p>
<p>
<a class="ms" id="p_26Ps_968"></a><a class="sc" id="116"></a>Aṭṭha
anupassanāñāṇāni aṭṭha ca upaṭṭhānānussatiyo cattāri suttantikavatthūni
vedanāsu vedanānupassanāya.</p>
<h2>3 Tatiyacatukkaniddesa</h2>
<p>
<a class="ms" id="p_26Ps_969"></a><a class="msdiv" id="msdiv176"></a>
<a class="sc" id="117"></a>Kathaṃ “cittapaṭisaṃvedī assasissāmī”ti sikkhati,
“cittapaṭisaṃvedī passasissāmī”ti sikkhati? Katamaṃ taṃ cittaṃ? Dīghaṃ
assāsavasena viññāṇaṃ cittaṃ. Yaṃ cittaṃ mano mānasaṃ hadayaṃ paṇḍaraṃ mano
manāyatanaṃ manindriyaṃ viññāṇaṃ viññāṇakkhandho tajjā manoviññāṇadhātu. Dīghaṃ
passāsavasena…pe…  passambhayaṃ cittasaṅkhāraṃ assāsavasena…  passambhayaṃ
cittasaṅkhāraṃ passāsavasena viññāṇaṃ cittaṃ. Yaṃ cittaṃ mano mānasaṃ hadayaṃ
paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjā
manoviññāṇadhātu—  idaṃ cittaṃ.</p>
<p>
<a class="ms" id="p_26Ps_970"></a><a class="sc" id="118"></a>Kathaṃ taṃ cittaṃ
paṭividitaṃ hoti? Dīghaṃ assāsavasena cittassa ekaggataṃ avikkhepaṃ pajānato
sati upaṭṭhitā hoti. Tāya satiyā tena ñāṇena taṃ cittaṃ paṭividitaṃ hoti.
Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā
hoti. Tāya satiyā tena ñāṇena taṃ cittaṃ paṭividitaṃ hoti…pe…  sacchikātabbaṃ
sacchikaroto taṃ cittaṃ paṭividitaṃ hoti. Evaṃ taṃ cittaṃ paṭividitaṃ hoti.
Cittapaṭisaṃvedī assāsapassāsavasena viññāṇaṃ cittaṃ upaṭṭhānaṃ sati anupassanā
ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca. Tāya satiyā
tena ñāṇena taṃ cittaṃ anupassati. Tena vuccati—  “citte
cittānupassanāsatipaṭṭhānabhāvanā”ti.</p>
<p>
<a class="ms" id="p_26Ps_971"></a><a class="sc" id="119"></a><strong>Anupassatī</strong>ti
kathaṃ taṃ cittaṃ anupassati…pe…  evaṃ taṃ cittaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Cittapaṭisaṃvedī assāsapassāsānaṃ saṃvaraṭṭhena sīlavisuddhi…pe…
cittapaṭisaṃvedī assāsapassāsavasena cittassa ekaggataṃ avikkhepaṃ pajānato…pe…
pajānanto indriyāni samodhāneti. Tena vuccati—  “samatthañca paṭivijjhatī”ti.
(1)</p>
<p>
<a class="ms" id="p_26Ps_972"></a><a class="msdiv" id="msdiv177"></a>
<a class="sc" id="120"></a>Kathaṃ “abhippamodayaṃ cittaṃ assasissāmī”ti
sikkhati, “abhippamodayaṃ cittaṃ passasissāmī”ti sikkhati? Katamo cittassa
abhippamodo? Dīghaṃ assāsavasena cittassa ekaggataṃ avikkhepaṃ pajānato
uppajjati cittassa abhippamodo. Yā cittassa āmodanā pamodanā hāso pahāso vitti
odagyaṃ attamanatā cittassa. Dīghaṃ assāsapassāsavasena cittassa ekaggataṃ
avikkhepaṃ pajānato uppajjati cittassa abhippamodo. Yā cittassa āmodanā
pamodanā hāso pahāso vitti odagyaṃ attamanatā cittassa…pe…  cittapaṭisaṃvedī
assāsavasena…  cittapaṭisaṃvedī passāsavasena cittassa ekaggataṃ avikkhepaṃ
pajānato uppajjati cittassa abhippamodo. Yā cittassa āmodanā pamodanā hāso
pahāso vitti odagyaṃ attamanatā cittassa—  ayaṃ cittassa abhippamodo.
Abhippamodayaṃ cittaṃ assāsapassāsavasena viññāṇaṃ cittaṃ upaṭṭhānaṃ sati
anupassanā ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca. Tāya
satiyā tena ñāṇena taṃ cittaṃ anupassati. Tena vuccati—  “citte
cittānupassanāsatipaṭṭhānabhāvanā”ti.</p>
<p>
<a class="ms" id="p_26Ps_973"></a><a class="sc" id="121"></a><strong>Anupassatī</strong>ti
kathaṃ taṃ cittaṃ anupassati…pe…  evaṃ taṃ cittaṃ anupassatīti.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Abhippamodayaṃ cittaṃ assāsapassāsānaṃ saṃvaraṭṭhena sīlavisuddhi…pe…
abhippamodayaṃ cittaṃ assāsapassāsavasena cittassa ekaggataṃ avikkhepaṃ
pajānato…pe…  pajānanto indriyāni samodhāneti. Tena vuccati—  “samatthañca
paṭivijjhatī”ti. (2)</p>
<p>
<a class="ms" id="p_26Ps_974"></a><a class="msdiv" id="msdiv178"></a>
<a class="sc" id="122"></a>Kathaṃ “samādahaṃ cittaṃ assasissāmī”ti sikkhati,
“samādahaṃ cittaṃ passasissāmī”ti sikkhati? Katamo samādhi? Dīghaṃ assāsavasena
cittassa ekaggatā avikkhepo samādhi, yā cittassa ṭhiti saṇṭhiti avaṭṭhiti
avisāhāro avikkhepo avisāhaṭamānasatā samatho samādhindriyaṃ samādhibalaṃ
sammāsamādhi. Dīghaṃ passāsavasena cittassa ekaggatā avikkhepo samādhi…pe…
samādahaṃ cittaṃ assāsavasena…pe…  samādahaṃ cittaṃ passāsavasena cittassa
ekaggatā avikkhepo samādhi. Yā cittassa ṭhiti saṇṭhiti avaṭṭhiti avisāhāro
avikkhepo avisāhaṭamānasatā samatho samādhindriyaṃ samādhibalaṃ sammāsamādhi—
ayaṃ samādhi. Samādahaṃ cittaṃ assāsapassāsavasena viññāṇaṃ cittaṃ upaṭṭhānaṃ
sati anupassanā ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca.
Tāya satiyā tena ñāṇena taṃ cittaṃ anupassati. Tena vuccati—  “citte
cittānupassanāsatipaṭṭhānabhāvanā”ti.</p>
<p>
<a class="ms" id="p_26Ps_975"></a><a class="sc" id="123"></a><strong>Anupassatī</strong>ti
kathaṃ taṃ cittaṃ anupassati…pe…  evaṃ taṃ cittaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Samādahaṃ cittaṃ assāsapassāsānaṃ saṃvaraṭṭhena sīlavisuddhi…pe…  samādahaṃ
cittaṃ assāsapassāsavasena cittassa ekaggataṃ avikkhepaṃ pajānato…pe…
pajānanto indriyāni samodhāneti. Tena vuccati—  “samatthañca paṭivijjhatī”ti.
(3)</p>
<p>
<a class="ms" id="p_26Ps_976"></a><a class="msdiv" id="msdiv179"></a>
<a class="sc" id="124"></a>Kathaṃ “vimocayaṃ cittaṃ assasissāmī”ti sikkhati,
“vimocayaṃ cittaṃ passasissāmī”ti sikkhati? “Rāgato vimocayaṃ cittaṃ
assasissāmī”ti sikkhati, “rāgato vimocayaṃ cittaṃ passasissāmī”ti sikkhati.
“Dosato vimocayaṃ cittaṃ assasissāmī”ti sikkhati, “dosato vimocayaṃ cittaṃ
passasissāmī”ti sikkhati. “Mohato vimocayaṃ cittaṃ assasissāmī”ti sikkhati…pe…
mānato vimocayaṃ cittaṃ…  diṭṭhiyā vimocayaṃ cittaṃ…  vicikicchāya vimocayaṃ
cittaṃ…  thinato vimocayaṃ cittaṃ…  uddhaccato vimocayaṃ cittaṃ…  ahirikato
vimocayaṃ cittaṃ…  “anottappato vimocayaṃ cittaṃ assasissāmī”ti sikkhati,
“anottappato vimocayaṃ cittaṃ passasissāmī”ti sikkhati. Vimocayaṃ cittaṃ
assāsapassāsavasena viññāṇaṃ cittaṃ upaṭṭhānaṃ sati…pe… .</p>
<p>
<a class="ms" id="p_26Ps_977"></a><a class="sc" id="125"></a><strong>Anupassatī</strong>ti
kathaṃ taṃ cittaṃ anupassati…pe…  evaṃ taṃ cittaṃ anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Vimocayaṃ cittaṃ assāsapassāsānaṃ saṃvaraṭṭhena sīlavisuddhi…pe…  vimocayaṃ
cittaṃ assāsapassāsavasena cittassa ekaggataṃ avikkhepaṃ pajānato…pe…
pajānanto indriyāni samodhāneti. Tena vuccati—  “samatthañca paṭivijjhatī”ti.
(4)</p>
<p>
<a class="ms" id="p_26Ps_978"></a><a class="sc" id="126"></a>Aṭṭha
anupassanāñāṇāni aṭṭha ca upaṭṭhānānussatiyo cattāri suttantikavatthūni citte
cittānupassanāya.</p>
<h2>4 Catutthacatukkaniddesa</h2>
<p>
<a class="ms" id="p_26Ps_979"></a><a class="msdiv" id="msdiv180"></a>
<a class="sc" id="127"></a>Kathaṃ “aniccānupassī assasissāmī”ti sikkhati,
“aniccānupassī passasissāmī”ti sikkhati?
<strong>Aniccan</strong>ti kiṃ aniccaṃ? Pañcakkhandhā aniccā. Kenaṭṭhena
aniccā? Uppādavayaṭṭhena aniccā. Pañcannaṃ khandhānaṃ udayaṃ passanto kati
lakkhaṇāni passati, vayaṃ passanto kati lakkhaṇāni passati, udayabbayaṃ
passanto kati lakkhaṇāni passati? Pañcannaṃ khandhānaṃ udayaṃ passanto
pañcavīsati lakkhaṇāni passati, vayaṃ passanto pañcavīsati lakkhaṇāni passati.
Pañcannaṃ khandhānaṃ udayabbayaṃ passanto imāni paññāsa lakkhaṇāni passati.
</p>
<p>
<a class="ms" id="p_26Ps_980"></a><a class="sc" id="128"></a>“Rūpe
aniccānupassī assasissāmī”ti sikkhati, “rūpe aniccānupassī passasissāmī”ti
sikkhati. “Vedanāya…pe…  saññāya…  saṅkhāresu…  viññāṇe…  cakkhusmiṃ…pe…
jarāmaraṇe aniccānupassī assasissāmī”ti sikkhati, “jarāmaraṇe aniccānupassī
passasissāmī”ti sikkhati. Aniccānupassī assāsapassāsavasena dhammā upaṭṭhānaṃ
sati anupassanā ñāṇaṃ. Dhammā upaṭṭhānaṃ, no sati; sati upaṭṭhānañceva sati ca.
Tāya satiyā tena ñāṇena te dhamme anupassati. Tena vuccati—  “dhammesu
dhammānupassanāsatipaṭṭhānabhāvanā”ti.</p>
<p>
<a class="ms" id="p_26Ps_981"></a><a class="sc" id="129"></a><strong>Anupassatī</strong>ti
kathaṃ te dhamme anupassati…pe…  evaṃ te dhamme anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Aniccānupassī assāsapassāsānaṃ saṃvaraṭṭhena sīlavisuddhi…pe…  aniccānupassī
assāsapassāsavasena cittassa ekaggataṃ avikkhepaṃ pajānato…pe…  pajānanto
indriyāni samodhāneti. Tena vuccati—  “samatthañca paṭivijjhatī”ti. (1)</p>
<p>
<a class="ms" id="p_26Ps_982"></a><a class="sc" id="130"></a>Kathaṃ
“virāgānupassī assasissāmī”ti sikkhati, “virāgānupassī passasissāmī”ti
sikkhati? Rūpe ādīnavaṃ disvā rūpavirāge chandajāto hoti saddhādhimutto,
cittañcassa svādhiṭṭhitaṃ. “Rūpe virāgānupassī assasissāmī”ti sikkhati, “rūpe
virāgānupassī passasissāmī”ti sikkhati. Vedanāya…pe…  saññāya…  saṅkhāresu…
viññāṇe…  cakkhusmiṃ…pe…  jarāmaraṇe ādīnavaṃ disvā jarāmaraṇavirāge chandajāto
hoti saddhādhimutto, cittañcassa svādhiṭṭhitaṃ. “Jarāmaraṇe virāgānupassī
assasissāmī”ti sikkhati, “jarāmaraṇe virāgānupassī passasissāmī”ti sikkhati.
Virāgānupassī assāsapassāsavasena dhammā upaṭṭhānaṃ sati anupassanā ñāṇaṃ.
Dhammā upaṭṭhānaṃ, no sati; sati upaṭṭhānañceva sati ca. Tāya satiyā tena
ñāṇena te dhamme anupassati. Tena vuccati—  “dhammesu
dhammānupassanāsatipaṭṭhānabhāvanā”ti.</p>
<p>
<a class="ms" id="p_26Ps_983"></a><a class="sc" id="131"></a><strong>Anupassatī</strong>ti
kathaṃ te dhamme anupassati…pe…  evaṃ te dhamme anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Virāgānupassī assāsapassāsānaṃ saṃvaraṭṭhena sīlavisuddhi…pe…  virāgānupassī
assāsapassāsavasena cittassa ekaggataṃ avikkhepaṃ pajānato…pe…  pajānanto
indriyāni samodhāneti. Tena vuccati—  “samatthañca paṭivijjhatī”ti. (2)</p>
<p>
<a class="ms" id="p_26Ps_984"></a><a class="sc" id="132"></a>Kathaṃ
“nirodhānupassī assasissāmī”ti sikkhati, “nirodhānupassī passasissāmī”ti
sikkhati? Rūpe ādīnavaṃ disvā rūpanirodhe chandajāto hoti saddhādhimutto,
cittañcassa svādhiṭṭhitaṃ. “Rūpe nirodhānupassī assasissāmī”ti sikkhati, “rūpe
nirodhānupassī passasissāmī”ti sikkhati. Vedanāya…pe…  saññāya…  saṅkhāresu…
viññāṇe…  cakkhusmiṃ…pe…  jarāmaraṇe ādīnavaṃ disvā jarāmaraṇanirodhe
chandajāto hoti saddhādhimutto, cittañcassa svādhiṭṭhitaṃ. “Jarāmaraṇe
nirodhānupassī assasissāmī”ti sikkhati, “jarāmaraṇe nirodhānupassī
passasissāmī”ti sikkhati.</p>
<p>
<a class="ms" id="p_26Ps_985"></a><a class="msdiv" id="msdiv181"></a>
<a class="sc" id="133"></a>Katihākārehi avijjāya ādīnavo hoti? Katihākārehi
avijjā nirujjhati? Pañcahākārehi avijjāya ādīnavo hoti. Aṭṭhahākārehi avijjā
nirujjhati.</p>
<p>
<a class="ms" id="p_26Ps_986"></a><a class="sc" id="134"></a>Katamehi
pañcahākārehi avijjāya ādīnavo hoti? Aniccaṭṭhena avijjāya ādīnavo hoti,
dukkhaṭṭhena avijjāya ādīnavo hoti, anattaṭṭhena avijjāya ādīnavo hoti,
santāpaṭṭhena avijjāya ādīnavo hoti, vipariṇāmaṭṭhena avijjāya ādīnavo hoti—
imehi pañcahākārehi avijjāya ādīnavo hoti.</p>
<p>
<a class="ms" id="p_26Ps_987"></a><a class="sc" id="135"></a>Katamehi
aṭṭhahākārehi avijjā nirujjhati? Nidānanirodhena avijjā nirujjhati,
samudayanirodhena avijjā nirujjhati, jātinirodhena avijjā nirujjhati,
pabhavanirodhena avijjā nirujjhati, hetunirodhena avijjā nirujjhati,
paccayanirodhena avijjā nirujjhati, ñāṇuppādena avijjā nirujjhati,
nirodhupaṭṭhānena avijjā nirujjhati—  imehi aṭṭhahākārehi avijjā nirujjhati.
Imehi pañcahākārehi avijjāya ādīnavaṃ disvā—  imehi aṭṭhahākārehi avijjānirodhe
chandajāto hoti saddhādhimutto, cittañcassa svādhiṭṭhitaṃ. “Avijjāya
nirodhānupassī assasissāmī”ti sikkhati, “avijjāya nirodhānupassī
passasissāmī”ti sikkhati.</p>
<p>
<a class="ms" id="p_26Ps_988"></a><a class="sc" id="136"></a>Katihākārehi
saṅkhāresu ādīnavo hoti, katihākārehi saṅkhārā nirujjhanti…pe…  katihākārehi
viññāṇe ādīnavo hoti, katihākārehi viññāṇaṃ nirujjhati…  katihākārehi nāmarūpe
ādīnavo hoti, katihākārehi nāmarūpaṃ nirujjhati…  katihākārehi saḷāyatane
ādīnavo hoti, katihākārehi saḷāyatanaṃ nirujjhati…  katihākārehi phasse ādīnavo
hoti, katihākārehi phasso nirujjhati…  katihākārehi vedanāya ādīnavo hoti,
katihākārehi vedanā nirujjhati…  katihākārehi taṇhāya ādīnavo hoti,
katihākārehi taṇhā nirujjhati…  katihākārehi upādāne ādīnavo hoti, katihākārehi
upādānaṃ nirujjhati…  katihākārehi bhave ādīnavo hoti, katihākārehi bhavo
nirujjhati…  katihākārehi jātiyā ādīnavo hoti, katihākārehi jāti nirujjhati…
katihākārehi jarāmaraṇe ādīnavo hoti, katihākārehi jarāmaraṇaṃ nirujjhati?
Pañcahākārehi jarāmaraṇe ādīnavo hoti, aṭṭhahākārehi jarāmaraṇaṃ nirujjhati.
</p>
<p>
<a class="ms" id="p_26Ps_989"></a><a class="sc" id="137"></a>Katamehi
pañcahākārehi jarāmaraṇe ādīnavo hoti? Aniccaṭṭhena jarāmaraṇe ādīnavo hoti,
dukkhaṭṭhena…pe…  anattaṭṭhena…pe…  santāpaṭṭhena…pe…  vipariṇāmaṭṭhena
jarāmaraṇe ādīnavo hoti—  imehi pañcahākārehi jarāmaraṇe ādīnavo hoti.</p>
<p>
<a class="ms" id="p_26Ps_990"></a><a class="sc" id="138"></a>Katamehi
aṭṭhahākārehi jarāmaraṇaṃ nirujjhati? Nidānanirodhena jarāmaraṇaṃ nirujjhati,
samudayanirodhena…pe…  jātinirodhena…pe…  pabhavanirodhena…  hetunirodhena…
paccayanirodhena…  ñāṇuppādena…pe…  nirodhupaṭṭhānena jarāmaraṇaṃ nirujjhati—
imehi aṭṭhahākārehi jarāmaraṇaṃ nirujjhati. Imehi pañcahākārehi jarāmaraṇe
ādīnavaṃ disvā imehi aṭṭhahākārehi jarāmaraṇanirodhe chandajāto hoti
saddhādhimutto, cittañcassa svādhiṭṭhitaṃ. “Jarāmaraṇe nirodhānupassī
assasissāmī”ti sikkhati, “jarāmaraṇe nirodhānupassī passasissāmī”ti sikkhati.
Nirodhānupassī assāsapassāsavasena dhammā upaṭṭhānaṃ sati anupassanā ñāṇaṃ.
Dhammā upaṭṭhānaṃ, no sati; sati upaṭṭhānañceva sati ca. Tāya satiyā tena
ñāṇena te dhamme anupassati. Tena vuccati—  “dhammesu
dhammānupassanāsatipaṭṭhānabhāvanā”ti.</p>
<p>
<a class="ms" id="p_26Ps_991"></a><a class="sc" id="139"></a><strong>Anupassatī</strong>ti
kathaṃ te dhamme anupassati…pe…  evaṃ te dhamme anupassati.
<strong>Bhāvanā</strong>ti catasso bhāvanā…pe…  āsevanaṭṭhena bhāvanā.
Nirodhānupassī assāsapassāsānaṃ saṃvaraṭṭhena sīlavisuddhi…pe…  nirodhānupassī
assāsapassāsavasena cittassa ekaggataṃ avikkhepaṃ pajānato…pe…  pajānanto
indriyāni samodhāneti. Tena vuccati—  “samatthañca paṭivijjhatī”ti. (3)</p>
<p>
<a class="ms" id="p_26Ps_992"></a><a class="msdiv" id="msdiv182"></a>
<a class="sc" id="140"></a>Kathaṃ “paṭinissaggānupassī assasissāmī”ti sikkhati,
“paṭinissaggānupassī passasissāmī”ti sikkhati?
<strong>Paṭinissaggā</strong>ti dve paṭinissaggā—  pariccāgapaṭinissaggo ca
pakkhandanapaṭinissaggo ca. Rūpaṃ pariccajatīti—  pariccāgapaṭinissaggo.
Rūpanirodhe nibbāne cittaṃ pakkhandatīti—  pakkhandanapaṭinissaggo. “Rūpe
paṭinissaggānupassī assasissāmī”ti sikkhati, “rūpe paṭinissaggānupassī
passasissāmī”ti sikkhati. Vedanaṃ…pe…  saññaṃ…  saṅkhāre…  viññāṇaṃ…
cakkhuṃ…pe…  jarāmaraṇaṃ pariccajatīti—  pariccāgapaṭinissaggo.
Jarāmaraṇanirodhe nibbāne cittaṃ pakkhandatīti—  pakkhandanapaṭinissaggo.
“Jarāmaraṇe paṭinissaggānupassī assasissāmī”ti sikkhati, “jarāmaraṇe
paṭinissaggānupassī passasissāmī”ti sikkhati. Paṭinissaggānupassī
assāsapassāsavasena dhammā upaṭṭhānaṃ sati anupassanā ñāṇaṃ. Dhammā upaṭṭhānaṃ,
no sati; sati upaṭṭhānañceva sati ca. Tāya satiyā tena ñāṇena te dhamme
anupassati. Tena vuccati—  “dhammesu dhammānupassanāsatipaṭṭhānabhāvanā”ti.
</p>
<p>
<a class="ms" id="p_26Ps_993"></a><a class="sc" id="141"></a><strong>Anupassatī</strong>ti
kathaṃ te dhamme anupassati? Aniccato anupassati, no niccato…pe…
paṭinissajjati, no ādiyati. Aniccato anupassanto niccasaññaṃ pajahati…pe…
paṭinissajjanto ādānaṃ pajahati. Evaṃ te dhamme anupassati.
<strong>Bhāvanā</strong>ti catasso bhāvanā. Tattha jātānaṃ dhammānaṃ
anativattanaṭṭhena bhāvanā…pe…  āsevanaṭṭhena bhāvanā. Paṭinissaggānupassī
assāsapassāsānaṃ saṃvaraṭṭhena sīlavisuddhi, avikkhepaṭṭhena cittavisuddhi,
dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā; yo
tattha avikkhepaṭṭho, ayaṃ adhicittasikkhā; yo tattha dassanaṭṭho, ayaṃ
adhipaññāsikkhā—  imā tisso sikkhāyo āvajjanto sikkhati jānanto sikkhati…pe…
sacchikātabbaṃ sacchikaronto sikkhati.</p>
<p>
<a class="ms" id="p_26Ps_994"></a><a class="sc" id="142"></a>Paṭinissaggānupassī
assāsapassāsavasena cittassa ekaggataṃ avikkhepaṃ pajānato viditā vedanā
uppajjanti, viditā upaṭṭhahanti, viditā abbhatthaṃ gacchanti…pe…
paṭinissaggānupassī assāsapassāsavasena cittassa ekaggataṃ avikkhepaṃ pajānanto
indriyāni samodhāneti gocarañca pajānāti samatthañca paṭivijjhati; balāni
samodhāneti…  bojjhaṅge samodhāneti…  maggaṃ samodhāneti…  dhamme samodhāneti
gocarañca pajānāti samatthañca paṭivijjhati.</p>
<p>
<a class="ms" id="p_26Ps_995"></a><a class="sc" id="143"></a><strong>Indriyāni
samodhānetī</strong>ti kathaṃ indriyāni samodhāneti? Adhimokkhaṭṭhena
saddhindriyaṃ samodhāneti…pe…  tena vuccati—  “samatthañca paṭivijjhatī”ti. (4)
</p>
<p>
<a class="ms" id="p_26Ps_996"></a><a class="sc" id="144"></a>Aṭṭha anupassane
ñāṇāni aṭṭha ca upaṭṭhānānussatiyo cattāri suttantikavatthūni dhammesu
dhammānupassanāya. Imāni bāttiṃsa satokārissa ñāṇāni.</p>
<p class="endsutta">
<a class="ms" id="p_26Ps_997"></a>
<a class="sc" id="145"></a>
Satokāriñāṇaniddeso pañcamo.</p>
<h2> Ñāṇarāsichakkaniddesa</h2>
<p>
<a class="ms" id="p_26Ps_998"></a><a class="msdiv" id="msdiv183"></a>
<a class="sc" id="146"></a>Katamāni catuvīsati samādhivasena ñāṇāni? Dīghaṃ
assāsavasena cittassa ekaggatā avikkhepo samādhi, dīghaṃ passāsavasena cittassa
ekaggatā avikkhepo samādhi…pe…  vimocayaṃ cittaṃ assāsavasena cittassa
ekaggatā avikkhepo samādhi, vimocayaṃ cittaṃ passāsavasena cittassa ekaggatā
avikkhepo samādhi. Imāni catuvīsati samādhivasena ñāṇāni. (1)</p>
<p>
<a class="ms" id="p_26Ps_999"></a><a class="sc" id="147"></a>Katamāni
dvesattati vipassanāvasena ñāṇāni? Dīghaṃ assāsaṃ aniccato anupassanaṭṭhena
vipassanā, dukkhato anupassanaṭṭhena vipassanā, anattato anupassanaṭṭhena
vipassanā, dīghaṃ passāsaṃ aniccato anupassanaṭṭhena vipassanā, dukkhato
anupassanaṭṭhena vipassanā, anattato anupassanaṭṭhena vipassanā…pe…  vimocayaṃ
cittaṃ assāsaṃ, vimocayaṃ cittaṃ passāsaṃ aniccato anupassanaṭṭhena vipassanā,
dukkhato anupassanaṭṭhena vipassanā, anattato anupassanaṭṭhena vipassanā. Imāni
dvesattati vipassanāvasena ñāṇāni. (2)</p>
<p>
<a class="ms" id="p_26Ps_1000"></a><a class="sc" id="148"></a>Katamāni aṭṭha
nibbidāñāṇāni? Aniccānupassī assasaṃ yathābhūtaṃ jānāti passatīti—
nibbidāñāṇaṃ, aniccānupassī passasaṃ yathābhūtaṃ jānāti passatīti—
nibbidāñāṇaṃ…pe…  paṭinissaggānupassī assasaṃ yathābhūtaṃ jānāti passatīti—
nibbidāñāṇaṃ, paṭinissaggānupassī passasaṃ yathābhūtaṃ jānāti passatīti—
nibbidāñāṇaṃ. Imāni aṭṭha nibbidāñāṇāni. (3)</p>
<p>
<a class="ms" id="p_26Ps_1001"></a><a class="sc" id="149"></a>Katamāni aṭṭha
nibbidānulome ñāṇāni? Aniccānupassī assasaṃ bhayatupaṭṭhāne paññā nibbidānulome
ñāṇaṃ, aniccānupassī passasaṃ bhayatupaṭṭhāne paññā nibbidānulome ñāṇaṃ…pe…
paṭinissaggānupassī assasaṃ bhayatupaṭṭhāne paññā nibbidānulome ñāṇaṃ,
paṭinissaggānupassī passasaṃ bhayatupaṭṭhāne paññā nibbidānulome ñāṇaṃ—  imāni
aṭṭha nibbidānulome ñāṇāni. (4)</p>
<p>
<a class="ms" id="p_26Ps_1002"></a><a class="sc" id="150"></a>Katamāni aṭṭha
nibbidāpaṭippassaddhiñāṇāni? Aniccānupassī assasaṃ paṭisaṅkhā santiṭṭhanā paññā
nibbidāpaṭippassaddhiñāṇaṃ, aniccānupassī passasaṃ paṭisaṅkhā santiṭṭhanā
paññā nibbidāpaṭippassaddhiñāṇaṃ…pe…  paṭinissaggānupassī assasaṃ paṭisaṅkhā
santiṭṭhanā paññā nibbidāpaṭippassaddhiñāṇaṃ, paṭinissaggānupassī passasaṃ
paṭisaṅkhā santiṭṭhanā paññā nibbidāpaṭippassaddhiñāṇaṃ—  imāni aṭṭha
nibbidāpaṭippassaddhiñāṇāni. (5)</p>
<p>
<a class="ms" id="p_26Ps_1003"></a><a class="sc" id="151"></a>Katamāni
ekavīsati vimuttisukhe ñāṇāni? Sotāpattimaggena sakkāyadiṭṭhiyā pahīnattā
samucchinnattā uppajjati vimuttisukhe ñāṇaṃ, vicikicchāya pahīnattā
samucchinnattā uppajjati vimuttisukhe ñāṇaṃ, sīlabbataparāmāsassa…pe…
diṭṭhānusayassa, vicikicchānusayassa pahīnattā samucchinnattā uppajjati
vimuttisukhe ñāṇaṃ, sakadāgāmimaggena oḷārikassa, kāmarāgasaññojanassa…pe…
paṭighasaññojanassa, oḷārikassa kāmarāgānusayassa, paṭighānusayassa pahīnattā
samucchinnattā uppajjati vimuttisukhe ñāṇaṃ, anāgāmimaggena anusahagatassa
kāmarāgasaññojanassa…pe…  paṭighasaññojanassa, anusahagatassa
kāmarāgānusayassa, paṭighānusayassa pahīnattā samucchinnattā uppajjati
vimuttisukhe ñāṇaṃ, arahattamaggena, rūparāgassa…pe…  arūparāgassa, mānassa,
uddhaccassa, avijjāya, mānānusayassa, bhavarāgānusayassa, avijjānusayassa
pahīnattā samucchinnattā uppajjati vimuttisukhe ñāṇaṃ. Imāni ekavīsati
vimuttisukhe ñāṇāni. Soḷasavatthukaṃ ānāpānassatisamādhiṃ bhāvayato samadhikāni
imāni dve ñāṇasatāni uppajjanti. (6)</p>
<p class="endsutta">
<a class="ms" id="p_26Ps_1004"></a>
<a class="sc" id="152"></a>
Ānāpānassatikathā niṭṭhitā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>