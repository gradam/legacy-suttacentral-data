<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="ps2.5">
<article>
<div class="hgroup">
<p class="division">Paṭi­sam­bhi­dā­magga</p>
<p>2 Yuganad­dha­vagga</p>
<h1>2.5. Virāgakathā</h1>
</div>
<p><a class="sc" id="1"></a><a class="pts" id="pts2.140"></a><a class="ms" id="p_26Ps_1523"></a><a class="msdiv" id="msdiv28"></a>Virāgo maggo, vimutti phalaṃ. Kathaṃ <strong>virāgo maggo?</strong> Sotā­patti­mag­gak­khaṇe dassanaṭṭhena sammādiṭṭhi micchādiṭṭhiyā virajjati, tadanu­vatta­ka­kilesehi ca khandhehi ca virajjati, bahiddhā ca sabbanimittehi virajjati. Virāgo virāgārammaṇo virāgagocaro virāge <span class="var" title="samupāgato (s1-3)" id="note265">samudāgato</span> virāge ṭhito virāge patiṭṭhito.</p>
<p><a class="sc" id="2"></a><a class="ms" id="p_26Ps_1524"></a><strong>Virāgo</strong>ti dve virāgā—nibbānañca virāgo, ye ca nibbā­nā­ramma­ṇa­tājātā dhammā sabbe virāgā hontīti—virāgā. Sahajātāni sattaṅgāni virāgaṃ gacchantīti—virāgo maggo. Etena maggena buddhā ca sāvakā ca agataṃ disaṃ nibbānaṃ gacchantīti— aṭṭhaṅgiko maggo. Yāvatā puthusa­maṇab­rāhma­ṇā­naṃ parappavādānaṃ maggā, ayameva ariyo aṭṭhaṅgiko maggo aggo ca seṭṭho ca <span class="var" title="vimokkho (s1-3) | mokkho (aṭṭha.)" id="note266">pāmokkho</span> ca uttamo ca pavaro cāti— maggānaṃ aṭṭhaṅgiko seṭṭho.</p>
<p><a class="sc" id="3"></a><a class="pts" id="pts2.141"></a><a class="ms" id="p_26Ps_1525"></a>Abhini­ropa­naṭ­ṭhena sammāsaṅkappo micchāsaṅkappā virajjati. Parig­gahaṭ­ṭhena sammāvācā micchāvācāya virajjati. Samuṭṭhā­naṭ­ṭhena sammākammanto micchākammantā virajjati. Vodānaṭṭhena sammāājīvo micchāājīvā virajjati. Paggahaṭṭhena sammāvāyāmo micchāvāyāmā virajjati. Upaṭṭhā­naṭ­ṭhena sammāsati micchāsatiyā virajjati. Avik­khepaṭ­ṭhena sammāsamādhi micchā­samā­dhito virajjati. Tadanu­vatta­ka­kilesehi ca khandhehi ca virajjati. Bahiddhā ca sabbanimittehi virajjati. Virāgo virāgārammaṇo virāgagocaro virāge samudāgato virāge ṭhito virāge patiṭṭhito.</p>
<p><a class="sc" id="4"></a><a class="ms" id="p_26Ps_1526"></a><strong>Virāgo</strong>ti dve virāgā—nibbānañca virāgo, ye ca nibbā­nā­ramma­ṇa­tājātā dhammā sabbe virāgā hontīti—virāgā. Sahajātāni sattaṅgāni virāgaṃ gacchantīti—virāgo maggo. Etena maggena buddhā ca sāvakā ca agataṃ disaṃ nibbānaṃ gacchantīti— aṭṭhaṅgiko maggo. Yāvatā puthusa­maṇab­rāhma­ṇā­naṃ parappavādānaṃ maggā, ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti— maggānaṃ aṭṭhaṅgiko seṭṭho.</p>
<p><a class="sc" id="5"></a><a class="ms" id="p_26Ps_1527"></a>Sakadā­gāmi­mag­gak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi oḷārikā ­kāmarā­ga­sañ­ñojanā paṭi­gha­sañ­ñojanā oḷārikā kāmarāgānusayā paṭighānusayā virajjati, tadanu­vatta­ka­kilesehi ca khandhehi ca virajjati, bahiddhā ca sabbanimittehi virajjati. Virāgo virāgārammaṇo virāgagocaro virāge samudāgato virāge ṭhito virāge patiṭṭhito.</p>
<p><a class="sc" id="6"></a><a class="ms" id="p_26Ps_1528"></a><strong>Virāgo</strong>ti dve virāgā—nibbānañca virāgo, ye ca nibbā­nā­ramma­ṇa­tājātā dhammā sabbe virāgā hontīti—virāgā. Sahajātāni sattaṅgāni virāgaṃ gacchantīti—virāgo maggo. Etena maggena buddhā ca sāvakā ca agataṃ disaṃ nibbānaṃ gacchantīti— aṭṭhaṅgiko maggo. Yāvatā puthusa­maṇab­rāhma­ṇā­naṃ parappavādānaṃ maggā. Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti— maggānaṃ aṭṭhaṅgiko seṭṭho.</p>
<p><a class="sc" id="7"></a><a class="pts" id="pts2.142"></a><a class="ms" id="p_26Ps_1529"></a>Anāgā­mi­mag­gak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi anusahagatā ­kāmarā­ga­sañ­ñojanā paṭi­gha­sañ­ñojanā anusahagatā kāmarāgānusayā paṭighānusayā virajjati, tadanu­vatta­ka­kilesehi ca khandhehi ca virajjati, bahiddhā ca sabbanimittehi virajjati. Virāgo virāgārammaṇo … pe … maggānaṃ aṭṭhaṅgiko seṭṭho.</p>
<p><a class="sc" id="8"></a><a class="ms" id="p_26Ps_1530"></a>Arahat­ta­mag­gak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi rūparāgā arūparāgā mānā uddhaccā avijjāya mānānusayā bhava­rāgā­nusayā avijjānusayā virajjati, tadanu­vatta­ka­kilesehi ca khandhehi ca virajjati, bahiddhā ca sabbanimittehi virajjati virāgo virāgārammaṇo virāgagocaro virāge samudāgato virāge ṭhito virāge patiṭṭhito.</p>
<p><a class="sc" id="9"></a><a class="ms" id="p_26Ps_1531"></a><strong>Virāgo</strong>ti dve virāgā—nibbānañca virāgo, ye ca nibbā­nā­ramma­ṇa­tājātā dhammā sabbe virāgā hontīti—virāgā. Sahajātāni sattaṅgāni virāgaṃ gacchantīti—virāgo maggo. Etena maggena buddhā ca sāvakā ca agataṃ disaṃ nibbānaṃ gacchantīti— aṭṭhaṅgiko maggo. Yāvatā puthusa­maṇab­rāhma­ṇā­naṃ parappavādānaṃ maggā. Ayameva ariyo aṭṭhaṅgiko maggo aggo ca seṭṭho ca pāmokkho ca uttamo ca pavaro cāti— maggānaṃ aṭṭhaṅgiko seṭṭho.</p>
<p><a class="sc" id="10"></a><a class="pts" id="pts2.143"></a><a class="ms" id="p_26Ps_1532"></a>Dassanavirāgo sammādiṭṭhi. Abhini­ropa­na­virāgo sammāsaṅkappo. Parig­gaha­virāgo sammāvācā. Samuṭṭhā­na­virāgo sammākammanto. Vodānavirāgo sammāājīvo. Paggahavirāgo sammāvāyāmo. Upaṭṭhā­na­virāgo sammāsati. Avik­khepa­virāgo sammāsamādhi. Upaṭṭhā­na­virāgo sati­sam­boj­jhaṅgo. Pavicayavirāgo dhamma­vicaya­sam­boj­jhaṅgo. Paggahavirāgo vīriya­sam­boj­jhaṅgo. Pharaṇavirāgo pīti­sam­boj­jhaṅgo. Upasamavirāgo passad­dhi­sam­boj­jhaṅgo. Avik­khepa­virāgo samā­dhi­sam­boj­jhaṅgo. Paṭi­saṅ­khā­na­virāgo upekkhā­sam­boj­jhaṅgo. Assaddhiye akampiyavirāgo saddhābalaṃ. Kosajje akampiyavirāgo vīriyabalaṃ. Pamāde akampiyavirāgo satibalaṃ. Uddhacce akampiyavirāgo samādhibalaṃ. Avijjāya akampiyavirāgo paññābalaṃ. Adhi­mokkha­virāgo saddhindriyaṃ. Paggahavirāgo vīriyindriyaṃ. Upaṭṭhā­na­virāgo satindriyaṃ. Avik­khepa­virāgo samādhindriyaṃ. Dassanavirāgo paññindriyaṃ. Ādhipa­teyyaṭ­ṭhena indriyāni virāgo. Akampiyaṭṭhena balaṃ virāgo. Niyyānaṭṭhena bojjhaṅgā virāgo. Hetuṭṭhena maggo virāgo. Upaṭṭhā­naṭ­ṭhena satipaṭṭhānā virāgo. Padahanaṭṭhena sammappadhānā virāgo. Ijjhanaṭṭhena iddhipādā virāgo. Tathaṭṭhena saccā virāgo. Avik­khepaṭ­ṭhena samatho virāgo. Anu­passa­naṭ­ṭhena vipassanā virāgo. Ekarasaṭṭhena sama­tha­vi­passanā virāgo. Anativat­ta­naṭ­ṭhena yuganaddhaṃ virāgo. Saṃvaraṭṭhena sīlavisuddhi virāgo. Avik­khepaṭ­ṭhena cittavisuddhi virāgo. Dassanaṭṭhena diṭṭhivisuddhi virāgo. Vimuttaṭṭhena vimokkho virāgo. Paṭi­vedhaṭ­ṭhena vijjā virāgo. Paric­cā­gaṭ­ṭhena vimutti virāgo. ­Samuc­chedaṭ­ṭhena khaye ñāṇaṃ virāgo. Chando mūlaṭṭhena virāgo. Manasikāro samuṭṭhā­naṭ­ṭhena virāgo. Phasso ­samo­dhānaṭ­ṭhena virāgo. Vedanā samo­sara­ṇaṭ­ṭhena virāgo. Samādhi pamukhaṭṭhena virāgo. Sati ādhipa­teyyaṭ­ṭhena virāgo. Paññā tadutta­raṭ­ṭhena virāgo. Vimutti sāraṭṭhena virāgo. Amatogadhaṃ nibbānaṃ pari­yosānaṭ­ṭhena maggo.</p>
<p><a class="sc" id="11"></a><a class="ms" id="p_26Ps_1533"></a>Dassanamaggo sammādiṭṭhi, abhini­ropa­na­maggo sammāsaṅkappo … pe … amatogadhaṃ nibbānaṃ pari­yosānaṭ­ṭhena maggo. Evaṃ virāgo maggo.</p>
<p><a class="sc" id="12"></a><a class="ms" id="p_26Ps_1534"></a><a class="msdiv" id="msdiv29"></a>Kathaṃ <strong>vimutti phalaṃ?</strong> Sotā­patti­pha­lak­khaṇe dassanaṭṭhena sammādiṭṭhi micchādiṭṭhiyā vimuttā hoti, tadanu­vatta­ka­kilesehi ca khandhehi ca vimuttā hoti, bahiddhā ca sabbanimittehi vimuttā hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. <strong>Vimuttī</strong>ti dve muttiyo—nibbānañca vimutti, ye ca nibbā­nā­ramma­ṇa­tājātā dhammā sabbe ca vimuttā hontīti—vimutti phalaṃ.</p>
<p><a class="sc" id="13"></a><a class="pts" id="pts2.144"></a><a class="ms" id="p_26Ps_1535"></a>Abhini­ropa­naṭ­ṭhena sammāsaṅkappo micchāsaṅkappā vimutto hoti, tadanu­vatta­ka­kilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. <strong>Vimuttī</strong>ti dve vimuttiyo—nibbānañca vimutti, ye ca nibbā­nā­ramma­ṇa­tājātā dhammā sabbe vimuttā hontīti—vimutti phalaṃ.</p>
<p><a class="sc" id="14"></a><a class="ms" id="p_26Ps_1536"></a>Parig­gahaṭ­ṭhena sammāvācā micchāvācāya vimuttā hoti, samuṭṭhā­naṭ­ṭhena sammākammanto micchākammantā vimutto hoti, vodānaṭṭhena sammāājīvo micchāājīvā vimutto hoti, paggahaṭṭhena sammāvāyāmo micchāvāyāmā vimutto hoti, upaṭṭhā­naṭ­ṭhena sammāsati micchāsatiyā vimuttā hoti, avik­khepaṭ­ṭhena sammāsamādhi micchā­samā­dhito vimutto hoti, tadanu­vatta­ka­kilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. <strong>Vimuttī</strong>ti dve vimuttiyo—nibbānañca vimutti, ye ca nibbā­nā­ramma­ṇa­tājātā dhammā sabbe vimuttā hontīti—vimutti phalaṃ.</p>
<p><a class="sc" id="15"></a><a class="ms" id="p_26Ps_1537"></a>Sakadā­gāmi­pha­lak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi oḷārikā ­kāmarā­ga­sañ­ñojanā paṭi­gha­sañ­ñojanā oḷārikā kāmarāgānusayā paṭighānusayā vimutto hoti, tadanu­vatta­ka­kilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. <strong>Vimuttī</strong>ti dve vimuttiyo—nibbānañca vimutti, ye ca nibbā­nā­ramma­ṇa­tājātā dhammā sabbe vimuttā hontīti—vimutti phalaṃ.</p>
<p><a class="sc" id="16"></a><a class="pts" id="pts2.145"></a><a class="ms" id="p_26Ps_1538"></a>Anāgā­mi­pha­lak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi anusahagatā ­kāmarā­ga­sañ­ñojanā paṭi­gha­sañ­ñojanā anusahagatā kāmarāgānusayā paṭighānusayā vimutto hoti, tadanu­vatta­ka­kilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā … pe ….</p>
<p><a class="sc" id="17"></a><a class="ms" id="p_26Ps_1539"></a>Arahat­ta­pha­lak­khaṇe dassanaṭṭhena sammādiṭṭhi … pe … avik­khepaṭ­ṭhena sammāsamādhi rūparāgā arūparāgā mānā uddhaccā avijjāya mānānusayā bhava­rāgā­nusayā avijjānusayā vimutto hoti, tadanu­vatta­ka­kilesehi ca khandhehi ca vimutto hoti, bahiddhā ca sabbanimittehi vimutto hoti, vimutti vimuttārammaṇā vimuttigocarā vimuttiyā samudāgatā vimuttiyā ṭhitā vimuttiyā patiṭṭhitā. <strong>Vimuttī</strong>ti dve vimuttiyo—nibbānañca vimutti, ye ca nibbā­nā­ramma­ṇa­tājātā dhammā sabbe vimuttā hontīti—vimutti phalaṃ.</p>
<p><a class="sc" id="18"></a><a class="ms" id="p_26Ps_1540"></a>Dassanavimutti sammādiṭṭhi … pe … avik­khepa­vimutti sammāsamādhi, upaṭṭhā­na­vimutti sati­sam­boj­jhaṅgo, paṭi­saṅ­khā­na­vimutti upekkhā­sam­boj­jhaṅgo. Assaddhiye akampi­ya­vimutti saddhābalaṃ … pe … avijjāya akampi­ya­vimutti paññābalaṃ. Adhi­mokkha­vimutti saddhindriyaṃ … pe … dassanavimutti paññindriyaṃ.</p>
<p><a class="sc" id="19"></a><a class="pts" id="pts2.146"></a><a class="ms" id="p_26Ps_1541"></a>Ādhipa­teyyaṭ­ṭhena indriyā vimutti. Akampiyaṭṭhena balā vimutti, niyyānaṭṭhena bojjhaṅgā vimutti, hetuṭṭhena maggo vimutti, upaṭṭhā­naṭ­ṭhena satipaṭṭhānā vimutti, padahanaṭṭhena sammappadhānā vimutti, ijjhanaṭṭhena iddhipādā vimutti, tathaṭṭhena saccā vimutti, avik­khepaṭ­ṭhena samatho vimutti, anu­passa­naṭ­ṭhena vipassanā vimutti, ekarasaṭṭhena sama­tha­vi­passanā vimutti, anativat­ta­naṭ­ṭhena yuganaddhaṃ vimutti, saṃvaraṭṭhena sīlavisuddhi vimutti, avik­khepaṭ­ṭhena cittavisuddhi vimutti, dassanaṭṭhena diṭṭhivisuddhi vimutti, vimuttaṭṭhena vimokkho vimutti, paṭi­vedhaṭ­ṭhena vijjā vimutti, paric­cā­gaṭ­ṭhena vimutti vimutti, paṭippas­sad­dhi­yaṭ­ṭhena anuppāde ñāṇaṃ vimutti, chando mūlaṭṭhena vimutti, manasikāro samuṭṭhā­naṭ­ṭhena vimutti, phasso ­samo­dhānaṭ­ṭhena vimutti, vedanā samo­sara­ṇaṭ­ṭhena vimutti, samādhi pamukhaṭṭhena vimutti, sati ādhipa­teyyaṭ­ṭhena vimutti, paññā tadutta­raṭ­ṭhena vimutti, vimutti sāraṭṭhena vimutti, amatogadhaṃ nibbānaṃ pari­yosānaṭ­ṭhena vimutti. Evaṃ vimutti phalaṃ. Evaṃ virāgo maggo, vimutti phalanti.</p>
<p class="endsutta"><a class="ms" id="p_26Ps_1542"></a>Virāgakathā niṭṭhitā.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
