<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pe2">
<article>
<div class="hgroup">
<p class="division">Peṭakopadesa</p>
<h1>Sāsanapaṭṭhānadutiyabhūmi</h1>
</div>
<p>
<a class="ms" id="p_27Pe_151"></a><a class="msdiv" id="msdiv13"></a>
<a class="sc" id="1"></a>Tattha katamaṃ sāsanappaṭṭhānaṃ? Saṃkilesabhāgiyaṃ
suttaṃ, vāsanābhāgiyaṃ suttaṃ, nibbedhabhāgiyaṃ suttaṃ, asekkhabhāgiyaṃ suttaṃ,
saṃkilesabhāgiyañca vāsanābhāgiyañca, saṃkilesabhāgiyañca nibbedhabhāgiyañca,
saṃkilesabhāgiyañca nibbedhabhāgiyañca asekkhabhāgiyañca, vāsanābhāgiyañca
nibbedhabhāgiyañca. Āṇatti, phalaṃ, upāyo, āṇatti ca phalañca, phalañca upāyo
ca, āṇatti ca phalañca upāyo ca. Assādo, ādīnavo, nissaraṇaṃ, assādo ca ādīnavo
ca, assādo ca nissaraṇañca, ādīnavo ca nissaraṇañca, assādo ca ādīnavo ca
nissaraṇañca. Lokikaṃ, lokuttaraṃ, lokikañca lokuttarañca. Kammaṃ, vipāko,
kammañca vipāko ca. Niddiṭṭhaṃ, aniddiṭṭhaṃ, niddiṭṭhañca aniddiṭṭhañca. Ñāṇaṃ,
ñeyyaṃ, ñāṇañca ñeyyañca. Dassanaṃ, bhāvanā, dassanañca bhāvanā ca.
Vipākakammaṃ, na vipākakammaṃ, nevavipākanavipākakammaṃ. Sakavacanaṃ,
paravacanaṃ, sakavacanañca paravacanañca. Sattādhiṭṭhānaṃ, dhammādhiṭṭhānaṃ,
sattādhiṭṭhānañca dhammādhiṭṭhānañca. Thavo, sakavacanādhiṭṭhānaṃ,
paravacanādhiṭṭhānaṃ, sakavacanādhiṭṭhānañca paravacanādhiṭṭhānañca. Kiriyaṃ,
phalaṃ, kiriyañca phalañca. Anuññātaṃ, paṭikkhittaṃ, anuññātañca
paṭikkhittañca. Imāni cha paṭikkhittāni.</p>
<p>
<a class="ms" id="p_27Pe_152"></a><a class="msdiv" id="msdiv14"></a>
<a class="sc" id="2"></a>Tattha katamaṃ saṃkilesabhāgiyaṃ suttaṃ?</p>
<blockquote class="gatha">
<p>
<a class="ms" id="p_27Pe_153"></a>
<a class="sc" id="3"></a>
Kāmandhā jālasañchannā,<br>
Taṇhāchadanachāditā;<br>
Pamattabandhunā baddhā,<br>
Macchāva kumināmukhe;<br>
Jarāmaraṇamanventi,<br>
Vaccho khīrapakova mātaraṃ.<br>
</p>
</blockquote>
<p class="endsutta">
<a class="ms" id="p_27Pe_154"></a>
<a class="sc" id="4"></a>
Pañcime, bhikkhave, nīvaraṇā.</p>
<p>
<a class="ms" id="p_27Pe_155"></a><a class="sc" id="5"></a>Tattha katamaṃ
vāsanābhāgiyaṃ suttaṃ?</p>
<blockquote class="gatha">
<p>
<a class="ms" id="p_27Pe_156"></a>
<a class="sc" id="6"></a>
Manopubbaṅgamā dhammā,<br>
manoseṭṭhā manomayā;<br>
Manasā ce pasannena,<br>
bhāsati vā karoti vā;<br>
Tato naṃ sukhamanveti,<br>
chāyāva anapāyinī.<br>
</p>
</blockquote>
<p class="endsutta">
<a class="ms" id="p_27Pe_157"></a>
<a class="sc" id="7"></a>
Saṃyuttake suttaṃ.</p>
<p>
<a class="ms" id="p_27Pe_158"></a><a class="sc" id="8"></a>Mahānāmassa sakkassa
idaṃ bhagavā sakyānaṃ kapilavatthumhi nagare nayavitthārena
saddhāsīlaparibhāvitaṃ suttaṃ bhāvaññena paribhāvitaṃ taṃ nāma pacchime kāle.
</p>
<p>
<a class="ms" id="p_27Pe_159"></a><a class="sc" id="9"></a>Tattha katamaṃ
nibbedhabhāgiyaṃ suttaṃ?</p>
<blockquote class="gatha">
<p>
<a class="ms" id="p_27Pe_160"></a>
<a class="sc" id="10"></a>
Uddhaṃ adho sabbadhi vippamutto,<br>
Ayaṃ ahasmīti anānupassī;<br>
Evaṃ vimutto udatāri oghaṃ,<br>
Atiṇṇapubbaṃ apunabbhavāya.<br>
</p>
</blockquote>
<p>
<a class="ms" id="p_27Pe_161"></a><a class="sc" id="11"></a>Sīlāni nu kho
bhavanti kimatthiyāni ānando pucchati satthāraṃ.</p>
<p>
<a class="ms" id="p_27Pe_162"></a><a class="sc" id="12"></a>Tattha katamaṃ
asekkhabhāgiyaṃ suttaṃ?</p>
<blockquote class="gatha">
<p>
<a class="ms" id="p_27Pe_163"></a>
<a class="sc" id="13"></a>
“Yassa selūpamaṃ cittaṃ,<br>
ṭhitaṃ nānupakampati;<br>
Virattaṃ rajanīyesu,<br>
kopaneyye na kuppati;<br>
Yassevaṃ bhāvitaṃ cittaṃ,<br>
kuto taṃ dukkhamessatī”ti.<br>
</p>
</blockquote>
<p>
<a class="ms" id="p_27Pe_164"></a><a class="sc" id="14"></a>Sāriputto nāma
bhagavā theraññataro so maṃ āsajja appaṭinissajja cārikaṃ pakkamati,
sāriputtassa byākaraṇaṃ kātabbaṃ. Yassa nūna bhagavā kāyagatā sati abhāvitā
assa abahulīkatā vitthārena kātabbaṃ.</p>
<p>
<a class="ms" id="p_27Pe_165"></a><a class="msdiv" id="msdiv15"></a>
<a class="sc" id="15"></a>Tattha katamaṃ saṃkilesabhāgiyañca vāsanābhāgiyañca?
</p>
<blockquote class="gatha">
<p>
<a class="ms" id="p_27Pe_166"></a>
<a class="sc" id="16"></a>
Channamativassati,<br>
vivaṭaṃ nātivassati;<br>
Tasmā channaṃ vivaretha,<br>
evaṃ taṃ nātivassati.<br>
</p>
</blockquote>
<p>
<a class="ms" id="p_27Pe_167"></a><a class="sc" id="17"></a>Channamativassatīti
saṃkileso. Vivaṭaṃ nātivassatīti vāsanā. Tamo tamaparāyanoti vitthārena.
Tattha yo ca tamo yo ca tamaparāyano, ayaṃ saṃkileso. Yo ca joti yo ca
jotiparāyano, ayaṃ vāsanā.</p>
<p>
<a class="ms" id="p_27Pe_168"></a><a class="sc" id="18"></a>Tattha katamaṃ
saṃkilesabhāgiyañca nibbedhabhāgiyañca suttaṃ?</p>
<blockquote class="gatha">
<p>
<a class="ms" id="p_27Pe_169"></a>
<a class="sc" id="19"></a>
Na taṃ daḷhaṃ bandhanamāhu dhīrā,<br>
Yadāyasaṃ dārujapabbajañca;<br>
Sārattarattā maṇikuṇḍalesu,<br>
Puttesu dāresu ca yā apekkhā.<br>
</p>
</blockquote>
<p>
<a class="ms" id="p_27Pe_170"></a><a class="sc" id="20"></a>Na taṃ daḷhaṃ
bandhanamāhu dhīrā, yadā puttesu dāresu ca yā apekkhā, ayaṃ saṃkileso. Etampi
chetvā paribbajanti dhīrā anapekkhino sabbakāme pahāyāti, ayaṃ nibbedho. Yaṃ
cetayitaṃ pakappitaṃ yā ca nāmarūpassa avakkanti hoti. Imehi catūhi padehi
saṃkileso. Pacchimakehi catūhi nibbedho.</p>
<p>
<a class="ms" id="p_27Pe_171"></a><a class="sc" id="21"></a>Tattha katamaṃ
saṃkilesabhāgiyañca nibbedhabhāgiyañca asekkhabhāgiyañca suttaṃ?</p>
<blockquote class="gatha">
<p>
<a class="ms" id="p_27Pe_172"></a>
<a class="sc" id="22"></a>
Ayaṃ loko santāpajāto,<br>
Phassapareto rogaṃ vadati attato;<br>
Yena yena hi maññanti,<br>
Tato taṃ hoti aññathā.<br>
</p>
<p>
<a class="ms" id="p_27Pe_173"></a>
<a class="sc" id="23"></a>
Aññathābhāvī bhavasatto loko,<br>
Bhavapareto bhavamevābhinandati;<br>
Yadabhinandati taṃ bhayaṃ,<br>
Yassa bhāyati taṃ dukkhaṃ;<br>
Bhavavippahānāya kho panidaṃ brahmacariyaṃ vussati.<br>
</p>
</blockquote>
<p>
<a class="ms" id="p_27Pe_174"></a><a class="sc" id="24"></a>Ye hi keci samaṇā
vā brāhmaṇā vā bhavena bhavassa vippamokkhamāhaṃsu, sabbete “avippamuttā
bhavasmā”ti vadāmi. Ye vā pana keci samaṇā vā brāhmaṇā vā vibhavena bhavassa
nissaraṇamāhaṃsu, sabbete “anissaṭā bhavasmā”ti vadāmi. Upadhiṃ hi paṭicca
dukkhamidaṃ sambhoti, sabbupādānakkhayā natthi dukkhassa sambhavo, lokamimaṃ
passa, puthū avijjāya paretā bhūtā bhūtaratā bhavā aparimuttā. Ye hi keci bhavā
sabbadhi sabbatthatāya sabbete bhavā aniccā dukkhā vipariṇāmadhammāti.</p>
<blockquote class="gatha">
<p>
<a class="ms" id="p_27Pe_175"></a>
<a class="sc" id="25"></a>
“Evametaṃ yathābhūtaṃ,<br>
Sammappaññāya passato;<br>
Bhavataṇhā pahīyati,<br>
Vibhavaṃ nābhinandati;<br>
Sabbaso taṇhānaṃ khayā,<br>
Asesavirāganirodho nibbānaṃ.<br>
</p>
<p>
<a class="ms" id="p_27Pe_176"></a>
<a class="sc" id="26"></a>
Tassa nibbutassa bhikkhuno,<br>
Anupādā punabbhavo na hoti;<br>
Abhibhūto māro vijitasaṅgāmo,<br>
Upeccagā sabbabhavāni tādī”ti.<br>
</p>
</blockquote>
<p>
<a class="ms" id="p_27Pe_177"></a><a class="sc" id="27"></a>Ayaṃ loko
santāpajāto yāva dukkhanti yaṃ taṇhā saṃkileso.</p>
<p>
<a class="ms" id="p_27Pe_178"></a><a class="sc" id="28"></a>Yaṃ punaggahaṇaṃ ye
hi keci samaṇā vā brāhmaṇā vā bhavena bhavassa vimokkhamāhaṃsu, sabbete
“avimuttā bhavasmā”ti vadāmi. Ye vā pana keci samaṇā vā brāhmaṇā vā vibhavena
bhavassa nissaraṇamāhaṃsu “anissaṭā bhavasmā”ti vadāmi. Ayaṃ diṭṭhisaṃkileso,
taṃ diṭṭhisaṃkileso ca taṇhāsaṃkileso ca, ubhayametaṃ saṃkileso. Yaṃ
punaggahaṇaṃ bhavavippahānāya brahmacariyaṃ vussati, yāva sabbaso upādānakkhayā
sambhavā, idaṃ nibbedhabhāgiyaṃ. Tassa nibbutassa bhikkhuno yāva upaccagā
sabbabhavāni tādīti idaṃ asekkhabhāgiyaṃ. Cattāro puggalā anusotagāmī saṃkileso
ṭhitatto ca paṭisotagāmī ca nibbedho. Thale tiṭṭhatīti asekkhabhūmi.</p>
<p>
<a class="ms" id="p_27Pe_179"></a><a class="msdiv" id="msdiv16"></a>
<a class="sc" id="29"></a>Tattha katamaṃ vāsanābhāgiyañca nibbedhabhāgiyañca
suttaṃ?</p>
<blockquote class="gatha">
<p>
<a class="ms" id="p_27Pe_180"></a>
<a class="sc" id="30"></a>
“Dadato puññaṃ pavaḍḍhati,<br>
Saṃyamato veraṃ na cīyati;<br>
Kusalo ca jahāti pāpakaṃ,<br>
Rāgadosamohakkhayā sanibbuto”ti.<br>
</p>
</blockquote>
<p>
<a class="ms" id="p_27Pe_181"></a><a class="sc" id="31"></a>“Dadato puññaṃ
pavaḍḍhati, saṃyamato veraṃ na cīyatī”ti vāsanā. “Kusalo ca jahāti pāpakaṃ,
rāgadosamohakkhayā sanibbuto”ti nibbedho.</p>
<p>
<a class="ms" id="p_27Pe_182"></a><a class="sc" id="32"></a>Sotānugatesu
dhammesu vacasā paricitesu manasānupekkhitesu diṭṭhiyā suppaṭividdhesu
pañcānisaṃsā pāṭikaṅkhā. Idhekaccassa bahussutā dhammā honti dhātā apamuṭṭhā
vacasā paricitā manasānupekkhitā diṭṭhiyā suppaṭividdhā, so yuñjanto ghaṭento
vāyāmanto diṭṭheva dhamme visesaṃ pappoti. No ce diṭṭheva dhamme visesaṃ
pappoti, gilāno pappoti. No ce gilāno pappoti, maraṇakālasamaye pappoti. No ce
maraṇakālasamaye pappoti, devabhūto pāpuṇāti. No ce devabhūto pāpuṇāti, tena
dhammarāgena tāya dhammanandiyā paccekabodhiṃ pāpuṇāti.</p>
<p>
<a class="ms" id="p_27Pe_183"></a><a class="sc" id="33"></a>Tatthāyaṃ diṭṭheva
dhamme pāpuṇāti, ayaṃ nibbedho. Yaṃ samparāye paccekabodhiṃ pāpuṇāti, ayaṃ
vāsanā. Imāni soḷasa suttāni sabbasāsanaṃ atiggaṇhanto tiṭṭhanti. Imehi
soḷasahi suttehi navavidho suttanto vibhatto bhavati. So ca paññavato no
duppaññassa, yuttassa no ayuttassa, akammassa vihārissa pakatiyā loke saṃkileso
carati. So saṃkileso tividho—  taṇhāsaṃkileso diṭṭhisaṃkileso
duccaritasaṃkileso. Tato saṃkilesato uṭṭhahanto saṃkileso dhammesu
patiṭṭhahati, lokiyesu patiṭṭhahatīti. Tatthākusalo diṭṭhato sace taṃ sīlañca
diṭṭhiñca parāmasati, tassa so taṇhāsaṃkileso hoti. Sace panassa evaṃ hoti
“imināhaṃ sīlena vā vatena vā brahmacariyena vā devo vā bhavissaṃ devaññataro
vā”ti yassa hoti micchādiṭṭhi, etassa micchādiṭṭhisaṃkileso bhavati. Sace pana
sīle patiṭṭhito aparāmaṭṭhassa hi sīlavataṃ hoti, tassa taṃ sīlavato yoniso
gahitaṃ avippaṭisāraṃ janeti yāva vimuttiñāṇadassanaṃ, tañca tassa diṭṭheva
dhamme kālaṅkatassa vā tamhiyeva vā pana aparāpariyāyena vā, aññesu khandhesu
evaṃ sutaṃ “sucaritaṃ vāsanāya saṃvattatī”ti vāsanābhāgiyaṃ suttaṃ vuccati.
Tattha sīlesu ṭhitassa vinīvaraṇaṃ cittaṃ, taṃ tato sakkāyadiṭṭhippahānāya
bhagavā dhammaṃ deseti. So accantaniṭṭhaṃ nibbānaṃ pāpuṇāti; yadi vā
sāsanantare, accantaṃ nibbānaṃ pāpuṇāti, yadi vā ekāsane cha abhiññe. Tattha
dve puggalā ariyadhamme pāpuṇanti saddhānusārī ca dhammānusārī ca. Tattha
dhammānusārī ugghaṭitaññū, saddhānusārī neyyo. Tattha ugghaṭitaññū duvidho—
koci tikkhindriyo koci mudindriyo. Tattha neyyopi duvidho—  koci tikkhindriyo
koci mudindriyo. Tattha yo ca ugghaṭitaññū mudindriyo, yo ca neyyo
tikkhindriyo, ime puggalā asamindriyā honti. Tattha ime puggalā samindriyā
parihāyanti ca ugghaṭitaññuto, vipañcitaññū neyyato, ime majjhimā bhūmigatā
vipañcitaññū hoti. Ime tayo puggalā.</p>
<p>
<a class="ms" id="p_27Pe_184"></a><a class="msdiv" id="msdiv17"></a>
<a class="sc" id="34"></a>Tattha catutthā pana pañcamā ugghaṭitaññū
vipañcitaññū neyyo ca, tattha ugghaṭitaññū puggalo indriyāni paṭilabhitvā
dassanabhūmiyaṃ ṭhito sotāpattiphalañca pāpuṇāti, ekabījī hoti paṭhamo
sotāpanno. Tattha vipañcitaññū puggalo indriyāni paṭilabhitvā dassanabhūmiyaṃ
ṭhito sotāpattiphalañca pāpuṇāti, kolaṃkolo ca hoti dutiyo sotāpanno. Tattha
neyyo puggalo indriyāni paṭilabhitvā dassanabhūmiyaṃ ṭhito sotāpattiphalañca
pāpuṇāti, sattakkhattuparamo ca hoti, ayaṃ tatiyo sotāpanno. Ime tayo puggalā
indriyavemattatāya sotāpattiphale ṭhitā.</p>
<p>
<a class="ms" id="p_27Pe_185"></a><a class="sc" id="35"></a>Ugghaṭitaññū
ekabījī hoti, vipañcitaññū kolaṃkolo hoti, neyyo sattakkhattuparamo hoti. Idaṃ
nibbedhabhāgiyaṃ suttaṃ. Sace pana taduttari vāyamati, accantaniṭṭhaṃ nibbānaṃ
pāpuṇāti. Tattha ugghaṭitaññū puggalo yo tikkhindriyo, te dve puggalā honti—
anāgāmiphalaṃ pāpuṇitvā antarāparinibbāyī ca upahaccaparinibbāyī ca. Tattha
vipañcitaññū puggalo yo tikkhindriyo, te dve puggalā honti—  anāgāmiphalaṃ
pāpuṇanti asaṅkhāraparinibbāyī ca sasaṅkhāraparinibbāyī ca. Tattha neyyo
anāgāmiphalaṃ pāpuṇanto uddhaṃsoto akaniṭṭhagāmī hoti, ugghaṭitaññū ca
vipañcitaññū ca, indriyanānattena ugghaṭitaññū puggalo tikkhindriyo
antarāparinibbāyī hoti, ugghaṭitaññū mudindriyo uddhaṃsoto akaniṭṭhagāmī hoti.
Ugghaṭitaññū ca vipañcitaññū ca indriyanānattena ugghaṭitaññū puggalo
tikkhindriyo sasaṅkhāraparinibbāyī hoti, tikkhindriyo antarāparinibbāyī hoti,
ugghaṭitaññū mudindriyo upahaccaparinibbāyī hoti. Vipañcitaññū tikkhindriyo
asaṅkhāraparinibbāyī hoti, vipañcitaññū mudindriyo sasaṅkhāraparinibbāyī hoti,
neyyo upahaccaparinibbāyī hoti, vipañcitaññū tikkhindriyo asaṅkhāraparinibbāyī
hoti. Vipañcitaññū mudindriyo sasaṅkhāraparinibbāyī hoti, neyyo uddhaṃsoto
akaniṭṭhagāmī hoti. Iti pañca anāgāmino, chaṭṭho sakadāgāmī, tayo ca
sotāpannāti ime nava sekkhā.</p>
<p>
<a class="ms" id="p_27Pe_186"></a><a class="sc" id="36"></a>Tattha ugghaṭitaññū
puggalo tikkhindriyo arahattaṃ pāpuṇanto dve puggalā honti ubhatobhāgavimutto
paññāvimutto ca. Tattha ugghaṭitaññū puggalo mudindriyo arahattaṃ pāpuṇanto dve
puggalā honti, ṭhitakappī ca paṭivedhanabhāvo ca. Tattha vipañcitaññū puggalo
ca tikkhindriyo so arahattaṃ pāpuṇanto dve puggalā honti cetanābhabbo ca
rakkhaṇābhabbo ca. Tattha vipañcitaññū mudindriyo arahattaṃ pāpuṇanto dve
puggalā honti, sace ceteti na parinibbāyī, no ce ceteti parinibbāyīti. Sace
anurakkhati na parinibbāyī, no ce anurakkhati parinibbāyīti. Tattha neyyo
puggalo bhāvanānuyogamanuyutto parihānadhammo hoti kammaniyato vā samasīsi vā,
ime nava arahanto idaṃ catubbidhaṃ suttaṃ saṃkilesabhāgiyaṃ asekkhabhāgiyaṃ.
Imesu puggalesu tathāgatassa dasavidhaṃ balaṃ pavattati.</p>
<p>
<a class="ms" id="p_27Pe_187"></a><a class="msdiv" id="msdiv18"></a>
<a class="sc" id="37"></a>Katamaṃ dasavidhaṃ? Idha buddhānaṃ bhagavantānaṃ
appavattite dhammacakke mahesakkhā devaputtā yācanāya abhiyātā honti “desetu
sugato dhamman”ti. So anuttarena buddhacakkhunā volokento addasāsi sattānaṃ
tayo rāsīnaṃ sammattaniyato micchattaniyato aniyato. Tattha sammattaniyato rāsi
micchāsatiṃ āpajjeyyāti netaṃ ṭhānaṃ vijjati, asatthuko parinibbāyeyyāti netaṃ
ṭhānaṃ vijjati, samāpattiṃ āpajjeyyāti ṭhānametaṃ vijjati. Tattha
micchattaniyato rāsi ariyasamāpattiṃ paṭipajjissatīti netaṃ ṭhānaṃ vijjati,
anariyamicchāpaṭipattiṃ paṭipajjissatīti ṭhānametaṃ vijjati. Tattha aniyato
rāsi sammāpaṭipajjamānaṃ sammattaniyatarāsiṃ gamissatīti ṭhānametaṃ vijjati,
micchāpaṭipajjamāno sammattaniyatarāsiṃ gamissatīti netaṃ ṭhānaṃ vijjati.
Sammāpaṭipajjamānaṃ sammattaniyatarāsiṃ gamissatīti ṭhānametaṃ vijjati,
micchāpaṭipajjamānaṃ micchattaniyatarāsiṃ gamissatīti ṭhānametaṃ vijjati. Ime
tayo anuttarena buddhacakkhunā volokentassa sammāsambuddhassa me sato ime
dhammā anabhisambuddhāti ettāvatā maṃ koci sahadhammena paṭicodissatīti netaṃ
ṭhānaṃ vijjati, vītarāgassa te paṭijānato akhīṇāsavatāya sahadhammena koci
paṭicodissatīti netaṃ ṭhānaṃ vijjati. Yato pana imassa aniyatassa rāsissa
dhammadesanā, sā na dissati takkarassa sammādukkhakkhayāyāti netaṃ ṭhānaṃ
vijjati, tathā ovadito yaṃ pana me aniyatarāsi sāvako pubbenāparaṃ visesaṃ na
sacchikarissatīti netaṃ ṭhānaṃ vijjati.</p>
<p>
<a class="ms" id="p_27Pe_188"></a><a class="msdiv" id="msdiv19"></a>
<a class="sc" id="38"></a>Yaṃ kho muni nānappakārassa nānāniruttiyo
devanāgayakkhānaṃ dameti dhamme vavatthānena vatvā kāraṇato aññaṃ pāraṃ
gamissatīti netaṃ ṭhānaṃ vijjati. Dhammapaṭisambhidā. Yato panimā niruttito
satta satta niruttiyo nābhisambhuneyyāti netaṃ ṭhānaṃ vijjati.
Niruttipaṭisambhidā. Nirutti kho pana abhisamaggaratānaṃ sāvakānaṃ
tamatthamaviññāpayeti netaṃ ṭhānaṃ vijjati. Atthapaṭisambhidā. Mahesakkhā
devaputtā upasaṅkamitvā pañhe pucchiṃsu. Kāyikena vā mānasikena vā
paripīḷitassa hatthakuṇīti vā pāde vā khañje dandhassa so attho na
paribhājiyatīti netaṃ ṭhānaṃ vijjati. Paṭibhānapaṭisambhidā. Yamhi taṃ tesaṃ
hoti tamhi asantaṃ bhavatīti netaṃ ṭhānaṃ vijjati. Yaṃ hi nāsaṃ tesaṃ na
bhavati, tamhi nāsaṃ tesaṃ bhavissatīti netaṃ ṭhānaṃ vijjati. Evaṃ samudayassa
nirodhāya dasa akusalakammapathā. Māro vā indo vā brahmā vā tathāgato vā
cakkavattī vā so vata nāma mātugāmo bhavissatīti netaṃ ṭhānaṃ vijjati, puriso
assa rājā cakkavattī sakko devānamindo bhavissatīti ṭhānametaṃ vijjati. Itissa
evarūpaṃ balaṃ evarūpaṃ ñāṇaṃ, idaṃ vuccati ṭhānāṭṭhānañāṇaṃ paṭhamaṃ
tathāgatabalaṃ taṃ niddisitabbaṃ. Tīhi rāsīhi catūhi vesārajjehi catūhi
paṭisambhidāhi paṭiccasamuppādassa pavattiyaṃ nivattiyaṃ bhāgiyañca. Kusalaṃ
kusalavipākesu ca upapajjati yañca itthipurisānaṃ. Idaṃ paṭhamaṃ balaṃ
tathāgato evaṃ jānāti.</p>
<p>
<a class="ms" id="p_27Pe_189"></a><a class="sc" id="39"></a>Yesaṃ pana
sammattaniyato rāsi, nāyaṃ sabbatthagāminī paṭipadā, nibbānagāminīyevāyaṃ
paṭipadā. Tattha siyā micchattaniyato rāsi, esāpi na sabbatthagāminī paṭipadā.
Sakkāyasamudayagāminīyevāyaṃ paṭipadā hotu, ayaṃ tattha tattha paṭipattiyā
ṭhito gacchati nibbānaṃ, gacchati apāyaṃ, gacchati devamanussassa. Yaṃ yaṃ vā
paṭipadaṃ paṭipajjeyya sabbattha gaccheyya, ayaṃ sabbatthagāminī paṭipadā. Yaṃ
ettha ñāṇaṃ yathābhūtaṃ, idaṃ vuccati sabbatthagāminī paṭipadāñāṇaṃ dutiyaṃ
tathāgatabalaṃ.</p>
<p>
<a class="ms" id="p_27Pe_190"></a><a class="sc" id="40"></a>Sā kho panāyaṃ
sabbatthagāminī paṭipadā nānādhimuttā keci kāmesu keci dukkarakāriyaṃ keci
attakilamathānuyogamanuyuttā keci saṃsārena suddhiṃ paccenti keci
anajjābhāvanāti. Tena tena caritena vinibandhānaṃ sattānaṃ yaṃ ñāṇaṃ
yathābhūtaṃ nānāgataṃ lokassa anekādhimuttagataṃ yathābhūtaṃ pajānāti. Idaṃ
tatiyaṃ tathāgatabalaṃ.</p>
<p>
<a class="ms" id="p_27Pe_191"></a><a class="sc" id="41"></a>Tattha sattānaṃ
adhimuttā bhavanti āsevanti bhāventi bahulīkaronti. Tesaṃ kammupasayānaṃ
tadādhimuttānaṃ. Sā ceva dhātu saṃvahati. Katarā panesā dhātu nekkhammadhātu
baladhātu kāci sampatti kāci micchattañca dhātu adhimuttā bhavanti. Aññatarā
uttari na samanupassanti. Te tadevaṭṭhānaṃ mayā jarāmaraṇassa abhinivissa
voharanti “idameva saccaṃ moghamaññan”ti. Yathā bhagavā sakkassa devānamindassa
bhāsitaṃ. Yaṃ tattha yathābhūtaṃ ñāṇaṃ. Idaṃ vuccati catutthaṃ tathāgatabalaṃ.
</p>
<p>
<a class="ms" id="p_27Pe_192"></a><a class="sc" id="42"></a>Tattha yaṃyeva
dhātu seṭṭhanti taṃ taṃ kāyena ca vācāya ca ārambhanti cetasiko. Ārambho cetanā
kammaṃ kāyikā vācasikā ārambho cetasikattā kammantaraṃ tathāgato evaṃ pajānāti
“iminā sattena evaṃ dhātukena evarūpaṃ kammaṃ kataṃ, taṃ atītamaddhānaṃ iminā
hetunā tassa evarūpo vipāko vipaccati etarahi vipaccissati vā
anāgatamaddhānan”ti. Evaṃ paccuppannamaddhānaṃ pajānāti “ayaṃ puggalo
evaṃdhātuko idaṃ kammaṃ karoti. Taṇhāya ca diṭṭhiyā ca iminā hetunā na tassa
vipāko diṭṭheyeva dhamme nibbattissati, upapajje vā”ti aparamhi vā pariyāye
evaṃ pajānāti “ayaṃ puggalo evarūpaṃ kammaṃ karissati anāgatamaddhānaṃ, iminā
hetunā tassa evarūpo vipāko nibbattissati, iminā hetunā yāni cattāri
kammaṭṭhānāni idaṃ kammaṭṭhānaṃ paccuppannasukhaṃ āyatiṃ ca sukhavipākaṃ” …pe…
iti ayaṃ atītānāgatapaccuppannānaṃ kammasamādānānaṃ hetuso ṭhānaso
vipākavemattataṃ pajānāti uccāvacā hīnapaṇītatā, idaṃ vuccati kammavipākañāṇaṃ
pañcamaṃ tathāgatabalaṃ.</p>
<p>
<a class="ms" id="p_27Pe_193"></a><a class="sc" id="43"></a>Tathā sattā yaṃ vā
kammasamādānaṃ samādiyantā tattha evaṃ pajānāti imassa puggalassa
kammādhimuttassa rāgacaritassa nekkhammadhātūnaṃ pāripūriṃ gacchanti, tassa
rāgānugate suññamānassa paṭhamaṃ jhānaṃ saṅkilissati, sace puna uttari vāyāmato
jhānavodānagate mānase visesabhāgiyaṃ paṭipadaṃ anuyuñjiyati. Tassa hi
jhānabhāgiyaṃyeva paṭhamajjhāne ṭhitassa dutiyaṃ jhānaṃ vodānaṃ gacchati,
tatiyañca jhānaṃ samāpajjitukāmassa somanassindriyaṃ cittaṃ pariyādāya
tiṭṭhati, tassa sā pīti avisesabhāgiyaṃ tatiyaṃ jhānaṃ ādissa tiṭṭhati. Sace
tassa nissaraṇaṃ yathābhūtaṃ pajānāti. Tathāgatassa catutthajjhānaṃ vodānaṃ
gacchatiyeva, catutthassa jhānassa hānabhāgiyā dhammā, te ca dhammā yattha
pajāyanti yehi catutthajjhānaṃ vodānaṃ dissati. Evaṃ ajjhāsayasamāpattiyā yā
catasso samāpattiyo tīṇi vimokkhamukhāni aṭṭha vimokkhajhānānīti cattāri
jhānāni vimokkhāti. Aṭṭha ca vimokkhā tīṇi ca vimokkhamukhāni. Samādhīti
cattāro samādhī—  chandasamādhi vīriyasamādhi cittasamādhi vīmaṃsāsamādhīti.
Samāpattiyo catasso ajjhāsayasamāpattiyo iti imesaṃ jhānānaṃ
vimokkhasamāpattīti evarūpo saṃkileso rāgacaritassa puggalassa. Evaṃ
dosacaritassa…  mohacaritassa…  rāgacaritassa puggalassa evarūpaṃ vodānaṃ iti
yaṃ ettha ñāṇaṃ yathābhūtaṃ asādhāraṇaṃ sabbasattehi. Idaṃ vuccati chaṭṭhaṃ
tathāgatabalaṃ.</p>
<p>
<a class="ms" id="p_27Pe_194"></a><a class="sc" id="44"></a>Tattha tathāgato
evaṃ pajānāti lokikā dhammā lokuttarā dhammā bhāvanābhāgiyaṃ indriyaṃ nāmaṃ
labhanti. Ādhipateyyabhūmiṃ upādāya balaṃ nāmaṃ labhanti thāmagataṃ mano
manindriyaṃ taṃ upādāya. Vīriyaṃ nāmaṃ labhanti ārambhadhātuṃ upādāya. Itissa
deva evarūpaṃ ñāṇaṃ imehi ca dhammehi ime puggalā samannāgatātipi dhammadesanaṃ
akāsi. Ākārato ca vokārato ca āsayajjhāsayassa adhimuttisamannāgatānaṃ. Idaṃ
vuccati parasattānaṃ parapuggalānaṃ indriyabalavīriyavemattataṃ ñāṇaṃ sattamaṃ
tathāgatabalaṃ.</p>
<p>
<a class="ms" id="p_27Pe_195"></a><a class="sc" id="45"></a>Tattha ca tathāgato
lokādīsu ca bhūmīsu saṃyojanānañca sekkhānaṃ dvīhi balehi gatiṃ pajānāti,
pubbenivāsānussatiyā atīte saṃsāre etarahi ca paccuppanne dibbacakkhunā
cutūpapātaṃ iti imāni dve balāni dibbacakkhuto abhinīhitāni. So atītamaddhānaṃ
dibbassa cakkhuno gocaro so etarahi sati gocaro iti attano ca paresaṃ ca
pubbenivāsañāṇaṃ anekavidhaṃ nānappakārakaṃ paccuppannamaddhānaṃ dibbena
cakkhunā imāni dve tathāgatabalāni, aṭṭhamaṃ pubbenivāso, navamaṃ dibbacakkhu.
</p>
<p>
<a class="ms" id="p_27Pe_196"></a><a class="sc" id="46"></a>Puna caparaṃ
tathāgato ariyapuggalānaṃ jhānaṃ vodānaṃ nibbedhabhāgiyaṃ pajānāti ayaṃ puggalo
iminā maggena imāya paṭipadāya āsavānaṃ khayā anāsavaṃ cetovimuttiṃ
paññāvimuttiṃ diṭṭheva dhamme sacchikatvā upasampajja viharatīti iti attano ca
āsavānaṃ khayaṃ ñāṇaṃ diṭṭhekaṭṭhānaṃ catubhūmimupādāya yāva navannaṃ
arahantānaṃ āsavakkhayo odhiso sekkhānaṃ anodhiso arahantānaṃ. Tattha
cetovimutti dvīhi āsavehi anāsavā kāmāsavena ca bhavāsavena ca, paññāvimutti
dvīhi āsavehi anāsavā diṭṭhāsavena ca avijjāsavena ca, imāsaṃ dvinnaṃ
vimuttīnaṃ yathābhūtaṃ ñāṇaṃ, idaṃ vuccati āsavakkhaye ñāṇaṃ. Dasamaṃ
tathāgatabalaṃ.</p>
<p>
<a class="ms" id="p_27Pe_197"></a><a class="msdiv" id="msdiv20"></a>
<a class="sc" id="47"></a>Imesu dasasu balesu ṭhito tathāgato pañcavidhaṃ
sāsanaṃ deseti saṃkilesabhāgiyaṃ vāsanābhāgiyaṃ dassanabhāgiyaṃ bhāvanābhāgiyaṃ
asekkhabhāgiyaṃ. Tattha yo taṇhāsaṃkileso, imassa alobho nissaraṇaṃ. Yo
diṭṭhisaṃkileso, imassa amoho nissaraṇaṃ. Yo duccaritasaṃkileso, imassa tīṇi
kusalāni nissaraṇaṃ. Kiṃ nidānaṃ? Tīṇi imāni manoduccaritāni—  abhijjhā byāpādo
micchādiṭṭhi. Tattha abhijjhā manoduccaritaṃ kāyakammaṃ upaṭṭhapeti,
adinnādānaṃ sabbañca tadupanibbaddhaṃ vācākammaṃ upaṭṭhapeti, musāvādañca
sabbavitathaṃ sabbaṃ vācamabhāvaṃ sabbamakkhaṃ palāsaṃ abhijjhā akusalamūlanti,
sucarite sucaritaṃ musāvādā adinnādānā abhijjhāya cetanā, tattha byāpādo
manoduccaritaṃ kāyakammaṃ upaṭṭhapeti, pāṇātipātaṃ sabbañca metaṃ ākaḍḍhanaṃ
parikaḍḍhanaṃ nibbaddhaṃ rocanaṃ vācākammaṃ upaṭṭhapeti, pisuṇavācaṃ
pharusavācaṃ micchādiṭṭhi manoduccaritañca abhijjhaṃ byāpādaṃ micchādiṭṭhiṃ
payojeti, tassa yo koci micchādiṭṭhi cāgo rāgajo vā dosajo vā sabbaso
micchādiṭṭhi sambhūto iminā kāraṇena micchādiṭṭhiṃ upaṭṭhapeti,
kāmesumicchācāraṃ vacīkammaṃ upaṭṭhapeti samphappalāpaṃ. Imāni tīṇi duccaritāni
akusalamūlāni.</p>
<p>
<a class="ms" id="p_27Pe_198"></a><a class="sc" id="48"></a>Yā abhijjhā, so
lobho. Yo byāpādo, so doso. Yā micchādiṭṭhi, so moho. Tāni aṭṭha micchattāni
upaṭṭhapenti. Tesu gahitesu tīsu akusalamūlesu dasavidhaṃ akusalamūlaṃ
pāripūriṃ gacchati, tassa tividhassa duccaritasaṃkilesassa vāsanābhāgiyañca
suttaṃ nissaraṇaṃ. Tattha yo bahusito niddeso yathā lobho doso mohopi, tattha
asituṃ ettha lobho ussado tena kāraṇena tesu vā dhammesu lobho paññapiyati.
Tatthāyaṃ moho akusalaṃ moho ayaṃ avijjā, sā catubbidhā rūpe abhiniviṭṭhā,
rūpaṃ attato samanupassati, avijjāgato rūpavantaṃ attānaṃ, attani vā rūpaṃ,
rūpasmiṃ vā attānaṃ. Tattha katamaṃ padaṃ sakkāyadiṭṭhiyā ucchedaṃ vadati “taṃ
jīvaṃ taṃ sarīran”ti natthikadiṭṭhi adhiccasamuppannadiṭṭhi ca añño ca karoti,
añño paṭisaṃvediyati. Pacchimasaṭṭhikappānaṃ tīṇi padāni sakkāyadiṭṭhiyā
sassataṃ bhajanti “aññaṃ jīvaṃ aññaṃ sarīran”ti akiriyañca taṃ dukkhamicchato
ahetukā ca patanti anajjhābhāvo ca kammānaṃ sabbañca mānayi. Tattha “idameva
saccaṃ moghamaññan”ti saṃsārena suddhi ājīvakā chaḷāsīti paññapenti. Yathārūpe
sakkāyadiṭṭhiyā catuvatthukā, evaṃ pañcasu khandhesu vīsativatthukā
sakkāyadiṭṭhiyā sassataṃ bhajati. Aññājīvakā ca sassatavādike ca sīlabbataṃ
bhajanti parāmasanti iminā bhavissāmi devo vā devaññataro vā, ayaṃ
sīlabbataparāmāso. Tattha sakkāyadiṭṭhiyā so rūpaṃ attato samanupassati, “taṃ
jīvaṃ taṃ sarīram”iti taṃ kaṅkhati vicikicchati nādhimuccati nābhippasīdati
pubbante aparante pubbantāparante…pe…  iti vāsanābhāgiyesu ṭhitassa ayaṃ
upakkileso.</p>
<p>
<a class="ms" id="p_27Pe_199"></a><a class="msdiv" id="msdiv21"></a>
<a class="sc" id="49"></a>Tattha saddhindriyena sabbaṃ vicikicchitaṃ pajahati,
paññindriyena udayabbayaṃ passati, samādhindriyena cittaṃ ekodi karoti
vīriyindriyena ārabhati. So imehi pañcahi indriyehi saddhānusārī aveccappasāde
nirato anantariyaṃ samādhiṃ uppādeti. Indriyehi suddhehi dhammānusārī
appaccayatāya anantariyaṃ samādhiṃ uppādeti. So “idaṃ dukkhan”ti yathābhūtaṃ
pajānāti. Saccāni idaṃ dassanabhāgiyaṃ suttaṃ. Tassa pañcannaṃ orambhāgiyānaṃ
saṃyojanānaṃ tīṇi saṃyojanāni dassanapahātabbāni sabbena sabbaṃ pahīnāni dve
puggalakatāni. Tattha tīṇi akusalamūlāni bhāvanāpahātabbāni uparikkhittāni cha
bhave nibbattenti. Tattha tesu abhijjhāya ca byāpādesu tanukatesu cha bhavā
parikkhayā mariyādaṃ gacchanti, dve bhavā avasiṭṭhā. Tassa abhijjhā ca byāpādo
ca sabbena sabbaṃ parikkhīṇā honti. Eko bhavo avasiṭṭho hoti. So ca mānavasena
nibbatteti. Kiñcāpi ettha aññepi cattāro kilesā rūparāgo bhavarāgo avijjā
uddhaccaṃ ketusmimānabhūtā nappaṭibalā asmimānaṃ vinivattetuṃ, sabbepi te
asmimānassa pahānaṃ ārabhate. Khīṇesu na ca tesu idamuttaridassanabhūmiyaṃ
pañcasu sekkhapuggalesu tīsu ca paṭippannakesu dvīsu ca phalaṭṭhesu
bhāvanābhāgiyaṃ suttaṃ. Taduttari asekkhabhāgiyasuttaṃ, katthaci bhūmi
nipīḷiyati. Idañca pañcamaṃ suttaṃ. Tiṇṇaṃ puggalānaṃ desitaṃ puthujjanassa
sekkhassa asekkhassa saṃkilesabhāgiyaṃ vāsanābhāgiyaṃ. Puthujjanassa
dassanabhāgiyaṃ. Bhāvanābhāgiyaṃ pañcannaṃ sekkhānaṃ. Yaṃ paṭhamaniddiṭṭhaṃ
asekkhabhāgiyaṃ sabbesaṃ arahantānaṃ. Sā pana pañcavidhā sattavīsaākāre
pariyesitabbaṃ. Etesu tassa gatīnaṃ tato uttari. Tañca kho saṅkhepena paññāsāya
ākārehi sampatati, ye paññāsa ākārā sāsane niddiṭṭhā, te saṅkhipiyantā dasahi
ākārehi patanti. Ye ariyasaccaṃ nikkhepena ṭhite saṅkhipiyattā aṭṭhasu ākāresu
patanti. Catūsu ca sādhāraṇesu suttesu yā hārasampātassa bhūmi, te
saṅkhipiyantā pañcasu suttesu patanti. Saṃkilesabhāgiye vāsanābhāgiye
bhāvanābhāgiye nibbedhabhāgiye asekkhabhāgiye ca. Te saṅkhipiyantā catūsu
suttesu patanti. Saṃkilesabhāgiye vāsanābhāgiye nibbedhabhāgiye asekkhabhāgiye
ca. Te saṅkhipiyamānā tīsu suttesu patanti, puthujjanabhāgiye sekkhabhāgiye
asekkhabhāgiye ca. Te saṅkhipiyantā dvīsu suttesu patanti nibbedhabhāgiye ca
pubbayogabhāgiye ca. Yathā vuttaṃ bhagavatā dve atthavase sampassamānā
tathāgatā arahanto sammāsambuddhā dhammaṃ desenti suttaṃ geyyaṃ…pe…  satthā
pubbayogasamannāgate appakasirena maññamānā vasiyanti pubbayogā ca bhavissanti
santānaṃ maññamānādharāya. Tattha paññāvemattataṃ attano samanupassamānena
aṭṭhavidhe suttasaṅkhepe, yattha yattha sakkoti, tattha tattha yojetabbaṃ.
Tattha tattha yojetvā suttassa attho niddisitabbo. Na hi sati vedanā mano
dhāretvā sakkā yena kenaci suttassa attho yathābhūtaṃ niddisituṃ.</p>
<p class="endsection summary">
<a class="ms" id="p_27Pe_200"></a>
<a class="sc" id="50"></a>
Tattha purimakānaṃ suttānaṃ imā uddānagāthā</p>
<blockquote class="uddanagatha">
<p>
<a class="ms" id="p_27Pe_201"></a>
<a class="sc" id="51"></a>
Kāmandhā jālasañchannā,<br>
pañca nīvaraṇāni ca;<br>
Manopubbaṅgamā dhammā,<br>
mahānāmo ca sākiyo.<br>
</p>
<p>
<a class="ms" id="p_27Pe_202"></a>
<a class="sc" id="52"></a>
Uddhaṃ adho vippamutto,<br>
yañca sīlakimatthiyā;<br>
Yassa selūpamaṃ cittaṃ,<br>
upatissa pucchādikā.<br>
</p>
<p>
<a class="ms" id="p_27Pe_203"></a>
<a class="sc" id="53"></a>
Yassa kāyagatāsati,<br>
channaṃ tamoparāyaṇo;<br>
Na taṃ daḷhaṃ cetasikaṃ,<br>
ayaṃ lokotiādikaṃ.<br>
</p>
<p>
<a class="ms" id="p_27Pe_204"></a>
<a class="sc" id="54"></a>
Cattāro ceva puggalā,<br>
dadato puññaṃ pavaḍḍhitaṃ;<br>
Sotānugatadhammesu,<br>
imā tesaṃ uddānagāthā.<br>
</p>
</blockquote>
<p>
<a class="ms" id="p_27Pe_205"></a><a class="msdiv" id="msdiv22"></a>
<a class="sc" id="55"></a>Tattha katamā āṇatti?</p>
<blockquote class="gatha">
<p>
<a class="ms" id="p_27Pe_206"></a>
<a class="sc" id="56"></a>
“Sace bhāyatha dukkhassa,<br>
sace vo dukkhamappiyaṃ;<br>
Mākattha pāpakaṃ kammaṃ,<br>
āvi vā yadi vā raho”.<br>
</p>
</blockquote>
<p>
<a class="ms" id="p_27Pe_207"></a><a class="sc" id="57"></a>“Atīte, rādha, rūpe
anapekkho hohī”ti vitthārena kātabbā. “Sīlavantena, ānanda, puggalena sadā
karaṇīyā kintime avippaṭisāro assā”ti. Ayaṃ vuccati āṇatti.</p>
<p>
<a class="ms" id="p_27Pe_208"></a><a class="sc" id="58"></a>Tattha katamaṃ
phalaṃ?</p>
<blockquote class="gatha">
<p>
<a class="ms" id="p_27Pe_209"></a>
<a class="sc" id="59"></a>
“Dhammo have rakkhati dhammacāriṃ,<br>
Chattaṃ mahantaṃ yatha vassakāle;<br>
Esānisaṃso dhamme suciṇṇe,<br>
Na duggatiṃ gacchati dhammacārī”.<br>
</p>
</blockquote>
<p class="endsutta">
<a class="ms" id="p_27Pe_210"></a>
<a class="sc" id="60"></a>
Idaṃ phalaṃ.</p>
<p>
<a class="ms" id="p_27Pe_211"></a><a class="sc" id="61"></a>Tattha katamo
upāyo?</p>
<blockquote class="gatha">
<p>
<a class="ms" id="p_27Pe_212"></a>
<a class="sc" id="62"></a>
“Sabbe dhammā anattāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā”.<br>
</p>
</blockquote>
<p>
<a class="ms" id="p_27Pe_213"></a><a class="sc" id="63"></a>“Sattahaṅgehi
samannāgato kho, bhikkhu, api himavantaṃ pabbatarājānaṃ cāleyya, ko pana vādo
chavaṃ avijjaṃ sattakesu” veyyākaraṇaṃ kātabbaṃ. Ayaṃ upāyo.</p>
<p>
<a class="ms" id="p_27Pe_214"></a><a class="sc" id="64"></a>Tattha katamā
āṇatti ca phalañca?</p>
<blockquote class="gatha">
<p>
<a class="ms" id="p_27Pe_215"></a>
<a class="sc" id="65"></a>
Sace bhāyatha dukkhassa,<br>
sace vo dukkhamappiyaṃ;<br>
Mākattha pāpakaṃ kammaṃ,<br>
āvi vā yadi vā raho.<br>
</p>
<p>
<a class="ms" id="p_27Pe_216"></a>
<a class="sc" id="66"></a>
“Sace hi pāpakaṃ kammaṃ,<br>
karotha vā karissatha;<br>
Na vo dukkhā pamokkhātthi,<br>
upaccāpi palāyataṃ”.<br>
</p>
</blockquote>
<p>
<a class="ms" id="p_27Pe_217"></a><a class="sc" id="67"></a>Purimikāya gāthāya
āṇatti pacchimikāya phalaṃ. Sīle patiṭṭhāya dve dhammā bhāvetabbā yā ca
cittabhāvanā yā ca paññābhāvanā yā ca āṇatti rāgavirāgā ca phalaṃ.</p>
<p>
<a class="ms" id="p_27Pe_218"></a><a class="sc" id="68"></a>Tattha katamaṃ
phalañca upāyo ca?</p>
<blockquote class="gatha">
<p>
<a class="ms" id="p_27Pe_219"></a>
<a class="sc" id="69"></a>
“Sīle patiṭṭhāya naro sapañño,<br>
Cittaṃ paññañca bhāvayaṃ;<br>
Ātāpī nipako bhikkhu,<br>
So imaṃ vijaṭaye jaṭaṃ”.<br>
</p>
</blockquote>
<p>
<a class="ms" id="p_27Pe_220"></a><a class="sc" id="70"></a>Purimikāya
aḍḍhagāthāya upāyo, pacchimikāya aḍḍhagāthāya phalaṃ. Nandiyo sakko
isivutthapuririkāmaekarakkhe suttaṃ mūlato upādāya yāva chasu dhammesu. Uttari
pañcasu dhammesu yācayogo karaṇīyo, ayaṃ upāyo. Asahagatassa kāmāsavāpi cittaṃ
muccatīti. Sabbāsu chasu tīsu. Ayaṃ upāyo ca phalañca.</p>
<p>
<a class="ms" id="p_27Pe_221"></a><a class="sc" id="71"></a>Tattha katamā
āṇatti ca phalañca upāyo ca?</p>
<blockquote class="gatha">
<p>
<a class="ms" id="p_27Pe_222"></a>
<a class="sc" id="72"></a>
“Suññato lokaṃ avekkhassu,<br>
mogharāja sadā sato;<br>
Attānudiṭṭhiṃ uhacca,<br>
evaṃ maccutaro siyā”.<br>
</p>
</blockquote>
<p>
<a class="ms" id="p_27Pe_223"></a><a class="sc" id="73"></a>“Suññato lokaṃ
avekkhassu, mogharājā”ti āṇatti. “Sadā sato”ti upāyo. “Attānudiṭṭhiṃ uhacca,
evaṃ maccutaro siyā”ti phalaṃ. “Samādhiṃ, bhikkhave, bhāvetha, samāhito,
bhikkhave, bhikkhu rūpaṃ aniccanti pajānāti. Evaṃ passaṃ ariyasāvako
parimuccati jātiyāpi…pe…  upāyāsehipi idha tīṇipi”.</p>
<p>
<a class="ms" id="p_27Pe_224"></a><a class="msdiv" id="msdiv23"></a>
<a class="sc" id="74"></a>Tattha katamo assādo?</p>
<p>
<a class="ms" id="p_27Pe_225"></a><a class="sc" id="75"></a>Kāmaṃ
kāmayamānassa, tassa cetaṃ samijjhati. Ayaṃ assādo.</p>
<p>
<a class="ms" id="p_27Pe_226"></a><a class="sc" id="76"></a>“Dhammacariyā
samacariyā kusalacariyā hetūhi, brāhmaṇa, evamidhekacce sattā kāyassa bhedā
sugatiṃ saggaṃ lokaṃ upapajjanti”. Ayaṃ assādo.</p>
<p>
<a class="ms" id="p_27Pe_227"></a><a class="sc" id="77"></a>Tattha katamo
ādīnavo?</p>
<p>
<a class="ms" id="p_27Pe_228"></a><a class="sc" id="78"></a>Kāmesu ve haññate
sabbā mucceva—  ayaṃ ādīnavo. Pasenadisaṃyuttake sutte pabbatopamā—  ayaṃ
ādīnavo.</p>
<p>
<a class="ms" id="p_27Pe_229"></a><a class="sc" id="79"></a>Tattha katamaṃ
nissaraṇaṃ?</p>
<blockquote class="gatha">
<p>
<a class="ms" id="p_27Pe_230"></a>
<a class="sc" id="80"></a>
“Yo kāme parivajjeti,<br>
sappasseva padā siro;<br>
Somaṃ visattikaṃ loke,<br>
sato samativattati”.<br>
</p>
</blockquote>
<p>
<a class="ms" id="p_27Pe_231"></a><a class="sc" id="81"></a>Saṃyuttake suttaṃ
pāricchattako paṇḍupalāso sannipalāso—  idaṃ nissaraṇaṃ.</p>
<p>
<a class="ms" id="p_27Pe_232"></a><a class="sc" id="82"></a>Tattha katamo
assādo ca ādīnavo ca?</p>
<blockquote class="gatha">
<p>
<a class="ms" id="p_27Pe_233"></a>
<a class="sc" id="83"></a>
“Yāni karoti puriso,<br>
tāni attani passati;<br>
Kalyāṇakārī kalyāṇaṃ,<br>
pāpakārī ca pāpakaṃ”.<br>
</p>
</blockquote>
<p>
<a class="ms" id="p_27Pe_234"></a><a class="sc" id="84"></a>Tattha yaṃ pāpakārī
paccanubhoti ayaṃ assādo. Lābhālābhaaṭṭhakesu byākaraṇaṃ, tattha alābho ayaso
nindā dukkhaṃ, ayaṃ ādīnavo. Lābho yaso sukhaṃ pasaṃsā, ayaṃ assādo.</p>
<p>
<a class="ms" id="p_27Pe_235"></a><a class="sc" id="85"></a>Tattha katamaṃ
assādo ca nissaraṇañca?</p>
<blockquote class="gatha">
<p>
<a class="ms" id="p_27Pe_236"></a>
<a class="sc" id="86"></a>
“Sukho vipāko puññānaṃ,<br>
adhippāyo ca ijjhati;<br>
Khippañca paramaṃ santiṃ,<br>
nibbānamadhigacchatī”ti.<br>
</p>
</blockquote>
<p>
<a class="ms" id="p_27Pe_237"></a><a class="sc" id="87"></a>Yo ca vipāko
puññānaṃ yā ca adhippāyassa ijjhanā, ayaṃ assādo. Yaṃ khippañca paramaṃ santiṃ
nibbānamadhigacchati, idaṃ nissaraṇaṃ.</p>
<p>
<a class="ms" id="p_27Pe_238"></a><a class="sc" id="88"></a>Bāttiṃsāya ceva
mahāpurisalakkhaṇehi samannāgatassa mahāpurisassa dveyeva gatiyo honti, sace
agāraṃ ajjhāvasati, rājā hoti cakkavattī yāva abhivijinitvā ajjhāvasati ayaṃ
assādo. Sace agārasmā anagāriyaṃ pabbajati sabbena oghena nissaraṇaṃ ayaṃ
assādo ca nissaraṇañca.</p>
<p>
<a class="ms" id="p_27Pe_239"></a><a class="sc" id="89"></a>Tattha katamo
ādīnavo ca nissaraṇañca?</p>
<blockquote class="gatha">
<p>
<a class="ms" id="p_27Pe_240"></a>
<a class="sc" id="90"></a>
“Ādānassa bhayaṃ ñatvā,<br>
Jātimaraṇasambhavaṃ;<br>
Anādātuṃ nibbattati,<br>
Jātimaraṇasaṅkhayā”.<br>
</p>
</blockquote>
<p>
<a class="ms" id="p_27Pe_241"></a><a class="sc" id="91"></a>Purimikāya
aḍḍhagāthāya jātimaraṇasambhavo ādīnavo. Anādātuṃ nibbattati
jātimaraṇasaṅkhayāti nissaraṇaṃ.</p>
<p>
<a class="ms" id="p_27Pe_242"></a><a class="sc" id="92"></a>Kicchaṃ vatāyaṃ
loko āpanno yamidaṃ jāyate ca mīyate ca. Yāva kudassunāmassa dukkhassa anto
bhavissati parato vāti ettha yā uparikkhā, ayaṃ ādīnavo. Yo gedhaṃ ñatvā
abhinikkhamati yāva purāṇakāya rājadhāniyā, idaṃ nissaraṇaṃ. Ayaṃ ādīnavo ca
nissaraṇañca.</p>
<p>
<a class="ms" id="p_27Pe_243"></a><a class="sc" id="93"></a>Tattha katamo
assādo ca ādīnavo ca nissaraṇañca?</p>
<blockquote class="gatha">
<p>
<a class="ms" id="p_27Pe_244"></a>
<a class="sc" id="94"></a>
“Kāmā hi citrā vividhā manoramā,<br>
Virūparūpehi mathenti cittaṃ;<br>
Tasmā ahaṃ pabbajitomhi rāja,<br>
Apaṇṇakaṃ sāmaññameva seyyo”.<br>
</p>
</blockquote>
<p>
<a class="ms" id="p_27Pe_245"></a><a class="sc" id="95"></a>Yaṃ “kāmā hi citrā
vividhā manoramā”ti ayaṃ assādo. Yaṃ “virūparūpehi mathenti cittan”ti ayaṃ
ādīnavo. Yaṃ ahaṃ agārasmā pabbajitomhi rāja apaṇṇakaṃ sāmaññameva seyyoti idaṃ
nissaraṇaṃ.</p>
<p>
<a class="ms" id="p_27Pe_246"></a><a class="sc" id="96"></a>Balavaṃ
bālopamasuttaṃ yaṃ āsāya vā vedanīyaṃ kammaṃ gāhati, tathā cepi yaṃ yaṃ
pāpakammaṃ anubhoti, tattha dukkhavedanīyena kammena abhāvitakāyena ca yāva
parittacetaso ca ādīnavaṃ dasseti sukhavedanīyena kammena assādeti. Yaṃ
purāsadiso hoti. Bhāvitacitto bhāvitakāyo bhāvitapañño mahānāmo aparittacetaso,
idaṃ nissaraṇaṃ.</p>
<p>
<a class="ms" id="p_27Pe_247"></a><a class="msdiv" id="msdiv24"></a>
<a class="sc" id="97"></a>Tattha katamaṃ lokikaṃ suttaṃ?</p>
<blockquote class="gatha">
<p>
<a class="ms" id="p_27Pe_248"></a>
<a class="sc" id="98"></a>
“Na hi pāpaṃ kataṃ kammaṃ,<br>
Sajjukhīraṃva muccati;<br>
Ḍahantaṃ bālamanveti,<br>
Bhasmacchannova pāvako”.<br>
</p>
</blockquote>
<p>
<a class="ms" id="p_27Pe_249"></a><a class="sc" id="99"></a>Cattāri
agatigamanāni, idaṃ lokikaṃ suttaṃ.</p>
<p>
<a class="ms" id="p_27Pe_250"></a><a class="sc" id="100"></a>Tattha katamaṃ
lokuttaraṃ suttaṃ?</p>
<blockquote class="gatha">
<p>
<a class="ms" id="p_27Pe_251"></a>
<a class="sc" id="101"></a>
“Yassindriyāni samathaṅgatāni,<br>
Assā yathā sārathinā sudantā;<br>
Pahīnamānassa anāsavassa,<br>
Devāpi tassa pihayanti tādino”ti.<br>
</p>
</blockquote>
<p>
<a class="ms" id="p_27Pe_252"></a><a class="sc" id="102"></a>“Ariyaṃ vo,
bhikkhave, sammāsamādhiṃ desessāmī”ti idaṃ lokuttaraṃ suttaṃ.</p>
<p>
<a class="ms" id="p_27Pe_253"></a><a class="sc" id="103"></a>Tattha katamaṃ
lokikaṃ lokuttarañca suttaṃ?</p>
<blockquote class="gatha">
<p>
<a class="ms" id="p_27Pe_254"></a>
<a class="sc" id="104"></a>
“Sattiyā viya omaṭṭho,<br>
dayhamānova matthake;<br>
Kāmarāgappahānāya,<br>
sato bhikkhu paribbaje”.<br>
</p>
<p>
<a class="ms" id="p_27Pe_255"></a>
<a class="sc" id="105"></a>
“Sattiyā viya omaṭṭho,<br>
Dayhamānova matthake”ti lokikaṃ;<br>
“Kāmarāgappahānāya,<br>
Sato bhikkhu paribbaje”ti lokuttaraṃ.<br>
</p>
</blockquote>
<p>
<a class="ms" id="p_27Pe_256"></a><a class="sc" id="106"></a>Kabaḷīkāre āhāre
atthi chandoti lokikaṃ. Natthi chandoti lokuttaraṃ suttaṃ.</p>
<p>
<a class="ms" id="p_27Pe_257"></a><a class="sc" id="107"></a>Tattha katamaṃ
kammaṃ?</p>
<blockquote class="gatha">
<p>
<a class="ms" id="p_27Pe_258"></a>
<a class="sc" id="108"></a>
“Yo pāṇamatipāteti,<br>
musāvādañca bhāsati;<br>
Loke adinnaṃ ādiyati,<br>
paradārañca gacchati.<br>
</p>
<p>
<a class="ms" id="p_27Pe_259"></a>
<a class="sc" id="109"></a>
Surāmerayapānañca,<br>
yo naro anuyuñjati;<br>
Appahāya pañca verāni,<br>
dussīlo iti vuccati”.<br>
</p>
</blockquote>
<p>
<a class="ms" id="p_27Pe_260"></a><a class="sc" id="110"></a>Tīṇimāni,
bhikkhave, duccaritāni. Idaṃ kammaṃ.</p>
<p>
<a class="ms" id="p_27Pe_261"></a><a class="sc" id="111"></a>Tattha katamo
vipāko?</p>
<p>
<a class="ms" id="p_27Pe_262"></a><a class="sc" id="112"></a>Saṭṭhivassasahassāni,
yathārūpī vipaccagā.</p>
<p>
<a class="ms" id="p_27Pe_263"></a><a class="sc" id="113"></a>“Diṭṭhā mayā,
bhikkhave, cha phassāyatanikā nāma nirayā. Diṭṭhā mayā, bhikkhave, cha
phassāyatanikā nāma saggā”. Ayaṃ vipāko.</p>
<p>
<a class="ms" id="p_27Pe_264"></a><a class="sc" id="114"></a>Tattha katamaṃ
kammañca vipāko ca?</p>
<blockquote class="gatha">
<p>
<a class="ms" id="p_27Pe_265"></a>
<a class="sc" id="115"></a>
“Ayasāva malaṃ samuṭṭhitaṃ,<br>
Tatuṭṭhāya tameva khādati;<br>
Evaṃ atidhonacārinaṃ,<br>
Sāni kammāni nayanti duggatiṃ”.<br>
</p>
</blockquote>
<p>
<a class="ms" id="p_27Pe_266"></a><a class="sc" id="116"></a>Ayasāva malaṃ
samuṭṭhitaṃ, yāva sāni kammānīti idaṃ kammaṃ. Nayanti duggatinti vipāko.</p>
<p>
<a class="ms" id="p_27Pe_267"></a><a class="sc" id="117"></a>Catūsu
sammāpaṭipajjamāno mātari pitari tathāgate tathāgatasāvake yā sammāpaṭipatti,
idaṃ kammaṃ. Yaṃ devesu upapajjati, ayaṃ vipāko. Idaṃ kammañca vipāko ca.</p>
<p>
<a class="ms" id="p_27Pe_268"></a><a class="msdiv" id="msdiv25"></a>
<a class="sc" id="118"></a>Tattha katamaṃ niddiṭṭhaṃ suttaṃ?</p>
<blockquote class="gatha">
<p>
<a class="ms" id="p_27Pe_269"></a>
<a class="sc" id="119"></a>
“Nelaṅgo setapacchādo,<br>
ekāro vattatī ratho;<br>
Anīghaṃ passa āyantaṃ,<br>
chinnasotaṃ abandhanaṃ;<br>
Yaṃ vā cittaṃ samaṇesu,<br>
cittāgahapati dissati”.<br>
</p>
</blockquote>
<p>
<a class="ms" id="p_27Pe_270"></a><a class="sc" id="120"></a>Evaṃ imāya gāthāya
niddiṭṭho attho.</p>
<p>
<a class="ms" id="p_27Pe_271"></a><a class="sc" id="121"></a>Gopālakopame
ekādasa padāni. Evaṃ kho, bhikkhave, bhikkhu rūpaññū hoti. Yā ca atirekapūjāya
pūjetā hotīti. Imāni ekādasa padāni yathābhāsitāni niddiṭṭho attho.</p>
<p>
<a class="ms" id="p_27Pe_272"></a><a class="sc" id="122"></a>Tattha katamo
aniddiṭṭho attho?</p>
<blockquote class="gatha">
<p>
<a class="ms" id="p_27Pe_273"></a>
<a class="sc" id="123"></a>
“Sukho viveko tuṭṭhassa,<br>
sutadhammassa passato;<br>
Abyāpajjaṃ sukhaṃ loke,<br>
pāṇabhūtesu saṃyamoti.<br>
</p>
<p>
<a class="ms" id="p_27Pe_274"></a>
<a class="sc" id="124"></a>
Sukhā virāgatā loke,<br>
kāmānaṃ samatikkamo;<br>
Asmimānassa yo vinayo,<br>
etaṃ ve paramaṃ sukhanti”.<br>
</p>
</blockquote>
<p>
<a class="ms" id="p_27Pe_275"></a><a class="sc" id="125"></a>Idaṃ aniddiṭṭhaṃ.
Aṭṭha mahāpurisavitakkā. Idaṃ aniddiṭṭhaṃ.</p>
<p>
<a class="ms" id="p_27Pe_276"></a><a class="sc" id="126"></a>Tattha katamaṃ
niddiṭṭhañca aniddiṭṭhañca?</p>
<blockquote class="gatha">
<p>
<a class="ms" id="p_27Pe_277"></a>
<a class="sc" id="127"></a>
“Pasannanetto sumukho,<br>
brahā uju patāpavā;<br>
Majjhe samaṇasaṃghassa,<br>
ādiccova virocasi”.<br>
</p>
</blockquote>
<p>
<a class="ms" id="p_27Pe_278"></a><a class="sc" id="128"></a>Pasannanetto yāva
ādiccova virocasīti niddiṭṭho. Pasannanetto yo bhagavā kathañca pana
pasannanettatā, kathaṃ sumukhatā, kathaṃ brahakāyatā, kathaṃ ujukatā, kathaṃ
patāpavatā, kathaṃ virocatāti aniddiṭṭho. Pheṇapiṇḍopamaṃ veyyākaraṇaṃ yathā
pheṇapiṇḍo evaṃ rūpaṃ yathā pubbuḷo evaṃ vedanā māyā viññāṇaṃ pañcakkhandhā
pañcahi upamāhi niddiṭṭhā. Kena kāraṇena pheṇapiṇḍopamaṃ rūpaṃ sabbañca
cakkhuviññeyyaṃ yaṃ vā catūhi āyatanehi? Kathaṃ vedanā pubbuḷūpamā? Katarā ca
sā vedanā sukhā dukkhā adukkhamasukhā? Evamesā aniddiṭṭhā. Evaṃ niddiṭṭhañca
aniddiṭṭhañca.</p>
<p>
<a class="ms" id="p_27Pe_279"></a><a class="msdiv" id="msdiv26"></a>
<a class="sc" id="129"></a>Tattha katamaṃ ñāṇaṃ?</p>
<blockquote class="gatha">
<p>
<a class="ms" id="p_27Pe_280"></a>
<a class="sc" id="130"></a>
“Paññā hi seṭṭhā lokasmiṃ,<br>
yāyaṃ nibbedhagāminī;<br>
Yāya sammā pajānāti,<br>
jātimaraṇasaṅkhayaṃ”.<br>
</p>
</blockquote>
<p>
<a class="ms" id="p_27Pe_281"></a><a class="sc" id="131"></a>Tīṇimāni indriyāni
anaññātaññassāmītindriyaṃ aññindriyaṃ aññātāvindriyaṃ, idaṃ ñāṇaṃ.</p>
<p>
<a class="ms" id="p_27Pe_282"></a><a class="sc" id="132"></a>Tattha katamaṃ
neyyaṃ?</p>
<blockquote class="gatha">
<p>
<a class="ms" id="p_27Pe_283"></a>
<a class="sc" id="133"></a>
“Kāmesu sattā kāmasaṅgasattā,<br>
Saṃyojane vajjamapassamānā;<br>
Na hi jātu saṃyojanasaṅgasattā,<br>
Oghaṃ tareyyuṃ vipulaṃ mahantaṃ”.<br>
</p>
</blockquote>
<p>
<a class="ms" id="p_27Pe_284"></a><a class="sc" id="134"></a>Catūhi aṅgehi
samannāgatā kāyassa bhedā devesu uppajjanti. Udāne kāpiyaṃ suttaṃ
apaṇṇakapasādanīyaṃ—  idaṃ neyyaṃ.</p>
<p>
<a class="ms" id="p_27Pe_285"></a><a class="sc" id="135"></a>Tattha katamaṃ
ñāṇañca neyyañca?</p>
<blockquote class="gatha">
<p>
<a class="ms" id="p_27Pe_286"></a>
<a class="sc" id="136"></a>
“Sabbe dhammā anattāti,<br>
yadā paññāya passati;<br>
Atha nibbindati dukkhe,<br>
esa maggo visuddhiyā”.<br>
</p>
</blockquote>
<p>
<a class="ms" id="p_27Pe_287"></a><a class="sc" id="137"></a>Yadā passatīti
ñāṇaṃ. Yo sabbadhamme anattākārena upaṭṭhapeti idaṃ neyyaṃ.</p>
<p>
<a class="ms" id="p_27Pe_288"></a><a class="sc" id="138"></a>Cattāri
ariyasaccāni, tattha tīṇi neyyāni maggasaccaṃ sīlakkhandho ca paññākkhandho ca,
idaṃ ñāṇañca neyyañca.</p>
<p>
<a class="ms" id="p_27Pe_289"></a><a class="msdiv" id="msdiv27"></a>
<a class="sc" id="139"></a>Tattha katamaṃ dassanaṃ?</p>
<blockquote class="gatha">
<p>
<a class="ms" id="p_27Pe_290"></a>
<a class="sc" id="140"></a>
“Eseva maggo natthañño,<br>
Dassanassa visuddhiyā;<br>
Etañhi tumhe paṭipajjatha,<br>
Mārassetaṃ pamohanaṃ”.<br>
</p>
</blockquote>
<p>
<a class="ms" id="p_27Pe_291"></a><a class="sc" id="141"></a>Catūhi aṅgehi
samannāgato ariyasāvako attanāva attānaṃ byākareyya “khīṇanirayomhi yāva
sotāpannohamasmi avinipātadhammo niyato sambodhiparāyaṇo”ti. Idaṃ dassanaṃ.
</p>
<p>
<a class="ms" id="p_27Pe_292"></a><a class="sc" id="142"></a>Tattha katamā
bhāvanā?</p>
<blockquote class="gatha">
<p>
<a class="ms" id="p_27Pe_293"></a>
<a class="sc" id="143"></a>
“Yassindriyāni subhāvitāni,<br>
Ajjhattaṃ bahiddhā ca sabbaloke;<br>
So puggalo mati ca rūpasaññī,<br>
Sumohagatā na jānāti”.<br>
</p>
</blockquote>
<p>
<a class="ms" id="p_27Pe_294"></a><a class="sc" id="144"></a>Cattāri
dhammapadāni—  anabhijjhā abyāpādo sammāsati sammāsamādhi. Ayaṃ bhāvanā.</p>
<p>
<a class="ms" id="p_27Pe_295"></a><a class="sc" id="145"></a>Tattha katamaṃ
dassanañca bhāvanā ca?</p>
<blockquote class="gatha">
<p>
<a class="ms" id="p_27Pe_296"></a>
<a class="sc" id="146"></a>
“Vacasā manasātha kammunā ca,<br>
Aviruddho sammā viditvā dhammaṃ;<br>
Nibbānapadābhipatthayāno,<br>
Sammā so loke paribbajeyya”.<br>
</p>
</blockquote>
<p>
<a class="ms" id="p_27Pe_297"></a><a class="sc" id="147"></a>Sotāpattiphalaṃ
sacchikātukāmena katame dhammā manasikātabbā, bhagavā āha pañcupādānakkhandhā.
Idaṃ dassanañca bhāvanā ca.</p>
<p>
<a class="ms" id="p_27Pe_298"></a><a class="msdiv" id="msdiv28"></a>
<a class="sc" id="148"></a>Tattha katame vipākadhammadhammā?</p>
<p>
<a class="ms" id="p_27Pe_299"></a><a class="sc" id="149"></a>Yāni karoti
purisoti vitthāro. Tīṇimāni, bhikkhave, sucaritāni. Ime vipākadhammadhammā.
</p>
<p>
<a class="ms" id="p_27Pe_300"></a><a class="sc" id="150"></a>Tattha katame
navipākadhammadhammā?</p>
<blockquote class="gatha">
<p>
<a class="ms" id="p_27Pe_301"></a>
<a class="sc" id="151"></a>
“Rūpaṃ vedayitaṃ saññā,<br>
Viññāṇaṃ yā ceva cetanā;<br>
Nesohamasmi na meso attā,<br>
Iti diṭṭho virajjati”.<br>
</p>
</blockquote>
<p>
<a class="ms" id="p_27Pe_302"></a><a class="sc" id="152"></a>Pañcime,
bhikkhave, khandhā—  ime navipākadhammadhammā.</p>
<p>
<a class="ms" id="p_27Pe_303"></a><a class="sc" id="153"></a>Tattha katamo
nevavipāko navipākadhammadhammo?</p>
<blockquote class="gatha">
<p>
<a class="ms" id="p_27Pe_304"></a>
<a class="sc" id="154"></a>
“Ye evaṃ paṭipajjanti,<br>
nayaṃ buddhena desitaṃ;<br>
Te dukkhassantaṃ karissanti,<br>
satthusāsanakārakā”ti.<br>
</p>
</blockquote>
<p>
<a class="ms" id="p_27Pe_305"></a><a class="sc" id="155"></a>Iti yā ca
sammāpaṭipatti yo ca nirodho, ubhayametaṃ nevavipāko navipākadhammo.
Brahmacariyaṃ vo, bhikkhave, desessāmi, brahmacariyaphalāni ca brahmacariyañca
ariyo aṭṭhaṅgiko maggo brahmacariyaphalāni sotāpattiphalaṃ yāva arahattaṃ.</p>
<p>
<a class="ms" id="p_27Pe_306"></a><a class="msdiv" id="msdiv29"></a>
<a class="sc" id="156"></a>Tattha katamaṃ sakavacanaṃ?</p>
<blockquote class="gatha">
<p>
<a class="ms" id="p_27Pe_307"></a>
<a class="sc" id="157"></a>
“Sabbapāpassa akaraṇaṃ,<br>
kusalassa upasampadā;<br>
Sacittapariyodāpanaṃ,<br>
etaṃ buddhāna sāsanaṃ”.<br>
</p>
</blockquote>
<p>
<a class="ms" id="p_27Pe_308"></a><a class="sc" id="158"></a>Tīṇimāni,
bhikkhave, vimokkhamukhāni. Idaṃ sakavacanaṃ.</p>
<p>
<a class="ms" id="p_27Pe_309"></a><a class="sc" id="159"></a>Tattha katamaṃ
paravacanaṃ?</p>
<blockquote class="gatha">
<p>
<a class="ms" id="p_27Pe_310"></a>
<a class="sc" id="160"></a>
“Natthi puttasamaṃ pemaṃ,<br>
Natthi goṇasamitaṃ dhanaṃ;<br>
Natthi sūriyasamā ābhā,<br>
Samuddaparamā sarā”.<br>
</p>
</blockquote>
<p>
<a class="ms" id="p_27Pe_311"></a><a class="sc" id="161"></a>Hetunā mārisā
kosiyā subhāsitena saṅgāmavijayo sopi nāma, bhikkhave, sakko devānamindo sakaṃ
phalaṃ paribhuñjamānoti vitthārena kātabbaṃ. Idaṃ paravacanaṃ.</p>
<p>
<a class="ms" id="p_27Pe_312"></a><a class="sc" id="162"></a>Tattha katamaṃ
sakavacanañca paravacanañca?</p>
<blockquote class="gatha">
<p>
<a class="ms" id="p_27Pe_313"></a>
<a class="sc" id="163"></a>
“Yaṃ pattaṃ yañca pattabbaṃ,<br>
Ubhayametaṃ rajānukiṇṇaṃ;<br>
Ye evaṃvādino natthi,<br>
Tesaṃ kāmesu doso”ti.<br>
</p>
</blockquote>
<p>
<a class="ms" id="p_27Pe_314"></a><a class="sc" id="164"></a>Idaṃ paravacanaṃ.
Ye ca kho te ubho ante anupagamma vaṭṭaṃ tesaṃ natthi paññāpanāya. Idaṃ
sakavacanaṃ.</p>
<blockquote class="gatha">
<p>
<a class="ms" id="p_27Pe_315"></a>
<a class="sc" id="165"></a>
“Nandati puttehi puttimā,<br>
Gomā gohi tatheva nandati;<br>
Upadhī hi narassa nandanā,<br>
Na hi so nandati yo nirūpadhī”ti—  paravacanaṃ.<br>
</p>
<p>
<a class="ms" id="p_27Pe_316"></a>
<a class="sc" id="166"></a>
“Socati puttehi puttimā,<br>
Gomā gohi tatheva socati;<br>
Upadhī hi narassa socanā,<br>
Na hi so socati yo nirūpadhī”ti—  sakavacanaṃ.<br>
</p>
</blockquote>
<p class="endsutta">
<a class="ms" id="p_27Pe_317"></a>
<a class="sc" id="167"></a>
Idaṃ sakavacanaṃ paravacanañca.</p>
<p>
<a class="ms" id="p_27Pe_318"></a><a class="msdiv" id="msdiv30"></a>
<a class="sc" id="168"></a>Tattha katamaṃ sattādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_319"></a>
<a class="sc" id="169"></a>
“Ye keci bhūtā bhavissanti ye vāpi,<br>
Sabbe gamissanti pahāya dehaṃ;<br>
Taṃ sabbajāniṃ kusalo viditvā,<br>
Dhamme ṭhito brahmacariyaṃ careyya”.<br>
</p>
</blockquote>
<p>
<a class="ms" id="p_27Pe_320"></a><a class="sc" id="170"></a>Tayome, bhikkhave,
satthāro, tathāgato arahaṃ sekkho paṭipado. Idaṃ sattādhiṭṭhānaṃ.</p>
<p>
<a class="ms" id="p_27Pe_321"></a><a class="sc" id="171"></a>Tattha katamaṃ
dhammādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_322"></a>
<a class="sc" id="172"></a>
“Yañca kāmasukhaṃ loke,<br>
yañcidaṃ diviyaṃ sukhaṃ;<br>
Taṇhakkhayasukhassete,<br>
kalaṃ nāgghanti soḷasiṃ”.<br>
</p>
</blockquote>
<p>
<a class="ms" id="p_27Pe_323"></a><a class="sc" id="173"></a>Sattime,
bhikkhave, bojjhaṅgā, idaṃ dhammādhiṭṭhānaṃ.</p>
<p>
<a class="ms" id="p_27Pe_324"></a><a class="sc" id="174"></a>Tattha katamaṃ
sattādhiṭṭhānañca dhammādhiṭṭhānañca? Duddasamantaṃ saccaṃ duddaso paṭivedho
bālehi, jānato passato natthi nandīti vadāmi. Duddasamantaṃ saccaṃ duddaso
paṭivedho bālehīti dhammādhiṭṭhānaṃ. Jānato passato natthi nandīti
sattādhiṭṭhānaṃ. Dārukkhandhopamaṃ gaṅgāya tīriyā orimañca tīraṃ pārimañca
tīraṃ thale vā na ca ussīdanaṃ, majjhe ca na saṃsīdanaṃ manussaggāho ca
amanussaggāho ca antopūtibhāvo ca, idaṃ dhammādhiṭṭhānaṃ. Evaṃ pana bhikkhu
nibbānaninno bhavissati nibbānaparāyaṇoti sattādhiṭṭhānaṃ. Idaṃ
sattādhiṭṭhānañca dhammādhiṭṭhānañca.</p>
<p>
<a class="ms" id="p_27Pe_325"></a><a class="sc" id="175"></a>Tattha katamo
thavo?</p>
<blockquote class="gatha">
<p>
<a class="ms" id="p_27Pe_326"></a>
<a class="sc" id="176"></a>
“Maggānaṭṭhaṅgiko seṭṭho,<br>
saccānaṃ caturo padā;<br>
Virāgo seṭṭho dhammānaṃ,<br>
dvipadānañca cakkhumā”.<br>
</p>
</blockquote>
<p>
<a class="ms" id="p_27Pe_327"></a><a class="sc" id="177"></a>Tīṇimāni,
bhikkhave, aggāni—  buddho sattānaṃ, virāgo dhammānaṃ, saṃgho gaṇānaṃ. Ayaṃ
thavo.</p>
<p>
<a class="ms" id="p_27Pe_328"></a><a class="msdiv" id="msdiv31"></a>
<a class="sc" id="178"></a>Tattha katamaṃ anuññātaṃ?</p>
<blockquote class="gatha">
<p>
<a class="ms" id="p_27Pe_329"></a>
<a class="sc" id="179"></a>
“Kāyena saṃvaro sādhu,<br>
sādhu vācāya saṃvaro;<br>
Manasā saṃvaro sādhu,<br>
sādhu sabbattha saṃvuto;<br>
Sabbattha saṃvuto bhikkhu,<br>
sabbadukkhā pamuccati”.<br>
</p>
</blockquote>
<p class="endsutta">
<a class="ms" id="p_27Pe_330"></a>
<a class="sc" id="180"></a>
Idaṃ bhagavatā anuññātaṃ.</p>
<p>
<a class="ms" id="p_27Pe_331"></a><a class="sc" id="181"></a>Tīṇimāni,
bhikkhave, karaṇīyāni—  kāyasucaritaṃ vacīsucaritaṃ manosucaritaṃ. Idaṃ
anuññātaṃ.</p>
<p>
<a class="ms" id="p_27Pe_332"></a><a class="sc" id="182"></a>Tattha katamaṃ
paṭikkhittaṃ?</p>
<p>
<a class="ms" id="p_27Pe_333"></a><a class="sc" id="183"></a>Natthi puttasamaṃ
pemaṃ. Vitthāro idaṃ paṭikkhittaṃ.</p>
<p>
<a class="ms" id="p_27Pe_334"></a><a class="sc" id="184"></a>Tīṇimāni,
bhikkhave, akaraṇīyāni sayaṃ abhiññāya desitāni. Katamāni tīṇi? Kāyaduccaritaṃ
vacīduccaritaṃ manoduccaritaṃ. Idaṃ paṭikkhittaṃ.</p>
<p>
<a class="ms" id="p_27Pe_335"></a><a class="sc" id="185"></a>Tattha katamaṃ
anuññātañca paṭikkhittañca?</p>
<blockquote class="gatha">
<p>
<a class="ms" id="p_27Pe_336"></a>
<a class="sc" id="186"></a>
“Kāyena kusalaṃ kare,<br>
assa kāyena saṃvuto;<br>
Kāyaduccaritaṃ hitvā,<br>
kāyasucaritaṃ care”.<br>
</p>
</blockquote>
<p>
<a class="ms" id="p_27Pe_337"></a><a class="sc" id="187"></a>Dvīhi
paṭhamapadehi catutthena ca padena anujānāti. Kāyaduccaritaṃ hitvāti tatiyena
padena paṭikkhittanti. Mahāvibhaṅgo aciratapānādo.</p>
<p class="endsection summary">
<a class="ms" id="p_27Pe_338"></a>
<a class="sc" id="188"></a>
Tatthimā uddānagāthā</p>
<blockquote class="uddanagatha">
<p>
<a class="ms" id="p_27Pe_339"></a>
<a class="sc" id="189"></a>
Sace bhāyasi dukkhassa,<br>
mābhinandi anāgataṃ;<br>
Vassakāle yathā chattaṃ,<br>
kusalāni kamatthake.<br>
</p>
<p>
<a class="ms" id="p_27Pe_340"></a>
<a class="sc" id="190"></a>
Sabbe dhammā anattāti,<br>
samāgataṃ vicālaye;<br>
Na vo dukkhā pamokkhātthi,<br>
samatho ca vipassanā.<br>
</p>
<p>
<a class="ms" id="p_27Pe_341"></a>
<a class="sc" id="191"></a>
Kāmacchandaṃ upādāya,<br>
yo so vitakkehi khajjati;<br>
Subhāvitatte bojjhaṅge,<br>
so imaṃ vijaṭaye jaṭaṃ.<br>
</p>
<p>
<a class="ms" id="p_27Pe_342"></a>
<a class="sc" id="192"></a>
Suññato lokaṃ avekkhassu,<br>
samādhibhāvi bhāvase;<br>
Kāmaṃ kāmayamānassa,<br>
dhammacariyāya sugatiṃ.<br>
</p>
<p>
<a class="ms" id="p_27Pe_343"></a>
<a class="sc" id="193"></a>
Haññate sabbā mucceva,<br>
nippoṭhento catuddisā;<br>
Yo kāme parivajjeti,<br>
pārichattopameva ca.<br>
</p>
<p>
<a class="ms" id="p_27Pe_344"></a>
<a class="sc" id="194"></a>
Yāni karoti puriso,<br>
lokadhammā pakāsitā;<br>
Sukho vipāko puññānaṃ,<br>
tatiyaṃ aññaṃ na vijjati.<br>
</p>
<p>
<a class="ms" id="p_27Pe_345"></a>
<a class="sc" id="195"></a>
Ādānassa bhayaṃ ñatvā,<br>
jāyate jīyatepi ca;<br>
Kāmā hi citrā vividhā,<br>
atha loṇasallopamaṃ.<br>
</p>
<p>
<a class="ms" id="p_27Pe_346"></a>
<a class="sc" id="196"></a>
Na hi pāpaṃ kataṃ kammaṃ,<br>
Agatīhi ca gacchati;<br>
Yassindriyāni samathaṅgatāni,<br>
Tatheva pañcañāṇiko.<br>
</p>
<p>
<a class="ms" id="p_27Pe_347"></a>
<a class="sc" id="197"></a>
Sattiyā viya omaṭṭho,<br>
viññāṇañca patiṭṭhitā;<br>
Yo pāṇamatipāteti,<br>
tīṇi duccaritāni ca.<br>
</p>
<p>
<a class="ms" id="p_27Pe_348"></a>
<a class="sc" id="198"></a>
Saṭṭhivassasahassāni,<br>
Khaṇaṃ laddhāna dullabhaṃ;<br>
Ayasāva malaṃ samuṭṭhitaṃ,<br>
Catūsu paṭipattisu.<br>
</p>
<p>
<a class="ms" id="p_27Pe_349"></a>
<a class="sc" id="199"></a>
Nelaṅgo setapacchādo,<br>
atha gopālakopamaṃ;<br>
Sukho viveko tuṭṭhassa,<br>
vitakkā ca sudesitā.<br>
</p>
<p>
<a class="ms" id="p_27Pe_350"></a>
<a class="sc" id="200"></a>
Pheṇapiṇḍopamaṃ rūpaṃ,<br>
brahā uju patāpavā;<br>
Paññā hi seṭṭhā lokasmiṃ,<br>
anaññā tīṇi indriyāni.<br>
</p>
<p>
<a class="ms" id="p_27Pe_351"></a>
<a class="sc" id="201"></a>
Kāmesu sattā kāmasaṅgasattā,<br>
Atha vaṇṇo rahassavā;<br>
Sabbe dhammā anattāti,<br>
Ariyasaccañca desitaṃ.<br>
</p>
<p>
<a class="ms" id="p_27Pe_352"></a>
<a class="sc" id="202"></a>
Eseva maggo natthañño,<br>
Sotāpannoti byākare;<br>
Yassindriyāni subhāvitāni,<br>
Atha dhammapadehi ca.<br>
</p>
<p>
<a class="ms" id="p_27Pe_353"></a>
<a class="sc" id="203"></a>
Vacasā manasā ceva,<br>
pañcakkhandhā aniccato;<br>
Yāni karoti puriso,<br>
tīṇi sucaritāni ca.<br>
</p>
<p>
<a class="ms" id="p_27Pe_354"></a>
<a class="sc" id="204"></a>
Rūpaṃ vedayitaṃ saññā,<br>
pañcakkhandhā pakāsitā;<br>
Yo evaṃ paṭipajjati,<br>
brahmā ceva phalāni ca.<br>
</p>
<p>
<a class="ms" id="p_27Pe_355"></a>
<a class="sc" id="205"></a>
Sabbapāpassa akaraṇaṃ,<br>
vimokkhā taṃ hi desitā;<br>
Natthi puttasamaṃ pemaṃ,<br>
devānaṃ asurāna ca.<br>
</p>
<p>
<a class="ms" id="p_27Pe_356"></a>
<a class="sc" id="206"></a>
Yaṃ pattaṃ yañca pattabbaṃ,<br>
nandati socati niccaṃ;<br>
Ye keci bhūtā bhavissanti,<br>
satthāro ca pakāsitā.<br>
</p>
<p>
<a class="ms" id="p_27Pe_357"></a>
<a class="sc" id="207"></a>
Yañca kāmasukhaṃ loke,<br>
bojjhaṅgā ca sudesitā;<br>
Maggānaṭṭhaṅgiko seṭṭho,<br>
tayo ca aggapattiyo.<br>
</p>
<p>
<a class="ms" id="p_27Pe_358"></a>
<a class="sc" id="208"></a>
Kāyena saṃvaro sādhu,<br>
karaṇīyañca desitaṃ;<br>
Natthi attasamaṃ pemaṃ,<br>
ariyā tīṇi ca desitā.<br>
</p>
<p>
<a class="ms" id="p_27Pe_359"></a>
<a class="sc" id="209"></a>
Kāyena kusalaṃ abhirato,<br>
Vinayañca kāmasukhaṃ loke;<br>
Bojjhaṅgā ca sudesitā,<br>
Duddasaṃ anataṃ ceva parāparaṃ ca.<br>
</p>
</blockquote>
<p class="endsutta">
<a class="ms" id="p_27Pe_360"></a>
<a class="sc" id="210"></a>
Peṭakopadese sāsanappaṭṭhānaṃ nāma dutiyabhūmi samattā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>