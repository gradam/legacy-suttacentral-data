<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="pe3">
<article>
<div class="hgroup">
<p class="division">Peṭakopadesa</p>
<h1>Suttādhiṭṭhānatatiyabhūmi</h1>
</div>
<p>
<a class="ms" id="p_27Pe_361"></a><a class="msdiv" id="msdiv32"></a>
<a class="sc" id="1"></a>Tattha katamaṃ suttādhiṭṭhānaṃ?</p>
<p>
<a class="ms" id="p_27Pe_362"></a><a class="sc" id="2"></a>Lobhādhiṭṭhānaṃ
dosādhiṭṭhānaṃ mohādhiṭṭhānaṃ alobhādhiṭṭhānaṃ adosādhiṭṭhānaṃ amohādhiṭṭhānaṃ
kāyakammādhiṭṭhānaṃ vācākammādhiṭṭhānaṃ manokammādhiṭṭhānaṃ
saddhindriyādhiṭṭhānaṃ vīriyindriyādhiṭṭhānaṃ satindriyādhiṭṭhānaṃ
samādhindriyādhiṭṭhānaṃ paññindriyādhiṭṭhānaṃ.</p>
<p>
<a class="ms" id="p_27Pe_363"></a><a class="sc" id="3"></a>Tattha katamaṃ
lobhādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_364"></a>
<a class="sc" id="4"></a>
“Vitakkamathitassa jantuno,<br>
Tibbarāgassa subhānupassino;<br>
Bhiyyo taṇhā pavaḍḍhati,<br>
Esa kho gāḷhaṃ karoti bandhanaṃ”.<br>
</p>
</blockquote>
<p>
<a class="ms" id="p_27Pe_365"></a><a class="sc" id="5"></a>Vitakkamathitassāti
kāmarāgo. Subhānupassinoti kāmarāgavatthu. Bhiyyo taṇhā pavaḍḍhatīti kāmataṇhā.
Esa gāḷhaṃ karoti bandhananti rāgaṃ, iti yo yo dhammo mūlanikkhitto, so
yevettha dhammo uggāvahitabbo. Na bhagavā ekaṃ dhammaṃ ārabbha aññaṃ dhammaṃ
deseti. Yassa vitakketi kāmavitakko tameva vitakkaṃ kāmavitakkena niddisīyati.
Tibbarāgassāti tasseva vitakkassa vatthuṃ niddisati. Subhānupassino bhiyyo
taṇhā pavaḍḍhatīti tameva rāgaṃ kāmataṇhāti niddisati. Esa gāḷhaṃ karoti
bandhananti tameva taṇhāsaṃyojanaṃ niddisati. Evaṃ gāthāsu anuminitabbaṃ. Evaṃ
saveyyākaraṇesu.</p>
<p>
<a class="ms" id="p_27Pe_366"></a><a class="sc" id="6"></a>Tattha bhagavā ekaṃ
dhammaṃ tividhaṃ niddisati, nissandato hetuto phalato.</p>
<blockquote class="gatha">
<p>
<a class="ms" id="p_27Pe_367"></a>
<a class="sc" id="7"></a>
“Dadaṃ piyo hoti bhajanti naṃ bahū,<br>
Kittiñca pappoti yaso ca vaḍḍhati;<br>
Amaṅkubhūto parisaṃ vigāhati,<br>
Visārado hoti naro amaccharī”.<br>
</p>
</blockquote>
<p>
<a class="ms" id="p_27Pe_368"></a><a class="sc" id="8"></a>Dadanti yaṃ yaṃ
dānaṃ, idaṃ dānamayikaṃ puññakriyaṃ. Tattha hetu. Yañcetaṃ. Bhajanti naṃ bahū,
kittinti yo ca kalyāṇo kittisaddo loke abbhuggacchati, yaṃ bahukassa janassa
piyo bhavati manāpo ca. Yañca avippaṭisārī kālaṃ karoti ayaṃ nissando. Yaṃ
kāyassa bhedā devesu upapajjatīti idaṃ phalaṃ. Idaṃ lobhādhiṭṭhānaṃ.</p>
<p>
<a class="ms" id="p_27Pe_369"></a><a class="msdiv" id="msdiv33"></a>
<a class="sc" id="9"></a>Tattha katamaṃ dosādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_370"></a>
<a class="sc" id="10"></a>
“Yo pāṇamatipāteti,<br>
musāvādañca bhāsati;<br>
Loke adinnaṃ ādiyati,<br>
paradārañca gacchati;<br>
Surāmerayapānañca,<br>
yo naro anuyuñjati.<br>
</p>
<p>
<a class="ms" id="p_27Pe_371"></a>
<a class="sc" id="11"></a>
Appahāya pañca verāni,<br>
dussīlo iti vuccati;<br>
Kāyassa bhedā duppañño,<br>
nirayaṃ sopapajjati”.<br>
</p>
</blockquote>
<p>
<a class="ms" id="p_27Pe_372"></a><a class="sc" id="12"></a>Yo pāṇamatipātetīti
duṭṭho pāṇamatipāteti. Musāvādañca bhāsatīti dosopaghātāya musāvādañca
bhāsati. Surāmerayapānañca, yo naro anuyuñjatīti doso nidānaṃ. Yo ca
surāmerayapānaṃ anuyuñjati yathāparadāravihārī amittā janayanti.</p>
<p>
<a class="ms" id="p_27Pe_373"></a><a class="sc" id="13"></a>Pañca verāni
appahāyāti pañcannaṃ bhikkhāpadānaṃ samatikkamanaṃ sabbesaṃ dosajānaṃ sā
paṇṇatti, teneva dosajanitena kammena dussīlo iti vuccati sopi dhammo hetunā
niddisitabbo, nissandena phalena ca.</p>
<p>
<a class="ms" id="p_27Pe_374"></a><a class="sc" id="14"></a>Tīṇi bālassa
bālalakkhaṇāni—  dubbhāsitabhāsī ca hoti, duccintitacintī ca dukkaṭakammakārī
ca. Tattha yaṃ kāyena ca vācāya ca parakkamati, idamassa dukkaṭakammakārī.
Tāyaṃ yathā ca musāvādaṃ bhāsati yathā pubbaniddiṭṭhaṃ, idamassa dubbhāsitā.
Yañca saṅkappeti manoduccaritaṃ byāpādaṃ, idamassa duccintitacintitā. Yaṃ so
imehi tīhi bālalakkhaṇehi samannāgato tīṇi tajjāni dukkhāni domanassāni
anubhavati, so ca hoti sabhaggato vā parisaggato vā tajjaṃ kathaṃ kathanti.
Yadā bhavati so ca pāṇātipātādidasaakusalakammapatho, so tatonidānaṃ dukkhaṃ
domanassaṃ paṭisaṃvedetīti. Puna caparaṃ yadā passati coraṃ rājāparādhikaṃ
raññā gahitaṃ jīvitā voropetaṃ, tassevaṃ bhavati sace mamampi rājā jāneyya
mamampi rājā gāhāpetvā jīvitā voropeyyāti, so tatonidānaṃ dukkhaṃ domanassaṃ
paṭisaṃvedeti. Puna caparaṃ bālo yadā bhavati āsanā samārūḷho yāva yā me gati
bhavissati ito pecca paraṃ maraṇāti so tatonidānaṃ dukkhaṃ domanassaṃ
paṭisaṃvedeti iti bālalakkhaṇaṃ hetu. Tīṇi tajjāni dukkhāni nissando. Kāyassa
bhedā nirayesu upapajjati, idaṃ phalaṃ. Idaṃ dosādhiṭṭhānaṃ.</p>
<p>
<a class="ms" id="p_27Pe_375"></a><a class="msdiv" id="msdiv34"></a>
<a class="sc" id="15"></a>Tattha katamaṃ mohādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_376"></a>
<a class="sc" id="16"></a>
“Satañceva sahassānaṃ,<br>
kappānaṃ saṃsarissati;<br>
Atha vāpi tato bhiyyo,<br>
gabbhā gabbhaṃ gamissatha.<br>
</p>
<p>
<a class="ms" id="p_27Pe_377"></a>
<a class="sc" id="17"></a>
Anupādāya buddhavacanaṃ,<br>
Saṅkhāre attato upādāya;<br>
Dukkhassantaṃ karissanti,<br>
Ṭhānametaṃ na vijjati”.<br>
</p>
</blockquote>
<p>
<a class="ms" id="p_27Pe_378"></a><a class="sc" id="18"></a>Yo yaṃ
anamataggasaṃsāraṃ samāpanno jāyate ca mīyate ca, ayaṃ avijjāhetukā. Yānipi ca
saṅkhārānaṃ payojanāni, tānipi avijjāpaccayāni, yaṃ adassanaṃ buddhavacanassa,
ayaṃ avijjāsutteyeva niddiṭṭhaṃ. Yo ca saṅkhāre attato harati pañcakkhandhe
pañca diṭṭhiyo upagacchati. “Etaṃ mama, esohamasmi, eso me attā”ti idaṃ suttaṃ
avijjāya nikkhittaṃ, avijjāya nikkhipitaṃ. Evaṃ satthā sutte nayena dhammena
niddisati. Asādhāraṇena taṃyeva tattha niddisitabbaṃ. Na aññaṃ.</p>
<p>
<a class="ms" id="p_27Pe_379"></a><a class="sc" id="19"></a>Ye hi keci,
bhikkhave, samaṇā vā brāhmaṇā vā “idaṃ dukkhan”ti nappajānanti cattāri saccāni
vitthārena, yaṃ tattha appajānanā, idaṃ dukkhaṃ, ayaṃ hetu. Appajānanto vividhe
saṅkhāre abhisaṅkharoti, ayaṃ nissando. Yañca diṭṭhigatāni parāmasati “idameva
saccaṃ moghamaññan”ti ayaṃ nissando. Yaṃ punabbhavaṃ nibbatteti, idaṃ phalaṃ.
Ayampi dhammo saniddiṭṭho hetuto ca phalato ca nissandato ca.</p>
<p>
<a class="ms" id="p_27Pe_380"></a><a class="sc" id="20"></a>Ettha pana keci
dhammā sādhāraṇā bhavanti. Hetu khalu āditoyeva sutte nikkhipissanti. Yathā kiṃ
bhave cattārimāni, bhikkhave, agatigamanāni. Tattha yañca chandāgatiṃ gacchati
yañca bhayāgatiṃ gacchati, ayaṃ lobho akusalamūlaṃ. Yaṃ dosā, ayaṃ dosoyeva.
Yaṃ mohā, ayaṃ mohoyeva. Evaṃ imāni tīṇi akusalamūlāni āditoyeva
upaparikkhitabbāni. Yattha ekaṃ niddisitabbaṃ, tattha ekaṃ niddisīyati. Tathā
dve yathā tīṇi, na hi ādīhi anikkhitte hetu vā nissando vā phalaṃ vā
niddisitabbaṃ.</p>
<p>
<a class="ms" id="p_27Pe_381"></a><a class="sc" id="21"></a>Ayañcettha gāthā—
</p>
<blockquote class="gatha">
<p>
<a class="ms" id="p_27Pe_382"></a>
<a class="sc" id="22"></a>
“Chandā dosā bhayā mohā,<br>
yo dhammaṃ ativattati;<br>
Nihīyati tassa yaso,<br>
kāḷapakkheva candimā”.<br>
</p>
</blockquote>
<p>
<a class="ms" id="p_27Pe_383"></a><a class="sc" id="23"></a>Kattha chandā ca
ayaṃ lobho yathā niddiṭṭhaṃ pubbe. Idaṃ mohādhiṭṭhānaṃ.</p>
<p>
<a class="ms" id="p_27Pe_384"></a><a class="msdiv" id="msdiv35"></a>
<a class="sc" id="24"></a>Tattha katamaṃ alobhādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_385"></a>
<a class="sc" id="25"></a>
“Asubhānupassiṃ viharantaṃ,<br>
Indriyesu susaṃvutaṃ;<br>
Bhojanamhi ca mattaññuṃ,<br>
Saddhaṃ āraddhavīriyaṃ;<br>
Taṃ ve nappasahati māro,<br>
Vāto selaṃva pabbatan”ti.<br>
</p>
</blockquote>
<p>
<a class="ms" id="p_27Pe_386"></a><a class="sc" id="26"></a>Tattha yā asubhāya
upaparikkhā, ayaṃ kāmesu ādīnavadassanena pariccāgo. Indriyesu susaṃvuto
tasseva alobhassa pāripūriyaṃ mama āyatanasocitaṃ anupādāya. Bhojanamhi ca
mattaññunti rasataṇhāpahānaṃ. Iti ayaṃ alobho asubhānupassitāya vatthuto
dhārayati, so alobho hetu. Indriyesu guttadvāratāya gocarato dhārayati,
bhojanemattaññutāya parato dhārayati, ayaṃ nissando. Taṃ ve nappasahati māro,
vāto selaṃ va pabbatanti, idaṃ phalaṃ. Iti yoyeva dhammo ādimhi nikkhitto,
soyeva majjhe ceva avasāne ca.</p>
<p>
<a class="ms" id="p_27Pe_387"></a><a class="sc" id="27"></a>Nāhaṃ, bhikkhave,
aññaṃ ekadhammampi samanupassāmi asamuppannassa kāmacchandassa anuppādāya
uppannassa vā pahānāya, yathayidaṃ asubhanimittaṃ. Tattha asubhanimittaṃ
manasikarontassa anuppanno ceva kāmacchando na uppajjati, uppanno ca
kāmacchando pahīyati. Idaṃ alobhassa vatthu. Yaṃ puna anuppanno kāmarāgo
pariyādiyati rūparāgaṃ arūparāgaṃ, iti phalaṃ. Iti ayampi ca dhammo niddiṭṭho
hetuto ca nissandato ca phalato ca. Idaṃ alobhādhiṭṭhānaṃ.</p>
<p>
<a class="ms" id="p_27Pe_388"></a><a class="sc" id="28"></a>Tattha katamaṃ
adosādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_389"></a>
<a class="sc" id="29"></a>
“Ekampi ce pāṇamaduṭṭhacitto,<br>
Mettāyati kusalo tena hoti;<br>
Sabbe ca pāṇe manasānukampaṃ,<br>
Pahūtamariyo pakaroti puññaṃ”.<br>
</p>
</blockquote>
<p>
<a class="ms" id="p_27Pe_390"></a><a class="sc" id="30"></a>Ekampi ce
pāṇamaduṭṭhacitto mettāyatīti ayaṃ adoso. Nigghātena assādo, kusalo tena hotīti
tena kusalena dhammena saṃyutto dhammapaññattiṃ gacchati. Kusaloti yathā
paññāya pañño paṇḍiccena paṇḍito. Pahūtamariyo pakaroti puññanti tassāyeva
vipāko ayaṃ lokiyassa, na hi lokuttarassa. Tattha yā mettāyanā, ayaṃ hetu. Yaṃ
kusalo bhavati ayaṃ nissando. Yāva abyāpajjo bhūmiyaṃ bahupuññaṃ pasavati, idaṃ
phalaṃ. Iti adoso niddiṭṭho hetuto ca nissandato ca phalato ca.</p>
<p>
<a class="ms" id="p_27Pe_391"></a><a class="sc" id="31"></a>Ekādasānisaṃsā
mettāya cetovimuttiyā. Tattha yā mettācetovimutti, ayaṃ ariyadhammesu
rāgavirāgā cetovimutti, lokikāya bhūmikā hetu, yaṃ sukhaṃ āyatiṃ manāpo hoti
manussānaṃ, ime ekādasa dhammā nissando. Yañca akatāvī brahmakāye upapajjati.
Idaṃ phalaṃ. Idaṃ adosādhiṭṭhānaṃ.</p>
<p>
<a class="ms" id="p_27Pe_392"></a><a class="msdiv" id="msdiv36"></a>
<a class="sc" id="32"></a>Tattha katamaṃ amohādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_393"></a>
<a class="sc" id="33"></a>
“Paññā hi seṭṭhā lokasmiṃ,<br>
yāyaṃ nibbedhagāminī;<br>
Yāya sammā pajānāti,<br>
jātimaraṇasaṅkhayaṃ”.<br>
</p>
</blockquote>
<p>
<a class="ms" id="p_27Pe_394"></a><a class="sc" id="34"></a>Paññā hi seṭṭhāti
vatthuṃ. Nibbedhagāminīti nibbānagāminiyaṃ yathābhūtaṃ paṭivijjhati. Sammā
pajānāti, jātimaraṇasaṅkhayanti amoho. Paññāti hetu. Yaṃ pajānāti ayaṃ
nissando. Yo jātimaraṇasaṅkhayo, idaṃ phalaṃ. Iti amoho niddiṭṭho hetunā ca
nissandena ca phalena ca.</p>
<p>
<a class="ms" id="p_27Pe_395"></a><a class="sc" id="35"></a>Tīṇimāni,
bhikkhave, indriyāni anaññātaññassāmītindriyaṃ aññindriyaṃ aññātāvindriyaṃ.
Tattha katamaṃ anaññātaññassāmītindriyaṃ? Idha, bhikkhave, bhikkhu
anabhisametassa dukkhassa ariyasaccassa abhisamayāya chandaṃ janeti vāyamati,
vīriyaṃ ārabhati, cittaṃ paggaṇhāti padahati. Evaṃ catunnaṃ ariyasaccānaṃ
kātabbaṃ. Tattha katamaṃ aññindriyaṃ? Idha, bhikkhave, bhikkhu “idaṃ dukkhaṃ
ariyasaccan”ti yathābhūtaṃ pajānāti, yā ca maggo, idaṃ aññindriyaṃ. Āsavakkhayā
anāsavo hoti, idaṃ vuccati aññātāvindriyaṃ. Tathāyaṃ paññā, ayaṃ hetu. Yaṃ
chandaṃ janeti vāyamati, yā pajānāti, ayaṃ nissando. Yena sabbaso āsavānaṃ
khayā hetu, yaṃ khaye ñāṇamuppajjati, anuppāde ñāṇañca, ayaṃ nissando. Yaṃ
arahattaṃ, idaṃ phalaṃ. Tattha khīṇā me jāti, vusitaṃ brahmacariyaṃ, kataṃ
karaṇīyanti, idaṃ khaye ñāṇaṃ. Nāparaṃ itthattāyāti pajānāmīti idaṃ anuppāde
ñāṇaṃ. Iti imāni indriyāni amoho niddiṭṭho hetunā ca nissandena ca phalena ca.
Imāni asādhāraṇāni niddiṭṭhāni.</p>
<p>
<a class="ms" id="p_27Pe_396"></a><a class="sc" id="36"></a>Tattha katamāni
kusalamūlāni sādhāraṇāni? Kusalañca vo, bhikkhave, desessāmi kusalamūlañceva.
Tattha katamaṃ kusalamūlaṃ? Alobho adoso amoho. Tattha katamaṃ kusalaṃ? Aṭṭha
sammattāni sammādiṭṭhi yāva sammāsamādhi. Tattha yāni kusalamūlāni, ayaṃ hetu.
Yañca alobho tīṇi kammāni samuṭṭhāpeti saṅkappaṃ vāyāmaṃ samādhiñca, ayaṃ
alobhassa nissando. Tattha yo adoso, ayaṃ hetu. Yaṃ tayo dhamme paṭṭhapeti
sammāvācaṃ sammākammantaṃ sammāājīvañca, ayaṃ nissando. Tattha yo amoho hetu,
yaṃ dve dhamme upaṭṭhapeti aviparītadassanampi ca anabhilāpanaṃ, ayaṃ nissando.
Imassa brahmacariyassa yaṃ phalaṃ, tā dve vimuttiyo rāgavirāgā cetovimutti
avijjā virāgā ca paññāvimutti, idaṃ phalaṃ. Iti imāni tīṇi kusalamūlāni
niddiṭṭhāni hetuto ca nissandato ca phalato ca. Evaṃ sādhāraṇāni kusalāni
paṭivijjhitabbāni.</p>
<p>
<a class="ms" id="p_27Pe_397"></a><a class="sc" id="37"></a>Yattha duve yattha
tīṇi. Ayañcettha gāthā.</p>
<blockquote class="gatha">
<p>
<a class="ms" id="p_27Pe_398"></a>
<a class="sc" id="38"></a>
“Tulamatulañca sambhavaṃ,<br>
Bhavasaṅkhāramavassaji muni;<br>
Ajjhattarato samāhito,<br>
Abhindi kavacamivattasambhavan”ti.<br>
</p>
</blockquote>
<p>
<a class="ms" id="p_27Pe_399"></a><a class="sc" id="39"></a>Tulamatulañca
sambhavanti tulasaṅkhataṃ atulasaṅkhataṃ. Tattha ye saṅkhatā tulaṃ, te dve
dhammā assādo ca ādīnavo ca tulitā bhavanti. Ettako kāmesu assādo. Ettako
ādīnavo imassa, idaṃ nissaraṇanti iti nibbānaṃ pajānāti. Dvīhi kāraṇehi atulaṃ
na ca sakkā tulayituṃ. Ettakaṃ etaṃ netaṃ paramatthīti tena atulaṃ. Atha pāpuṇā
ratanaṃ karitvā acchariyabhāvena atulaṃ. Tattha kusalassa ca abhisambhavā
jānanā passanā, ayaṃ amoho. Yaṃ tattha ñātā osiraṇā bhavasaṅkhārānaṃ, ayaṃ
alobho. Yaṃ ajjhattarato samāhitoti vikkhepapaṭisaṃharaṇā, ayaṃ adoso. Iti
imāni tīṇi kusalamūlāni. Tulamatulasambhavanti ayaṃ amoho. Yo bhavasaṅkhārānaṃ
samosaraṇaṃ lobho sammāsamādhīnaṃ assādo, ayaṃ hetu. Yaṃ ajjhattarato
avijjaṇḍakosaṃ sambhedo, ayaṃ nissando. Sā pavatti imāni tīṇi niddiṭṭhāni
kusalamūlāni hetuto ca nissandato ca phalato ca.</p>
<p>
<a class="ms" id="p_27Pe_400"></a><a class="sc" id="40"></a>Ettāvatā esā
pavatti ca nivatti ca akusalamūlehi pavattati, kusalamūlehi nivattatīti imehi
ca tīhi sabbaṃ akusalamūlaṃ samosaraṇaṃ gacchati. So dhamme vā vacanato
niddiṭṭho taṇhāti vā kodhoti vā asampajaññanti vā anusayoti vā makkhoti vā
paḷāsoti vā assatīti vā issāti vā macchariyanti vā aññāṇanti vā, tehi ye ca
vatthūhi niddisitabbaṃ. Yassimāni dve vacanāni dhammapadāni niddiṭṭhāni na so
atthi kilesā, yo imesu navasu padesu samodhānaṃ samosaraṇaṃ gacchati. Ayaṃ
kileso, na ca lobho, na ca doso, na ca moho.</p>
<p>
<a class="ms" id="p_27Pe_401"></a><a class="sc" id="41"></a>Yathā
akusalamūlāni, evaṃ kusalāni paṭikkhepena niddisitabbāni. Idaṃ amohādhiṭṭhānaṃ.
</p>
<p>
<a class="ms" id="p_27Pe_402"></a><a class="msdiv" id="msdiv37"></a>
<a class="sc" id="42"></a>Tattha katamaṃ kāyakammādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_403"></a>
<a class="sc" id="43"></a>
“Kāyena kusalaṃ kare,<br>
assa kāyena saṃvuto;<br>
Kāyaduccaritaṃ hitvā,<br>
kāyena sucaritaṃ care”.<br>
</p>
</blockquote>
<p>
<a class="ms" id="p_27Pe_404"></a><a class="sc" id="44"></a>Tīṇimāni,
bhikkhave, sucaritāni. Pāṇātipātā veramaṇī, adinnādānā veramaṇī,
kāmesumicchācārā veramaṇī, idaṃ kāyakammādhiṭṭhānaṃ.</p>
<p>
<a class="ms" id="p_27Pe_405"></a><a class="sc" id="45"></a>Tattha katamaṃ
vācākammādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_406"></a>
<a class="sc" id="46"></a>
“Subhāsitaṃ uttamamāhu santo,<br>
Dhammaṃ bhaṇe nādhammaṃ taṃ dutiyaṃ;<br>
Piyaṃ bhaṇe nāppiyaṃ taṃ tatiyaṃ,<br>
Saccaṃ bhaṇe nālikaṃ taṃ catutthaṃ”.<br>
</p>
</blockquote>
<p>
<a class="ms" id="p_27Pe_407"></a><a class="sc" id="47"></a>Cattārimāni ca
vacīsucaritāni idaṃ vācākammādhiṭṭhānaṃ.</p>
<p>
<a class="ms" id="p_27Pe_408"></a><a class="sc" id="48"></a>Tattha katamaṃ
manokammādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_409"></a>
<a class="sc" id="49"></a>
“Manena kusalaṃ kammaṃ,<br>
manasā saṃvuto bhave;<br>
Manoduccaritaṃ hitvā,<br>
manasā sucaritaṃ care”.<br>
</p>
</blockquote>
<p>
<a class="ms" id="p_27Pe_410"></a><a class="sc" id="50"></a>Tīṇimāni
manosucaritāni, anabhijjhā, abyāpādo, sammādiṭṭhi, idaṃ manokammādhiṭṭhānaṃ.
Imāni asādhāraṇāni suttāni.</p>
<p>
<a class="ms" id="p_27Pe_411"></a><a class="sc" id="51"></a>Tattha katamāni
sādhāraṇāni suttāni?</p>
<blockquote class="gatha">
<p>
<a class="ms" id="p_27Pe_412"></a>
<a class="sc" id="52"></a>
“Vācānurakkhī manasā susaṃvuto,<br>
Kāyena ca nākusalaṃ kayirā;<br>
Ete tayo kammapathe visodhaye,<br>
Ārādhaye maggamisippaveditaṃ”.<br>
</p>
</blockquote>
<p>
<a class="ms" id="p_27Pe_413"></a><a class="sc" id="53"></a>Tisso imā,
bhikkhave, pārisuddhiyo—  kāyakammapārisuddhi, vācākammapārisuddhi,
manokammapārisuddhi.</p>
<p>
<a class="ms" id="p_27Pe_414"></a><a class="sc" id="54"></a>Tattha katamā
kāyakammapārisuddhi? Pāṇātipātā veramaṇī, adinnādānā veramaṇī, kāmesumicchācārā
veramaṇī. Tattha katamā vacīkammapārisuddhi? Musāvādā veramaṇī…pe…
samphappalāpā veramaṇī. Tattha katamā manokammapārisuddhi? Anabhijjhā abyāpādo
sammādiṭṭhi. Idaṃ sādhāraṇasuttaṃ.</p>
<p>
<a class="ms" id="p_27Pe_415"></a><a class="sc" id="55"></a>Iti sādhāraṇāni ca
suttāni asādhāraṇāni ca suttāni paṭivijjhitabbāni. Paṭivijjhitvā vācāya kāyena
ca suttassa attho niddisitabbo.</p>
<p>
<a class="ms" id="p_27Pe_416"></a><a class="msdiv" id="msdiv38"></a>
<a class="sc" id="56"></a>Tattha katamaṃ saddhindriyādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_417"></a>
<a class="sc" id="57"></a>
“Yassa saddhā tathāgate,<br>
acalā suppatiṭṭhitā;<br>
Sīlañca yassa kalyāṇaṃ,<br>
ariyakantaṃ pasaṃsitaṃ.<br>
</p>
<p>
<a class="ms" id="p_27Pe_418"></a>
<a class="sc" id="58"></a>
Saṃghe pasādo yassatthi,<br>
ujubhūtañca dassanaṃ;<br>
Adaliddoti taṃ āhu,<br>
amoghaṃ tassa jīvitaṃ.<br>
</p>
<p>
<a class="ms" id="p_27Pe_419"></a>
<a class="sc" id="59"></a>
Saddhā ve nandikā ārādhiko,<br>
No tassa saddhoti;<br>
Sabbaṃ siyāti bhagavantaṃ,<br>
Tathārūpo dhammasampasādo”.<br>
</p>
</blockquote>
<p class="endsutta">
<a class="ms" id="p_27Pe_420"></a>
<a class="sc" id="60"></a>
Idaṃ saddhindriyādhiṭṭhānaṃ.</p>
<p>
<a class="ms" id="p_27Pe_421"></a><a class="sc" id="61"></a>Tattha katamaṃ
vīriyādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_422"></a>
<a class="sc" id="62"></a>
“Ārambhatha nikkamatha,<br>
yuñjatha buddhasāsane;<br>
Dhunātha maccuno senaṃ,<br>
naḷāgāraṃva kuñjaro”.<br>
</p>
</blockquote>
<p>
<a class="ms" id="p_27Pe_423"></a><a class="sc" id="63"></a>Cattārome,
bhikkhave, sammappadhānā, idaṃ vīriyādhiṭṭhānaṃ.</p>
<p>
<a class="ms" id="p_27Pe_424"></a><a class="sc" id="64"></a>Tattha katamaṃ
satindriyādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_425"></a>
<a class="sc" id="65"></a>
“Satīmato sadā bhaddaṃ,<br>
bhaddamatthu satīmato;<br>
Satīmato sadā seyyo,<br>
satīmā sukhamedhati”.<br>
</p>
</blockquote>
<p>
<a class="ms" id="p_27Pe_426"></a><a class="sc" id="66"></a>Cattāro
satipaṭṭhānā vitthārena kātabbā, idaṃ satindriyādhiṭṭhānaṃ.</p>
<p>
<a class="ms" id="p_27Pe_427"></a><a class="sc" id="67"></a>Tattha katamaṃ
samādhindriyādhiṭṭhānaṃ?</p>
<blockquote class="gatha">
<p>
<a class="ms" id="p_27Pe_428"></a>
<a class="sc" id="68"></a>
“Ākaṅkhato te naradammasārathi,<br>
Devā manussā manasā vicintitaṃ;<br>
Sabbe na jaññā kasiṇāpi pāṇino,<br>
Santaṃ samādhiṃ araṇaṃ nisevato”.<br>
</p>
</blockquote>
<p>
<a class="ms" id="p_27Pe_429"></a><a class="sc" id="69"></a>Tayome, bhikkhave,
samādhī—  savitakko savicāro, avitakko vicāramatto, avitakko avicāro. Idaṃ
samādhindriyādhiṭṭhānaṃ.</p>
<p>
<a class="ms" id="p_27Pe_430"></a><a class="sc" id="70"></a>Tattha katamaṃ
paññindriyādhiṭṭhānaṃ?</p>
<p>
<a class="ms" id="p_27Pe_431"></a><a class="sc" id="71"></a>Paññā hi seṭṭhā
lokasminti vitthārena.</p>
<p>
<a class="ms" id="p_27Pe_432"></a><a class="sc" id="72"></a>Tisso imā,
bhikkhave, paññā—  sutamayī, cintāmayī, bhāvanāmayī, idaṃ paññindriyādhiṭṭhānaṃ
suttaṃ, imāni indriyādhiṭṭhānāni asādhāraṇāni suttāni.</p>
<p>
<a class="ms" id="p_27Pe_433"></a><a class="msdiv" id="msdiv39"></a>
<a class="sc" id="73"></a>Tattha katamāni sādhāraṇāni indriyādhiṭṭhānāni
suttāni?</p>
<blockquote class="gatha">
<p>
<a class="ms" id="p_27Pe_434"></a>
<a class="sc" id="74"></a>
“Avītarāgo kāmesu,<br>
yassa pañcindriyā mudū;<br>
Saddhā sati ca vīriyaṃ,<br>
samatho ca vipassanā;<br>
Tādisaṃ bhikkhumāsajja,<br>
pubbeva upahaññati”.<br>
</p>
</blockquote>
<p>
<a class="ms" id="p_27Pe_435"></a><a class="sc" id="75"></a>Pañcimāni
indriyāni. Saddhindriyādiindriyaṃ daṭṭhabbaṃ. Tīsu aveccappasāde vitthārena
suttaṃ kātabbaṃ. Imāni sādhāraṇāni indriyādhiṭṭhānāni suttāni. Yaṃ yassa
sambandhaṃ kusalassa vā akusalassa vā tena tena adhiṭṭhānena taṃ suttaṃ
niddisitabbaṃ, natthañño dhammo niddisitabbo. Tattha sādhāraṇaṃ kusalaṃ nāpi
kusalaṃ akusalaṃ yathā sādhāraṇāni ca kusalamūlāni sādhāraṇāni ca akusalamūlāni
uppannaṃ kāmavitakkaṃ pajahati…pe…  cattāro sammappadhānā kusalaṃ akusalañca.
</p>
<p class="endsection summary">
<a class="ms" id="p_27Pe_436"></a>
<a class="sc" id="76"></a>
Tatthimā uddānagāthā</p>
<blockquote class="uddanagatha">
<p>
<a class="ms" id="p_27Pe_437"></a>
<a class="sc" id="77"></a>
Vitakko hi mamatthiko,<br>
dadaṃ piyo naro iti;<br>
Yo pāṇamatipāteti,<br>
tīṇi tassa bālalakkhaṇaṃ.<br>
</p>
<p>
<a class="ms" id="p_27Pe_438"></a>
<a class="sc" id="78"></a>
Satañceva sahassānaṃ,<br>
ye ca samaṇabrāhmaṇā;<br>
Chandā dosā bhayā mohā,<br>
catūhi agatīhi ca.<br>
</p>
<p>
<a class="ms" id="p_27Pe_439"></a>
<a class="sc" id="79"></a>
Asubhānupassiṃ viharantaṃ,<br>
Nimittesu asubhā ca;<br>
Ekampi ce piyaṃ pāṇaṃ,<br>
Mittā sace subhāsitā.<br>
</p>
<p>
<a class="ms" id="p_27Pe_440"></a>
<a class="sc" id="80"></a>
Paññā hi seṭṭhā lokasmiṃ,<br>
Anuññā tīṇi indriyāni;<br>
Kusalākusalamūlāni ca,<br>
Tulamatulañca sambhavaṃ.<br>
</p>
<p>
<a class="ms" id="p_27Pe_441"></a>
<a class="sc" id="81"></a>
Kāyena kusalaṃ kare,<br>
Tīṇi sucaritāni ca;<br>
Subhāsitaṃ uttamamāhu,<br>
Santo vacīsucaritāni ca.<br>
</p>
<p>
<a class="ms" id="p_27Pe_442"></a>
<a class="sc" id="82"></a>
Kāyena ca kusalaṃ kayirā,<br>
Manoduccaritāni ca;<br>
Kāyānurakkhī ca sadā,<br>
Tisso ca pārisuddhiyo.<br>
</p>
<p>
<a class="ms" id="p_27Pe_443"></a>
<a class="sc" id="83"></a>
Yassa saddhā tathāgate,<br>
samuppāde ca desito;<br>
Ārambhatha nikkamatha,<br>
yā ca sammappadhānatā.<br>
</p>
<p>
<a class="ms" id="p_27Pe_444"></a>
<a class="sc" id="84"></a>
Satīmato sadā bhaddaṃ,<br>
satipaṭṭhānabhāvanā;<br>
Ākaṅkhato ca anaññāṇaṃ,<br>
ye ca tīṇi samādhayo.<br>
</p>
<p>
<a class="ms" id="p_27Pe_445"></a>
<a class="sc" id="85"></a>
Paññā hi seṭṭhā lokasmiṃ,<br>
tisso paññā pakāsitā;<br>
Avītarāgo kāmesu,<br>
tatheva pañcindriyā.<br>
</p>
</blockquote>
<p class="endsutta">
<a class="ms" id="p_27Pe_446"></a>
<a class="sc" id="86"></a>
Iti therassa mahākaccāyanassa<br>
jambuvanavāsino peṭakopadese<br>
tatiyabhūmi suttādhiṭṭhānaṃ nāma.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>