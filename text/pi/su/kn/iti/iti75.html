<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti75">
<article>
<div class="hgroup">
<p class="division">Itivuttaka 75</p>
<h1><span class="var" title="vuṭṭhisuttaṃ (bj)" id="note148">Avuṭṭhikasutta</span></h1>
</div>
<p><a class="sc" id="1"></a><a id="p_18It_487" class="ms"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a id="p_18It_488" class="ms"></a>“Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbat­thā­bhivassī.</p>
<p><a class="sc" id="3"></a><a class="pts" id="pts65"></a><a id="p_18It_489" class="ms"></a>Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, <span class="var" title="... vaṇib­baka­yācakā­naṃ (bj)" id="note149">samaṇab­rāhma­ṇa­kapa­ṇaddhi­ka­vanib­baka­yācakā­naṃ</span> annaṃ pānaṃ vatthaṃ yānaṃ mālā­gandha­vi­lepa­naṃ sey­yāvasa­tha­padī­peyyaṃ. Evaṃ kho, bhikkhave, puggalo avuṭṭhikasamo hoti.</p>
<p><a class="sc" id="4"></a><a id="p_18It_490" class="ms"></a>Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā <span class="var" title="idaṃ padaṃ s1-3 potthakesu" id="note150">hoti</span> samaṇab­rāhma­ṇa­kapa­ṇaddhi­ka­vanib­baka­yācakā­naṃ annaṃ pānaṃ vatthaṃ yānaṃ mālā­gandha­vi­lepa­naṃ sey­yāvasa­tha­padī­peyyaṃ. Evaṃ kho, bhikkhave, puggalo padesavassī hoti.</p>
<p><a class="sc" id="5"></a><a id="p_18It_491" class="ms"></a>Kathañca, bhikkhave, puggalo sabbat­thā­bhivassī hoti? Idha, bhikkhave, ekacco puggalo sabbesaṃva deti, samaṇab­rāhma­ṇa­kapa­ṇaddhi­ka­vanib­baka­yācakā­naṃ annaṃ pānaṃ vatthaṃ yānaṃ mālā­gandha­vi­lepa­naṃ sey­yāvasa­tha­padī­peyyaṃ. Evaṃ kho, bhikkhave, puggalo sabbat­thā­bhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="6"></a><a class="pts" id="pts66"></a><a id="p_18It_492" class="ms"></a>“Na samaṇe na brāhmaṇe,<br>
Na kapa­ṇad­dhi­ka­vanib­bake;<br>
Laddhāna saṃvibhājeti,<br>
Annaṃ pānañca bhojanaṃ;<br>
Taṃ ve avuṭṭhi­ka­samoti,<br>
Āhu naṃ purisādhamaṃ.</p>
<p><a class="sc" id="7"></a><a id="p_18It_493" class="ms"></a>Ekaccānaṃ na dadāti,<br>
ekaccānaṃ pavecchati;<br>
Taṃ ve padesavassīti,<br>
āhu medhāvino janā.</p>
<p><a class="sc" id="8"></a><a id="p_18It_494" class="ms"></a>Subhikkhavāco puriso,<br>
sabba­bhū­tā­nukam­pako;<br>
Āmodamāno pakireti,<br>
detha dethāti bhāsati.</p>
<p><a class="sc" id="9"></a><a id="p_18It_495" class="ms"></a>Yathāpi megho thanayitvā,<br>
gajjayitvā pavassati;<br>
Thalaṃ ninnañca pūreti,<br>
<span class="var" title="abhisandanto ca (s1-3) | abhisandanto (pts1) | abhisandentova (?)" id="note151">abhisandantova</span> vārinā.</p>
<p><a class="sc" id="10"></a><a class="pts" id="pts67"></a><a id="p_18It_496" class="ms"></a>Evamevaṃ idhekacco,<br>
puggalo hoti tādiso;<br>
Dhammena saṃharitvāna,<br>
uṭṭhā­nādhi­gataṃ dhanaṃ;<br>
Tappeti annapānena,<br>
sammā patte vanibbake”ti.</p>
</blockquote>
<p><a class="sc" id="11"></a><a id="p_18It_497" class="ms"></a>Ayampi attho vutto bhagavatā, iti me sutanti.</p>
<p class="endsection">Chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Tatiyavagga</span> <span class="hidden">Avuṭṭhikasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>