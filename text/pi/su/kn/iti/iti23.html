<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti23">
<article>
<div class="hgroup">
<p class="division">Itivuttaka 23</p>
<h1><span class="var" title="ubho-atthasuttaṃ (bj)" id="note33">Ubhayat­thasutta</span></h1>
</div>
<p><a class="sc" id="1"></a><a class="ms" id="p_18It_128"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="ms" id="p_18It_129"></a>“Ekadhammo, bhikkhave, bhāvito bahulīkato ubho atthe samadhigayha tiṭṭhati—diṭṭha­dham­mikañ­ceva atthaṃ samparāyikañca. Katamo ekadhammo? Appamādo kusalesu dhammesu. Ayaṃ kho, bhikkhave, ekadhammo bhāvito bahulīkato ubho atthe samadhigayha tiṭṭhati—diṭṭha­dham­mikañ­ceva atthaṃ samparāyikañcā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc31"></a><a class="ms" id="p_18It_130"></a>“Appamādaṃ pasaṃsanti,<br>
puññakiriyāsu paṇḍitā;<br>
Appamatto ubho atthe,<br>
adhigaṇhāti paṇḍito.</p>
<p><a class="sc" id="4"></a><a class="verse-num-sc" id="verse-num-sc32"></a><a class="pts" id="pts17"></a><a class="ms" id="p_18It_131"></a>Diṭṭhe dhamme ca yo attho,<br>
yo cattho samparāyiko;<br>
Atthābhisamayā dhīro,<br>
paṇḍitoti pavuccatī”ti.</p>
</blockquote>
<p><a class="sc" id="5"></a><a class="ms" id="p_18It_132"></a>Ayampi attho vutto bhagavatā, iti me sutanti.</p>
<p class="endsection">Tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Ekakanipāta</span> <span class="hidden">Tatiyavagga</span> <span class="hidden">Ubhayat­thasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>