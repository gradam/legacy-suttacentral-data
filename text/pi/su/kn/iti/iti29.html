<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="it29">
<article>
<div class="hgroup">
<p class="division">Itivuttaka 29</p>
<h1><span class="var" title="dutiya­bhik­khu­suttaṃ (bj)" id="note58">Sukha­vihāra­sutta</span></h1>
</div>
<p><a class="sc" id="1"></a><a id="p_18It_179" class="ms"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="pts" id="pts24"></a><a id="p_18It_180" class="ms"></a>“Dvīhi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā. Katamehi dvīhi? Indriyesu guttadvāratāya ca, bhojane mattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="3"></a><a id="p_18It_181" class="ms"></a>“Cakkhu sotañca ghānañca,<br>
jivhā kāyo <span class="var" title="atho (bj, s1-3, mr)" id="note59">tathā</span> mano;<br>
Etāni yassa dvārāni,<br>
<span class="var" title="suguttānīdha (bj) | suguttānidha (pts1, c1)" id="note60">suguttāni</span> ca bhikkhuno.</p>
<p><a class="sc" id="4"></a><a id="p_18It_182" class="ms"></a>Bhojanamhi ca mattaññū,<br>
indriyesu ca saṃvuto;<br>
Kāyasukhaṃ cetosukhaṃ,<br>
sukhaṃ so adhigacchati.</p>
<p><a class="sc" id="5"></a><a id="p_18It_183" class="ms"></a>Aḍayhamānena kāyena,<br>
Aḍayhamānena cetasā;<br>
Divā vā yadi vā rattiṃ,<br>
Sukhaṃ viharati tādiso”ti.</p>
</blockquote>
<p><a class="sc" id="6"></a><a id="p_18It_184" class="ms"></a>Ayampi attho vutto bhagavatā, iti me sutanti.</p>
<p class="endsection">Dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Dukanipāta</span> <span class="hidden">Paṭhamavagga</span> <span class="hidden">Sukha­vihāra­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>