<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti88">
<article>
<div class="hgroup">
<p class="division">Itivuttaka 88</p>
<h1>Antarā­mala­sutta</h1>
</div>
<p><a class="sc" id="1"></a><a id="p_18It_609" class="ms"></a>Vuttañhetaṃ bhagavatā ­vuttama­rahatāti me sutaṃ: </p>
<p><span class="cross" title="^an7.64#1 [64. Kodhanasutta] | ^mnd1#46 [Kāma­sutta­niddesa] | ^mnd16#88 [Sāri­putta­sutta­niddesa]" id="note185">*</span> <a class="sc" id="2"></a><a id="p_18It_610" class="ms"></a>“Tayome, bhikkhave, antarāmalā antarāamittā antarāsapattā antarāvadhakā anta­rāpaccat­thikā. Katame tayo? Lobho, bhikkhave, antarāmalo antarāamitto antarāsapatto antarāvadhako anta­rāpaccat­thiko. Doso, bhikkhave, antarāmalo antarāamitto antarāsapatto antarāvadhako anta­rāpaccat­thiko. Moho, bhikkhave, antarāmalo antarāamitto antarāsapatto antarāvadhako anta­rāpaccat­thiko. Ime kho, bhikkhave, tayo antarāmalā antarāamittā antarāsapattā antarāvadhakā anta­rāpaccat­thikā”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="verse-num-sc" id="verse-num-sc182"></a><a id="p_18It_611" class="ms"></a>“Anatthajanano lobho,<br>
lobho cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="4"></a><a class="verse-num-sc" id="verse-num-sc183"></a><a class="pts" id="pts84"></a><a id="p_18It_612" class="ms"></a>Luddho atthaṃ na jānāti,<br>
luddho dhammaṃ na passati;<br>
<span class="var" title="andhantamaṃ (bj) | andhaṃ tamaṃ (pts1)" id="note186">Andhatamaṃ</span> tadā hoti,<br>
yaṃ lobho sahate naraṃ.</p>
<p><a class="sc" id="5"></a><a class="verse-num-sc" id="verse-num-sc184"></a><a id="p_18It_613" class="ms"></a>Yo ca lobhaṃ pahantvāna,<br>
lobhaneyye na lubbhati;<br>
Lobho pahīyate tamhā,<br>
udabindūva pokkharā.</p>
<p><a class="sc" id="6"></a><a class="verse-num-sc" id="verse-num-sc185"></a><a id="p_18It_614" class="ms"></a>Anatthajanano doso,<br>
doso cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="7"></a><a class="verse-num-sc" id="verse-num-sc186"></a><a id="p_18It_615" class="ms"></a>Duṭṭho atthaṃ na jānāti,<br>
duṭṭho dhammaṃ na passati;<br>
Andhatamaṃ tadā hoti,<br>
yaṃ doso sahate naraṃ.</p>
<p><a class="sc" id="8"></a><a class="verse-num-sc" id="verse-num-sc187"></a><a id="p_18It_616" class="ms"></a>Yo ca dosaṃ pahantvāna,<br>
dosaneyye na dussati;<br>
Doso pahīyate tamhā,<br>
tālapakkaṃva bandhanā.</p>
<p><a class="sc" id="9"></a><a class="verse-num-sc" id="verse-num-sc188"></a><a id="p_18It_617" class="ms"></a>Anatthajanano moho,<br>
moho cittappakopano;<br>
Bhayamantarato jātaṃ,<br>
taṃ jano nāvabujjhati.</p>
<p><a class="sc" id="10"></a><a class="verse-num-sc" id="verse-num-sc189"></a><a id="p_18It_618" class="ms"></a>Mūḷho atthaṃ na jānāti,<br>
mūḷho dhammaṃ na passati;<br>
Andhatamaṃ tadā hoti,<br>
yaṃ moho sahate naraṃ.</p>
<p><a class="sc" id="11"></a><a class="verse-num-sc" id="verse-num-sc190"></a><a class="pts" id="pts85"></a><a id="p_18It_619" class="ms"></a>Yo ca mohaṃ pahantvāna,<br>
mohaneyye na muyhati;<br>
Mohaṃ vihanti so sabbaṃ,<br>
ādiccovudayaṃ taman”ti.</p>
</blockquote>
<p><a class="sc" id="12"></a><a id="p_18It_620" class="ms"></a>Ayampi attho vutto bhagavatā, iti me sutanti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Catutthavagga</span> <span class="hidden">Antarā­mala­sutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>