<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="iti96">
<article>
<div class="hgroup">
<p class="division">Itivuttaka 96</p>
<h1>Kāmayogasutta</h1>
</div>
<p><a class="sc" id="1"></a><a id="p_18It_685" class="ms"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a id="p_18It_686" class="ms"></a>“Kāmayogayutto, bhikkhave, bhavayogayutto āgāmī hoti <span class="var" title="āgantvā (s1-3, mr)" id="note203">āgantā</span> itthattaṃ. Kāmayoga­visaṃ­yutto, bhikkhave, bhavayogayutto anāgāmī hoti anāgantā itthattaṃ. Kāmayoga­visaṃ­yutto, bhikkhave, bhava­yoga­visaṃ­yutto arahā hoti, khīṇāsavo”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a class="pts" id="pts96"></a><a id="p_18It_687" class="ms"></a>“Kāmayogena saṃyuttā,<br>
bhavayogena cūbhayaṃ;<br>
Sattā gacchanti saṃsāraṃ,<br>
jāti­ma­ra­ṇagā­mino.</p>
<p><a class="sc" id="4"></a><a id="p_18It_688" class="ms"></a>Ye ca kāme pahantvāna,<br>
appattā āsavakkhayaṃ;<br>
Bhavayogena saṃyuttā,<br>
anāgāmīti vuccare.</p>
<p><a class="sc" id="5"></a><a id="p_18It_689" class="ms"></a>Ye ca kho chinnasaṃsayā,<br>
khīṇa­māna­pu­nabbhavā;<br>
Te ve pāraṅgatā loke,<br>
ye pattā āsavakkhayan”ti.</p>
</blockquote>
<p><a class="sc" id="6"></a><a id="p_18It_690" class="ms"></a>Ayampi attho vutto bhagavatā, iti me sutanti.</p>
<p class="endsection">Sattamaṃ.</p>
<p class="endsection">Tatiya­bhā­ṇavā­raṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Pañcamavagga</span> <span class="hidden">Kāmayogasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
 
</div>
</body>
</html>