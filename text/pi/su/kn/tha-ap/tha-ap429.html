<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap429">
<article>
<div class="hgroup">
<p class="division">Therāpadāna</p>
<p>Sakiṃsammajjakavagga</p>
<h1>Ekadhammassavaniyattheraapadāna</h1>
</div>
<blockquote class="gatha">
<p>
<a class="msdiv" id="msdiv88"></a>
<a class="ms" id="p_20Ap1_5569"></a>
<a class="sc" id="1"></a>
“Padumuttaro nāma jino,<br>
sabbadhammāna pāragū;<br>
Catusaccaṃ pakāsento,<br>
santāresi bahuṃ janaṃ.<br>
</p>
<p>
<a class="msdiv" id="msdiv89"></a>
<a class="ms" id="p_20Ap1_5570"></a>
<a class="sc" id="2"></a>
Ahaṃ tena samayena,<br>
jaṭilo uggatāpano;<br>
Dhunanto vākacīrāni,<br>
gacchāmi ambare tadā.<br>
</p>
<p>
<a class="msdiv" id="msdiv90"></a>
<a class="ms" id="p_20Ap1_5571"></a>
<a class="sc" id="3"></a>
Buddhaseṭṭhassa upari,<br>
gantuṃ na visahāmahaṃ;<br>
Pakkhīva selamāsajja,<br>
gamanaṃ na labhāmahaṃ.<br>
</p>
<p>
<a class="msdiv" id="msdiv91"></a>
<a class="ms" id="p_20Ap1_5572"></a>
<a class="sc" id="4"></a>
Udake vokkamitvāna,<br>
evaṃ gacchāmi ambare;<br>
Na me idaṃ bhūtapubbaṃ,<br>
iriyāpathavikopanaṃ.<br>
</p>
<p>
<a class="msdiv" id="msdiv92"></a>
<a class="ms" id="p_20Ap1_5573"></a>
<a class="sc" id="5"></a>
Handa metaṃ gavesissaṃ,<br>
appevatthaṃ labheyyahaṃ;<br>
Orohanto antalikkhā,<br>
saddamassosi satthuno.<br>
</p>
<p>
<a class="msdiv" id="msdiv93"></a>
<a class="ms" id="p_20Ap1_5574"></a>
<a class="sc" id="6"></a>
Sarena rajanīyena,<br>
savanīyena vaggunā;<br>
Aniccataṃ kathentassa,<br>
taññeva uggahiṃ tadā;<br>
Aniccasaññamuggayha,<br>
agamāsiṃ mamassamaṃ.<br>
</p>
<p>
<a class="msdiv" id="msdiv94"></a>
<a class="ms" id="p_20Ap1_5575"></a>
<a class="sc" id="7"></a>
Yāvatāyuṃ vasitvāna,<br>
tattha kālaṅkato ahaṃ;<br>
Carime vattamānamhi,<br>
saddhammassavanaṃ sariṃ.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_5576"></a>
<a class="sc" id="8"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_5577"></a>
<a class="sc" id="9"></a>
Tiṃsakappasahassāni,<br>
devaloke ramiṃ ahaṃ;<br>
Ekapaññāsakkhattuñca,<br>
devarajjamakārayiṃ.<br>
</p>
<p>
<a class="msdiv" id="msdiv97"></a>
<a class="ms" id="p_20Ap1_5578"></a>
<a class="sc" id="10"></a>
Ekavīsatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv98"></a>
<a class="ms" id="p_20Ap1_5579"></a>
<a class="sc" id="11"></a>
Anubhomi sakaṃ puññaṃ,<br>
sukhitohaṃ bhavābhave;<br>
Anussarāmi taṃ saññaṃ,<br>
saṃsaranto bhavābhave;<br>
Na koṭiṃ paṭivijjhāmi,<br>
nibbānaṃ accutaṃ padaṃ.<br>
</p>
<p>
<a class="msdiv" id="msdiv99"></a>
<a class="ms" id="p_20Ap1_5580"></a>
<a class="sc" id="12"></a>
Pitugehe nisīditvā,<br>
samaṇo bhāvitindriyo;<br>
Kathaṃsa paridīpento,<br>
aniccatamudāhari.<br>
</p>
<p>
<a class="msdiv" id="msdiv100"></a>
<a class="ms" id="p_20Ap1_5581"></a>
<a class="sc" id="13"></a>
‘Aniccā vata saṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho’.<br>
</p>
<p>
<a class="msdiv" id="msdiv101"></a>
<a class="ms" id="p_20Ap1_5582"></a>
<a class="sc" id="14"></a>
Saha gāthaṃ suṇitvāna,<br>
pubbasaññamanussariṃ;<br>
Ekāsane nisīditvā,<br>
arahattamapāpuṇiṃ.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_5583"></a>
<a class="sc" id="15"></a>
<strong>Jātiyā sattavassena</strong>,<br>
arahattamapāpuṇiṃ;<br>
Upasampādayī buddho,<br>
dhammassavanassidaṃ phalaṃ.<br>
</p>
<p>
<a class="msdiv" id="msdiv103"></a>
<a class="ms" id="p_20Ap1_5584"></a>
<a class="sc" id="16"></a>
Satasahassito kappe,<br>
yaṃ dhammamasuṇiṃ tadā;<br>
Duggatiṃ nābhijānāmi,<br>
dhammassavanassidaṃ phalaṃ.<br>
</p>
<p>
<a class="msdiv" id="msdiv104"></a>
<a class="ms" id="p_20Ap1_5585"></a>
<a class="sc" id="17"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv105"></a>
<a class="ms" id="p_20Ap1_5586"></a>
<a class="sc" id="18"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv106"></a>
<a class="ms" id="p_20Ap1_5587"></a>
<a class="sc" id="19"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_5588"></a><a class="sc" id="20"></a>Itthaṃ sudaṃ
āyasmā ekadhammassavaniyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_5589"></a>
<a class="sc" id="21"></a>
Ekadhammassavaniyattherassāpadānaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>