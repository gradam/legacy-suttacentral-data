<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap52">
<article>
<div class="hgroup">
<p class="division">Therāpadāna</p>
<p>Upālivagga</p>
<h1>10 Cundattheraapadāna</h1>
</div>
<blockquote class="gatha">
<p><a class="msdiv" id="msdiv125"></a>
<a class="ms" id="p_20Ap1_1352"></a>
<a class="sc" id="1"></a>
“Siddhatthassa bhagavato, <br>
lokajeṭṭhassa tādino; <br>
Agghiyaṃ kārayitvāna, <br>
jātipupphehi chādayiṃ. <br>
</p>
<p><a class="msdiv" id="msdiv126"></a>
<a class="ms" id="p_20Ap1_1353"></a>
<a class="sc" id="2"></a>
Niṭṭhāpetvāna taṃ pupphaṃ, <br>
buddhassa upanāmayiṃ; <br>
Pupphāvasesaṃ paggayha, <br>
buddhassa abhiropayiṃ. <br>
</p>
<p><a class="msdiv" id="msdiv127"></a>
<a class="ms" id="p_20Ap1_1354"></a>
<a class="sc" id="3"></a>
Kañcanagghiyasaṅkāsaṃ, <br>
buddhaṃ lokagganāyakaṃ; <br>
Pasannacitto sumano, <br>
pupphagghiyamupānayiṃ. <br>
</p>
<p><a class="msdiv" id="msdiv128"></a>
<a class="ms" id="p_20Ap1_1355"></a>
<a class="sc" id="4"></a>
Vitiṇṇakaṅkho sambuddho, <br>
tiṇṇoghehi purakkhato; <br>
Bhikkhusaṃghe nisīditvā, <br>
imā gāthā abhāsatha. <br>
</p>
<p><a class="msdiv" id="msdiv129"></a>
<a class="ms" id="p_20Ap1_1356"></a>
<a class="sc" id="5"></a>
‘Dibbagandhaṃ pavāyantaṃ, <br>
yo me pupphagghiyaṃ adā; <br>
Tamahaṃ kittayissāmi, <br>
suṇātha mama bhāsato. <br>
</p>
<p><a class="msdiv" id="msdiv130"></a>
<a class="ms" id="p_20Ap1_1357"></a>
<a class="sc" id="6"></a>
Ito cuto ayaṃ poso, <br>
devasaṅghapurakkhato; <br>
Jātipupphehi parikiṇṇo, <br>
devalokaṃ gamissati. <br>
</p>
<p><a class="msdiv" id="msdiv131"></a>
<a class="ms" id="p_20Ap1_1358"></a>
<a class="sc" id="7"></a>
Ubbiddhaṃ bhavanaṃ tassa, <br>
Sovaṇṇañca maṇīmayaṃ; <br>
Byamhaṃ pātubhavissati, <br>
Puññakammappabhāvitaṃ. <br>
</p>
<p><a class="msdiv" id="msdiv132"></a>
<a class="ms" id="p_20Ap1_1359"></a>
<a class="sc" id="8"></a>
Catusattatikkhattuṃ so, <br>
devarajjaṃ karissati; <br>
Anubhossati sampattiṃ, <br>
accharāhi purakkhato. <br>
</p>
<p><a class="msdiv" id="msdiv133"></a>
<a class="ms" id="p_20Ap1_1360"></a>
<a class="sc" id="9"></a>
Pathabyā rajjaṃ tisataṃ, <br>
vasudhaṃ āvasissati; <br>
Pañcasattatikkhattuñca, <br>
cakkavattī bhavissati. <br>
</p>
<p><a class="msdiv" id="msdiv134"></a>
<a class="ms" id="p_20Ap1_1361"></a>
<a class="sc" id="10"></a>
Dujjayo nāma nāmena, <br>
hessati manujādhipo; <br>
Anubhotvāna taṃ puññaṃ, <br>
sakakammaṃ apassito. <br>
</p>
<p><a class="msdiv" id="msdiv135"></a>
<a class="ms" id="p_20Ap1_1362"></a>
<a class="sc" id="11"></a>
Vinipātaṃ agantvāna, <br>
manussattaṃ gamissati; <br>
Hiraññaṃ tassa nicitaṃ, <br>
koṭisatamanappakaṃ. <br>
</p>
<p><a class="msdiv" id="msdiv136"></a>
<a class="ms" id="p_20Ap1_1363"></a>
<a class="sc" id="12"></a>
Nibbattissati yonimhi, <br>
brāhmaṇe so bhavissati; <br>
Vaṅgantassa suto dhīmā, <br>
sāriyā oraso piyo. <br>
</p>
<p><a class="msdiv" id="msdiv137"></a>
<a class="ms" id="p_20Ap1_1364"></a>
<a class="sc" id="13"></a>
So ca pacchā pabbajitvā, <br>
aṅgīrasassa sāsane; <br>
Cūḷacundoti nāmena, <br>
hessati satthu sāvako. <br>
</p>
<p><a class="msdiv" id="msdiv138"></a>
<a class="ms" id="p_20Ap1_1365"></a>
<a class="sc" id="14"></a>
Sāmaṇerova so santo, <br>
khīṇāsavo bhavissati; <br>
Sabbāsave pariññāya, <br>
nibbāyissatināsavo’. <br>
</p>
<p><a class="msdiv" id="msdiv139"></a>
<a class="ms" id="p_20Ap1_1366"></a>
<a class="sc" id="15"></a>
Upaṭṭhahiṃ mahāvīraṃ, <br>
aññe ca pesale bahū; <br>
Bhātaraṃ me cupaṭṭhāsiṃ, <br>
uttamatthassa pattiyā. <br>
</p>
<p><a class="msdiv" id="msdiv140"></a>
<a class="ms" id="p_20Ap1_1367"></a>
<a class="sc" id="16"></a>
Bhātaraṃ me upaṭṭhitvā, <br>
dhātuṃ pattamhi ohiya; <br>
Sambuddhaṃ upanāmesiṃ, <br>
lokajeṭṭhaṃ narāsabhaṃ. <br>
</p>
<p><a class="msdiv" id="msdiv141"></a>
<a class="ms" id="p_20Ap1_1368"></a>
<a class="sc" id="17"></a>
Ubho hatthehi paggayha, <br>
buddho loke sadevake; <br>
Sandassayanto taṃ dhātuṃ, <br>
kittayi aggasāvakaṃ. <br>
</p>
<p><a class="msdiv" id="msdiv142"></a>
<a class="ms" id="p_20Ap1_1369"></a>
<a class="sc" id="18"></a>
Cittañca suvimuttaṃ me, <br>
saddhā mayhaṃ patiṭṭhitā; <br>
Sabbāsave pariññāya, <br>
viharāmi anāsavo. <br>
</p>
<p><a class="msdiv" id="msdiv143"></a>
<a class="ms" id="p_20Ap1_1370"></a>
<a class="sc" id="19"></a>
Paṭisambhidānuppattā, <br>
Vimokkhāpi ca phassitā; <br>
Chaḷabhiññā sacchikatā, <br>
Kataṃ buddhassa sāsanaṃ”. (1246) <br>
</p>
</blockquote>
<p><a class="sc" id="20"></a>
<a class="ms" id="p_20Ap1_1371"></a>
Itthaṃ sudaṃ āyasmā cundo thero imā gāthāyo abhāsitthāti.</p>
<p class="endsutta"><a class="sc" id="21"></a>
<a class="ms" id="p_20Ap1_1372"></a>
Cundattherassāpadānaṃ dasamaṃ.</p>
<p class="endsection"><a class="sc" id="22"></a>
<a class="ms" id="p_20Ap1_1373"></a>
Upālivaggo pañcamo.</p>
<p class="endsection summary"><a class="sc" id="23"></a>
<a class="ms" id="p_20Ap1_1374"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_1375"></a>
<a class="sc" id="24"></a>
Upāli soṇo bhaddiyo, <br>
sanniṭṭhāpakahatthiyo; <br>
Chadanaṃ seyyacaṅkamaṃ, <br>
subhaddo cundasavhayo; <br>
Gāthāsataṃ satālīsaṃ, <br>
catasso ca taduttari. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>