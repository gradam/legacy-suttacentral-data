<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap83">
<article>
<div class="hgroup">
<p class="division">Therāpadāna</p>
<p>Timiravagga</p>
<h1>1 Timirapupphiyattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_1686"></a>
<a class="sc" id="1"></a>
“Candabhāgānadītīre, <br>
anusotaṃ vajāmahaṃ; <br>
Nisinnaṃ samaṇaṃ disvā, <br>
vippasannamanāvilaṃ. <br>
</p>
<p><a class="msdiv" id="msdiv2"></a>
<a class="ms" id="p_20Ap1_1687"></a>
<a class="sc" id="2"></a>
Tattha cittaṃ pasādetvā, <br>
evaṃ cintesahaṃ tadā; <br>
Tārayissati tiṇṇoyaṃ, <br>
dantoyaṃ damayissati. <br>
</p>
<p><a class="msdiv" id="msdiv3"></a>
<a class="ms" id="p_20Ap1_1688"></a>
<a class="sc" id="3"></a>
Assāsissati assattho, <br>
santo ca samayissati; <br>
Mocayissati mutto ca, <br>
nibbāpessati nibbuto. <br>
</p>
<p><a class="msdiv" id="msdiv4"></a>
<a class="ms" id="p_20Ap1_1689"></a>
<a class="sc" id="4"></a>
Evāhaṃ cintayitvāna, <br>
siddhatthassa mahesino; <br>
Gahetvā timirapupphaṃ, <br>
matthake okiriṃ ahaṃ. <br>
</p>
<p><a class="msdiv" id="msdiv5"></a>
<a class="ms" id="p_20Ap1_1690"></a>
<a class="sc" id="5"></a>
Añjaliṃ paggahetvāna, <br>
katvā ca naṃ padakkhiṇaṃ; <br>
Vanditvā satthuno pāde, <br>
pakkāmiṃ aparaṃ disaṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_1691"></a>
<a class="sc" id="6"></a>
Aciraṃ gatamattaṃ maṃ, <br>
migarājā viheṭhayi; <br>
Papātamanugacchanto, <br>
tattheva papatiṃ ahaṃ. <br>
</p>
<p><a class="msdiv" id="msdiv7"></a>
<a class="ms" id="p_20Ap1_1692"></a>
<a class="sc" id="7"></a>
Catunnavutito kappe, <br>
yaṃ pupphamabhiropayiṃ; <br>
Duggatiṃ nābhijānāmi, <br>
pupphapūjāyidaṃ phalaṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_1693"></a>
<a class="sc" id="8"></a>
Chappaññāsamhi kappamhi, <br>
sattevāsuṃ mahāyasā; <br>
Sattaratanasampannā, <br>
cakkavattī mahabbalā. <br>
</p>
<p><a class="msdiv" id="msdiv9"></a>
<a class="ms" id="p_20Ap1_1694"></a>
<a class="sc" id="9"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="10"></a>
<a class="ms" id="p_20Ap1_1695"></a>
Itthaṃ sudaṃ āyasmā timirapupphiyo thero imā gāthāyo abhāsitthāti.</p>
<p class="endsutta"><a class="sc" id="11"></a>
<a class="ms" id="p_20Ap1_1696"></a>
Timirapupphiyattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>