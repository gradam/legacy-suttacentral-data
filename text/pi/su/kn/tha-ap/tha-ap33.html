<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap33">
<article>
<div class="hgroup">
<p class="division">Therāpadāna</p>
<p>Kuṇḍadhānavagga</p>
<h1>1 Kuṇḍadhānattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_1073"></a>
<a class="sc" id="1"></a>
“Sattāhaṃ paṭisallīnaṃ, <br>
sayambhuṃ aggapuggalaṃ; <br>
Pasannacitto sumano, <br>
buddhaseṭṭhaṃ upaṭṭhahiṃ. <br>
</p>
<p><a class="msdiv" id="msdiv2"></a>
<a class="ms" id="p_20Ap1_1074"></a>
<a class="sc" id="2"></a>
Vuṭṭhitaṃ kālamaññāya, <br>
padumuttaraṃ mahāmuniṃ; <br>
Mahantiṃ kadalīkaṇṇiṃ, <br>
gahetvā upagacchahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_1075"></a>
<a class="sc" id="3"></a>
Paṭiggahetvā bhagavā, <br>
sabbaññū lokanāyako; <br>
Mama cittaṃ pasādento, <br>
paribhuñji mahāmuni. <br>
</p>
<p><a class="msdiv" id="msdiv4"></a>
<a class="ms" id="p_20Ap1_1076"></a>
<a class="sc" id="4"></a>
Paribhuñjitvā sambuddho, <br>
satthavāho anuttaro; <br>
Sakāsane nisīditvā, <br>
imā gāthā abhāsatha. <br>
</p>
<p><a class="msdiv" id="msdiv5"></a>
<a class="ms" id="p_20Ap1_1077"></a>
<a class="sc" id="5"></a>
‘Ye ca santi samitāro, <br>
yakkhā imamhi pabbate; <br>
Araññe bhūtabhabyāni, <br>
suṇantu vacanaṃ mama. <br>
</p>
<p><a class="msdiv" id="msdiv6"></a>
<a class="ms" id="p_20Ap1_1078"></a>
<a class="sc" id="6"></a>
Yo so buddhaṃ upaṭṭhāsi, <br>
migarājaṃva kesariṃ; <br>
Tamahaṃ kittayissāmi, <br>
suṇātha mama bhāsato. <br>
</p>
<p><a class="msdiv" id="msdiv7"></a>
<a class="ms" id="p_20Ap1_1079"></a>
<a class="sc" id="7"></a>
Ekādasañcakkhattuṃ so, <br>
devarājā bhavissati; <br>
Catutiṃsatikkhattuñca, <br>
cakkavattī bhavissati. <br>
</p>
<p><a class="msdiv" id="msdiv8"></a>
<a class="ms" id="p_20Ap1_1080"></a>
<a class="sc" id="8"></a>
Kappasatasahassamhi, <br>
okkākakulasambhavo; <br>
Gotamo nāma gottena, <br>
satthā loke bhavissati. <br>
</p>
<p><a class="msdiv" id="msdiv9"></a>
<a class="ms" id="p_20Ap1_1081"></a>
<a class="sc" id="9"></a>
Akkositvāna samaṇe, <br>
sīlavante anāsave; <br>
Pāpakammavipākena, <br>
nāmadheyyaṃ labhissati. <br>
</p>
<p><a class="msdiv" id="msdiv10"></a>
<a class="ms" id="p_20Ap1_1082"></a>
<a class="sc" id="10"></a>
Tassa dhamme sudāyādo, <br>
oraso dhammanimmito; <br>
Kuṇḍadhānoti nāmena, <br>
sāvako so bhavissati’. <br>
</p>
<p><a class="msdiv" id="msdiv11"></a>
<a class="ms" id="p_20Ap1_1083"></a>
<a class="sc" id="11"></a>
Pavivekamanuyutto, <br>
jhāyī jhānarato ahaṃ; <br>
Tosayitvāna satthāraṃ, <br>
viharāmi anāsavo. <br>
</p>
<p><a class="msdiv" id="msdiv12"></a>
<a class="ms" id="p_20Ap1_1084"></a>
<a class="sc" id="12"></a>
Sāvakehi parivuto, <br>
bhikkhusaṃghapurakkhato; <br>
Bhikkhusaṃghe nisīditvā, <br>
salākaṃ gāhayī jino. <br>
</p>
<p><a class="msdiv" id="msdiv13"></a>
<a class="ms" id="p_20Ap1_1085"></a>
<a class="sc" id="13"></a>
Ekaṃsaṃ cīvaraṃ katvā, <br>
vanditvā lokanāyakaṃ; <br>
Vadataṃ varassa purato, <br>
paṭhamaṃ aggahesahaṃ. <br>
</p>
<p><a class="msdiv" id="msdiv14"></a>
<a class="ms" id="p_20Ap1_1086"></a>
<a class="sc" id="14"></a>
Tena kammena bhagavā, <br>
dasasahassikampako; <br>
Bhikkhusaṃghe nisīditvā, <br>
aggaṭṭhāne ṭhapesi maṃ. <br>
</p>
<p><a class="msdiv" id="msdiv15"></a>
<a class="ms" id="p_20Ap1_1087"></a>
<a class="sc" id="15"></a>
Vīriyaṃ me dhuradhorayhaṃ, <br>
yogakkhemādhivāhanaṃ; <br>
Dhāremi antimaṃ dehaṃ, <br>
sammāsambuddhasāsane. <br>
</p>
<p><a class="msdiv" id="msdiv16"></a>
<a class="ms" id="p_20Ap1_1088"></a>
<a class="sc" id="16"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="17"></a>
<a class="ms" id="p_20Ap1_1089"></a>
Itthaṃ sudaṃ āyasmā kuṇḍadhāno thero imā gāthāyo abhāsitthāti.</p>
<p class="endsutta"><a class="sc" id="18"></a>
<a class="ms" id="p_20Ap1_1090"></a>
Kuṇḍadhānattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>