<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap418">
<article>
<div class="hgroup">
<p class="division">Therāpadāna</p>
<p>Bhaddālivagga</p>
<h1>Ekadīpiyattheraapadāna</h1>
</div>
<blockquote class="gatha">
<p>
<a class="msdiv" id="msdiv124"></a>
<a class="ms" id="p_20Ap1_5383"></a>
<a class="sc" id="1"></a>
“Parinibbute sugate,<br>
siddhatthe lokanāyake;<br>
Sadevamānusā sabbe,<br>
pūjenti dvipaduttamaṃ.<br>
</p>
<p>
<a class="msdiv" id="msdiv125"></a>
<a class="ms" id="p_20Ap1_5384"></a>
<a class="sc" id="2"></a>
Āropite ca citake,<br>
siddhatthe lokanāyake;<br>
Yathāsakena thāmena,<br>
citaṃ pūjenti satthuno.<br>
</p>
<p>
<a class="msdiv" id="msdiv126"></a>
<a class="ms" id="p_20Ap1_5385"></a>
<a class="sc" id="3"></a>
Avidūre citakassa,<br>
dīpaṃ ujjālayiṃ ahaṃ;<br>
Yāva udeti sūriyo,<br>
dīpaṃ me tāva ujjali.<br>
</p>
<p>
<a class="msdiv" id="msdiv127"></a>
<a class="ms" id="p_20Ap1_5386"></a>
<a class="sc" id="4"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv128"></a>
<a class="ms" id="p_20Ap1_5387"></a>
<a class="sc" id="5"></a>
Tattha me sukataṃ byamhaṃ,<br>
ekadīpīti ñāyati;<br>
Dīpasatasahassāni,<br>
byamhe pajjalare mama.<br>
</p>
<p>
<a class="msdiv" id="msdiv129"></a>
<a class="ms" id="p_20Ap1_5388"></a>
<a class="sc" id="6"></a>
Udayantova sūriyo,<br>
deho me jotate sadā;<br>
Sappabhāhi sarīrassa,<br>
āloko hoti me sadā.<br>
</p>
<p>
<a class="msdiv" id="msdiv130"></a>
<a class="ms" id="p_20Ap1_5389"></a>
<a class="sc" id="7"></a>
Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
passāmi cakkhunā ahaṃ.<br>
</p>
<p>
<a class="msdiv" id="msdiv131"></a>
<a class="ms" id="p_20Ap1_5390"></a>
<a class="sc" id="8"></a>
Sattasattatikkhattuñca,<br>
devaloke ramiṃ ahaṃ;<br>
Ekatiṃsatikkhattuñca,<br>
devarajjamakārayiṃ.<br>
</p>
<p>
<a class="msdiv" id="msdiv132"></a>
<a class="ms" id="p_20Ap1_5391"></a>
<a class="sc" id="9"></a>
Aṭṭhavīsatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv133"></a>
<a class="ms" id="p_20Ap1_5392"></a>
<a class="sc" id="10"></a>
Devalokā cavitvāna,<br>
nibbattiṃ mātukucchiyaṃ;<br>
Mātukucchigatassāpi,<br>
akkhi me na nimīlati.<br>
</p>
<p>
<a class="msdiv" id="msdiv134"></a>
<a class="ms" id="p_20Ap1_5393"></a>
<a class="sc" id="11"></a>
Jātiyā catuvassohaṃ,<br>
pabbajiṃ anagāriyaṃ;<br>
Aḍḍhamāse asampatte,<br>
arahattamapāpuṇiṃ.<br>
</p>
<p>
<a class="msdiv" id="msdiv135"></a>
<a class="ms" id="p_20Ap1_5394"></a>
<a class="sc" id="12"></a>
Dibbacakkhuṃ visodhesiṃ,<br>
bhavā sabbe samūhatā;<br>
Sabbe kilesā sañchinnā,<br>
ekadīpassidaṃ phalaṃ.<br>
</p>
<p>
<a class="msdiv" id="msdiv136"></a>
<a class="ms" id="p_20Ap1_5395"></a>
<a class="sc" id="13"></a>
Tirokuṭṭaṃ tiroselaṃ,<br>
pabbatañcāpi kevalaṃ;<br>
Samatikkamma passāmi,<br>
ekadīpassidaṃ phalaṃ.<br>
</p>
<p>
<a class="msdiv" id="msdiv137"></a>
<a class="ms" id="p_20Ap1_5396"></a>
<a class="sc" id="14"></a>
Visamā me samā honti,<br>
andhakāro na vijjati;<br>
Nāhaṃ passāmi timiraṃ,<br>
ekadīpassidaṃ phalaṃ.<br>
</p>
<p>
<a class="msdiv" id="msdiv138"></a>
<a class="ms" id="p_20Ap1_5397"></a>
<a class="sc" id="15"></a>
Catunnavutito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
ekadīpassidaṃ phalaṃ.<br>
</p>
<p>
<a class="msdiv" id="msdiv139"></a>
<a class="ms" id="p_20Ap1_5398"></a>
<a class="sc" id="16"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv140"></a>
<a class="ms" id="p_20Ap1_5399"></a>
<a class="sc" id="17"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv141"></a>
<a class="ms" id="p_20Ap1_5400"></a>
<a class="sc" id="18"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_5401"></a><a class="sc" id="19"></a>Itthaṃ sudaṃ
āyasmā ekadīpiyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_5402"></a>
<a class="sc" id="20"></a>
Ekadīpiyattherassāpadānaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>