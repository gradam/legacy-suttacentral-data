<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap553">
<article>
<div class="hgroup">
<p class="division">Therāpadāna</p>
<p>Yasavagga</p>
<h1>Yasattheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_7671"></a>
<a class="sc" id="1"></a>
“Mahāsamuddaṃ oggayha,<br>
bhavanaṃ me sunimmitaṃ;<br>
Sunimmitā pokkharaṇī,<br>
cakkavākūpakūjitā.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_7672"></a>
<a class="sc" id="2"></a>
Mandārakehi sañchannā,<br>
padumuppalakehi ca;<br>
Nadī ca sandate tattha,<br>
supatitthā manoramā.<br>
</p>
<p>
<a class="msdiv" id="msdiv3"></a>
<a class="ms" id="p_20Ap1_7673"></a>
<a class="sc" id="3"></a>
Macchakacchapasañchannā,<br>
nānādijasamotthaṭā;<br>
Mayūrakoñcābhirudā,<br>
kokilādīhi vagguhi.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_7674"></a>
<a class="sc" id="4"></a>
Pārevatā ravihaṃsā,<br>
cakkavākā nadīcarā;<br>
Tittirā sālikā cettha,<br>
pāvakā jīvaṃjīvakā.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_7675"></a>
<a class="sc" id="5"></a>
Haṃsākoñcābhinaditā,<br>
kosiyā piṅgalā bahū;<br>
Sattaratanasampannā,<br>
maṇimuttapavāḷikā.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_7676"></a>
<a class="sc" id="6"></a>
Sabbe soṇṇamayā rukkhā,<br>
nānākhandhasameritā;<br>
Ujjotenti divārattiṃ,<br>
bhavanaṃ sabbakālikaṃ.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_7677"></a>
<a class="sc" id="7"></a>
Saṭṭhituriyasahassāni,<br>
sāyaṃ pāto pavajjare;<br>
Soḷasitthisahassāni,<br>
parivārenti maṃ sadā.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_7678"></a>
<a class="sc" id="8"></a>
Abhinikkhamma bhavanā,<br>
sumedhaṃ lokanāyakaṃ;<br>
Pasannacitto sumano,<br>
vandayiṃ taṃ mahāyasaṃ.<br>
</p>
<p>
<a class="msdiv" id="msdiv9"></a>
<a class="ms" id="p_20Ap1_7679"></a>
<a class="sc" id="9"></a>
Sambuddhaṃ abhivādetvā,<br>
sasaṃghaṃ taṃ nimantayiṃ;<br>
Adhivāsesi so dhīro,<br>
sumedho lokanāyako.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_7680"></a>
<a class="sc" id="10"></a>
Mama dhammakathaṃ katvā,<br>
uyyojesi mahāmuni;<br>
Sambuddhaṃ abhivādetvā,<br>
bhavanaṃ me upāgamiṃ.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_7681"></a>
<a class="sc" id="11"></a>
Āmantayiṃ parijanaṃ,<br>
sabbe sannipatuṃ tadā;<br>
‘Pubbaṇhasamayaṃ buddho,<br>
bhavanaṃ āgamissati.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_7682"></a>
<a class="sc" id="12"></a>
Lābhā amhaṃ suladdhā no,<br>
ye vasāma tavantike;<br>
Mayampi buddhaseṭṭhassa,<br>
pūjayissāma satthuno’.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_7683"></a>
<a class="sc" id="13"></a>
Annaṃ pānaṃ paṭṭhapetvā,<br>
kālaṃ ārocayiṃ ahaṃ;<br>
Vasīsatasahassehi,<br>
upesi lokanāyako.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_7684"></a>
<a class="sc" id="14"></a>
Pañcaṅgikehi turiyehi,<br>
paccuggamamakāsahaṃ;<br>
Sabbasoṇṇamaye pīṭhe,<br>
nisīdi purisuttamo.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_7685"></a>
<a class="sc" id="15"></a>
Uparicchadanaṃ āsi,<br>
sabbasoṇṇamayaṃ tadā;<br>
Bījanīyo pavāyanti,<br>
bhikkhusaṃghaṃ anuttaraṃ.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_7686"></a>
<a class="sc" id="16"></a>
Pahūtenannapānena,<br>
bhikkhusaṃghaṃ atappayiṃ;<br>
Paccekadussayugale,<br>
bhikkhusaṃghassadāsahaṃ.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_7687"></a>
<a class="sc" id="17"></a>
Yaṃ vadeti sumedho so,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_7688"></a>
<a class="sc" id="18"></a>
‘Yo maṃ annena pānena,<br>
sabbe ime ca tappayi;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_7689"></a>
<a class="sc" id="19"></a>
Aṭṭhārase kappasate,<br>
devaloke ramissati;<br>
Sahassakkhattuṃ rājāyaṃ,<br>
cakkavattī bhavissati.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_7690"></a>
<a class="sc" id="20"></a>
Upagacchati yaṃ yoniṃ,<br>
devattaṃ atha mānusaṃ;<br>
Sabbasoṇṇamayaṃ tassa,<br>
chadanaṃ dhārayissati.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_7691"></a>
<a class="sc" id="21"></a>
Tiṃsakappasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_7692"></a>
<a class="sc" id="22"></a>
Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_7693"></a>
<a class="sc" id="23"></a>
Bhikkhusaṃghe nisīditvā,<br>
sīhanādaṃ nadissati;<br>
Citake chattaṃ dhārenti,<br>
heṭṭhā chattamhi ḍayhatha’.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_7694"></a>
<a class="sc" id="24"></a>
Sāmaññaṃ me anuppattaṃ,<br>
kilesā jhāpitā mayā;<br>
Maṇḍape rukkhamūle vā,<br>
santāso me na vijjati.<br>
</p>
<p>
<a class="msdiv" id="msdiv25"></a>
<a class="ms" id="p_20Ap1_7695"></a>
<a class="sc" id="25"></a>
Tiṃsakappasahassamhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv26"></a>
<a class="ms" id="p_20Ap1_7696"></a>
<a class="sc" id="26"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br>
</p>
<p>
<a class="msdiv" id="msdiv27"></a>
<a class="ms" id="p_20Ap1_7697"></a>
<a class="sc" id="27"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv28"></a>
<a class="ms" id="p_20Ap1_7698"></a>
<a class="sc" id="28"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_7699"></a><a class="sc" id="29"></a>Itthaṃ sudaṃ
āyasmā yaso thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_7700"></a>
<a class="sc" id="30"></a>
Yasattherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>