<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="tha-ap535">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>3 Mahā­kap­pinat­thera­apadāna</h1>
</div>
<blockquote class="gatha">
<p><a class="sc" id="1"></a>
<a class="ms" id="p_20Ap1_7017"></a>
<a class="msdiv" id="msdiv66"></a>
“Padumuttaro nāma jino,<br>
sabbadhammāna pāragū;<br>
Udito <span class="var" title="jagadākāse (bj) | ajatākāse (s2, s3) | jaladākāse (pts1)" id="note1674">ajaṭākāse</span>,<br>
ravīva saradambare.</p>
<p><a class="sc" id="2"></a>
<a class="ms" id="p_20Ap1_7018"></a>
<a class="msdiv" id="msdiv67"></a>
Vacanābhāya bodheti,<br>
veneyya­padumāni so;<br>
Kilesapaṅkaṃ soseti,<br>
matiraṃsīhi nāyako.</p>
<p><a class="sc" id="3"></a>
<a class="ms" id="p_20Ap1_7019"></a>
<a class="msdiv" id="msdiv68"></a>
Titthiyānaṃ <span class="var" title="yaso (bj, pts1)" id="note1675">yase</span> hanti,<br>
khajjotābhā yathā ravi;<br>
Saccatthābhaṃ pakāseti,<br>
ratanaṃva divākaro.</p>
<p><a class="sc" id="4"></a>
<a class="ms" id="p_20Ap1_7020"></a>
<a class="msdiv" id="msdiv69"></a>
Guṇānaṃ āyatibhūto,<br>
ratanānaṃva sāgaro;<br>
Pajjunnoriva bhūtāni,<br>
dhammameghena vassati.</p>
<p><a class="sc" id="5"></a>
<a class="ms" id="p_20Ap1_7021"></a>
<a class="msdiv" id="msdiv70"></a>
Akkhadasso tadā āsiṃ,<br>
nagare haṃsasavhaye;<br>
Upecca dhammamassosiṃ,<br>
jala­juttama­nāmino.</p>
<p><a class="sc" id="6"></a>
<a class="ms" id="p_20Ap1_7022"></a>
<a class="msdiv" id="msdiv71"></a>
Ovādakassa bhikkhūnaṃ,<br>
sāvakassa katāvino;<br>
Guṇaṃ pakāsayantassa,<br>
<span class="var" title="tosayantassa (bj) | hāsayantassa (s2, s3) | vāsayantassa (pts1)" id="note1676">tappayantassa</span> me manaṃ.</p>
<p><a class="sc" id="7"></a>
<a class="ms" id="p_20Ap1_7023"></a>
<a class="msdiv" id="msdiv72"></a>
Sutvā patīto sumano,<br>
nimantetvā tathāgataṃ;<br>
Sasissaṃ bhojayitvāna,<br>
taṃ ṭhāna­mabhi­pattha­yiṃ.</p>
<p><a class="sc" id="8"></a>
<a class="ms" id="p_20Ap1_7024"></a>
<a class="msdiv" id="msdiv73"></a>
Tadā haṃsasamabhāgo,<br>
<span class="var" title="haṃsa­dun­dubhi­sus­saro (bj) | haṃsa­dun­dubhi­nīvaco (pts1)" id="note1677">haṃsa­dun­dubhi­nissano</span>;<br>
‘Passathetaṃ mahāmattaṃ,<br>
viniccha­ya­vi­sāra­daṃ.</p>
<p><a class="sc" id="9"></a>
<a class="ms" id="p_20Ap1_7025"></a>
<a class="msdiv" id="msdiv74"></a>
Patitaṃ pādamūle me,<br>
­samug­ga­tatanū­ruhaṃ;<br>
Jīmūtavaṇṇaṃ pīṇaṃsaṃ,<br>
pasanna­na­yanāna­naṃ.</p>
<p><a class="sc" id="10"></a>
<a class="ms" id="p_20Ap1_7026"></a>
<a class="msdiv" id="msdiv75"></a>
Parivārena mahatā,<br>
rājayuttaṃ mahāyasaṃ;<br>
Eso katāvino ṭhānaṃ,<br>
pattheti muditāsayo.</p>
<p><a class="sc" id="11"></a>
<a class="pts1" id="pts2.469"></a>
<a class="ms" id="p_20Ap1_7027"></a>
<a class="msdiv" id="msdiv76"></a>
Iminā paṇipātena,<br>
<span class="var" title="cetanā­paṇi­dhīhi ca (bj)" id="note1678">cāgena paṇidhīhi ca</span>;<br>
Kappa­sata­sahas­sāni,<br>
nupapajjati duggatiṃ.</p>
<p><a class="sc" id="12"></a>
<a class="ms" id="p_20Ap1_7028"></a>
<a class="msdiv" id="msdiv77"></a>
Devesu devasobhaggaṃ,<br>
manussesu mahantataṃ;<br>
<span class="var" title="anubhot­vā­va­sesena (bj, s2, s3)" id="note1679">Anubhotvāna sesena</span>,<br>
nibbānaṃ pāpuṇissati.</p>
<p><a class="sc" id="13"></a>
<a class="ms" id="p_20Ap1_7029"></a>
<a class="msdiv" id="msdiv78"></a>
Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="14"></a>
<a class="ms" id="p_20Ap1_7030"></a>
<a class="msdiv" id="msdiv79"></a>
Tassa dhammesu dāyādo,<br>
oraso dhammanimmito;<br>
Kappino nāma nāmena,<br>
hessati satthu sāvako’.</p>
<p><a class="sc" id="15"></a>
<a class="ms" id="p_20Ap1_7031"></a>
<a class="msdiv" id="msdiv80"></a>
Tatohaṃ sukataṃ kāraṃ,<br>
katvāna jinasāsane;<br>
Jahitvā mānusaṃ dehaṃ,<br>
tusitaṃ agamāsahaṃ.</p>
<p><a class="sc" id="16"></a>
<a class="ms" id="p_20Ap1_7032"></a>
<a class="msdiv" id="msdiv81"></a>
Deva­mānu­sa­rajjāni,<br>
sataso anusāsiya;<br>
­Bārāṇa­si­yamā­sanne,<br>
jāto keniyajātiyaṃ.</p>
<p><a class="sc" id="17"></a>
<a class="ms" id="p_20Ap1_7033"></a>
<a class="msdiv" id="msdiv82"></a>
<span class="var" title="sata­sahas­sa­pari­vāro (s2, s3)" id="note1680">Sahas­sa­pari­vārena</span>,<br>
sapajāpatiko ahaṃ;<br>
Pañca pac­ce­ka­buddhā­naṃ,<br>
satāni samupaṭṭhahiṃ.</p>
<p><a class="sc" id="18"></a>
<a class="ms" id="p_20Ap1_7034"></a>
<a class="msdiv" id="msdiv83"></a>
Temāsaṃ bhojayitvāna,<br>
pacchādamha ticīvaraṃ;<br>
Tato cutā mayaṃ sabbe,<br>
ahumha tidasūpagā.</p>
<p><a class="sc" id="19"></a>
<a class="ms" id="p_20Ap1_7035"></a>
<a class="msdiv" id="msdiv84"></a>
Puno sabbe manussattaṃ,<br>
agamimha tato cutā;<br>
Kukkuṭamhi pure jātā,<br>
himavantassa passato.</p>
<p><a class="sc" id="20"></a>
<a class="ms" id="p_20Ap1_7036"></a>
<a class="msdiv" id="msdiv85"></a>
Kappino nāmahaṃ āsiṃ,<br>
rājaputto mahāyaso;<br>
Sesāmaccakule jātā,<br>
mameva parivārayuṃ.</p>
<p><a class="sc" id="21"></a>
<a class="ms" id="p_20Ap1_7037"></a>
<a class="msdiv" id="msdiv86"></a>
­Mahāraj­ja­su­khaṃ patto,<br>
sabba­kāma­samid­dhimā;<br>
Vāṇijehi samakkhātaṃ,<br>
bud­dhuppāda­mahaṃ suṇiṃ.</p>
<p><a class="sc" id="22"></a>
<a class="ms" id="p_20Ap1_7038"></a>
<a class="msdiv" id="msdiv87"></a>
‘Buddho loke samuppanno,<br>
asamo ekapuggalo;<br>
So pakāseti saddhammaṃ,<br>
amataṃ sukhamuttamaṃ.</p>
<p><a class="sc" id="23"></a>
<a class="ms" id="p_20Ap1_7039"></a>
<a class="msdiv" id="msdiv88"></a>
Suyuttā tassa sissā ca,<br>
sumuttā ca anāsavā’;<br>
Sutvā nesaṃ suvacanaṃ,<br>
sakkaritvāna vāṇije.</p>
<p><a class="sc" id="24"></a>
<a class="ms" id="p_20Ap1_7040"></a>
<a class="msdiv" id="msdiv89"></a>
Pahāya rajjaṃ sāmacco,<br>
nikkhamiṃ buddhamāmako;<br>
Nadiṃ disvā mahācandaṃ,<br>
pūritaṃ samatittikaṃ.</p>
<p><a class="sc" id="25"></a>
<a class="ms" id="p_20Ap1_7041"></a>
<a class="msdiv" id="msdiv90"></a>
Appatiṭṭhaṃ anālambaṃ,<br>
duttaraṃ sīghavāhiniṃ;<br>
Guṇaṃ saritvā buddhassa,<br>
sotthinā samatikkamiṃ.</p>
<p><a class="sc" id="26"></a>
<a class="ms" id="p_20Ap1_7042"></a>
<a class="msdiv" id="msdiv91"></a>
‘Bhavasotaṃ sace buddho,<br>
tiṇṇo lokantagū <span class="var" title="vibhū (mr)" id="note1681">vidū</span>;<br>
Etena saccavajjena,<br>
gamanaṃ me samijjhatu.</p>
<p><a class="sc" id="27"></a>
<a class="pts1" id="pts2.470"></a>
<a class="ms" id="p_20Ap1_7043"></a>
<a class="msdiv" id="msdiv92"></a>
Yadi santigamo maggo,<br>
<span class="var" title="mokkhadaṃ santikaṃ (s2, s3) | mokkho ca santikaṃ (pts1)" id="note1682">mokkho caccantikaṃ</span> sukhaṃ;<br>
Etena saccavajjena,<br>
gamanaṃ me samijjhatu.</p>
<p><a class="sc" id="28"></a>
<a class="ms" id="p_20Ap1_7044"></a>
<a class="msdiv" id="msdiv93"></a>
Saṃgho ce tiṇṇakantāro,<br>
puññakkhetto anuttaro;<br>
Etena saccavajjena,<br>
gamanaṃ me samijjhatu’.</p>
<p><a class="sc" id="29"></a>
<a class="ms" id="p_20Ap1_7045"></a>
<a class="msdiv" id="msdiv94"></a>
Saha kate saccavare,<br>
maggā apagataṃ jalaṃ;<br>
Tato sukhena uttiṇṇo,<br>
nadītīre manorame.</p>
<p><a class="sc" id="30"></a>
<a class="ms" id="p_20Ap1_7046"></a>
<a class="msdiv" id="msdiv95"></a>
Nisinnaṃ addasaṃ buddhaṃ,<br>
udentaṃva pabhaṅkaraṃ;<br>
Jalantaṃ hemaselaṃva,<br>
dīparukkhaṃva jotitaṃ.</p>
<p><a class="sc" id="31"></a>
<a class="ms" id="p_20Ap1_7047"></a>
<a class="msdiv" id="msdiv96"></a>
Sasiṃva tārāsahitaṃ,<br>
sāvakehi purakkhataṃ;<br>
Vāsavaṃ viya vassantaṃ,<br>
<span class="var" title="desanājaladaṃ tadā (bj) | devena jananandanaṃ (s2, s3) | desanā­jala­nanda­naṃ (pts1)" id="note1683">desanā­jala­dantaraṃ</span>.</p>
<p><a class="sc" id="32"></a>
<a class="ms" id="p_20Ap1_7048"></a>
<a class="msdiv" id="msdiv97"></a>
Vanditvāna sahāmacco,<br>
eka­manta­mu­pāvi­siṃ;<br>
<span class="var" title="tato ajjhāsayaṃ (s2, s3)" id="note1684">Tato no āsayaṃ</span> ñatvā,<br>
buddho dhammamadesayi.</p>
<p><a class="sc" id="33"></a>
<a class="ms" id="p_20Ap1_7049"></a>
<a class="msdiv" id="msdiv98"></a>
Sutvāna dhammaṃ vimalaṃ,<br>
avocumha mayaṃ jinaṃ;<br>
‘Pabbājehi mahāvīra,<br>
<span class="var" title="nibbinnamha (bj) | otiṇṇamha (s2, s3) | nibbiṇṇāmha (pts1)" id="note1685">nibbindāmha</span> mayaṃ bhave’.</p>
<p><a class="sc" id="34"></a>
<a class="ms" id="p_20Ap1_7050"></a>
<a class="msdiv" id="msdiv99"></a>
‘Svākkhāto bhikkhave dhammo,<br>
duk­khan­ta­karaṇāya vo;<br>
Caratha brahmacariyaṃ’,<br>
iccāha munisattamo.</p>
<p><a class="sc" id="35"></a>
<a class="ms" id="p_20Ap1_7051"></a>
<a class="msdiv" id="msdiv100"></a>
Saha vācāya sabbepi,<br>
­bhik­khu­vesa­dharā mayaṃ;<br>
Ahumha upasampannā,<br>
sotāpannā ca sāsane.</p>
<p><a class="sc" id="36"></a>
<a class="ms" id="p_20Ap1_7052"></a>
<a class="msdiv" id="msdiv101"></a>
Tato jetavanaṃ gantvā,<br>
anusāsi vināyako;<br>
Anusiṭṭho jinenāhaṃ,<br>
arahat­ta­ma­pāpuṇiṃ.</p>
<p><a class="sc" id="37"></a>
<a class="ms" id="p_20Ap1_7053"></a>
<a class="msdiv" id="msdiv102"></a>
Tato <span class="var" title="­bhik­khu­sahas­saṃ taṃ (bj) | ­bhik­khu­sahas­san taṃ (pts1)" id="note1686">­bhik­khu­sahas­sāni</span>,<br>
anusāsimahaṃ tadā;<br>
Mamānu­sāsa­na­karā,<br>
tepi āsuṃ anāsavā.</p>
<p><a class="sc" id="38"></a>
<a class="ms" id="p_20Ap1_7054"></a>
<a class="msdiv" id="msdiv103"></a>
Jino tasmiṃ guṇe tuṭṭho,<br>
etadagge ṭhapesi maṃ;<br>
Bhik­khu­ovāda­kā­naggo,<br>
kappinoti mahājane.</p>
<p><a class="sc" id="39"></a>
<a class="ms" id="p_20Ap1_7055"></a>
<a class="msdiv" id="msdiv104"></a>
Satasahasse kataṃ kammaṃ,<br>
phalaṃ dassesi me idha;<br>
Pamutto saravegova,<br>
kilese <span class="var" title="jhāpayi (bj)" id="note1687">jhāpayiṃ</span> mama.</p>
<p><a class="sc" id="40"></a>
<a class="ms" id="p_20Ap1_7056"></a>
<a class="msdiv" id="msdiv105"></a>
Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="41"></a>
<a class="ms" id="p_20Ap1_7057"></a>
<a class="msdiv" id="msdiv106"></a>
Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="42"></a>
<a class="ms" id="p_20Ap1_7058"></a>
<a class="msdiv" id="msdiv107"></a>
Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="43"></a>
<a class="ms" id="p_20Ap1_7059"></a>
Itthaṃ sudaṃ āyasmā mahākappino thero imā gāthāyo abhāsitthāti.</p>
<p class="endsutta">
<a class="sc" id="44"></a>
<a class="ms" id="p_20Ap1_7060"></a>
Mahā­kap­pinat­theras­sāpadā­naṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>