<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="tha-ap1">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>1 Buddhaapadāna</h1>
</div>
<p class="namo"><a class="sc" id="1"></a>
<a class="ms" id="p_20Ap1_1"></a>
Namo tassa Bhagavato Arahato Sammāsambuddhassa.</p>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_2"></a>
<a class="sc" id="2"></a>
Tathāgataṃ jetavane vasantaṃ, <br>
Apucchi vedehamunī nataṅgo; <br>
“Sabbaññubuddhā kira nāma honti, <br>
Bhavanti te hetubhi kehi vīra”. <br>
</p>
<p><a class="msdiv" id="msdiv2"></a>
<a class="ms" id="p_20Ap1_3"></a>
<a class="sc" id="3"></a>
Tadāha sabbaññuvaro mahesī, <br>
Ānandabhaddaṃ madhurassarena; <br>
“Ye pubbabuddhesu katādhikārā, <br>
Aladdhamokkhā jinasāsanesu. <br>
</p>
<p><a class="msdiv" id="msdiv3"></a>
<a class="ms" id="p_20Ap1_4"></a>
<a class="sc" id="4"></a>
Teneva sambodhimukhena dhīrā, <br>
Ajjhāsayenāpi mahābalena; <br>
Paññāya tejena sutikkhapaññā, <br>
Sabbaññubhāvaṃ anupāpuṇanti. <br>
</p>
<p><a class="msdiv" id="msdiv4"></a>
<a class="ms" id="p_20Ap1_5"></a>
<a class="sc" id="5"></a>
Ahampi pubbabuddhesu, <br>
buddhattamabhipatthayiṃ; <br>
Manasāyeva hutvāna, <br>
dhammarājā asaṅkhiyā. <br>
</p>
<p><a class="msdiv" id="msdiv5"></a>
<a class="ms" id="p_20Ap1_6"></a>
<a class="sc" id="6"></a>
Atha buddhāpadānāni, <br>
suṇātha suddhamānasā; <br>
Tiṃsapāramisampuṇṇā, <br>
dhammarājā asaṅkhiyā. <br>
</p>
<p><a class="msdiv" id="msdiv6"></a>
<a class="ms" id="p_20Ap1_7"></a>
<a class="sc" id="7"></a>
Sambodhiṃ buddhaseṭṭhānaṃ, <br>
sasaṃghe lokanāyake; <br>
Dasaṅgulī namassitvā, <br>
sirasā abhivādayiṃ. <br>
</p>
<p><a class="msdiv" id="msdiv7"></a>
<a class="ms" id="p_20Ap1_8"></a>
<a class="sc" id="8"></a>
Yāvatā buddhakhettesu, <br>
ratanā vijjantisaṅkhiyā; <br>
Ākāsaṭṭhā ca bhūmaṭṭhā, <br>
manasā sabbamāhariṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_9"></a>
<a class="sc" id="9"></a>
Tattha rūpiyabhūmiyaṃ, <br>
pāsādaṃ māpayiṃ ahaṃ; <br>
Nekabhummaṃ ratanāmayaṃ, <br>
ubbiddhaṃ nabhamuggataṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_10"></a>
<a class="sc" id="10"></a>
Vicittathambhaṃ sukataṃ, <br>
suvibhattaṃ mahārahaṃ; <br>
Kanakamayasaṅghāṭaṃ, <br>
kontacchattehi maṇḍitaṃ. <br>
</p>
<p><a class="msdiv" id="msdiv10"></a>
<a class="ms" id="p_20Ap1_11"></a>
<a class="sc" id="11"></a>
Paṭhamā veḷuriyā bhūmi, <br>
vimalabbhasamā subhā; <br>
Naḷinajalajākiṇṇā, <br>
varakañcanabhūmiyā. <br>
</p>
<p><a class="msdiv" id="msdiv11"></a>
<a class="ms" id="p_20Ap1_12"></a>
<a class="sc" id="12"></a>
Pavāḷaṃsā pavāḷavaṇṇā, <br>
kāci lohitakā subhā; <br>
Indagopakavaṇṇābhā, <br>
bhūmi obhāsatī disā. <br>
</p>
<p><a class="msdiv" id="msdiv12"></a>
<a class="ms" id="p_20Ap1_13"></a>
<a class="sc" id="13"></a>
Suvibhattā gharamukhā, <br>
niyyūhā sīhapañjarā; <br>
Caturo vedikā jālā, <br>
gandhāveḷā manoramā. <br>
</p>
<p><a class="msdiv" id="msdiv13"></a>
<a class="ms" id="p_20Ap1_14"></a>
<a class="sc" id="14"></a>
Nīlā pītā lohitakā, <br>
odātā suddhakāḷakā; <br>
Kūṭāgāravarūpetā, <br>
sattaratanabhūsitā. <br>
</p>
<p><a class="msdiv" id="msdiv14"></a>
<a class="ms" id="p_20Ap1_15"></a>
<a class="sc" id="15"></a>
Olokamayā padumā, <br>
vāḷavihaṅgasobhitā; <br>
Nakkhattatārakākiṇṇā, <br>
candasūrehi maṇḍitā. <br>
</p>
<p><a class="msdiv" id="msdiv15"></a>
<a class="ms" id="p_20Ap1_16"></a>
<a class="sc" id="16"></a>
Hemajālena sañchannā, <br>
soṇṇakiṅkiṇikāyutā; <br>
Vātavegena kūjanti, <br>
soṇṇamālā manoramā. <br>
</p>
<p><a class="msdiv" id="msdiv16"></a>
<a class="ms" id="p_20Ap1_17"></a>
<a class="sc" id="17"></a>
Mañjeṭṭhakaṃ lohitakaṃ, <br>
pītakaṃ haripiñjaraṃ; <br>
Nānāraṅgehi sampītaṃ, <br>
ussitaddhajamālinī. <br>
</p>
<p><a class="msdiv" id="msdiv17"></a>
<a class="ms" id="p_20Ap1_18"></a>
<a class="sc" id="18"></a>
Na naṃ bahūnekasatā, <br>
phalikā rajatāmayā; <br>
Maṇimayā lohitaṅgā, <br>
masāragallamayā tathā; <br>
Nānāsayanavicittā, <br>
saṇhakāsikasanthatā. <br>
</p>
<p><a class="msdiv" id="msdiv18"></a>
<a class="ms" id="p_20Ap1_19"></a>
<a class="sc" id="19"></a>
Kampalā dukūlā cīnā, <br>
pattuṇṇā paṇḍupāvurā; <br>
Vividhattharaṇaṃ sabbaṃ, <br>
manasā paññapesahaṃ. <br>
</p>
<p><a class="msdiv" id="msdiv19"></a>
<a class="ms" id="p_20Ap1_20"></a>
<a class="sc" id="20"></a>
Tāsu tāsveva bhūmīsu, <br>
ratanakūṭalaṅkataṃ; <br>
Maṇiverocanā ukkā, <br>
dhārayantā sutiṭṭhare. <br>
</p>
<p><a class="msdiv" id="msdiv20"></a>
<a class="ms" id="p_20Ap1_21"></a>
<a class="sc" id="21"></a>
Sobhanti esikā thambhā, <br>
subhā kañcanatoraṇā; <br>
Jambonadā sāramayā, <br>
atho rajatamayāpi ca. <br>
</p>
<p><a class="msdiv" id="msdiv21"></a>
<a class="ms" id="p_20Ap1_22"></a>
<a class="sc" id="22"></a>
Nekā sandhī suvibhattā, <br>
kavāṭaggaḷacittitā; <br>
Ubhato puṇṇaghaṭānekā, <br>
padumuppalasaṃyutā. <br>
</p>
<p><a class="msdiv" id="msdiv22"></a>
<a class="ms" id="p_20Ap1_23"></a>
<a class="sc" id="23"></a>
Atīte sabbabuddhe ca, <br>
sasaṃghe lokanāyake; <br>
Pakativaṇṇarūpena, <br>
nimminitvā sasāvake. <br>
</p>
<p><a class="msdiv" id="msdiv23"></a>
<a class="ms" id="p_20Ap1_24"></a>
<a class="sc" id="24"></a>
Tena dvārena pavisitvā, <br>
sabbe buddhā sasāvakā; <br>
Sabbasoṇṇamaye pīṭhe, <br>
nisinnā ariyamaṇḍalā. <br>
</p>
<p><a class="msdiv" id="msdiv24"></a>
<a class="ms" id="p_20Ap1_25"></a>
<a class="sc" id="25"></a>
Ye ca etarahi atthi, <br>
Buddhā loke anuttarā; <br>
Atīte vattamānā ca, <br>
Bhavanaṃ sabbe samāruhuṃ. <br>
</p>
<p><a class="msdiv" id="msdiv25"></a>
<a class="ms" id="p_20Ap1_26"></a>
<a class="sc" id="26"></a>
Paccekabuddhenekasate, <br>
Sayambhū aparājite; <br>
Atīte vattamāne ca, <br>
Bhavanaṃ sabbe samāruhuṃ. <br>
</p>
<p><a class="msdiv" id="msdiv26"></a>
<a class="ms" id="p_20Ap1_27"></a>
<a class="sc" id="27"></a>
Kapparukkhā bahū atthi, <br>
Ye dibbā ye ca mānusā; <br>
Sabbaṃ dussaṃ samāhantvā, <br>
Acchādemi ticīvaraṃ. <br>
</p>
<p><a class="msdiv" id="msdiv27"></a>
<a class="ms" id="p_20Ap1_28"></a>
<a class="sc" id="28"></a>
Khajjaṃ bhojjaṃ sāyanīyaṃ, <br>
sampannaṃ pānabhojanaṃ; <br>
Maṇimaye subhe patte, <br>
sampūretvā adāsahaṃ. <br>
</p>
<p><a class="msdiv" id="msdiv28"></a>
<a class="ms" id="p_20Ap1_29"></a>
<a class="sc" id="29"></a>
Dibbavatthasamā hutvā, <br>
maṭṭhā cīvarasaṃyutā; <br>
Madhurā sakkharā ceva, <br>
telā ca madhuphāṇitā. <br>
</p>
<p><a class="msdiv" id="msdiv29"></a>
<a class="ms" id="p_20Ap1_30"></a>
<a class="sc" id="30"></a>
Tappitā paramannena, <br>
sabbe te ariyamaṇḍalā; <br>
Ratanagabbhaṃ pavisitvā, <br>
kesarīva guhāsayā. <br>
</p>
<p><a class="msdiv" id="msdiv30"></a>
<a class="ms" id="p_20Ap1_31"></a>
<a class="sc" id="31"></a>
Mahārahamhi sayane, <br>
sīhaseyyamakappayuṃ; <br>
Sampajānā samuṭṭhāya, <br>
sayane pallaṅkamābhujuṃ. <br>
</p>
<p><a class="msdiv" id="msdiv31"></a>
<a class="ms" id="p_20Ap1_32"></a>
<a class="sc" id="32"></a>
Gocaraṃ sabbabuddhānaṃ, <br>
jhānaratisamappitā; <br>
Aññe dhammāni desenti, <br>
aññe kīḷanti iddhiyā. <br>
</p>
<p><a class="msdiv" id="msdiv32"></a>
<a class="ms" id="p_20Ap1_33"></a>
<a class="sc" id="33"></a>
Aññe abhiññā appenti, <br>
abhiññā vasibhāvitā; <br>
Vikubbanā vikubbanti, <br>
aññenekasahassiyo. <br>
</p>
<p><a class="msdiv" id="msdiv33"></a>
<a class="ms" id="p_20Ap1_34"></a>
<a class="sc" id="34"></a>
Buddhāpi buddhe pucchanti, <br>
visayaṃ sabbaññumālayaṃ; <br>
Gambhīraṃ nipuṇaṃ ṭhānaṃ, <br>
paññāya vinibujjhare. <br>
</p>
<p><a class="msdiv" id="msdiv34"></a>
<a class="ms" id="p_20Ap1_35"></a>
<a class="sc" id="35"></a>
Sāvakā buddhe pucchanti, <br>
buddhā pucchanti sāvake; <br>
Aññamaññañca pucchitvā, <br>
aññoññaṃ byākaronti te. <br>
</p>
<p><a class="msdiv" id="msdiv35"></a>
<a class="ms" id="p_20Ap1_36"></a>
<a class="sc" id="36"></a>
Buddhā paccekabuddhā ca, <br>
sāvakā paricārakā; <br>
Evaṃ sakāya ratiyā, <br>
pāsādebhiramanti te. <br>
</p>
<p><a class="msdiv" id="msdiv36"></a>
<a class="ms" id="p_20Ap1_37"></a>
<a class="sc" id="37"></a>
Chattā tiṭṭhantu ratanā, <br>
kañcanāveḷapantikā; <br>
Muttājālaparikkhittā, <br>
sabbe dhārentu matthake. <br>
</p>
<p><a class="msdiv" id="msdiv37"></a>
<a class="ms" id="p_20Ap1_38"></a>
<a class="sc" id="38"></a>
Bhavantu ceḷavitānā, <br>
soṇṇatārakacittitā; <br>
Vicittamalyavitatā, <br>
sabbe dhārentu matthake. <br>
</p>
<p><a class="msdiv" id="msdiv38"></a>
<a class="ms" id="p_20Ap1_39"></a>
<a class="sc" id="39"></a>
Vitatā malyadāmehi, <br>
gandhadāmehi sobhitā; <br>
Dussadāmaparikiṇṇā, <br>
ratanadāmabhūsitā. <br>
</p>
<p><a class="msdiv" id="msdiv39"></a>
<a class="ms" id="p_20Ap1_40"></a>
<a class="sc" id="40"></a>
Pupphābhikiṇṇā sucittā, <br>
surabhigandhabhūsitā; <br>
Gandhapañcaṅgulakatā, <br>
hemacchadanachāditā. <br>
</p>
<p><a class="msdiv" id="msdiv40"></a>
<a class="ms" id="p_20Ap1_41"></a>
<a class="sc" id="41"></a>
Catuddisā pokkharañño, <br>
padumuppalasanthatā; <br>
Sovaṇṇarūpā khāyantu, <br>
padmareṇurajuggatā. <br>
</p>
<p><a class="msdiv" id="msdiv41"></a>
<a class="ms" id="p_20Ap1_42"></a>
<a class="sc" id="42"></a>
Pupphantu pādapā sabbe, <br>
pāsādassa samantato; <br>
Sayañca pupphā muñcitvā, <br>
gantvā bhavanamokiruṃ. <br>
</p>
<p><a class="msdiv" id="msdiv42"></a>
<a class="ms" id="p_20Ap1_43"></a>
<a class="sc" id="43"></a>
Sikhino tattha naccantu, <br>
dibbahaṃsā pakūjare; <br>
Karavīkā ca gāyantu, <br>
dijasaṅghā samantato. <br>
</p>
<p><a class="msdiv" id="msdiv43"></a>
<a class="ms" id="p_20Ap1_44"></a>
<a class="sc" id="44"></a>
Bheriyo sabbā vajjantu, <br>
vīṇā sabbā rasantu tā; <br>
Sabbā saṅgīti vattantu, <br>
pāsādassa samantato. <br>
</p>
<p><a class="msdiv" id="msdiv44"></a>
<a class="ms" id="p_20Ap1_45"></a>
<a class="sc" id="45"></a>
Yāvatā buddhakhettamhi, <br>
cakkavāḷe tato pare; <br>
Mahantā jotisampannā, <br>
acchinnā ratanāmayā. <br>
</p>
<p><a class="msdiv" id="msdiv45"></a>
<a class="ms" id="p_20Ap1_46"></a>
<a class="sc" id="46"></a>
Tiṭṭhantu soṇṇapallaṅkā, <br>
dīparukkhā jalantu te; <br>
Bhavantu ekapajjotā, <br>
dasasahassiparamparā. <br>
</p>
<p><a class="msdiv" id="msdiv46"></a>
<a class="ms" id="p_20Ap1_47"></a>
<a class="sc" id="47"></a>
Gaṇikā lāsikā ceva, <br>
naccantu accharāgaṇā; <br>
Nānāraṅgā padissantu, <br>
pāsādassa samantato. <br>
</p>
<p><a class="msdiv" id="msdiv47"></a>
<a class="ms" id="p_20Ap1_48"></a>
<a class="sc" id="48"></a>
Dumagge pabbatagge vā, <br>
sinerugirimuddhani; <br>
Ussāpemi dhajaṃ sabbaṃ, <br>
vicittaṃ pañcavaṇṇikaṃ. <br>
</p>
<p><a class="msdiv" id="msdiv48"></a>
<a class="ms" id="p_20Ap1_49"></a>
<a class="sc" id="49"></a>
Narā nāgā ca gandhabbā, <br>
sabbe devā upentu te; <br>
Namassantā pañjalikā, <br>
pāsādaṃ parivārayuṃ. <br>
</p>
<p><a class="msdiv" id="msdiv49"></a>
<a class="ms" id="p_20Ap1_50"></a>
<a class="sc" id="50"></a>
Yaṃ kiñci kusalaṃ kammaṃ, <br>
kattabbaṃ kiriyaṃ mama; <br>
Kāyena vācā manasā, <br>
tidase sukataṃ kataṃ. <br>
</p>
<p><a class="msdiv" id="msdiv50"></a>
<a class="ms" id="p_20Ap1_51"></a>
<a class="sc" id="51"></a>
Ye sattā saññino atthi, <br>
ye ca sattā asaññino; <br>
Kataṃ puññaphalaṃ mayhaṃ, <br>
sabbe bhāgī bhavantu te. <br>
</p>
<p><a class="msdiv" id="msdiv51"></a>
<a class="ms" id="p_20Ap1_52"></a>
<a class="sc" id="52"></a>
Yesaṃ kataṃ suviditaṃ, <br>
dinnaṃ puññaphalaṃ mayā; <br>
Ye ca tattha na jānanti, <br>
devā gantvā nivedayuṃ. <br>
</p>
<p><a class="msdiv" id="msdiv52"></a>
<a class="ms" id="p_20Ap1_53"></a>
<a class="sc" id="53"></a>
Sabbalokamhi ye sattā, <br>
Jīvantāhārahetukā; <br>
Manuññaṃ bhojanaṃ sabbaṃ, <br>
Labhantu mama cetasā. <br>
</p>
<p><a class="msdiv" id="msdiv53"></a>
<a class="ms" id="p_20Ap1_54"></a>
<a class="sc" id="54"></a>
Manasā dānaṃ mayā dinnaṃ, <br>
manasā pasādamāvahiṃ; <br>
Pūjitā sabbasambuddhā, <br>
paccekā jinasāvakā. <br>
</p>
<p><a class="msdiv" id="msdiv54"></a>
<a class="ms" id="p_20Ap1_55"></a>
<a class="sc" id="55"></a>
Tena kammena sukatena, <br>
cetanāpaṇidhīhi ca; <br>
Jahitvā mānusaṃ dehaṃ, <br>
tāvatiṃsamagacchahaṃ. <br>
</p>
<p><a class="msdiv" id="msdiv55"></a>
<a class="ms" id="p_20Ap1_56"></a>
<a class="sc" id="56"></a>
Duve bhave pajānāmi, <br>
devatte atha mānuse; <br>
Aññaṃ gatiṃ na jānāmi, <br>
manasā patthanāphalaṃ. <br>
</p>
<p><a class="msdiv" id="msdiv56"></a>
<a class="ms" id="p_20Ap1_57"></a>
<a class="sc" id="57"></a>
Devānaṃ adhiko homi, <br>
bhavāmi manujādhipo; <br>
Rūpalakkhaṇasampanno, <br>
paññāya asamo bhave. <br>
</p>
<p><a class="msdiv" id="msdiv57"></a>
<a class="ms" id="p_20Ap1_58"></a>
<a class="sc" id="58"></a>
Bhojanaṃ vividhaṃ seṭṭhaṃ, <br>
Ratanañca anappakaṃ; <br>
Vividhāni ca vatthāni, <br>
Nabhā khippaṃ upenti maṃ. <br>
</p>
<p><a class="msdiv" id="msdiv58"></a>
<a class="ms" id="p_20Ap1_59"></a>
<a class="sc" id="59"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
dibbā bhakkhā upenti maṃ. <br>
</p>
<p><a class="msdiv" id="msdiv59"></a>
<a class="ms" id="p_20Ap1_60"></a>
<a class="sc" id="60"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
ratanā sabbe upenti maṃ. <br>
</p>
<p><a class="msdiv" id="msdiv60"></a>
<a class="ms" id="p_20Ap1_61"></a>
<a class="sc" id="61"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
sabbe gandhā upenti maṃ. <br>
</p>
<p><a class="msdiv" id="msdiv61"></a>
<a class="ms" id="p_20Ap1_62"></a>
<a class="sc" id="62"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
sabbe yānā upenti maṃ. <br>
</p>
<p><a class="msdiv" id="msdiv62"></a>
<a class="ms" id="p_20Ap1_63"></a>
<a class="sc" id="63"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
sabbe mālā upenti maṃ. <br>
</p>
<p><a class="msdiv" id="msdiv63"></a>
<a class="ms" id="p_20Ap1_64"></a>
<a class="sc" id="64"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
alaṅkārā upenti maṃ. <br>
</p>
<p><a class="msdiv" id="msdiv64"></a>
<a class="ms" id="p_20Ap1_65"></a>
<a class="sc" id="65"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
sabbā kaññā upenti maṃ. <br>
</p>
<p><a class="msdiv" id="msdiv65"></a>
<a class="ms" id="p_20Ap1_66"></a>
<a class="sc" id="66"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
madhusakkharā upenti maṃ. <br>
</p>
<p><a class="msdiv" id="msdiv66"></a>
<a class="ms" id="p_20Ap1_67"></a>
<a class="sc" id="67"></a>
Pathabyā pabbate ceva, <br>
ākāse udake vane; <br>
Yaṃ yaṃ hatthaṃ pasāremi, <br>
sabbe khajjā upenti maṃ. <br>
</p>
<p><a class="msdiv" id="msdiv67"></a>
<a class="ms" id="p_20Ap1_68"></a>
<a class="sc" id="68"></a>
Adhane addhikajane, <br>
yācake ca pathāvino; <br>
Dadāmihaṃ dānavaraṃ, <br>
sambodhivarapattiyā. <br>
</p>
<p><a class="msdiv" id="msdiv68"></a>
<a class="ms" id="p_20Ap1_69"></a>
<a class="sc" id="69"></a>
Nādento pabbataṃ selaṃ, <br>
gajjento bahalaṃ giriṃ; <br>
Sadevakaṃ hāsayanto, <br>
buddho loke bhavāmahaṃ. <br>
</p>
<p><a class="msdiv" id="msdiv69"></a>
<a class="ms" id="p_20Ap1_70"></a>
<a class="sc" id="70"></a>
Disā dasavidhā loke, <br>
yāyato natthi antakaṃ; <br>
Tasmiñca disābhāgamhi, <br>
buddhakhettā asaṅkhiyā. <br>
</p>
<p><a class="msdiv" id="msdiv70"></a>
<a class="ms" id="p_20Ap1_71"></a>
<a class="sc" id="71"></a>
Pabhā pakittitā mayhaṃ, <br>
yamakā raṃsivāhanā; <br>
Etthantare raṃsijālaṃ, <br>
āloko vipulo bhave. <br>
</p>
<p><a class="msdiv" id="msdiv71"></a>
<a class="ms" id="p_20Ap1_72"></a>
<a class="sc" id="72"></a>
Ettake lokadhātumhi, <br>
sabbe passantu maṃ janā; <br>
Sabbe maṃ anuvattantu, <br>
yāva brahmanivesanaṃ. <br>
</p>
<p><a class="msdiv" id="msdiv72"></a>
<a class="ms" id="p_20Ap1_73"></a>
<a class="sc" id="73"></a>
Visiṭṭhamadhunādena, <br>
amatabherimāhaniṃ; <br>
Etthantare janā sabbe, <br>
suṇantu madhuraṃ giraṃ. <br>
</p>
<p><a class="msdiv" id="msdiv73"></a>
<a class="ms" id="p_20Ap1_74"></a>
<a class="sc" id="74"></a>
Dhammameghena vassante, <br>
sabbe hontu anāsavā; <br>
Yettha pacchimakā sattā, <br>
sotāpannā bhavantu te. <br>
</p>
<p><a class="msdiv" id="msdiv74"></a>
<a class="ms" id="p_20Ap1_75"></a>
<a class="sc" id="75"></a>
Datvā dātabbakaṃ dānaṃ, <br>
sīlaṃ pūretvā asesato; <br>
Nekkhammapāramiṃ gantvā, <br>
patto sambodhimuttamaṃ. <br>
</p>
<p><a class="msdiv" id="msdiv75"></a>
<a class="ms" id="p_20Ap1_76"></a>
<a class="sc" id="76"></a>
Paṇḍite paripucchitvā, <br>
katvā vīriyamuttamaṃ; <br>
Khantiyā pāramiṃ gantvā, <br>
patto sambodhimuttamaṃ. <br>
</p>
<p><a class="msdiv" id="msdiv76"></a>
<a class="ms" id="p_20Ap1_77"></a>
<a class="sc" id="77"></a>
Katvā daḷhamadhiṭṭhānaṃ, <br>
saccapārami pūriya; <br>
Mettāya pāramiṃ gantvā, <br>
patto sambodhimuttamaṃ. <br>
</p>
<p><a class="msdiv" id="msdiv77"></a>
<a class="ms" id="p_20Ap1_78"></a>
<a class="sc" id="78"></a>
Lābhālābhe sukhe dukkhe, <br>
sammāne cāvamānane; <br>
Sabbattha samako hutvā, <br>
patto sambodhimuttamaṃ. <br>
</p>
<p><a class="msdiv" id="msdiv78"></a>
<a class="ms" id="p_20Ap1_79"></a>
<a class="sc" id="79"></a>
Kosajjaṃ bhayato disvā, <br>
vīriyañcāpi khemato; <br>
Āraddhavīriyā hotha, <br>
esā buddhānusāsanī. <br>
</p>
<p><a class="msdiv" id="msdiv79"></a>
<a class="ms" id="p_20Ap1_80"></a>
<a class="sc" id="80"></a>
Vivādaṃ bhayato disvā, <br>
avivādañca khemato; <br>
Samaggā sakhilā hotha, <br>
esā buddhānusāsanī. <br>
</p>
<p><a class="msdiv" id="msdiv80"></a>
<a class="ms" id="p_20Ap1_81"></a>
<a class="sc" id="81"></a>
Pamādaṃ bhayato disvā, <br>
appamādañca khemato; <br>
Bhāvethaṭṭhaṅgikaṃ maggaṃ, <br>
esā buddhānusāsanī. <br>
</p>
<p><a class="msdiv" id="msdiv81"></a>
<a class="ms" id="p_20Ap1_82"></a>
<a class="sc" id="82"></a>
Samāgatā bahū buddhā, <br>
arahantā ca sabbaso; <br>
Sambuddhe arahante ca, <br>
vandamānā namassatha. <br>
</p>
<p><a class="msdiv" id="msdiv82"></a>
<a class="ms" id="p_20Ap1_83"></a>
<a class="sc" id="83"></a>
Evaṃ acintiyā buddhā, <br>
buddhadhammā acintiyā; <br>
Acintiye pasannānaṃ, <br>
vipāko hoti acintiyo”. <br>
</p>
</blockquote>
<p><a class="sc" id="84"></a>
<a class="ms" id="p_20Ap1_84"></a>
Itthaṃ sudaṃ bhagavā attano buddhacariyaṃ sambhāvayamāno buddhāpadāniyaṃ nāma
dhammapariyāyaṃ abhāsitthāti.</p>
<p class="endsutta"><a class="sc" id="85"></a>
<a class="ms" id="p_20Ap1_85"></a>
Buddhāpadānaṃ samattaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>