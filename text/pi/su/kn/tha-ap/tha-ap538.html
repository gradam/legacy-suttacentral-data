<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap538">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>Bāhiyattheraapadāna</h1>
</div>
<blockquote class="gatha">
<p>
<a class="msdiv" id="msdiv178"></a>
<a class="ms" id="p_20Ap1_7135"></a>
<a class="sc" id="1"></a>
“Ito satasahassamhi,<br>
kappe uppajji nāyako;<br>
Mahappabho tilokaggo,<br>
nāmena padumuttaro.<br>
</p>
<p>
<a class="msdiv" id="msdiv179"></a>
<a class="ms" id="p_20Ap1_7136"></a>
<a class="sc" id="2"></a>
Khippābhiññassa bhikkhussa,<br>
guṇaṃ kittayato mune;<br>
Sutvā udaggacittohaṃ,<br>
kāraṃ katvā mahesino.<br>
</p>
<p>
<a class="msdiv" id="msdiv180"></a>
<a class="ms" id="p_20Ap1_7137"></a>
<a class="sc" id="3"></a>
Datvā sattāhikaṃ dānaṃ,<br>
sasissassa mune ahaṃ;<br>
Abhivādiya sambuddhaṃ,<br>
taṃ ṭhānaṃ patthayiṃ tadā.<br>
</p>
<p>
<a class="msdiv" id="msdiv181"></a>
<a class="ms" id="p_20Ap1_7138"></a>
<a class="sc" id="4"></a>
Tato maṃ byākari buddho,<br>
‘etaṃ passatha brāhmaṇaṃ;<br>
Patitaṃ pādamūle me,<br>
cariyaṃ paccavekkhaṇaṃ.<br>
</p>
<p>
<a class="msdiv" id="msdiv182"></a>
<a class="ms" id="p_20Ap1_7139"></a>
<a class="sc" id="5"></a>
Hemayaññopacitaṅgaṃ,<br>
avadātatanuttacaṃ;<br>
Palambabimbatamboṭṭhaṃ,<br>
setatiṇhasamaṃ dijaṃ.<br>
</p>
<p>
<a class="msdiv" id="msdiv183"></a>
<a class="ms" id="p_20Ap1_7140"></a>
<a class="sc" id="6"></a>
Guṇathāmabahutaraṃ,<br>
samuggatatanūruhaṃ;<br>
Guṇoghāyatanībhūtaṃ,<br>
pītisamphullitānanaṃ.<br>
</p>
<p>
<a class="msdiv" id="msdiv184"></a>
<a class="ms" id="p_20Ap1_7141"></a>
<a class="sc" id="7"></a>
Eso patthayate ṭhānaṃ,<br>
khippābhiññassa bhikkhuno;<br>
Anāgate mahāvīro,<br>
gotamo nāma hessati.<br>
</p>
<p>
<a class="msdiv" id="msdiv185"></a>
<a class="ms" id="p_20Ap1_7142"></a>
<a class="sc" id="8"></a>
Tassa dhammesu dāyādo,<br>
oraso dhammanimmito;<br>
Bāhiyo nāma nāmena,<br>
hessati satthu sāvako’.<br>
</p>
<p>
<a class="msdiv" id="msdiv186"></a>
<a class="ms" id="p_20Ap1_7143"></a>
<a class="sc" id="9"></a>
Tadā hi tuṭṭho vuṭṭhāya,<br>
yāvajīvaṃ mahāmune;<br>
Kāraṃ katvā cuto saggaṃ,<br>
agaṃ sabhavanaṃ yathā.<br>
</p>
<p>
<a class="msdiv" id="msdiv187"></a>
<a class="ms" id="p_20Ap1_7144"></a>
<a class="sc" id="10"></a>
Devabhūto manusso vā,<br>
sukhito tassa kammuno;<br>
Vāhasā saṃsaritvāna,<br>
sampattimanubhomahaṃ.<br>
</p>
<p>
<a class="msdiv" id="msdiv188"></a>
<a class="ms" id="p_20Ap1_7145"></a>
<a class="sc" id="11"></a>
Puna kassapavīrassa,<br>
atthamentamhi sāsane;<br>
Āruyha selasikharaṃ,<br>
yuñjitvā jinasāsanaṃ.<br>
</p>
<p>
<a class="msdiv" id="msdiv189"></a>
<a class="ms" id="p_20Ap1_7146"></a>
<a class="sc" id="12"></a>
Visuddhasīlo sappañño,<br>
jinasāsanakārako;<br>
Tato cutā pañca janā,<br>
devalokaṃ agamhase.<br>
</p>
<p>
<a class="msdiv" id="msdiv190"></a>
<a class="ms" id="p_20Ap1_7147"></a>
<a class="sc" id="13"></a>
Tatohaṃ bāhiyo jāto,<br>
bhārukacche puruttame;<br>
Tato nāvāya pakkhando,<br>
sāgaraṃ appasiddhiyaṃ.<br>
</p>
<p>
<a class="msdiv" id="msdiv191"></a>
<a class="ms" id="p_20Ap1_7148"></a>
<a class="sc" id="14"></a>
Tato nāvā abhijjittha,<br>
gantvāna katipāhakaṃ;<br>
Tadā bhīsanake ghore,<br>
patito makarākare.<br>
</p>
<p>
<a class="msdiv" id="msdiv192"></a>
<a class="ms" id="p_20Ap1_7149"></a>
<a class="sc" id="15"></a>
Tadāhaṃ vāyamitvāna,<br>
santaritvā mahodadhiṃ;<br>
Suppārapaṭṭanavaraṃ,<br>
sampatto mandavedhito.<br>
</p>
<p>
<a class="msdiv" id="msdiv193"></a>
<a class="ms" id="p_20Ap1_7150"></a>
<a class="sc" id="16"></a>
Dārucīraṃ nivāsetvā,<br>
gāmaṃ piṇḍāya pāvisiṃ;<br>
Tadāha so jano tuṭṭho,<br>
‘arahāyamidhāgato.<br>
</p>
<p>
<a class="msdiv" id="msdiv194"></a>
<a class="ms" id="p_20Ap1_7151"></a>
<a class="sc" id="17"></a>
Imaṃ annena pānena,<br>
vatthena sayanena ca;<br>
Bhesajjena ca sakkatvā,<br>
hessāma sukhitā mayaṃ’.<br>
</p>
<p>
<a class="msdiv" id="msdiv195"></a>
<a class="ms" id="p_20Ap1_7152"></a>
<a class="sc" id="18"></a>
Paccayānaṃ tadā lābhī,<br>
tehi sakkatapūjito;<br>
Arahāhanti saṅkappaṃ,<br>
uppādesiṃ ayoniso.<br>
</p>
<p>
<a class="msdiv" id="msdiv196"></a>
<a class="ms" id="p_20Ap1_7153"></a>
<a class="sc" id="19"></a>
Tato me cittamaññāya,<br>
codayī pubbadevatā;<br>
‘Na tvaṃ upāyamaggaññū,<br>
kuto tvaṃ arahā bhave’.<br>
</p>
<p>
<a class="msdiv" id="msdiv197"></a>
<a class="ms" id="p_20Ap1_7154"></a>
<a class="sc" id="20"></a>
Codito tāya saṃviggo,<br>
tadāhaṃ paripucchi taṃ;<br>
‘Ke vā ete kuhiṃ loke,<br>
arahanto naruttamā’.<br>
</p>
<p>
<a class="msdiv" id="msdiv198"></a>
<a class="ms" id="p_20Ap1_7155"></a>
<a class="sc" id="21"></a>
‘Sāvatthiyaṃ kosalamandire jino,<br>
Pahūtapañño varabhūrimedhaso;<br>
So sakyaputto arahā anāsavo,<br>
Deseti dhammaṃ arahattapattiyā’.<br>
</p>
<p>
<a class="msdiv" id="msdiv199"></a>
<a class="ms" id="p_20Ap1_7156"></a>
<a class="sc" id="22"></a>
Tadassa sutvā vacanaṃ supīṇito,<br>
Nidhiṃva laddhā kapaṇoti vimhito;<br>
Udaggacitto arahattamuttamaṃ,<br>
Sudassanaṃ daṭṭhumanantagocaraṃ.<br>
</p>
<p>
<a class="msdiv" id="msdiv200"></a>
<a class="ms" id="p_20Ap1_7157"></a>
<a class="sc" id="23"></a>
Tadā tato nikkhamitvāna ‘satthuno,<br>
Sadā jinaṃ passāmi vimalānanaṃ’;<br>
Upecca rammaṃ vijitavhayaṃ vanaṃ,<br>
Dije apucchiṃ ‘kuhiṃ lokanandano’.<br>
</p>
<p>
<a class="msdiv" id="msdiv201"></a>
<a class="ms" id="p_20Ap1_7158"></a>
<a class="sc" id="24"></a>
‘Tato avocuṃ naradevavandito,<br>
Puraṃ paviṭṭho asanesanāya so;<br>
Sasova khippaṃ munidassanussuko,<br>
Upecca vandāhi tamaggapuggalaṃ’.<br>
</p>
<p>
<a class="msdiv" id="msdiv202"></a>
<a class="ms" id="p_20Ap1_7159"></a>
<a class="sc" id="25"></a>
Tatohaṃ tuvaṭaṃ gantvā,<br>
sāvatthiṃ puramuttamaṃ;<br>
Vicarantaṃ tamaddakkhiṃ,<br>
piṇḍatthaṃ apihāgidhaṃ.<br>
</p>
<p>
<a class="msdiv" id="msdiv203"></a>
<a class="ms" id="p_20Ap1_7160"></a>
<a class="sc" id="26"></a>
Pattapāṇiṃ alolakkhaṃ,<br>
pācayantaṃ pītākaraṃ;<br>
Sirīnilayasaṅkāsaṃ,<br>
ravidittiharānanaṃ.<br>
</p>
<p>
<a class="msdiv" id="msdiv204"></a>
<a class="ms" id="p_20Ap1_7161"></a>
<a class="sc" id="27"></a>
Taṃ samecca nipaccāhaṃ,<br>
idaṃ vacanamabraviṃ;<br>
‘Kupathe vippanaṭṭhassa,<br>
saraṇaṃ hohi gotama’.<br>
</p>
<p>
<a class="msdiv" id="msdiv205"></a>
<a class="ms" id="p_20Ap1_7162"></a>
<a class="sc" id="28"></a>
‘Pāṇasantāraṇatthāya,<br>
piṇḍāya vicarāmahaṃ;<br>
Na te dhammakathākālo’,<br>
iccāha munisattamo.<br>
</p>
<p>
<a class="msdiv" id="msdiv206"></a>
<a class="ms" id="p_20Ap1_7163"></a>
<a class="sc" id="29"></a>
Tadā punappunaṃ buddhaṃ,<br>
āyāciṃ dhammalālaso;<br>
Yo me dhammamadesesi,<br>
gambhīraṃ suññataṃ padaṃ.<br>
</p>
<p>
<a class="msdiv" id="msdiv207"></a>
<a class="ms" id="p_20Ap1_7164"></a>
<a class="sc" id="30"></a>
Tassa dhammaṃ suṇitvāna,<br>
pāpuṇiṃ āsavakkhayaṃ;<br>
Parikkhīṇāyuko santo,<br>
aho satthānukampako.<br>
</p>
<p>
<a class="msdiv" id="msdiv208"></a>
<a class="ms" id="p_20Ap1_7165"></a>
<a class="sc" id="31"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv209"></a>
<a class="ms" id="p_20Ap1_7166"></a>
<a class="sc" id="32"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv210"></a>
<a class="ms" id="p_20Ap1_7167"></a>
<a class="sc" id="33"></a>
Paṭisambhidā catasso,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv211"></a>
<a class="ms" id="p_20Ap1_7168"></a>
<a class="sc" id="34"></a>
Evaṃ thero viyākāsi,<br>
bāhiyo dārucīriyo;<br>
Saṅkārakūṭe patito,<br>
bhūtāviṭṭhāya gāviyā.<br>
</p>
<p>
<a class="msdiv" id="msdiv212"></a>
<a class="ms" id="p_20Ap1_7169"></a>
<a class="sc" id="35"></a>
Attano pubbacariyaṃ,<br>
kittayitvā mahāmati;<br>
Parinibbāyi so thero,<br>
sāvatthiyaṃ puruttame.<br>
</p>
<p>
<a class="msdiv" id="msdiv213"></a>
<a class="ms" id="p_20Ap1_7170"></a>
<a class="sc" id="36"></a>
Nagarā nikkhamanto taṃ,<br>
disvāna isisattamo;<br>
Dārucīradharaṃ dhīraṃ,<br>
bāhiyaṃ bāhitāgamaṃ.<br>
</p>
<p>
<a class="msdiv" id="msdiv214"></a>
<a class="ms" id="p_20Ap1_7171"></a>
<a class="sc" id="37"></a>
Bhūmiyaṃ patitaṃ dantaṃ,<br>
indaketūva pātitaṃ;<br>
Gatāyuṃ sukkhakilesaṃ,<br>
jinasāsanakārakaṃ.<br>
</p>
<p>
<a class="msdiv" id="msdiv215"></a>
<a class="ms" id="p_20Ap1_7172"></a>
<a class="sc" id="38"></a>
Tato āmantayī satthā,<br>
sāvake sāsane rate;<br>
‘Gaṇhatha netvā jhāpetha,<br>
tanuṃ sabrahmacārino.<br>
</p>
<p>
<a class="msdiv" id="msdiv216"></a>
<a class="ms" id="p_20Ap1_7173"></a>
<a class="sc" id="39"></a>
Thūpaṃ karotha pūjetha,<br>
nibbuto so mahāmati;<br>
Khippābhiññānamesaggo,<br>
sāvako me vacokaro.<br>
</p>
<p>
<a class="msdiv" id="msdiv217"></a>
<a class="ms" id="p_20Ap1_7174"></a>
<a class="sc" id="40"></a>
Sahassamapi ce gāthā,<br>
anatthapadasañhitā;<br>
Ekaṃ gāthāpadaṃ seyyo,<br>
yaṃ sutvā upasammati.<br>
</p>
<p>
<a class="msdiv" id="msdiv218"></a>
<a class="ms" id="p_20Ap1_7175"></a>
<a class="sc" id="41"></a>
Yattha āpo ca pathavī,<br>
tejo vāyo na gādhati;<br>
Na tattha sukkā jotanti,<br>
ādicco na pakāsati.<br>
</p>
<p>
<a class="msdiv" id="msdiv219"></a>
<a class="ms" id="p_20Ap1_7176"></a>
<a class="sc" id="42"></a>
Na tattha candimā bhāti,<br>
tamo tattha na vijjati;<br>
Yadā ca attanā vedi,<br>
munimonena brāhmaṇo.<br>
</p>
<p>
<a class="msdiv" id="msdiv220"></a>
<a class="ms" id="p_20Ap1_7177"></a>
<a class="sc" id="43"></a>
Atha rūpā arūpā ca,<br>
sukhadukkhā vimuccati’;<br>
Iccevaṃ abhaṇī nātho,<br>
tilokasaraṇo muni”.<br>
</p>
</blockquote>
<p>
<a class="ms" id="p_20Ap1_7178"></a><a class="sc" id="44"></a>Itthaṃ sudaṃ
āyasmā bāhiyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_7179"></a>
<a class="sc" id="45"></a>
Bāhiyattherassāpadānaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>