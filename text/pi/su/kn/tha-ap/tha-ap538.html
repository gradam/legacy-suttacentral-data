<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap538">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>6. Bāhi­yat­thera­apadāna</h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap1_7135"></a><a class="msdiv" id="msdiv178"></a>“Ito satasahassamhi,<br>
kappe uppajji nāyako;<br>
Mahappabho tilokaggo,<br>
nāmena padumuttaro.</p>
<p><a class="sc" id="2"></a><a class="ms" id="p_20Ap1_7136"></a><a class="msdiv" id="msdiv179"></a>Khippā­bhiññassa bhikkhussa,<br>
guṇaṃ kittayato mune;<br>
Sutvā udaggacittohaṃ,<br>
kāraṃ katvā mahesino.</p>
<p><a class="sc" id="3"></a><a class="ms" id="p_20Ap1_7137"></a><a class="msdiv" id="msdiv180"></a>Datvā sattāhikaṃ dānaṃ,<br>
sasissassa mune ahaṃ;<br>
Abhivādiya sambuddhaṃ,<br>
taṃ ṭhānaṃ patthayiṃ tadā.</p>
<p><a class="sc" id="4"></a><a class="ms" id="p_20Ap1_7138"></a><a class="msdiv" id="msdiv181"></a>Tato maṃ byākari buddho,<br>
‘etaṃ passatha brāhmaṇaṃ;<br>
Patitaṃ pādamūle me,<br>
<span class="var" title="pasanna­na­yanāna­naṃ (bj) | pinasam­pan­navek­kha­ṇaṃ (s2, s3) | pīṇaṃsaṃ paccavekkhanaṃ (pts1)" id="note1703">cariyaṃ paccavekkhaṇaṃ</span>.</p>
<p><a class="sc" id="5"></a><a class="pts" id="pts2.476"></a><a class="ms" id="p_20Ap1_7139"></a><a class="msdiv" id="msdiv182"></a>Hema­yañño­pacitaṅ­gaṃ,<br>
avadā­ta­tanut­ta­caṃ;<br>
­Palamba­bimba­tam­boṭṭhaṃ,<br>
setatiṇhasamaṃ dijaṃ.</p>
<p><a class="sc" id="6"></a><a class="ms" id="p_20Ap1_7140"></a><a class="msdiv" id="msdiv183"></a>Guṇathā­ma­bahu­taraṃ,<br>
­samug­ga­tatanū­ruhaṃ;<br>
Guṇo­ghāyata­nī­bhūtaṃ,<br>
pīti­sam­phullitā­nanaṃ.</p>
<p><a class="sc" id="7"></a><a class="ms" id="p_20Ap1_7141"></a><a class="msdiv" id="msdiv184"></a>Eso patthayate ṭhānaṃ,<br>
khippā­bhiññassa bhikkhuno;<br>
Anāgate mahāvīro,<br>
gotamo nāma hessati.</p>
<p><a class="sc" id="8"></a><a class="ms" id="p_20Ap1_7142"></a><a class="msdiv" id="msdiv185"></a>Tassa dhammesu dāyādo,<br>
oraso dhammanimmito;<br>
Bāhiyo nāma nāmena,<br>
hessati satthu sāvako’.</p>
<p><a class="sc" id="9"></a><a class="ms" id="p_20Ap1_7143"></a><a class="msdiv" id="msdiv186"></a>Tadā hi tuṭṭho vuṭṭhāya,<br>
yāvajīvaṃ mahāmune;<br>
Kāraṃ katvā cuto saggaṃ,<br>
agaṃ sabhavanaṃ yathā.</p>
<p><a class="sc" id="10"></a><a class="ms" id="p_20Ap1_7144"></a><a class="msdiv" id="msdiv187"></a>Devabhūto manusso vā,<br>
sukhito tassa kammuno;<br>
Vāhasā saṃsaritvāna,<br>
sam­patti­manu­bhoma­haṃ.</p>
<p><a class="sc" id="11"></a><a class="ms" id="p_20Ap1_7145"></a><a class="msdiv" id="msdiv188"></a>Puna kassapavīrassa,<br>
<span class="var" title="atthaṅgatamhi (s2, s3) | atthaṃ entamhi (pts1)" id="note1704">atthamentamhi</span> sāsane;<br>
Āruyha selasikharaṃ,<br>
yuñjitvā jinasāsanaṃ.</p>
<p><a class="sc" id="12"></a><a class="ms" id="p_20Ap1_7146"></a><a class="msdiv" id="msdiv189"></a>Visuddhasīlo sappañño,<br>
jina­sāsana­kārako;<br>
Tato cutā pañca janā,<br>
devalokaṃ agamhase.</p>
<p><a class="sc" id="13"></a><a class="ms" id="p_20Ap1_7147"></a><a class="msdiv" id="msdiv190"></a>Tatohaṃ bāhiyo jāto,<br>
bhārukacche puruttame;<br>
Tato nāvāya <span class="var" title="pakkhanto (bj) | pakkhanno (s2, s3) | pakkanto (pts1)" id="note1705">pakkhando</span>,<br>
sāgaraṃ <span class="var" title="atthasiddhiyaṃ (mr)" id="note1706">appasiddhiyaṃ</span>.</p>
<p><a class="sc" id="14"></a><a class="ms" id="p_20Ap1_7148"></a><a class="msdiv" id="msdiv191"></a>Tato nāvā abhijjittha,<br>
gantvāna katipāhakaṃ;<br>
Tadā bhīsanake ghore,<br>
patito makarākare.</p>
<p><a class="sc" id="15"></a><a class="ms" id="p_20Ap1_7149"></a><a class="msdiv" id="msdiv192"></a>Tadāhaṃ vāyamitvāna,<br>
santaritvā mahodadhiṃ;<br>
<span class="var" title="suppārakaṃ paṭṭanavaraṃ (s2, s3) | suppā­ra­paṭṭa­nam varaṃ (pts1) | suppā­da­paṭṭa­na­varaṃ (c1)" id="note1707">Suppā­ra­paṭṭa­na­varaṃ</span>,<br>
sampatto <span class="var" title="mandamedhiko (bj) | mandavedito (s2, s3) | maddaverataṃ (mr)" id="note1708">mandavedhito</span>.</p>
<p><a class="sc" id="16"></a><a class="ms" id="p_20Ap1_7150"></a><a class="msdiv" id="msdiv193"></a>Dārucīraṃ nivāsetvā,<br>
gāmaṃ piṇḍāya pāvisiṃ;<br>
Tadāha so jano tuṭṭho,<br>
‘arahā­ya­midhā­gato.</p>
<p><a class="sc" id="17"></a><a class="ms" id="p_20Ap1_7151"></a><a class="msdiv" id="msdiv194"></a>Imaṃ annena pānena,<br>
vatthena sayanena ca;<br>
Bhesajjena ca sakkatvā,<br>
hessāma sukhitā mayaṃ’.</p>
<p><a class="sc" id="18"></a><a class="ms" id="p_20Ap1_7152"></a><a class="msdiv" id="msdiv195"></a>Paccayānaṃ tadā lābhī,<br>
tehi sakkatapūjito;<br>
Arahāhanti saṅkappaṃ,<br>
uppādesiṃ ayoniso.</p>
<p><a class="sc" id="19"></a><a class="pts" id="pts2.477"></a><a class="ms" id="p_20Ap1_7153"></a><a class="msdiv" id="msdiv196"></a>Tato me cittamaññāya,<br>
codayī pubbadevatā;<br>
‘Na tvaṃ upāyamaggaññū,<br>
kuto tvaṃ arahā bhave’.</p>
<p><a class="sc" id="20"></a><a class="ms" id="p_20Ap1_7154"></a><a class="msdiv" id="msdiv197"></a>Codito tāya saṃviggo,<br>
tadāhaṃ paripucchi taṃ;<br>
‘Ke vā ete kuhiṃ loke,<br>
arahanto naruttamā’.</p>
<p><a class="sc" id="21"></a><a class="ms" id="p_20Ap1_7155"></a><a class="msdiv" id="msdiv198"></a>‘Sāvatthiyaṃ kosalamandire jino,<br>
Pahūtapañño vara­bhūri­medhaso;<br>
So sakyaputto arahā anāsavo,<br>
Deseti dhammaṃ arahat­ta­pattiyā’.</p>
<p><a class="sc" id="22"></a><a class="ms" id="p_20Ap1_7156"></a><a class="msdiv" id="msdiv199"></a>Tadassa sutvā vacanaṃ <span class="var" title="pīṇitvā (mr)" id="note1709">supīṇito</span>,<br>
Nidhiṃva laddhā kapaṇoti vimhito;<br>
Udaggacitto arahat­ta­muttamaṃ,<br>
Sudassanaṃ ­daṭṭhu­manan­ta­gocaraṃ.</p>
<p><a class="sc" id="23"></a><a class="ms" id="p_20Ap1_7157"></a><a class="msdiv" id="msdiv200"></a>Tadā tato <span class="var" title="nikkhamituna sattharaṃ (bj)" id="note1710">nikkhamitvāna ‘satthuno</span>,<br>
<span class="var" title="parājinaṃ passāmi kamalānanaṃ (mr)" id="note1711">Sadā jinaṃ passāmi vimalānanaṃ</span>’;<br>
Upecca rammaṃ vijitavhayaṃ vanaṃ,<br>
Dije apucchiṃ ‘kuhiṃ lokanandano’.</p>
<p><a class="sc" id="24"></a><a class="ms" id="p_20Ap1_7158"></a><a class="msdiv" id="msdiv201"></a>‘Tato avocuṃ nara­deva­vandito,<br>
Puraṃ paviṭṭho asanesanāya so;<br>
<span class="var" title="sace hi (bj) | paccehi (s2, s3)" id="note1712">Sasova</span> khippaṃ muni­dassa­nus­suko,<br>
Upecca vandāhi ­tamag­ga­pugga­laṃ’.</p>
<p><a class="sc" id="25"></a><a class="ms" id="p_20Ap1_7159"></a><a class="msdiv" id="msdiv202"></a>Tatohaṃ tuvaṭaṃ gantvā,<br>
sāvatthiṃ puramuttamaṃ;<br>
Vicarantaṃ tamaddakkhiṃ,<br>
piṇḍatthaṃ apihāgidhaṃ.</p>
<p><a class="sc" id="26"></a><a class="ms" id="p_20Ap1_7160"></a><a class="msdiv" id="msdiv203"></a>Pattapāṇiṃ alolakkhaṃ,<br>
<span class="var" title="bhājayantaṃ viyāmataṃ (bj) | jotayantaṃ idhāmataṃ (s2, s3) | bhājayantaṃ idāmataṃ (pts1)" id="note1713">pācayantaṃ pītākaraṃ</span>;<br>
Sirī­nilaya­saṅkā­saṃ,<br>
ravi­ditti­harāna­naṃ.</p>
<p><a class="sc" id="27"></a><a class="ms" id="p_20Ap1_7161"></a><a class="msdiv" id="msdiv204"></a>Taṃ samecca nipaccāhaṃ,<br>
idaṃ vacanamabraviṃ;<br>
‘Kupathe vippanaṭṭhassa,<br>
saraṇaṃ hohi gotama’.</p>
<p><a class="sc" id="28"></a><a class="pts" id="pts2.478"></a><a class="ms" id="p_20Ap1_7162"></a><a class="msdiv" id="msdiv205"></a>‘Pāṇasan­tā­raṇat­thāya,<br>
piṇḍāya vicarāmahaṃ;<br>
Na te dhamma­kathā­kālo’,<br>
iccāha munisattamo.</p>
<p><a class="sc" id="29"></a><a class="ms" id="p_20Ap1_7163"></a><a class="msdiv" id="msdiv206"></a>Tadā punappunaṃ buddhaṃ,<br>
āyāciṃ dhammalālaso;<br>
Yo me dhammamadesesi,<br>
gambhīraṃ suññataṃ padaṃ.</p>
<p><a class="sc" id="30"></a><a class="ms" id="p_20Ap1_7164"></a><a class="msdiv" id="msdiv207"></a>Tassa dhammaṃ suṇitvāna,<br>
pāpuṇiṃ āsavakkhayaṃ;<br>
Parikkhīṇāyuko santo,<br>
aho sat­thā­nukam­pako.</p>
<p><a class="sc" id="31"></a><a class="ms" id="p_20Ap1_7165"></a><a class="msdiv" id="msdiv208"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="32"></a><a class="ms" id="p_20Ap1_7166"></a><a class="msdiv" id="msdiv209"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="33"></a><a class="ms" id="p_20Ap1_7167"></a><a class="msdiv" id="msdiv210"></a>Paṭisambhidā catasso,<br>
… pe …<br>
kataṃ buddhassa sāsanaṃ.</p>
<p><a class="sc" id="34"></a><a class="ms" id="p_20Ap1_7168"></a><a class="msdiv" id="msdiv211"></a>Evaṃ thero viyākāsi,<br>
bāhiyo dārucīriyo;<br>
Saṅkārakūṭe patito,<br>
bhūtāviṭṭhāya gāviyā.</p>
<p><a class="sc" id="35"></a><a class="ms" id="p_20Ap1_7169"></a><a class="msdiv" id="msdiv212"></a>Attano pubbacariyaṃ,<br>
kittayitvā mahāmati;<br>
Parinibbāyi so <span class="var" title="vīro (bj, pts1) | dhīro (s2, s3)" id="note1714">thero</span>,<br>
sāvatthiyaṃ puruttame.</p>
<p><a class="sc" id="36"></a><a class="ms" id="p_20Ap1_7170"></a><a class="msdiv" id="msdiv213"></a>Nagarā nikkhamanto taṃ,<br>
disvāna isisattamo;<br>
Dārucīradharaṃ dhīraṃ,<br>
bāhiyaṃ bāhitāgamaṃ.</p>
<p><a class="sc" id="37"></a><a class="ms" id="p_20Ap1_7171"></a><a class="msdiv" id="msdiv214"></a>Bhūmiyaṃ patitaṃ dantaṃ,<br>
indaketūva pātitaṃ;<br>
<span class="var" title="gatāyusaṃ gataklesaṃ (bj) | gatāyusaṃ gataklesañ (pts1) | tadāyu saṅkatālesaṃ (mr)" id="note1715">Gatāyuṃ sukkhakilesaṃ</span>,<br>
jina­sāsana­kāra­kaṃ.</p>
<p><a class="sc" id="38"></a><a class="ms" id="p_20Ap1_7172"></a><a class="msdiv" id="msdiv215"></a>Tato āmantayī satthā,<br>
sāvake sāsane rate;<br>
‘Gaṇhatha <span class="var" title="hutvā (s2, s3, pts1, mr)" id="note1716">netvā</span> jhāpetha,<br>
tanuṃ sabrahmacārino.</p>
<p><a class="sc" id="39"></a><a class="ms" id="p_20Ap1_7173"></a><a class="msdiv" id="msdiv216"></a>Thūpaṃ karotha pūjetha,<br>
nibbuto so mahāmati;<br>
Khippā­bhiññā­na­mesaggo,<br>
sāvako me vacokaro.</p>
<p><a class="sc" id="40"></a><a class="ms" id="p_20Ap1_7174"></a><a class="msdiv" id="msdiv217"></a>Sahassamapi ce gāthā,<br>
anattha­pada­sañ­hitā;<br>
Ekaṃ gāthāpadaṃ seyyo,<br>
yaṃ sutvā upasammati.</p>
<p><a class="sc" id="41"></a><a class="ms" id="p_20Ap1_7175"></a><a class="msdiv" id="msdiv218"></a>Yattha āpo ca pathavī,<br>
tejo vāyo na gādhati;<br>
Na tattha sukkā jotanti,<br>
ādicco na pakāsati.</p>
<p><a class="sc" id="42"></a><a class="ms" id="p_20Ap1_7176"></a><a class="msdiv" id="msdiv219"></a>Na tattha candimā bhāti,<br>
tamo tattha na vijjati;<br>
Yadā ca attanā vedi,<br>
munimonena brāhmaṇo.</p>
<p><a class="sc" id="43"></a><a class="ms" id="p_20Ap1_7177"></a><a class="msdiv" id="msdiv220"></a>Atha rūpā arūpā ca,<br>
sukhadukkhā vimuccati’;<br>
Iccevaṃ abhaṇī nātho,<br>
tilokasaraṇo muni”.</p>
</blockquote>
<p><a class="sc" id="44"></a><a class="ms" id="p_20Ap1_7178"></a>Itthaṃ sudaṃ āyasmā bāhiyo thero imā gāthāyo abhāsitthāti.</p>
<p class="endsutta"><a class="sc" id="45"></a><a class="ms" id="p_20Ap1_7179"></a>Bāhi­yat­theras­sāpadā­naṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
