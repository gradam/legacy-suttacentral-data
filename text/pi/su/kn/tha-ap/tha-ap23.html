<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="tha-ap23">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>1. Subhū­tit­the­ra­apadāna</h1>
</div>
<blockquote class="gatha">
<p><a class="sc" id="1"></a><a class="pts" id="pts1.67"></a><a class="ms" id="p_20Ap1_860"></a><a class="msdiv" id="msdiv1"></a>“Hima­van­tassā­vidūre,<br>
nisabho nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class="sc" id="2"></a><a class="ms" id="p_20Ap1_861"></a><a class="msdiv" id="msdiv2"></a>Kosiyo nāma nāmena,<br>
jaṭilo uggatāpano;<br>
<span class="var" title="ekāyiko (s2, s3) | ekākiko (pts1, mr)" id="note228">Ekākiyo</span> adutiyo,<br>
vasāmi nisabhe tadā.</p>
<p><a class="sc" id="3"></a><a class="ms" id="p_20Ap1_862"></a><a class="msdiv" id="msdiv3"></a>Phalaṃ mūlañca paṇṇañca,<br>
na bhuñjāmi ahaṃ tadā;<br>
<span class="var" title="pavat­ta­paṇ­ḍu­pattāni (bj) | pavattañca supātāhaṃ (s2, s3) | pavat­ta­paṇ­ḍu­pattā­haṃ (pts1)" id="note229">Pavattaṃva supātāhaṃ</span>,<br>
upajīvāmi tāvade.</p>
<p><a class="sc" id="4"></a><a class="ms" id="p_20Ap1_863"></a><a class="msdiv" id="msdiv4"></a>Nāhaṃ kopemi ājīvaṃ,<br>
cajamānopi jīvitaṃ;<br>
Ārādhemi sakaṃ cittaṃ,<br>
vivajjemi anesanaṃ.</p>
<p><a class="sc" id="5"></a><a class="ms" id="p_20Ap1_864"></a><a class="msdiv" id="msdiv5"></a>Rāgūpasaṃhitaṃ cittaṃ,<br>
yadā uppajjate mama;<br>
Sayaṃva paccavekkhāmi,<br>
ekaggo taṃ damemahaṃ.</p>
<p><a class="sc" id="6"></a><a class="ms" id="p_20Ap1_865"></a><a class="msdiv" id="msdiv6"></a>‘Rajjase rajjanīye ca,<br>
dussanīye ca dussase;<br>
Muyhase mohanīye ca,<br>
nikkhamassu vanā tuvaṃ.</p>
<p><a class="sc" id="7"></a><a class="ms" id="p_20Ap1_866"></a><a class="msdiv" id="msdiv7"></a>Visuddhānaṃ ayaṃ vāso,<br>
nimmalānaṃ tapassinaṃ;<br>
Mā kho visuddhaṃ dūsesi,<br>
nikkhamassu vanā tuvaṃ.</p>
<p><a class="sc" id="8"></a><a class="ms" id="p_20Ap1_867"></a><a class="msdiv" id="msdiv8"></a>Agāriko bhavitvāna,<br>
<span class="var" title="sadā yuttaṃ (bj, pts1) | yadā yuttaṃ (s2) | dayā yuttaṃ (s3)" id="note231">yadā puttaṃ</span> labhissasi;<br>
Ubhopi mā virādhesi,<br>
nikkhamassu vanā tuvaṃ.</p>
<p><a class="sc" id="9"></a><a class="ms" id="p_20Ap1_868"></a><a class="msdiv" id="msdiv9"></a>Chavālātaṃ yathā kaṭṭhaṃ,<br>
na kvaci kiccakārakaṃ;<br>
Neva gāme araññe vā,<br>
na hi taṃ kaṭṭhasammataṃ.</p>
<p><a class="sc" id="10"></a><a class="ms" id="p_20Ap1_869"></a><a class="msdiv" id="msdiv10"></a>Chavālātūpamo tvaṃsi,<br>
na gihī nāpi saññato;<br>
Ubhato muttako ajja,<br>
nikkhamassu vanā tuvaṃ.</p>
<p><a class="sc" id="11"></a><a class="ms" id="p_20Ap1_870"></a><a class="msdiv" id="msdiv11"></a>Siyā nu kho tava etaṃ,<br>
ko pajānāti te idaṃ;<br>
<span class="var" title="saddhādhuraṃ jahasi (bj) | sīghaṃ dhuraṃ vahisi (s2, s3) | saddhādhuraṃ pāhisi (pts1)" id="note232">Saddhādhuraṃ vahisi</span> me,<br>
kosaj­ja­bahulāya ca.</p>
<p><a class="sc" id="12"></a><a class="ms" id="p_20Ap1_871"></a><a class="msdiv" id="msdiv12"></a>Jigucchissanti taṃ viññū,<br>
asuciṃ nāgariko yathā;<br>
Ākaḍḍhitvāna isayo,<br>
codayissanti taṃ sadā.</p>
<p><a class="sc" id="13"></a><a class="ms" id="p_20Ap1_872"></a><a class="msdiv" id="msdiv13"></a>Taṃ viññū pavadissanti,<br>
samatik­kanta­sāsanaṃ;<br>
Saṃvāsaṃ alabhanto hi,<br>
kathaṃ <span class="var" title="jīvissasi (bj) | jīvihisī (s2, s3, pts1)" id="note233">jīvihisi</span> tuvaṃ.</p>
<p><a class="sc" id="14"></a><a class="pts" id="pts1.68"></a><a class="ms" id="p_20Ap1_873"></a><a class="msdiv" id="msdiv14"></a>Tidhā pabhinnaṃ mātaṅgaṃ,<br>
kuñjaraṃ saṭṭhihāyanaṃ;<br>
Balī nāgo upagantvā,<br>
yūthā nīharate gajaṃ.</p>
<p><a class="sc" id="15"></a><a class="ms" id="p_20Ap1_874"></a><a class="msdiv" id="msdiv15"></a>Yūthā vinissaṭo santo,<br>
sukhaṃ sātaṃ na vindati;<br>
Dukkhito vimano hoti,<br>
pajjhāyanto pavedhati.</p>
<p><a class="sc" id="16"></a><a class="ms" id="p_20Ap1_875"></a><a class="msdiv" id="msdiv16"></a>Tatheva jaṭilā tampi,<br>
nīharissanti dummatiṃ;<br>
Tehi tvaṃ nissaṭo santo,<br>
sukhaṃ sātaṃ na lacchasi.</p>
<p><a class="sc" id="17"></a><a class="ms" id="p_20Ap1_876"></a><a class="msdiv" id="msdiv17"></a>Divā vā yadi vā rattiṃ,<br>
­sokasal­la­samap­pito;<br>
Ḍayhasi pariḷāhena,<br>
gajo yūthāva nissaṭo.</p>
<p><a class="sc" id="18"></a><a class="ms" id="p_20Ap1_877"></a><a class="msdiv" id="msdiv18"></a>Jātarūpaṃ yathā kūṭaṃ,<br>
neva <span class="var" title="jhāpeti (bj) | yāyati (s2, s3, pts1)" id="note234">jhāyati</span> katthaci;<br>
Tathā sīlavihīno tvaṃ,<br>
na <span class="var" title="jhāpessasi (bj) | yāyissati (s2, s3) | neva yāyasi (pts1)" id="note235">jhāyissasi</span> katthaci.</p>
<p><a class="sc" id="19"></a><a class="ms" id="p_20Ap1_878"></a><a class="msdiv" id="msdiv19"></a>Agāraṃ vasamānopi,<br>
kathaṃ jīvihisi tuvaṃ;<br>
Mattikaṃ pettikañcāpi,<br>
natthi te nihitaṃ dhanaṃ.</p>
<p><a class="sc" id="20"></a><a class="ms" id="p_20Ap1_879"></a><a class="msdiv" id="msdiv20"></a>Sayaṃ kammaṃ karitvāna,<br>
gatte sedaṃ pamocayaṃ;<br>
Evaṃ jīvihisi gehe,<br>
sādhu te taṃ na ruccati.</p>
<p><a class="sc" id="21"></a><a class="ms" id="p_20Ap1_880"></a><a class="msdiv" id="msdiv21"></a>Evāhaṃ tattha vāremi,<br>
saṃkilesagataṃ manaṃ;<br>
Nānā­dhamma­kathaṃ katvā,<br>
pāpā cittaṃ nivārayiṃ’.</p>
<p><a class="sc" id="22"></a><a class="ms" id="p_20Ap1_881"></a><a class="msdiv" id="msdiv22"></a>Evaṃ me viharantassa,<br>
appa­māda­vihārino;<br>
Tiṃ­sa­vassa­sahas­sāni,<br>
vipine me atikkamuṃ.</p>
<p><a class="sc" id="23"></a><a class="ms" id="p_20Ap1_882"></a><a class="msdiv" id="msdiv23"></a>Appamādarataṃ disvā,<br>
uttamatthaṃ gavesakaṃ;<br>
Padu­muttara­sambud­dho,<br>
āgacchi mama santikaṃ.</p>
<p><a class="sc" id="24"></a><a class="ms" id="p_20Ap1_883"></a><a class="msdiv" id="msdiv24"></a>Tim­barū­saka­vaṇṇā­bho,<br>
appameyyo anūpamo;<br>
Rūpenāsadiso buddho,<br>
ākāse caṅkamī tadā.</p>
<p><a class="sc" id="25"></a><a class="ms" id="p_20Ap1_884"></a><a class="msdiv" id="msdiv25"></a>Suphullo sālarājāva,<br>
vijjū­vabbha­ghanan­tare;<br>
Ñāṇenāsadiso buddho,<br>
ākāse caṅkamī tadā.</p>
<p><a class="sc" id="26"></a><a class="ms" id="p_20Ap1_885"></a><a class="msdiv" id="msdiv26"></a><span class="var" title="chambhito (mr)" id="note236">Sīha­rā­jāvasam­bhīto</span>,<br>
gajarājāva <span class="var" title="dammito (mr)" id="note237">dappito</span>;<br>
<span class="var" title="lasito (bj) | abhīto (s2, s3)" id="note238">Lāsito</span> byaggharājāva,<br>
ākāse caṅkamī tadā.</p>
<p><a class="sc" id="27"></a><a class="ms" id="p_20Ap1_886"></a><a class="msdiv" id="msdiv27"></a>Siṅgī­nikkha­savaṇṇā­bho,<br>
kha­di­raṅ­gāra­sanni­bho;<br>
Maṇi yathā jotiraso,<br>
ākāse caṅkamī tadā.</p>
<p><a class="sc" id="28"></a><a class="pts" id="pts1.69"></a><a class="ms" id="p_20Ap1_887"></a><a class="msdiv" id="msdiv28"></a>Visud­dha­kelāsa­nibho,<br>
puṇṇamāyeva candimā;<br>
<span class="var" title="majjhantikeva (bj, s2, s3) | majjhantikova (pts1)" id="note239">Majjhanhikeva</span> sūriyo,<br>
ākāse caṅkamī tadā.</p>
<p><a class="sc" id="29"></a><a class="ms" id="p_20Ap1_888"></a><a class="msdiv" id="msdiv29"></a>Disvā nabhe caṅkamantaṃ,<br>
evaṃ cintesahaṃ tadā;<br>
‘Devo nu kho ayaṃ satto,<br>
udāhu manujo ayaṃ.</p>
<p><a class="sc" id="30"></a><a class="ms" id="p_20Ap1_889"></a><a class="msdiv" id="msdiv30"></a>Na me suto vā diṭṭho vā,<br>
mahiyā ediso naro;<br>
Api mantapadaṃ atthi,<br>
ayaṃ satthā bhavissati’.</p>
<p><a class="sc" id="31"></a><a class="ms" id="p_20Ap1_890"></a><a class="msdiv" id="msdiv31"></a>Evāhaṃ cintayitvāna,<br>
sakaṃ cittaṃ pasādayiṃ;<br>
Nānāpupphañca gandhañca,<br>
<span class="var" title="sanni­pā­tetvā­haṃ (bj, pts1)" id="note240">sannipātesahaṃ</span> tadā.</p>
<p><a class="sc" id="32"></a><a class="ms" id="p_20Ap1_891"></a><a class="msdiv" id="msdiv32"></a>Pupphāsanaṃ paññapetvā,<br>
sādhucittaṃ manoramaṃ;<br>
Narasārathinaṃ aggaṃ,<br>
idaṃ vacanamabraviṃ.</p>
<p><a class="sc" id="33"></a><a class="ms" id="p_20Ap1_892"></a><a class="msdiv" id="msdiv33"></a>‘Idaṃ me āsanaṃ vīra,<br>
paññattaṃ tavanucchavaṃ;<br>
Hāsayanto mamaṃ cittaṃ,<br>
nisīda kusumāsane’.</p>
<p><a class="sc" id="34"></a><a class="ms" id="p_20Ap1_893"></a><a class="msdiv" id="msdiv34"></a>Nisīdi tattha bhagavā,<br>
<span class="var" title="achambhitova (mr)" id="note241">asambhītova</span> kesarī;<br>
Satta­rattin­divaṃ buddho,<br>
pavare kusumāsane.</p>
<p><a class="sc" id="35"></a><a class="ms" id="p_20Ap1_894"></a><a class="msdiv" id="msdiv35"></a>Namassamāno aṭṭhāsiṃ,<br>
satta­rattin­divaṃ ahaṃ;<br>
Vuṭṭhahitvā samādhimhā,<br>
satthā loke anuttaro;<br>
Mama kammaṃ pakittento,<br>
idaṃ vacanamabravi.</p>
<p><a class="sc" id="36"></a><a class="ms" id="p_20Ap1_895"></a><a class="msdiv" id="msdiv36"></a>‘Bhāvehi buddhānussatiṃ,<br>
bhāva­nā­na­ma­nutta­raṃ;<br>
Imaṃ satiṃ bhāvayitvā,<br>
pūrayissasi mānasaṃ.</p>
<p><a class="sc" id="37"></a><a class="ms" id="p_20Ap1_896"></a><a class="msdiv" id="msdiv37"></a>Tiṃ­sakap­pa­sahas­sāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi;<br>
Sahas­sak­khat­tuṃ cakkavattī,<br>
rājā raṭṭhe bhavissasi.</p>
<p><a class="sc" id="38"></a><a class="ms" id="p_20Ap1_897"></a><a class="msdiv" id="msdiv38"></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhossasi taṃ sabbaṃ,<br>
buddhā­nus­satiyā phalaṃ.</p>
<p><a class="sc" id="39"></a><a class="ms" id="p_20Ap1_898"></a><a class="msdiv" id="msdiv39"></a>Bhavābhave saṃsaranto,<br>
mahābhogaṃ labhissasi;<br>
Bhoge te ūnatā natthi,<br>
buddhā­nus­satiyā phalaṃ.</p>
<p><a class="sc" id="40"></a><a class="ms" id="p_20Ap1_899"></a><a class="msdiv" id="msdiv40"></a>Kappa­sata­sahas­samhi,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="41"></a><a class="ms" id="p_20Ap1_900"></a><a class="msdiv" id="msdiv41"></a>Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.</p>
<p><a class="sc" id="42"></a><a class="ms" id="p_20Ap1_901"></a><a class="msdiv" id="msdiv42"></a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Subhūti nāma nāmena,<br>
hessati satthu sāvako.</p>
<p><a class="sc" id="43"></a><a class="pts" id="pts1.70"></a><a class="ms" id="p_20Ap1_902"></a><a class="msdiv" id="msdiv43"></a>Bhikkhusaṃghe nisīditvā,<br>
­dak­khi­ṇeyya­guṇamhi taṃ;<br>
Tathāraṇa­vihāre ca,<br>
dvīsu agge ṭhapessati’.</p>
<p><a class="sc" id="44"></a><a class="ms" id="p_20Ap1_903"></a><a class="msdiv" id="msdiv44"></a>Idaṃ vatvāna sambuddho,<br>
jala­juttama­nāmako;<br>
Nabhaṃ abbhuggamī vīro,<br>
haṃsarājāva ambare.</p>
<p><a class="sc" id="45"></a><a class="ms" id="p_20Ap1_904"></a><a class="msdiv" id="msdiv45"></a>Sāsito lokanāthena,<br>
namassitvā tathāgataṃ;<br>
Sadā bhāvemi mudito,<br>
buddhā­nus­sati­muttamaṃ.</p>
<p><a class="sc" id="46"></a><a class="ms" id="p_20Ap1_905"></a><a class="msdiv" id="msdiv46"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃsaṃ agacchahaṃ.</p>
<p><a class="sc" id="47"></a><a class="ms" id="p_20Ap1_906"></a><a class="msdiv" id="msdiv47"></a>Asītikkhattuṃ devindo,<br>
devaraj­ja­makāra­yiṃ;<br>
Sahas­sak­khat­tuṃ rājā ca,<br>
cakkavattī ahosahaṃ.</p>
<p><a class="sc" id="48"></a><a class="ms" id="p_20Ap1_907"></a><a class="msdiv" id="msdiv48"></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhomi susampattiṃ,<br>
buddhā­nus­satiyā phalaṃ.</p>
<p><a class="sc" id="49"></a><a class="ms" id="p_20Ap1_908"></a><a class="msdiv" id="msdiv49"></a>Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhā­nus­satiyā phalaṃ.</p>
<p><a class="sc" id="50"></a><a class="ms" id="p_20Ap1_909"></a><a class="msdiv" id="msdiv50"></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhā­nus­satiyā phalaṃ.</p>
<p><a class="sc" id="51"></a><a class="ms" id="p_20Ap1_910"></a><a class="msdiv" id="msdiv51"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="52"></a><a class="ms" id="p_20Ap1_911"></a>Itthaṃ sudaṃ āyasmā subhūti thero imā gāthāyo abhāsitthāti.</p>
<p class="endsutta"><a class="sc" id="53"></a><a class="ms" id="p_20Ap1_912"></a>Subhū­tit­theras­sāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
