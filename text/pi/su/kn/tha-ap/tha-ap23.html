<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap23">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>1 Subhūtittheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_860"></a>
<a class="msdiv" id="msdiv1"></a>
“Himavantassāvidūre,<br>
nisabho nāma pabbato;<br>
Assamo sukato mayhaṃ,<br>
paṇṇasālā sumāpitā.<br></p>
<p>
<a class="sc" id="2"></a>
<a class="ms" id="p_20Ap1_861"></a>
<a class="msdiv" id="msdiv2"></a>
Kosiyo nāma nāmena,<br>
jaṭilo uggatāpano;<br>
Ekākiyo adutiyo,<br>
vasāmi nisabhe tadā.<br></p>
<p>
<a class="sc" id="3"></a>
<a class="ms" id="p_20Ap1_862"></a>
<a class="msdiv" id="msdiv3"></a>
Phalaṃ mūlañca paṇṇañca,<br>
na bhuñjāmi ahaṃ tadā;<br>
Pavattaṃva supātāhaṃ,<br>
upajīvāmi tāvade.<br></p>
<p>
<a class="sc" id="4"></a>
<a class="ms" id="p_20Ap1_863"></a>
<a class="msdiv" id="msdiv4"></a>
Nāhaṃ kopemi ājīvaṃ,<br>
cajamānopi jīvitaṃ;<br>
Ārādhemi sakaṃ cittaṃ,<br>
vivajjemi anesanaṃ.<br></p>
<p>
<a class="sc" id="5"></a>
<a class="ms" id="p_20Ap1_864"></a>
<a class="msdiv" id="msdiv5"></a>
Rāgūpasaṃhitaṃ cittaṃ,<br>
yadā uppajjate mama;<br>
Sayaṃva paccavekkhāmi,<br>
ekaggo taṃ damemahaṃ.<br></p>
<p>
<a class="sc" id="6"></a>
<a class="ms" id="p_20Ap1_865"></a>
<a class="msdiv" id="msdiv6"></a>
‘Rajjase rajjanīye ca,<br>
dussanīye ca dussase;<br>
Muyhase mohanīye ca,<br>
nikkhamassu vanā tuvaṃ.<br></p>
<p>
<a class="sc" id="7"></a>
<a class="ms" id="p_20Ap1_866"></a>
<a class="msdiv" id="msdiv7"></a>
Visuddhānaṃ ayaṃ vāso,<br>
nimmalānaṃ tapassinaṃ;<br>
Mā kho visuddhaṃ dūsesi,<br>
nikkhamassu vanā tuvaṃ.<br></p>
<p>
<a class="sc" id="8"></a>
<a class="ms" id="p_20Ap1_867"></a>
<a class="msdiv" id="msdiv8"></a>
Agāriko bhavitvāna,<br>
yadā puttaṃ labhissasi;<br>
Ubhopi mā virādhesi,<br>
nikkhamassu vanā tuvaṃ.<br></p>
<p>
<a class="sc" id="9"></a>
<a class="ms" id="p_20Ap1_868"></a>
<a class="msdiv" id="msdiv9"></a>
Chavālātaṃ yathā kaṭṭhaṃ,<br>
na kvaci kiccakārakaṃ;<br>
Neva gāme araññe vā,<br>
na hi taṃ kaṭṭhasammataṃ.<br></p>
<p>
<a class="sc" id="10"></a>
<a class="ms" id="p_20Ap1_869"></a>
<a class="msdiv" id="msdiv10"></a>
Chavālātūpamo tvaṃsi,<br>
na gihī nāpi saññato;<br>
Ubhato muttako ajja,<br>
nikkhamassu vanā tuvaṃ.<br></p>
<p>
<a class="sc" id="11"></a>
<a class="ms" id="p_20Ap1_870"></a>
<a class="msdiv" id="msdiv11"></a>
Siyā nu kho tava etaṃ,<br>
ko pajānāti te idaṃ;<br>
Saddhādhuraṃ vahisi me,<br>
kosajjabahulāya ca.<br></p>
<p>
<a class="sc" id="12"></a>
<a class="ms" id="p_20Ap1_871"></a>
<a class="msdiv" id="msdiv12"></a>
Jigucchissanti taṃ viññū,<br>
asuciṃ nāgariko yathā;<br>
Ākaḍḍhitvāna isayo,<br>
codayissanti taṃ sadā.<br></p>
<p>
<a class="sc" id="13"></a>
<a class="ms" id="p_20Ap1_872"></a>
<a class="msdiv" id="msdiv13"></a>
Taṃ viññū pavadissanti,<br>
samatikkantasāsanaṃ;<br>
Saṃvāsaṃ alabhanto hi,<br>
kathaṃ jīvihisi tuvaṃ.<br></p>
<p>
<a class="sc" id="14"></a>
<a class="ms" id="p_20Ap1_873"></a>
<a class="msdiv" id="msdiv14"></a>
Tidhā pabhinnaṃ mātaṅgaṃ,<br>
kuñjaraṃ saṭṭhihāyanaṃ;<br>
Balī nāgo upagantvā,<br>
yūthā nīharate gajaṃ.<br></p>
<p>
<a class="sc" id="15"></a>
<a class="ms" id="p_20Ap1_874"></a>
<a class="msdiv" id="msdiv15"></a>
Yūthā vinissaṭo santo,<br>
sukhaṃ sātaṃ na vindati;<br>
Dukkhito vimano hoti,<br>
pajjhāyanto pavedhati.<br></p>
<p>
<a class="sc" id="16"></a>
<a class="ms" id="p_20Ap1_875"></a>
<a class="msdiv" id="msdiv16"></a>
Tatheva jaṭilā tampi,<br>
nīharissanti dummatiṃ;<br>
Tehi tvaṃ nissaṭo santo,<br>
sukhaṃ sātaṃ na lacchasi.<br></p>
<p>
<a class="sc" id="17"></a>
<a class="ms" id="p_20Ap1_876"></a>
<a class="msdiv" id="msdiv17"></a>
Divā vā yadi vā rattiṃ,<br>
sokasallasamappito;<br>
Ḍayhasi pariḷāhena,<br>
gajo yūthāva nissaṭo.<br></p>
<p>
<a class="sc" id="18"></a>
<a class="ms" id="p_20Ap1_877"></a>
<a class="msdiv" id="msdiv18"></a>
Jātarūpaṃ yathā kūṭaṃ,<br>
neva jhāyati katthaci;<br>
Tathā sīlavihīno tvaṃ,<br>
na jhāyissasi katthaci.<br></p>
<p>
<a class="sc" id="19"></a>
<a class="ms" id="p_20Ap1_878"></a>
<a class="msdiv" id="msdiv19"></a>
Agāraṃ vasamānopi,<br>
kathaṃ jīvihisi tuvaṃ;<br>
Mattikaṃ pettikañcāpi,<br>
natthi te nihitaṃ dhanaṃ.<br></p>
<p>
<a class="sc" id="20"></a>
<a class="ms" id="p_20Ap1_879"></a>
<a class="msdiv" id="msdiv20"></a>
Sayaṃ kammaṃ karitvāna,<br>
gatte sedaṃ pamocayaṃ;<br>
Evaṃ jīvihisi gehe,<br>
sādhu te taṃ na ruccati.<br></p>
<p>
<a class="sc" id="21"></a>
<a class="ms" id="p_20Ap1_880"></a>
<a class="msdiv" id="msdiv21"></a>
Evāhaṃ tattha vāremi,<br>
saṃkilesagataṃ manaṃ;<br>
Nānādhammakathaṃ katvā,<br>
pāpā cittaṃ nivārayiṃ’.<br></p>
<p>
<a class="sc" id="22"></a>
<a class="ms" id="p_20Ap1_881"></a>
<a class="msdiv" id="msdiv22"></a>
Evaṃ me viharantassa,<br>
appamādavihārino;<br>
Tiṃsavassasahassāni,<br>
vipine me atikkamuṃ.<br></p>
<p>
<a class="sc" id="23"></a>
<a class="ms" id="p_20Ap1_882"></a>
<a class="msdiv" id="msdiv23"></a>
Appamādarataṃ disvā,<br>
uttamatthaṃ gavesakaṃ;<br>
Padumuttarasambuddho,<br>
āgacchi mama santikaṃ.<br></p>
<p>
<a class="sc" id="24"></a>
<a class="ms" id="p_20Ap1_883"></a>
<a class="msdiv" id="msdiv24"></a>
Timbarūsakavaṇṇābho,<br>
appameyyo anūpamo;<br>
Rūpenāsadiso buddho,<br>
ākāse caṅkamī tadā.<br></p>
<p>
<a class="sc" id="25"></a>
<a class="ms" id="p_20Ap1_884"></a>
<a class="msdiv" id="msdiv25"></a>
Suphullo sālarājāva,<br>
vijjūvabbhaghanantare;<br>
Ñāṇenāsadiso buddho,<br>
ākāse caṅkamī tadā.<br></p>
<p>
<a class="sc" id="26"></a>
<a class="ms" id="p_20Ap1_885"></a>
<a class="msdiv" id="msdiv26"></a>
Sīharājāvasambhīto,<br>
gajarājāva dappito;<br>
Lāsito byaggharājāva,<br>
ākāse caṅkamī tadā.<br></p>
<p>
<a class="sc" id="27"></a>
<a class="ms" id="p_20Ap1_886"></a>
<a class="msdiv" id="msdiv27"></a>
Siṅgīnikkhasavaṇṇābho,<br>
khadiraṅgārasannibho;<br>
Maṇi yathā jotiraso,<br>
ākāse caṅkamī tadā.<br></p>
<p>
<a class="sc" id="28"></a>
<a class="ms" id="p_20Ap1_887"></a>
<a class="msdiv" id="msdiv28"></a>
Visuddhakelāsanibho,<br>
puṇṇamāyeva candimā;<br>
Majjhanhikeva sūriyo,<br>
ākāse caṅkamī tadā.<br></p>
<p>
<a class="sc" id="29"></a>
<a class="ms" id="p_20Ap1_888"></a>
<a class="msdiv" id="msdiv29"></a>
Disvā nabhe caṅkamantaṃ,<br>
evaṃ cintesahaṃ tadā;<br>
‘Devo nu kho ayaṃ satto,<br>
udāhu manujo ayaṃ.<br></p>
<p>
<a class="sc" id="30"></a>
<a class="ms" id="p_20Ap1_889"></a>
<a class="msdiv" id="msdiv30"></a>
Na me suto vā diṭṭho vā,<br>
mahiyā ediso naro;<br>
Api mantapadaṃ atthi,<br>
ayaṃ satthā bhavissati’.<br></p>
<p>
<a class="sc" id="31"></a>
<a class="ms" id="p_20Ap1_890"></a>
<a class="msdiv" id="msdiv31"></a>
Evāhaṃ cintayitvāna,<br>
sakaṃ cittaṃ pasādayiṃ;<br>
Nānāpupphañca gandhañca,<br>
sannipātesahaṃ tadā.<br></p>
<p>
<a class="sc" id="32"></a>
<a class="ms" id="p_20Ap1_891"></a>
<a class="msdiv" id="msdiv32"></a>
Pupphāsanaṃ paññapetvā,<br>
sādhucittaṃ manoramaṃ;<br>
Narasārathinaṃ aggaṃ,<br>
idaṃ vacanamabraviṃ.<br></p>
<p>
<a class="sc" id="33"></a>
<a class="ms" id="p_20Ap1_892"></a>
<a class="msdiv" id="msdiv33"></a>
‘Idaṃ me āsanaṃ vīra,<br>
paññattaṃ tavanucchavaṃ;<br>
Hāsayanto mamaṃ cittaṃ,<br>
nisīda kusumāsane’.<br></p>
<p>
<a class="sc" id="34"></a>
<a class="ms" id="p_20Ap1_893"></a>
<a class="msdiv" id="msdiv34"></a>
Nisīdi tattha bhagavā,<br>
asambhītova kesarī;<br>
Sattarattindivaṃ buddho,<br>
pavare kusumāsane.<br></p>
<p>
<a class="sc" id="35"></a>
<a class="ms" id="p_20Ap1_894"></a>
<a class="msdiv" id="msdiv35"></a>
Namassamāno aṭṭhāsiṃ,<br>
sattarattindivaṃ ahaṃ;<br>
Vuṭṭhahitvā samādhimhā,<br>
satthā loke anuttaro;<br>
Mama kammaṃ pakittento,<br>
idaṃ vacanamabravi.<br></p>
<p>
<a class="sc" id="36"></a>
<a class="ms" id="p_20Ap1_895"></a>
<a class="msdiv" id="msdiv36"></a>
‘Bhāvehi buddhānussatiṃ,<br>
bhāvanānamanuttaraṃ;<br>
Imaṃ satiṃ bhāvayitvā,<br>
pūrayissasi mānasaṃ.<br></p>
<p>
<a class="sc" id="37"></a>
<a class="ms" id="p_20Ap1_896"></a>
<a class="msdiv" id="msdiv37"></a>
Tiṃsakappasahassāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi;<br>
Sahassakkhattuṃ cakkavattī,<br>
rājā raṭṭhe bhavissasi.<br></p>
<p>
<a class="sc" id="38"></a>
<a class="ms" id="p_20Ap1_897"></a>
<a class="msdiv" id="msdiv38"></a>
Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhossasi taṃ sabbaṃ,<br>
buddhānussatiyā phalaṃ.<br></p>
<p>
<a class="sc" id="39"></a>
<a class="ms" id="p_20Ap1_898"></a>
<a class="msdiv" id="msdiv39"></a>
Bhavābhave saṃsaranto,<br>
mahābhogaṃ labhissasi;<br>
Bhoge te ūnatā natthi,<br>
buddhānussatiyā phalaṃ.<br></p>
<p>
<a class="sc" id="40"></a>
<a class="ms" id="p_20Ap1_899"></a>
<a class="msdiv" id="msdiv40"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br></p>
<p>
<a class="sc" id="41"></a>
<a class="ms" id="p_20Ap1_900"></a>
<a class="msdiv" id="msdiv41"></a>
Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.<br></p>
<p>
<a class="sc" id="42"></a>
<a class="ms" id="p_20Ap1_901"></a>
<a class="msdiv" id="msdiv42"></a>
Ārādhayitvā sambuddhaṃ,<br>
gotamaṃ sakyapuṅgavaṃ;<br>
Subhūti nāma nāmena,<br>
hessati satthu sāvako.<br></p>
<p>
<a class="sc" id="43"></a>
<a class="ms" id="p_20Ap1_902"></a>
<a class="msdiv" id="msdiv43"></a>
Bhikkhusaṃghe nisīditvā,<br>
dakkhiṇeyyaguṇamhi taṃ;<br>
Tathāraṇavihāre ca,<br>
dvīsu agge ṭhapessati’.<br></p>
<p>
<a class="sc" id="44"></a>
<a class="ms" id="p_20Ap1_903"></a>
<a class="msdiv" id="msdiv44"></a>
Idaṃ vatvāna sambuddho,<br>
jalajuttamanāmako;<br>
Nabhaṃ abbhuggamī vīro,<br>
haṃsarājāva ambare.<br></p>
<p>
<a class="sc" id="45"></a>
<a class="ms" id="p_20Ap1_904"></a>
<a class="msdiv" id="msdiv45"></a>
Sāsito lokanāthena,<br>
namassitvā tathāgataṃ;<br>
Sadā bhāvemi mudito,<br>
buddhānussatimuttamaṃ.<br></p>
<p>
<a class="sc" id="46"></a>
<a class="ms" id="p_20Ap1_905"></a>
<a class="msdiv" id="msdiv46"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsaṃ agacchahaṃ.<br></p>
<p>
<a class="sc" id="47"></a>
<a class="ms" id="p_20Ap1_906"></a>
<a class="msdiv" id="msdiv47"></a>
Asītikkhattuṃ devindo,<br>
devarajjamakārayiṃ;<br>
Sahassakkhattuṃ rājā ca,<br>
cakkavattī ahosahaṃ.<br></p>
<p>
<a class="sc" id="48"></a>
<a class="ms" id="p_20Ap1_907"></a>
<a class="msdiv" id="msdiv48"></a>
Padesarajjaṃ vipulaṃ,<br>
gaṇanāto asaṅkhiyaṃ;<br>
Anubhomi susampattiṃ,<br>
buddhānussatiyā phalaṃ.<br></p>
<p>
<a class="sc" id="49"></a>
<a class="ms" id="p_20Ap1_908"></a>
<a class="msdiv" id="msdiv49"></a>
Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhānussatiyā phalaṃ.<br></p>
<p>
<a class="sc" id="50"></a>
<a class="ms" id="p_20Ap1_909"></a>
<a class="msdiv" id="msdiv50"></a>
Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhānussatiyā phalaṃ.<br></p>
<p>
<a class="sc" id="51"></a>
<a class="ms" id="p_20Ap1_910"></a>
<a class="msdiv" id="msdiv51"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br></p>
</blockquote>
<p>
<a class="sc" id="52"></a>
<a class="ms" id="p_20Ap1_911"></a>
Itthaṃ sudaṃ āyasmā subhūti thero imā gāthāyo abhāsitthāti.</p>
<p class="endsutta">
<a class="sc" id="53"></a>
<a class="ms" id="p_20Ap1_912"></a>
Subhūtittherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>