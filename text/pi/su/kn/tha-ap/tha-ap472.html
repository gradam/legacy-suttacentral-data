<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap472">
<article>
<div class="hgroup">
<p class="division">Therāpadāna</p>
<p>Sālakusumiyavagga</p>
<h1>10 Nimittabyākaraṇiyattheraapadāna</h1>
</div>
<blockquote class="gatha">
<p><a class="msdiv" id="msdiv59"></a>
<a class="ms" id="p_20Ap1_6046"></a>
<a class="sc" id="1"></a>
“Ajjhogāhetvā himavaṃ, <br>
mante vāce mahaṃ tadā; <br>
Catupaññāsasahassāni, <br>
sissā mayhaṃ upaṭṭhahuṃ. <br>
</p>
<p><a class="msdiv" id="msdiv60"></a>
<a class="ms" id="p_20Ap1_6047"></a>
<a class="sc" id="2"></a>
Adhitā vedagū sabbe, <br>
chaḷaṅge pāramiṃ gatā; <br>
Sakavijjāhupatthaddhā, <br>
himavante vasanti te. <br>
</p>
<p><a class="msdiv" id="msdiv61"></a>
<a class="ms" id="p_20Ap1_6048"></a>
<a class="sc" id="3"></a>
Cavitvā tusitā kāyā, <br>
devaputto mahāyaso; <br>
Uppajji mātukucchismiṃ, <br>
sampajāno patissato. <br>
</p>
<p><a class="msdiv" id="msdiv62"></a>
<a class="ms" id="p_20Ap1_6049"></a>
<a class="sc" id="4"></a>
Sambuddhe upapajjante, <br>
dasasahassi kampatha; <br>
Andhā cakkhuṃ alabhiṃsu, <br>
uppajjantamhi nāyake. <br>
</p>
<p><a class="msdiv" id="msdiv63"></a>
<a class="ms" id="p_20Ap1_6050"></a>
<a class="sc" id="5"></a>
Sabbākāraṃ pakampittha, <br>
kevalā vasudhā ayaṃ; <br>
Nigghosasaddaṃ sutvāna, <br>
ubbijjiṃsu mahājanā. <br>
</p>
<p><a class="msdiv" id="msdiv64"></a>
<a class="ms" id="p_20Ap1_6051"></a>
<a class="sc" id="6"></a>
Sabbe janā samāgamma, <br>
āgacchuṃ mama santikaṃ; <br>
‘Vasudhāyaṃ pakampittha, <br>
kiṃ vipāko bhavissati’. <br>
</p>
<p><a class="msdiv" id="msdiv65"></a>
<a class="ms" id="p_20Ap1_6052"></a>
<a class="sc" id="7"></a>
Avacāsiṃ tadā tesaṃ, <br>
‘mā bhetha natthi vo bhayaṃ; <br>
Vissatthā hotha sabbepi, <br>
uppādoyaṃ suvatthiko. <br>
</p>
<p><a class="msdiv" id="msdiv66"></a>
<a class="ms" id="p_20Ap1_6053"></a>
<a class="sc" id="8"></a>
Aṭṭhahetūhi samphussa, <br>
vasudhāyaṃ pakampati; <br>
Tathā nimittā dissanti, <br>
obhāso vipulo mahā. <br>
</p>
<p><a class="msdiv" id="msdiv67"></a>
<a class="ms" id="p_20Ap1_6054"></a>
<a class="sc" id="9"></a>
Asaṃsayaṃ buddhaseṭṭho, <br>
uppajjissati cakkhumā’; <br>
Saññāpetvāna janataṃ, <br>
pañca sīle kathesahaṃ. <br>
</p>
<p><a class="msdiv" id="msdiv68"></a>
<a class="ms" id="p_20Ap1_6055"></a>
<a class="sc" id="10"></a>
Sutvāna pañca sīlāni, <br>
buddhuppādañca dullabhaṃ; <br>
Ubbegajātā sumanā, <br>
tuṭṭhahaṭṭhā ahaṃsu te. <br>
</p>
<p><a class="msdiv" id="msdiv69"></a>
<a class="ms" id="p_20Ap1_6056"></a>
<a class="sc" id="11"></a>
Dvenavute ito kappe, <br>
yaṃ nimittaṃ viyākariṃ; <br>
Duggatiṃ nābhijānāmi, <br>
byākaraṇassidaṃ phalaṃ. <br>
</p>
<p><a class="msdiv" id="msdiv70"></a>
<a class="ms" id="p_20Ap1_6057"></a>
<a class="sc" id="12"></a>
Kilesā jhāpitā mayhaṃ, <br>
… pe … <br>
viharāmi anāsavo. <br>
</p>
<p><a class="msdiv" id="msdiv71"></a>
<a class="ms" id="p_20Ap1_6058"></a>
<a class="sc" id="13"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv72"></a>
<a class="ms" id="p_20Ap1_6059"></a>
<a class="sc" id="14"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (4843) <br>
</p>
</blockquote>
<p><a class="sc" id="15"></a>
<a class="ms" id="p_20Ap1_6060"></a>
Itthaṃ sudaṃ āyasmā nimittabyākaraṇiyo thero imā gāthāyo abhāsitthāti.</p>
<p class="endsutta"><a class="sc" id="16"></a>
<a class="ms" id="p_20Ap1_6061"></a>
Nimittabyākaraṇiyattherassāpadānaṃ dasamaṃ.</p>
<p class="endsection"><a class="sc" id="17"></a>
<a class="ms" id="p_20Ap1_6062"></a>
Sālakusumiyavaggo sattacattālīsamo.</p>
<p class="endsection summary"><a class="sc" id="18"></a>
<a class="ms" id="p_20Ap1_6063"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_6064"></a>
<a class="sc" id="19"></a>
Sālakusumiyo thero, <br>
pūjā nibbāpakopi ca; <br>
Setudo tālavaṇṭī ca, <br>
avaṭalabujappado. <br>
</p>
<p><a class="ms" id="p_20Ap1_6065"></a>
<a class="sc" id="20"></a>
Pilakkhapaṭibhānī ca, <br>
veyyākaraṇiyo dijo; <br>
Dvesattati ca gāthāyo, <br>
gaṇitāyo vibhāvibhi. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>