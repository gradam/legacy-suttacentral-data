<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap342">
<article>
<div class="hgroup">
<p class="division">Therāpadāna</p>
<p>Gandhodakavagga</p>
<h1>10 Ukkhittapadumiyattheraapadāna</h1>
</div>
<blockquote class="gatha">
<p><a class="msdiv" id="msdiv129"></a>
<a class="ms" id="p_20Ap1_3861"></a>
<a class="sc" id="1"></a>
“Nagare haṃsavatiyā, <br>
ahosiṃ māliko tadā; <br>
Ogāhetvā padumasaraṃ, <br>
satapattaṃ ocināmahaṃ. <br>
</p>
<p><a class="msdiv" id="msdiv130"></a>
<a class="ms" id="p_20Ap1_3862"></a>
<a class="sc" id="2"></a>
Padumuttaro nāma jino, <br>
sabbadhammāna pāragū; <br>
Saha satasahassehi, <br>
santacittehi tādibhi. <br>
</p>
<p><a class="msdiv" id="msdiv131"></a>
<a class="ms" id="p_20Ap1_3863"></a>
<a class="sc" id="3"></a>
Khīṇāsavehi suddhehi, <br>
chaḷabhiññehi jhāyibhi; <br>
Mama vuddhiṃ samanvesaṃ, <br>
āgacchi mama santikaṃ. <br>
</p>
<p><a class="msdiv" id="msdiv132"></a>
<a class="ms" id="p_20Ap1_3864"></a>
<a class="sc" id="4"></a>
Disvānahaṃ devadevaṃ, <br>
sayambhuṃ lokanāyakaṃ; <br>
Vaṇṭe chetvā satapattaṃ, <br>
ukkhipimambare tadā. <br>
</p>
<p><a class="msdiv" id="msdiv133"></a>
<a class="ms" id="p_20Ap1_3865"></a>
<a class="sc" id="5"></a>
Yadi buddho tuvaṃ vīra, <br>
lokajeṭṭho narāsabho; <br>
Sayaṃ gantvā satapattā, <br>
matthake dhārayantu te. <br>
</p>
<p><a class="msdiv" id="msdiv134"></a>
<a class="ms" id="p_20Ap1_3866"></a>
<a class="sc" id="6"></a>
Adhiṭṭhahi mahāvīro, <br>
lokajeṭṭho narāsabho; <br>
Buddhassa ānubhāvena, <br>
matthake dhārayiṃsu te. <br>
</p>
<p><a class="msdiv" id="msdiv135"></a>
<a class="ms" id="p_20Ap1_3867"></a>
<a class="sc" id="7"></a>
Tena kammena sukatena, <br>
cetanāpaṇidhīhi ca; <br>
Jahitvā mānusaṃ dehaṃ, <br>
tāvatiṃsamagacchahaṃ. <br>
</p>
<p><a class="msdiv" id="msdiv136"></a>
<a class="ms" id="p_20Ap1_3868"></a>
<a class="sc" id="8"></a>
Tattha me sukataṃ byamhaṃ, <br>
satapattanti vuccati; <br>
Saṭṭhiyojanamubbiddhaṃ, <br>
tiṃsayojanavitthataṃ. <br>
</p>
<p><a class="msdiv" id="msdiv137"></a>
<a class="ms" id="p_20Ap1_3869"></a>
<a class="sc" id="9"></a>
Sahassakkhattuṃ devindo, <br>
devarajjamakārayiṃ; <br>
Pañcasattatikkhattuñca, <br>
cakkavattī ahosahaṃ. <br>
</p>
<p><a class="msdiv" id="msdiv138"></a>
<a class="ms" id="p_20Ap1_3870"></a>
<a class="sc" id="10"></a>
Padesarajjaṃ vipulaṃ, <br>
gaṇanāto asaṅkhiyaṃ; <br>
Anubhomi sakaṃ kammaṃ, <br>
pubbe sukatamattano. <br>
</p>
<p><a class="msdiv" id="msdiv139"></a>
<a class="ms" id="p_20Ap1_3871"></a>
<a class="sc" id="11"></a>
Tenevekapadumena, <br>
anubhotvāna sampadā; <br>
Gotamassa bhagavato, <br>
dhammaṃ sacchikariṃ ahaṃ. <br>
</p>
<p><a class="msdiv" id="msdiv140"></a>
<a class="ms" id="p_20Ap1_3872"></a>
<a class="sc" id="12"></a>
Kilesā jhāpitā mayhaṃ, <br>
bhavā sabbe samūhatā; <br>
Nāgova bandhanaṃ chetvā, <br>
viharāmi anāsavo. <br>
</p>
<p><a class="msdiv" id="msdiv141"></a>
<a class="ms" id="p_20Ap1_3873"></a>
<a class="sc" id="13"></a>
Satasahassito kappe, <br>
yaṃ pupphamabhipūjayiṃ; <br>
Duggatiṃ nābhijānāmi, <br>
ekapadumassidaṃ phalaṃ. <br>
</p>
<p><a class="msdiv" id="msdiv142"></a>
<a class="ms" id="p_20Ap1_3874"></a>
<a class="sc" id="14"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (3067) <br>
</p>
</blockquote>
<p><a class="sc" id="15"></a>
<a class="ms" id="p_20Ap1_3875"></a>
Itthaṃ sudaṃ āyasmā ukkhittapadumiyo thero imā gāthāyo abhāsitthāti.</p>
<p class="endsutta"><a class="sc" id="16"></a>
<a class="ms" id="p_20Ap1_3876"></a>
Ukkhittapadumiyattherassāpadānaṃ dasamaṃ.</p>
<p class="endsection"><a class="sc" id="17"></a>
<a class="ms" id="p_20Ap1_3877"></a>
Gandhodakavaggo catutiṃsatimo.</p>
<p class="endsection summary"><a class="sc" id="18"></a>
<a class="ms" id="p_20Ap1_3878"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_3879"></a>
<a class="sc" id="19"></a>
Gandhadhūpo udakañca, <br>
punnāga ekadussakā; <br>
Phusito ca pabhaṅkaro, <br>
kuṭido uttarīyako. <br>
</p>
<p><a class="ms" id="p_20Ap1_3880"></a>
<a class="sc" id="20"></a>
Savanī ekapadumī, <br>
gāthāyo sabbapiṇḍitā; <br>
Ekaṃ gāthāsatañceva, <br>
catutālīsameva ca. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>