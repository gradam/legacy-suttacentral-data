<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap423">
<article>
<div class="hgroup">
<p class="division">Therāpadāna</p>
<p>Sakiṃsammajjakavagga</p>
<h1>1 Sakiṃsammajjakattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_5470"></a>
<a class="sc" id="1"></a>
“Vipassino bhagavato, <br>
pāṭaliṃ bodhimuttamaṃ; <br>
Disvāva taṃ pādapaggaṃ, <br>
tattha cittaṃ pasādayiṃ. <br>
</p>
<p><a class="msdiv" id="msdiv2"></a>
<a class="ms" id="p_20Ap1_5471"></a>
<a class="sc" id="2"></a>
Sammajjaniṃ gahetvāna, <br>
bodhiṃ sammajji tāvade; <br>
Sammajjitvāna taṃ bodhiṃ, <br>
avandiṃ pāṭaliṃ ahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_5472"></a>
<a class="sc" id="3"></a>
Tattha cittaṃ pasādetvā, <br>
sire katvāna añjaliṃ; <br>
Namassamāno taṃ bodhiṃ, <br>
gañchiṃ paṭikuṭiṃ ahaṃ. <br>
</p>
<p><a class="msdiv" id="msdiv4"></a>
<a class="ms" id="p_20Ap1_5473"></a>
<a class="sc" id="4"></a>
Tādimaggena gacchāmi, <br>
saranto bodhimuttamaṃ; <br>
Ajagaro maṃ pīḷesi, <br>
ghorarūpo mahabbalo. <br>
</p>
<p><a class="msdiv" id="msdiv5"></a>
<a class="ms" id="p_20Ap1_5474"></a>
<a class="sc" id="5"></a>
Āsanne me kataṃ kammaṃ, <br>
phalena tosayī mamaṃ; <br>
Kaḷevaraṃ me gilati, <br>
devaloke ramāmahaṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_5475"></a>
<a class="sc" id="6"></a>
Anāvilaṃ mama cittaṃ, <br>
visuddhaṃ paṇḍaraṃ sadā; <br>
Sokasallaṃ na jānāmi, <br>
cittasantāpanaṃ mama. <br>
</p>
<p><a class="msdiv" id="msdiv7"></a>
<a class="ms" id="p_20Ap1_5476"></a>
<a class="sc" id="7"></a>
Kuṭṭhaṃ gaṇḍo kilāso ca, <br>
apamāro vitacchikā; <br>
Daddu kaṇḍu ca me natthi, <br>
phalaṃ sammajjanāyidaṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_5477"></a>
<a class="sc" id="8"></a>
Soko ca paridevo ca, <br>
hadaye me na vijjati; <br>
Abhantaṃ ujukaṃ cittaṃ, <br>
phalaṃ sammajjanāyidaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_5478"></a>
<a class="sc" id="9"></a>
Samādhīsu na majjāmi, <br>
visadaṃ hoti mānasaṃ; <br>
Yaṃ yaṃ samādhimicchāmi, <br>
so so sampajjate mamaṃ. <br>
</p>
<p><a class="msdiv" id="msdiv10"></a>
<a class="ms" id="p_20Ap1_5479"></a>
<a class="sc" id="10"></a>
Rajanīye na rajjāmi, <br>
atho dussaniyesu ca; <br>
Mohanīye na muyhāmi, <br>
phalaṃ sammajjanāyidaṃ. <br>
</p>
<p><a class="msdiv" id="msdiv11"></a>
<a class="ms" id="p_20Ap1_5480"></a>
<a class="sc" id="11"></a>
Ekanavutito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
phalaṃ sammajjanāyidaṃ. <br>
</p>
<p><a class="msdiv" id="msdiv12"></a>
<a class="ms" id="p_20Ap1_5481"></a>
<a class="sc" id="12"></a>
Kilesā jhāpitā mayhaṃ, <br>
bhavā sabbe samūhatā; <br>
Nāgova bandhanaṃ chetvā, <br>
viharāmi anāsavo. <br>
</p>
<p><a class="msdiv" id="msdiv13"></a>
<a class="ms" id="p_20Ap1_5482"></a>
<a class="sc" id="13"></a>
Svāgataṃ vata me āsi, <br>
mama buddhassa santike; <br>
Tisso vijjā anuppattā, <br>
kataṃ buddhassa sāsanaṃ. <br>
</p>
<p><a class="msdiv" id="msdiv14"></a>
<a class="ms" id="p_20Ap1_5483"></a>
<a class="sc" id="14"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="15"></a>
<a class="ms" id="p_20Ap1_5484"></a>
Itthaṃ sudaṃ āyasmā sakiṃsammajjako thero imā gāthāyo abhāsitthāti.</p>
<p class="endsutta"><a class="sc" id="16"></a>
<a class="ms" id="p_20Ap1_5485"></a>
Sakiṃsammajjakattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>