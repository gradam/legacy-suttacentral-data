<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap13">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>1 Sīhāsanadāyakattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_696"></a>
<a class="sc" id="1"></a>
“Nibbute lokanāthamhi, <br>
siddhatthe dvipaduttame; <br>
Vitthārike pāvacane, <br>
bāhujaññamhi sāsane. <br>
</p>
<p><a class="msdiv" id="msdiv2"></a>
<a class="ms" id="p_20Ap1_697"></a>
<a class="sc" id="2"></a>
Pasannacitto sumano, <br>
sīhāsanamakāsahaṃ; <br>
Sīhāsanaṃ karitvāna, <br>
pādapīṭhamakāsahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_698"></a>
<a class="sc" id="3"></a>
Sīhāsane ca vassante, <br>
gharaṃ tattha akāsahaṃ; <br>
Tena cittappasādena, <br>
tusitaṃ upapajjahaṃ. <br>
</p>
<p><a class="msdiv" id="msdiv4"></a>
<a class="ms" id="p_20Ap1_699"></a>
<a class="sc" id="4"></a>
Āyāmena catubbīsa- <br>
yojanaṃ āsi tāvade; <br>
Vimānaṃ sukataṃ mayhaṃ, <br>
vitthārena catuddasa. <br>
</p>
<p><a class="msdiv" id="msdiv5"></a>
<a class="ms" id="p_20Ap1_700"></a>
<a class="sc" id="5"></a>
Sataṃ kaññāsahassāni, <br>
parivārenti maṃ sadā; <br>
Soṇṇamayañca pallaṅkaṃ, <br>
byamhe āsi sunimmitaṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_701"></a>
<a class="sc" id="6"></a>
Hatthiyānaṃ assayānaṃ, <br>
dibbayānaṃ upaṭṭhitaṃ; <br>
Pāsādā sivikā ceva, <br>
nibbattanti yadicchakaṃ. <br>
</p>
<p><a class="msdiv" id="msdiv7"></a>
<a class="ms" id="p_20Ap1_702"></a>
<a class="sc" id="7"></a>
Maṇimayā ca pallaṅkā, <br>
aññe sāramayā bahū; <br>
Nibbattanti mamaṃ sabbe, <br>
sīhāsanassidaṃ phalaṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_703"></a>
<a class="sc" id="8"></a>
Soṇṇamayā rūpimayā, <br>
phalikāveḷuriyāmayā; <br>
Pādukā abhirūhāmi, <br>
pādapīṭhassidaṃ phalaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_704"></a>
<a class="sc" id="9"></a>
Catunnavutito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
puññakammassidaṃ phalaṃ. <br>
</p>
<p><a class="msdiv" id="msdiv10"></a>
<a class="ms" id="p_20Ap1_705"></a>
<a class="sc" id="10"></a>
Tesattatimhito kappe, <br>
indanāmā tayo janā; <br>
Dvesattatimhito kappe, <br>
tayo sumananāmakā. <br>
</p>
<p><a class="msdiv" id="msdiv11"></a>
<a class="ms" id="p_20Ap1_706"></a>
<a class="sc" id="11"></a>
Samasattatito kappe, <br>
tayo varuṇanāmakā; <br>
Sattaratanasampannā, <br>
catudīpamhi issarā. <br>
</p>
<p><a class="msdiv" id="msdiv12"></a>
<a class="ms" id="p_20Ap1_707"></a>
<a class="sc" id="12"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="13"></a>
<a class="ms" id="p_20Ap1_708"></a>
Itthaṃ sudaṃ āyasmā sīhāsanadāyako thero imā gāthāyo abhāsitthāti.</p>
<p class="endsutta"><a class="sc" id="14"></a>
<a class="ms" id="p_20Ap1_709"></a>
Sīhāsanadāyakattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>