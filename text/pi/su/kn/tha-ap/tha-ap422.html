<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap422">
<article>
<div class="hgroup">
<p class="division">Therāpadāna</p>
<p>Bhaddālivagga</p>
<h1>10 Mañcadāyakattheraapadāna</h1>
</div>
<blockquote class="gatha">
<p><a class="msdiv" id="msdiv184"></a>
<a class="ms" id="p_20Ap1_5451"></a>
<a class="sc" id="1"></a>
“Parinibbute kāruṇike, <br>
siddhatthe lokanāyake; <br>
Vitthārike pāvacane, <br>
devamānusasakkate. <br>
</p>
<p><a class="msdiv" id="msdiv185"></a>
<a class="ms" id="p_20Ap1_5452"></a>
<a class="sc" id="2"></a>
Caṇḍālo āsahaṃ tattha, <br>
āsandipīṭhakārako; <br>
Tena kammena jīvāmi, <br>
tena posemi dārake. <br>
</p>
<p><a class="msdiv" id="msdiv186"></a>
<a class="ms" id="p_20Ap1_5453"></a>
<a class="sc" id="3"></a>
Āsandiṃ sukataṃ katvā, <br>
pasanno sehi pāṇibhi; <br>
Sayamevupagantvāna, <br>
bhikkhusaṃghassadāsahaṃ. <br>
</p>
<p><a class="msdiv" id="msdiv187"></a>
<a class="ms" id="p_20Ap1_5454"></a>
<a class="sc" id="4"></a>
Tena kammena sukatena, <br>
cetanāpaṇidhīhi ca; <br>
Jahitvā mānusaṃ dehaṃ, <br>
tāvatiṃsamagacchahaṃ. <br>
</p>
<p><a class="msdiv" id="msdiv188"></a>
<a class="ms" id="p_20Ap1_5455"></a>
<a class="sc" id="5"></a>
Devalokagato santo, <br>
modāmi tidase gaṇe; <br>
Sayanāni mahagghāni, <br>
nibbattanti yadicchakaṃ. <br>
</p>
<p><a class="msdiv" id="msdiv189"></a>
<a class="ms" id="p_20Ap1_5456"></a>
<a class="sc" id="6"></a>
Paññāsakkhattuṃ devindo, <br>
devarajjamakārayiṃ; <br>
Asītikkhattuṃ rājā ca, <br>
cakkavattī ahosahaṃ. <br>
</p>
<p><a class="msdiv" id="msdiv190"></a>
<a class="ms" id="p_20Ap1_5457"></a>
<a class="sc" id="7"></a>
Padesarajjaṃ vipulaṃ, <br>
gaṇanāto asaṅkhiyaṃ; <br>
Sukhito yasavā homi, <br>
mañcadānassidaṃ phalaṃ. <br>
</p>
<p><a class="msdiv" id="msdiv191"></a>
<a class="ms" id="p_20Ap1_5458"></a>
<a class="sc" id="8"></a>
Devalokā cavitvāna, <br>
emi ce mānusaṃ bhavaṃ; <br>
Mahārahā susayanā, <br>
sayameva bhavanti me. <br>
</p>
<p><a class="msdiv" id="msdiv192"></a>
<a class="ms" id="p_20Ap1_5459"></a>
<a class="sc" id="9"></a>
Ayaṃ pacchimako mayhaṃ, <br>
carimo vattate bhavo; <br>
Ajjāpi sayane kāle, <br>
sayanaṃ upatiṭṭhati. <br>
</p>
<p><a class="msdiv" id="msdiv193"></a>
<a class="ms" id="p_20Ap1_5460"></a>
<a class="sc" id="10"></a>
Catunnavutito kappe, <br>
yaṃ dānamadadiṃ tadā; <br>
Duggatiṃ nābhijānāmi, <br>
mañcadānassidaṃ phalaṃ. <br>
</p>
<p><a class="msdiv" id="msdiv194"></a>
<a class="ms" id="p_20Ap1_5461"></a>
<a class="sc" id="11"></a>
Kilesā jhāpitā mayhaṃ, <br>
… pe … <br>
viharāmi anāsavo. <br>
</p>
<p><a class="msdiv" id="msdiv195"></a>
<a class="ms" id="p_20Ap1_5462"></a>
<a class="sc" id="12"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv196"></a>
<a class="ms" id="p_20Ap1_5463"></a>
<a class="sc" id="13"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (4460) <br>
</p>
</blockquote>
<p><a class="sc" id="14"></a>
<a class="ms" id="p_20Ap1_5464"></a>
Itthaṃ sudaṃ āyasmā mañcadāyako thero imā gāthāyo abhāsitthāti.</p>
<p class="endsutta"><a class="sc" id="15"></a>
<a class="ms" id="p_20Ap1_5465"></a>
Mañcadāyakattherassāpadānaṃ dasamaṃ.</p>
<p class="endsection"><a class="sc" id="16"></a>
<a class="ms" id="p_20Ap1_5466"></a>
Bhaddālivaggo bācattālīsamo.</p>
<p class="endsection summary"><a class="sc" id="17"></a>
<a class="ms" id="p_20Ap1_5467"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_5468"></a>
<a class="sc" id="18"></a>
Bhaddālī ekachatto ca, <br>
tiṇasūlo ca maṃsado; <br>
Nāgapallaviko dīpī, <br>
ucchaṅgi yāgudāyako. <br>
</p>
<p><a class="ms" id="p_20Ap1_5469"></a>
<a class="sc" id="19"></a>
Patthodanī mañcadado, <br>
gāthāyo gaṇitā ciha; <br>
Dvesatāni ca gāthānaṃ, <br>
gāthā cekā taduttari. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>