<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap332">
<article>
<div class="hgroup">
<p class="division">Therāpadāna</p>
<p>Umāpupphiyavagga</p>
<h1>Saparivārachattadāyakattheraapadāna</h1>
</div>
<blockquote class="gatha">
<p>
<a class="msdiv" id="msdiv82"></a>
<a class="ms" id="p_20Ap1_3686"></a>
<a class="sc" id="1"></a>
“Padumuttaro lokavidū,<br>
āhutīnaṃ paṭiggaho;<br>
Ākāse jalavuṭṭhīva,<br>
vassate dhammavuṭṭhiyā.<br>
</p>
<p>
<a class="msdiv" id="msdiv83"></a>
<a class="ms" id="p_20Ap1_3687"></a>
<a class="sc" id="2"></a>
Tamaddasāsiṃ sambuddhaṃ,<br>
desentaṃ amataṃ padaṃ;<br>
Sakaṃ cittaṃ pasādetvā,<br>
agamāsiṃ sakaṃ gharaṃ.<br>
</p>
<p>
<a class="msdiv" id="msdiv84"></a>
<a class="ms" id="p_20Ap1_3688"></a>
<a class="sc" id="3"></a>
Chattaṃ alaṅkataṃ gayha,<br>
upagacchiṃ naruttamaṃ;<br>
Haṭṭho haṭṭhena cittena,<br>
ākāse ukkhipiṃ ahaṃ.<br>
</p>
<p>
<a class="msdiv" id="msdiv85"></a>
<a class="ms" id="p_20Ap1_3689"></a>
<a class="sc" id="4"></a>
Susaṅgahitayānaṃva,<br>
dantova sāvakuttamo;<br>
Upagantvāna sambuddhaṃ,<br>
matthake sampatiṭṭhahi.<br>
</p>
<p>
<a class="msdiv" id="msdiv86"></a>
<a class="ms" id="p_20Ap1_3690"></a>
<a class="sc" id="5"></a>
Anukampako kāruṇiko,<br>
buddho lokagganāyako;<br>
Bhikkhusaṃghe nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv87"></a>
<a class="ms" id="p_20Ap1_3691"></a>
<a class="sc" id="6"></a>
‘Yena chattamidaṃ dinnaṃ,<br>
alaṅkataṃ manoramaṃ;<br>
Tena cittappasādena,<br>
duggatiṃ so na gacchati.<br>
</p>
<p>
<a class="msdiv" id="msdiv88"></a>
<a class="ms" id="p_20Ap1_3692"></a>
<a class="sc" id="7"></a>
Sattakkhattuñca devesu,<br>
devarajjaṃ karissati;<br>
Bāttiṃsakkhattuñca rājā,<br>
cakkavattī bhavissati.<br>
</p>
<p>
<a class="msdiv" id="msdiv89"></a>
<a class="ms" id="p_20Ap1_3693"></a>
<a class="sc" id="8"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv90"></a>
<a class="ms" id="p_20Ap1_3694"></a>
<a class="sc" id="9"></a>
Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo’.<br>
</p>
<p>
<a class="msdiv" id="msdiv91"></a>
<a class="ms" id="p_20Ap1_3695"></a>
<a class="sc" id="10"></a>
Buddhassa giramaññāya,<br>
vācāsabhimudīritaṃ;<br>
Pasannacitto sumano,<br>
bhiyyo hāsaṃ janesahaṃ.<br>
</p>
<p>
<a class="msdiv" id="msdiv92"></a>
<a class="ms" id="p_20Ap1_3696"></a>
<a class="sc" id="11"></a>
Jahitvā mānusaṃ yoniṃ,<br>
Dibbaṃ yoniṃ samajjhagaṃ;<br>
Vimānamuttamaṃ mayhaṃ,<br>
Abbhuggataṃ manoramaṃ.<br>
</p>
<p>
<a class="msdiv" id="msdiv93"></a>
<a class="ms" id="p_20Ap1_3697"></a>
<a class="sc" id="12"></a>
Vimānā nikkhamantassa,<br>
setacchattaṃ dharīyati;<br>
Tadā saññaṃ paṭilabhiṃ,<br>
pubbakammassidaṃ phalaṃ.<br>
</p>
<p>
<a class="msdiv" id="msdiv94"></a>
<a class="ms" id="p_20Ap1_3698"></a>
<a class="sc" id="13"></a>
Devalokā cavitvāna,<br>
manussattañca āgamiṃ;<br>
Chattiṃsakkhattuṃ cakkavattī,<br>
sattakappasatamhito.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_3699"></a>
<a class="sc" id="14"></a>
Tamhā kāyā cavitvāna,<br>
āgacchiṃ tidasaṃ puraṃ;<br>
Saṃsaritvānupubbena,<br>
mānusaṃ punarāgamiṃ.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_3700"></a>
<a class="sc" id="15"></a>
Okkantaṃ mātukucchiṃ maṃ,<br>
setacchattaṃ adhārayuṃ;<br>
Jātiyā sattavassohaṃ,<br>
pabbajiṃ anagāriyaṃ.<br>
</p>
<p>
<a class="msdiv" id="msdiv97"></a>
<a class="ms" id="p_20Ap1_3701"></a>
<a class="sc" id="16"></a>
Sunando nāma nāmena,<br>
brāhmaṇo mantapāragū;<br>
Phalikaṃ chattamādāya,<br>
sāvakaggassa so tadā.<br>
</p>
<p>
<a class="msdiv" id="msdiv98"></a>
<a class="ms" id="p_20Ap1_3702"></a>
<a class="sc" id="17"></a>
Anumodi mahāvīro,<br>
sāriputto mahākathī;<br>
Sutvānumodanaṃ tassa,<br>
pubbakammamanussariṃ.<br>
</p>
<p>
<a class="msdiv" id="msdiv99"></a>
<a class="ms" id="p_20Ap1_3703"></a>
<a class="sc" id="18"></a>
Añjaliṃ paggahetvāna,<br>
sakaṃ cittaṃ pasādayiṃ;<br>
Saritvā purimaṃ kammaṃ,<br>
arahattamapāpuṇiṃ.<br>
</p>
<p>
<a class="msdiv" id="msdiv100"></a>
<a class="ms" id="p_20Ap1_3704"></a>
<a class="sc" id="19"></a>
Uṭṭhāya āsanā tamhā,<br>
sire katvāna añjaliṃ;<br>
Sambuddhaṃ abhivādetvā,<br>
imaṃ vācaṃ udīrayiṃ.<br>
</p>
<p>
<a class="msdiv" id="msdiv101"></a>
<a class="ms" id="p_20Ap1_3705"></a>
<a class="sc" id="20"></a>
Satasahassito kappe,<br>
buddho loke anuttaro;<br>
Padumuttaro lokavidū,<br>
āhutīnaṃ paṭiggaho.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_3706"></a>
<a class="sc" id="21"></a>
Tassa chattaṃ mayā dinnaṃ,<br>
vicittaṃ samalaṅkataṃ;<br>
Ubho hatthehi paggaṇhi,<br>
sayambhū aggapuggalo.<br>
</p>
<p>
<a class="msdiv" id="msdiv103"></a>
<a class="ms" id="p_20Ap1_3707"></a>
<a class="sc" id="22"></a>
Aho buddhā aho dhammā,<br>
aho no satthusampadā;<br>
Ekacchattassa dānena,<br>
duggatiṃ nupapajjahaṃ.<br>
</p>
<p>
<a class="msdiv" id="msdiv104"></a>
<a class="ms" id="p_20Ap1_3708"></a>
<a class="sc" id="23"></a>
Kilesā jhāpitā mayhaṃ,<br>
bhavā sabbe samūhatā;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv105"></a>
<a class="ms" id="p_20Ap1_3709"></a>
<a class="sc" id="24"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (2925)<br>
</p>
</blockquote>
<p>
<a class="ms" id="p_20Ap1_3710"></a><a class="sc" id="25"></a>Itthaṃ sudaṃ
āyasmā saparivārachattadāyako thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_3711"></a>
<a class="sc" id="26"></a>
Saparivārachattadāyakattherassāpadānaṃ dasamaṃ.</p>
<p class="endsection">
<a class="ms" id="p_20Ap1_3712"></a>
<a class="sc" id="27"></a>
Umāpupphiyavaggo tettiṃsatimo.</p>
<p class="endsection summary">
<a class="ms" id="p_20Ap1_3713"></a>
<a class="sc" id="28"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_3714"></a>
<a class="sc" id="29"></a>
Umāpupphañca pulinaṃ,<br>
hāso yañño nimittako;<br>
Saṃsāvako nigguṇḍī ca,<br>
sumanaṃ pupphachattako;<br>
Saparivārachatto ca,<br>
gāthā sattasatuttarāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>