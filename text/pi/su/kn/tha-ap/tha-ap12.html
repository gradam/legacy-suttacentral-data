<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap12">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>12 Ānandattheraapadāna</h1>
</div>
<blockquote class="gatha">
<p><a class="msdiv" id="msdiv644"></a>
<a class="ms" id="p_20Ap1_670"></a>
<a class="sc" id="1"></a>
“Ārāmadvārā nikkhamma, <br>
padumuttaro mahāmuni; <br>
Vassento amataṃ vuṭṭhiṃ, <br>
nibbāpesi mahājanaṃ. <br>
</p>
<p><a class="msdiv" id="msdiv645"></a>
<a class="ms" id="p_20Ap1_671"></a>
<a class="sc" id="2"></a>
Satasahassaṃ te dhīrā, <br>
chaḷabhiññā mahiddhikā; <br>
Parivārenti sambuddhaṃ, <br>
chāyāva anapāyinī. <br>
</p>
<p><a class="msdiv" id="msdiv646"></a>
<a class="ms" id="p_20Ap1_672"></a>
<a class="sc" id="3"></a>
Hatthikkhandhagato āsiṃ, <br>
setacchattaṃ varuttamaṃ; <br>
Sucārurūpaṃ disvāna, <br>
vitti me udapajjatha. <br>
</p>
<p><a class="msdiv" id="msdiv647"></a>
<a class="ms" id="p_20Ap1_673"></a>
<a class="sc" id="4"></a>
Oruyha hatthikhandhamhā, <br>
upagacchiṃ narāsabhaṃ; <br>
Ratanāmayachattaṃ me, <br>
buddhaseṭṭhassa dhārayiṃ. <br>
</p>
<p><a class="msdiv" id="msdiv648"></a>
<a class="ms" id="p_20Ap1_674"></a>
<a class="sc" id="5"></a>
Mama saṅkappamaññāya, <br>
padumuttaro mahāisi; <br>
Taṃ kathaṃ ṭhapayitvāna, <br>
imā gāthā abhāsatha. <br>
</p>
<p><a class="msdiv" id="msdiv649"></a>
<a class="ms" id="p_20Ap1_675"></a>
<a class="sc" id="6"></a>
‘Yo so chattamadhāresi, <br>
soṇṇālaṅkārabhūsitaṃ; <br>
Tamahaṃ kittayissāmi, <br>
suṇotha mama bhāsato. <br>
</p>
<p><a class="msdiv" id="msdiv650"></a>
<a class="ms" id="p_20Ap1_676"></a>
<a class="sc" id="7"></a>
Ito gantvā ayaṃ poso, <br>
tusitaṃ āvasissati; <br>
Anubhossati sampattiṃ, <br>
accharāhi purakkhato. <br>
</p>
<p><a class="msdiv" id="msdiv651"></a>
<a class="ms" id="p_20Ap1_677"></a>
<a class="sc" id="8"></a>
Catuttiṃsatikkhattuñca, <br>
devarajjaṃ karissati; <br>
Balādhipo aṭṭhasataṃ, <br>
vasudhaṃ āvasissati. <br>
</p>
<p><a class="msdiv" id="msdiv652"></a>
<a class="ms" id="p_20Ap1_678"></a>
<a class="sc" id="9"></a>
Aṭṭhapaññāsakkhattuñca, <br>
cakkavattī bhavissati; <br>
Padesarajjaṃ vipulaṃ, <br>
mahiyā kārayissati. <br>
</p>
<p><a class="msdiv" id="msdiv653"></a>
<a class="ms" id="p_20Ap1_679"></a>
<a class="sc" id="10"></a>
Kappasatasahassamhi, <br>
okkākakulasambhavo; <br>
Gotamo nāma gottena, <br>
satthā loke bhavissati. <br>
</p>
<p><a class="msdiv" id="msdiv654"></a>
<a class="ms" id="p_20Ap1_680"></a>
<a class="sc" id="11"></a>
Sakyānaṃ kulaketussa, <br>
ñātibandhu bhavissati; <br>
Ānando nāma nāmena, <br>
upaṭṭhāko mahesino. <br>
</p>
<p><a class="msdiv" id="msdiv655"></a>
<a class="ms" id="p_20Ap1_681"></a>
<a class="sc" id="12"></a>
Ātāpī nipako cāpi, <br>
bāhusacce sukovido; <br>
Nivātavutti atthaddho, <br>
sabbapāṭhī bhavissati. <br>
</p>
<p><a class="msdiv" id="msdiv656"></a>
<a class="ms" id="p_20Ap1_682"></a>
<a class="sc" id="13"></a>
Padhānapahitatto so, <br>
upasanto nirūpadhi; <br>
Sabbāsave pariññāya, <br>
nibbāyissatināsavo. <br>
</p>
<p><a class="msdiv" id="msdiv657"></a>
<a class="ms" id="p_20Ap1_683"></a>
<a class="sc" id="14"></a>
Santi āraññakā nāgā, <br>
kuñjarā saṭṭhihāyanā; <br>
Tidhāpabhinnā mātaṅgā, <br>
īsādantā urūḷhavā. <br>
</p>
<p><a class="msdiv" id="msdiv658"></a>
<a class="ms" id="p_20Ap1_684"></a>
<a class="sc" id="15"></a>
Anekasatasahassā, <br>
paṇḍitāpi mahiddhikā; <br>
Sabbe te buddhanāgassa, <br>
na hontupaṇidhimhi te’. <br>
</p>
<p><a class="msdiv" id="msdiv659"></a>
<a class="ms" id="p_20Ap1_685"></a>
<a class="sc" id="16"></a>
Ādiyāme namassāmi, <br>
majjhime atha pacchime; <br>
Pasannacitto sumano, <br>
buddhaseṭṭhaṃ upaṭṭhahiṃ. <br>
</p>
<p><a class="msdiv" id="msdiv660"></a>
<a class="ms" id="p_20Ap1_686"></a>
<a class="sc" id="17"></a>
Ātāpī nipako cāpi, <br>
sampajāno patissato; <br>
Sotāpattiphalaṃ patto, <br>
sekhabhūmīsu kovido. <br>
</p>
<p><a class="msdiv" id="msdiv661"></a>
<a class="ms" id="p_20Ap1_687"></a>
<a class="sc" id="18"></a>
Satasahassito kappe, <br>
yaṃ kammamabhinīhariṃ; <br>
Tāhaṃ bhūmimanuppatto, <br>
ṭhitā saddhammamācalā. <br>
</p>
<p><a class="msdiv" id="msdiv662"></a>
<a class="ms" id="p_20Ap1_688"></a>
<a class="sc" id="19"></a>
Svāgataṃ vata me āsi, <br>
buddhaseṭṭhassa santike; <br>
Tisso vijjā anuppattā, <br>
kataṃ buddhassa sāsanaṃ. <br>
</p>
<p><a class="msdiv" id="msdiv663"></a>
<a class="ms" id="p_20Ap1_689"></a>
<a class="sc" id="20"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="21"></a>
<a class="ms" id="p_20Ap1_690"></a>
Itthaṃ sudaṃ āyasmā ānando thero imā gāthāyo abhāsitthāti.</p>
<p class="endsutta"><a class="sc" id="22"></a>
<a class="ms" id="p_20Ap1_691"></a>
Ānandattherassāpadānaṃ dasamaṃ.</p>
<p class="endsection summary"><a class="sc" id="23"></a>
<a class="ms" id="p_20Ap1_692"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_693"></a>
<a class="sc" id="24"></a>
Buddho paccekabuddho ca, <br>
sāriputto ca kolito; <br>
Kassapo anuruddho ca, <br>
puṇṇatthero upāli ca. <br>
</p>
<p><a class="ms" id="p_20Ap1_694"></a>
<a class="sc" id="25"></a>
Aññāsikoṇḍañño piṇḍolo, <br>
revatānandapaṇḍito; <br>
Chasatāni ca paññāsa, <br>
gāthāyo sabbapiṇḍitā. <br>
</p>
</blockquote>
<p class="endsection"><a class="sc" id="26"></a>
<a class="ms" id="p_20Ap1_695"></a>
Apadāne buddhavaggo paṭhamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>