<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap14">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>2 Ekatthambhikattheraapadāna</h1>
</div>
<blockquote class="gatha">
<p><a class="msdiv" id="msdiv13"></a>
<a class="ms" id="p_20Ap1_710"></a>
<a class="sc" id="1"></a>
“Siddhatthassa bhagavato, <br>
mahāpūgagaṇo ahu; <br>
Saraṇaṃ gatā ca te buddhaṃ, <br>
saddahanti tathāgataṃ. <br>
</p>
<p><a class="msdiv" id="msdiv14"></a>
<a class="ms" id="p_20Ap1_711"></a>
<a class="sc" id="2"></a>
Sabbe saṅgamma mantetvā, <br>
māḷaṃ kubbanti satthuno; <br>
Ekatthambhaṃ alabhantā, <br>
vicinanti brahāvane. <br>
</p>
<p><a class="msdiv" id="msdiv15"></a>
<a class="ms" id="p_20Ap1_712"></a>
<a class="sc" id="3"></a>
Tehaṃ araññe disvāna, <br>
upagamma gaṇaṃ tadā; <br>
Añjaliṃ paggahetvāna, <br>
paripucchiṃ gaṇaṃ ahaṃ. <br>
</p>
<p><a class="msdiv" id="msdiv16"></a>
<a class="ms" id="p_20Ap1_713"></a>
<a class="sc" id="4"></a>
Te me puṭṭhā viyākaṃsu, <br>
sīlavanto upāsakā; <br>
Māḷaṃ mayaṃ kattukāmā, <br>
ekatthambho na labbhati. <br>
</p>
<p><a class="msdiv" id="msdiv17"></a>
<a class="ms" id="p_20Ap1_714"></a>
<a class="sc" id="5"></a>
Ekatthambhaṃ mamaṃ detha, <br>
ahaṃ dassāmi satthuno; <br>
Āharissāmahaṃ thambhaṃ, <br>
appossukkā bhavantu te. <br>
</p>
<p><a class="msdiv" id="msdiv18"></a>
<a class="ms" id="p_20Ap1_715"></a>
<a class="sc" id="6"></a>
Te me thambhaṃ pavecchiṃsu, <br>
pasannā tuṭṭhamānasā; <br>
Tato paṭinivattitvā, <br>
agamaṃsu sakaṃ gharaṃ. <br>
</p>
<p><a class="msdiv" id="msdiv19"></a>
<a class="ms" id="p_20Ap1_716"></a>
<a class="sc" id="7"></a>
Aciraṃ gate pūgagaṇe, <br>
thambhaṃ ahāsahaṃ tadā; <br>
Haṭṭho haṭṭhena cittena, <br>
paṭhamaṃ ussapesahaṃ. <br>
</p>
<p><a class="msdiv" id="msdiv20"></a>
<a class="ms" id="p_20Ap1_717"></a>
<a class="sc" id="8"></a>
Tena cittappasādena, <br>
Vimānaṃ upapajjahaṃ; <br>
Ubbiddhaṃ bhavanaṃ mayhaṃ, <br>
Sattabhūmaṃ samuggataṃ. <br>
</p>
<p><a class="msdiv" id="msdiv21"></a>
<a class="ms" id="p_20Ap1_718"></a>
<a class="sc" id="9"></a>
Vajjamānāsu bherīsu, <br>
paricāremahaṃ sadā; <br>
Pañcapaññāsakappamhi, <br>
rājā āsiṃ yasodharo. <br>
</p>
<p><a class="msdiv" id="msdiv22"></a>
<a class="ms" id="p_20Ap1_719"></a>
<a class="sc" id="10"></a>
Tatthāpi bhavanaṃ mayhaṃ, <br>
sattabhūmaṃ samuggataṃ; <br>
Kūṭāgāravarūpetaṃ, <br>
ekatthambhaṃ manoramaṃ. <br>
</p>
<p><a class="msdiv" id="msdiv23"></a>
<a class="ms" id="p_20Ap1_720"></a>
<a class="sc" id="11"></a>
Ekavīsatikappamhi, <br>
udeno nāma khattiyo; <br>
Tatrāpi bhavanaṃ mayhaṃ, <br>
sattabhūmaṃ samuggataṃ. <br>
</p>
<p><a class="msdiv" id="msdiv24"></a>
<a class="ms" id="p_20Ap1_721"></a>
<a class="sc" id="12"></a>
Yaṃ yaṃ yonupapajjāmi, <br>
devattaṃ atha mānusaṃ; <br>
Anubhomi sukhaṃ sabbaṃ, <br>
ekatthambhassidaṃ phalaṃ. <br>
</p>
<p><a class="msdiv" id="msdiv25"></a>
<a class="ms" id="p_20Ap1_722"></a>
<a class="sc" id="13"></a>
Catunnavutito kappe, <br>
yaṃ thambhamadadaṃ tadā; <br>
Duggatiṃ nābhijānāmi, <br>
ekatthambhassidaṃ phalaṃ. <br>
</p>
<p><a class="msdiv" id="msdiv26"></a>
<a class="ms" id="p_20Ap1_723"></a>
<a class="sc" id="14"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="15"></a>
<a class="ms" id="p_20Ap1_724"></a>
Itthaṃ sudaṃ āyasmā ekatthambhiko thero imā gāthāyo abhāsitthāti.</p>
<p class="endsutta"><a class="sc" id="16"></a>
<a class="ms" id="p_20Ap1_725"></a>
Ekatthambhikattherassāpadānaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>