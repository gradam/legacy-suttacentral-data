<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap82">
<article>
<div class="hgroup">
<p class="division">Therāpadāna</p>
<p>Nāgasamālavagga</p>
<h1>10 Tipadumiyattheraapadāna</h1>
</div>
<blockquote class="gatha">
<p><a class="msdiv" id="msdiv48"></a>
<a class="ms" id="p_20Ap1_1654"></a>
<a class="sc" id="1"></a>
“Padumuttaro nāma jino, <br>
sabbadhammāna pāragū; <br>
Danto dantaparivuto, <br>
nagarā nikkhamī tadā. <br>
</p>
<p><a class="msdiv" id="msdiv49"></a>
<a class="ms" id="p_20Ap1_1655"></a>
<a class="sc" id="2"></a>
Nagare haṃsavatiyaṃ, <br>
ahosiṃ māliko tadā; <br>
Yaṃ tattha uttamaṃ tīṇi, <br>
padmapupphāni aggahiṃ. <br>
</p>
<p><a class="msdiv" id="msdiv50"></a>
<a class="ms" id="p_20Ap1_1656"></a>
<a class="sc" id="3"></a>
‘Addasaṃ virajaṃ buddhaṃ, <br>
paṭimaggantarāpaṇe; <br>
Saha disvāna sambuddhaṃ, <br>
evaṃ cintesahaṃ tadā. <br>
</p>
<p><a class="msdiv" id="msdiv51"></a>
<a class="ms" id="p_20Ap1_1657"></a>
<a class="sc" id="4"></a>
Kiṃ me imehi pupphehi, <br>
rañño upanitehi me; <br>
Gāmaṃ vā gāmakhettaṃ vā, <br>
sahassaṃ vā labheyyahaṃ. <br>
</p>
<p><a class="msdiv" id="msdiv52"></a>
<a class="ms" id="p_20Ap1_1658"></a>
<a class="sc" id="5"></a>
Adantadamanaṃ vīraṃ, <br>
sabbasattasukhāvahaṃ; <br>
Lokanāthaṃ pūjayitvā, <br>
lacchāmi amataṃ dhanaṃ’. <br>
</p>
<p><a class="msdiv" id="msdiv53"></a>
<a class="ms" id="p_20Ap1_1659"></a>
<a class="sc" id="6"></a>
Evāhaṃ cintayitvāna, <br>
sakaṃ cittaṃ pasādayiṃ; <br>
Tīṇi lohitake gayha, <br>
ākāse ukkhipiṃ tadā. <br>
</p>
<p><a class="msdiv" id="msdiv54"></a>
<a class="ms" id="p_20Ap1_1660"></a>
<a class="sc" id="7"></a>
Mayā ukkhittamattamhi, <br>
ākāse patthariṃsu te; <br>
Dhāriṃsu matthake tattha, <br>
uddhaṃvaṇṭā adhomukhā. <br>
</p>
<p><a class="msdiv" id="msdiv55"></a>
<a class="ms" id="p_20Ap1_1661"></a>
<a class="sc" id="8"></a>
Ye keci manujā disvā, <br>
ukkuṭṭhiṃ sampavattayuṃ; <br>
Devatā antalikkhamhi, <br>
sādhukāraṃ pavattayuṃ. <br>
</p>
<p><a class="msdiv" id="msdiv56"></a>
<a class="ms" id="p_20Ap1_1662"></a>
<a class="sc" id="9"></a>
Accheraṃ loke uppannaṃ, <br>
buddhaseṭṭhassa vāhasā; <br>
Sabbe dhammaṃ suṇissāma, <br>
pupphānaṃ vāhasā mayaṃ. <br>
</p>
<p><a class="msdiv" id="msdiv57"></a>
<a class="ms" id="p_20Ap1_1663"></a>
<a class="sc" id="10"></a>
Padumuttaro lokavidū, <br>
āhutīnaṃ paṭiggaho; <br>
Vīthiyañhi ṭhito santo, <br>
imā gāthā abhāsatha. <br>
</p>
<p><a class="msdiv" id="msdiv58"></a>
<a class="ms" id="p_20Ap1_1664"></a>
<a class="sc" id="11"></a>
‘Yo so buddhaṃ apūjesi, <br>
rattapadmehi māṇavo; <br>
Tamahaṃ kittayissāmi, <br>
suṇātha mama bhāsato. <br>
</p>
<p><a class="msdiv" id="msdiv59"></a>
<a class="ms" id="p_20Ap1_1665"></a>
<a class="sc" id="12"></a>
Tiṃsakappasahassāni, <br>
devaloke ramissati; <br>
Tiṃsakappāni devindo, <br>
devarajjaṃ karissati. <br>
</p>
<p><a class="msdiv" id="msdiv60"></a>
<a class="ms" id="p_20Ap1_1666"></a>
<a class="sc" id="13"></a>
Mahāvitthārikaṃ nāma, <br>
byamhaṃ hessati tāvade; <br>
Tiyojanasatubbiddhaṃ, <br>
diyaḍḍhasatavitthataṃ. <br>
</p>
<p><a class="msdiv" id="msdiv61"></a>
<a class="ms" id="p_20Ap1_1667"></a>
<a class="sc" id="14"></a>
Cattārisatasahassāni, <br>
niyyūhā ca sumāpitā; <br>
Kūṭāgāravarūpetā, <br>
mahāsayanamaṇḍitā. <br>
</p>
<p><a class="msdiv" id="msdiv62"></a>
<a class="ms" id="p_20Ap1_1668"></a>
<a class="sc" id="15"></a>
Koṭisatasahassiyo, <br>
parivāressanti accharā; <br>
Kusalā naccagītassa, <br>
vāditepi padakkhiṇā. <br>
</p>
<p><a class="msdiv" id="msdiv63"></a>
<a class="ms" id="p_20Ap1_1669"></a>
<a class="sc" id="16"></a>
Etādise byamhavare, <br>
nārīgaṇasamākule; <br>
Vassissati pupphavasso, <br>
dibbo lohitako sadā. <br>
</p>
<p><a class="msdiv" id="msdiv64"></a>
<a class="ms" id="p_20Ap1_1670"></a>
<a class="sc" id="17"></a>
Bhittikhīle nāgadante, <br>
dvārabāhāya toraṇe; <br>
Cakkamattā lohitakā, <br>
olambissanti tāvade. <br>
</p>
<p><a class="msdiv" id="msdiv65"></a>
<a class="ms" id="p_20Ap1_1671"></a>
<a class="sc" id="18"></a>
Pattena pattasañchanne, <br>
antobyamhavare imaṃ; <br>
Attharitvā pārupitvā, <br>
tuvaṭṭissanti tāvade. <br>
</p>
<p><a class="msdiv" id="msdiv66"></a>
<a class="ms" id="p_20Ap1_1672"></a>
<a class="sc" id="19"></a>
Bhavanaṃ parivāretvā, <br>
samantā satayojane; <br>
Tepi padmā lohitakā, <br>
dibbagandhaṃ pavāyare. <br>
</p>
<p><a class="msdiv" id="msdiv67"></a>
<a class="ms" id="p_20Ap1_1673"></a>
<a class="sc" id="20"></a>
Pañcasattatikkhattuñca, <br>
cakkavattī bhavissati; <br>
Padesarajjaṃ vipulaṃ, <br>
gaṇanāto asaṅkhiyaṃ. <br>
</p>
<p><a class="msdiv" id="msdiv68"></a>
<a class="ms" id="p_20Ap1_1674"></a>
<a class="sc" id="21"></a>
Sampattiyo duve bhutvā, <br>
anīti anupaddavo; <br>
Sampatte pariyosāne, <br>
nibbānaṃ pāpuṇissati’. <br>
</p>
<p><a class="msdiv" id="msdiv69"></a>
<a class="ms" id="p_20Ap1_1675"></a>
<a class="sc" id="22"></a>
Sudiṭṭho vata me buddho, <br>
vāṇijjaṃ supayojitaṃ; <br>
Padmāni tīṇi pūjetvā, <br>
anubhosiṃ tisampadā. <br>
</p>
<p><a class="msdiv" id="msdiv70"></a>
<a class="ms" id="p_20Ap1_1676"></a>
<a class="sc" id="23"></a>
Ajja me dhammappattassa, <br>
vippamuttassa sabbaso; <br>
Supupphitaṃ lohitakaṃ, <br>
dhārayissati matthake. <br>
</p>
<p><a class="msdiv" id="msdiv71"></a>
<a class="ms" id="p_20Ap1_1677"></a>
<a class="sc" id="24"></a>
Mama kammaṃ kathentassa, <br>
padumuttarasatthuno; <br>
Satapāṇasahassānaṃ, <br>
dhammābhisamayo ahu. <br>
</p>
<p><a class="msdiv" id="msdiv72"></a>
<a class="ms" id="p_20Ap1_1678"></a>
<a class="sc" id="25"></a>
Satasahassito kappe, <br>
yaṃ buddhamabhipūjayiṃ; <br>
Duggatiṃ nābhijānāmi, <br>
tipadumānidaṃ phalaṃ. <br>
</p>
<p><a class="msdiv" id="msdiv73"></a>
<a class="ms" id="p_20Ap1_1679"></a>
<a class="sc" id="26"></a>
Kilesā jhāpitā mayhaṃ, <br>
bhavā sabbe samūhatā; <br>
Sabbāsavā parikkhīṇā, <br>
natthi dāni punabbhavo. <br>
</p>
<p><a class="msdiv" id="msdiv74"></a>
<a class="ms" id="p_20Ap1_1680"></a>
<a class="sc" id="27"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (1486) <br>
</p>
</blockquote>
<p><a class="sc" id="28"></a>
<a class="ms" id="p_20Ap1_1681"></a>
Itthaṃ sudaṃ āyasmā tipadumiyo thero imā gāthāyo abhāsitthāti.</p>
<p class="endsutta"><a class="sc" id="29"></a>
<a class="ms" id="p_20Ap1_1682"></a>
Tipadumiyattherassāpadānaṃ dasamaṃ.</p>
<p class="endsection"><a class="sc" id="30"></a>
<a class="ms" id="p_20Ap1_1683"></a>
Nāgasamālavaggo aṭṭhamo.</p>
<p class="endsection summary"><a class="sc" id="31"></a>
<a class="ms" id="p_20Ap1_1684"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_1685"></a>
<a class="sc" id="32"></a>
Nāgasamālo padasaññī, <br>
saññakāluvadāyako; <br>
Ekasaññī tiṇasanthāro, <br>
sūcipāṭalipupphiyo; <br>
Ṭhitañjalī tipadumī, <br>
gāthāyo pañcasattati. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>