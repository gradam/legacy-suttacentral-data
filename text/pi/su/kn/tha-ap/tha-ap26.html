<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap26">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>Pañcasīlasamādāniyattheraapadāna</h1>
</div>
<blockquote class="gatha">
<p>
<a class="msdiv" id="msdiv134"></a>
<a class="ms" id="p_20Ap1_999"></a>
<a class="sc" id="1"></a>
“Nagare candavatiyā,<br>
bhatako āsahaṃ tadā;<br>
Parakammāyane yutto,<br>
pabbajjaṃ na labhāmahaṃ.<br>
</p>
<p>
<a class="msdiv" id="msdiv135"></a>
<a class="ms" id="p_20Ap1_1000"></a>
<a class="sc" id="2"></a>
Mahandhakārapihitā,<br>
tividhaggīhi ḍayhare;<br>
Kena nu kho upāyena,<br>
visaṃyutto bhave ahaṃ.<br>
</p>
<p>
<a class="msdiv" id="msdiv136"></a>
<a class="ms" id="p_20Ap1_1001"></a>
<a class="sc" id="3"></a>
Deyyadhammo ca me natthi,<br>
varāko bhatako ahaṃ;<br>
Yannūnāhaṃ pañcasīlaṃ,<br>
rakkheyyaṃ paripūrayaṃ.<br>
</p>
<p>
<a class="msdiv" id="msdiv137"></a>
<a class="ms" id="p_20Ap1_1002"></a>
<a class="sc" id="4"></a>
Anomadassissa munino,<br>
nisabho nāma sāvako;<br>
Tamahaṃ upasaṅkamma,<br>
pañcasikkhāpadaggahiṃ.<br>
</p>
<p>
<a class="msdiv" id="msdiv138"></a>
<a class="ms" id="p_20Ap1_1003"></a>
<a class="sc" id="5"></a>
Vassasatasahassāni,<br>
āyu vijjati tāvade;<br>
Tāvatā pañcasīlāni,<br>
paripuṇṇāni gopayiṃ.<br>
</p>
<p>
<a class="msdiv" id="msdiv139"></a>
<a class="ms" id="p_20Ap1_1004"></a>
<a class="sc" id="6"></a>
Maccukāle ca sampatte,<br>
devā assāsayanti maṃ;<br>
‘Ratho sahassayutto te,<br>
mārisāyaṃ upaṭṭhito’.<br>
</p>
<p>
<a class="msdiv" id="msdiv140"></a>
<a class="ms" id="p_20Ap1_1005"></a>
<a class="sc" id="7"></a>
Vattante carime citte,<br>
mama sīlaṃ anussariṃ;<br>
Tena kammena sukatena,<br>
tāvatiṃsaṃ agacchahaṃ.<br>
</p>
<p>
<a class="msdiv" id="msdiv141"></a>
<a class="ms" id="p_20Ap1_1006"></a>
<a class="sc" id="8"></a>
Tiṃsakkhattuñca devindo,<br>
devarajjamakārayiṃ;<br>
Dibbasukhaṃ anubhaviṃ,<br>
accharāhi purakkhato.<br>
</p>
<p>
<a class="msdiv" id="msdiv142"></a>
<a class="ms" id="p_20Ap1_1007"></a>
<a class="sc" id="9"></a>
Pañcasattatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv143"></a>
<a class="ms" id="p_20Ap1_1008"></a>
<a class="sc" id="10"></a>
Devalokā cavitvāna,<br>
sukkamūlena codito;<br>
Pure vesāliyaṃ jāto,<br>
mahāsāle suaḍḍhake.<br>
</p>
<p>
<a class="msdiv" id="msdiv144"></a>
<a class="ms" id="p_20Ap1_1009"></a>
<a class="sc" id="11"></a>
Vassūpanāyike kāle,<br>
dippante jinasāsane;<br>
Mātā ca me pitā ceva,<br>
pañcasikkhāpadaggahuṃ.<br>
</p>
<p>
<a class="msdiv" id="msdiv145"></a>
<a class="ms" id="p_20Ap1_1010"></a>
<a class="sc" id="12"></a>
Saha sutvānahaṃ sīlaṃ,<br>
mama sīlaṃ anussariṃ;<br>
Ekāsane nisīditvā,<br>
arahattamapāpuṇiṃ.<br>
</p>
<p>
<a class="msdiv" id="msdiv146"></a>
<a class="ms" id="p_20Ap1_1011"></a>
<a class="sc" id="13"></a>
<strong>Jātiyā pañcavassena</strong>,<br>
arahattamapāpuṇiṃ;<br>
Upasampādayi buddho,<br>
guṇamaññāya cakkhumā.<br>
</p>
<p>
<a class="msdiv" id="msdiv147"></a>
<a class="ms" id="p_20Ap1_1012"></a>
<a class="sc" id="14"></a>
Paripuṇṇāni gopetvā,<br>
pañcasikkhāpadānahaṃ;<br>
Aparimeyye ito kappe,<br>
vinipātaṃ na gacchahaṃ.<br>
</p>
<p>
<a class="msdiv" id="msdiv148"></a>
<a class="ms" id="p_20Ap1_1013"></a>
<a class="sc" id="15"></a>
Svāhaṃ yasamanubhaviṃ,<br>
tesaṃ sīlāna vāhasā;<br>
Kappakoṭimpi kittento,<br>
kittaye ekadesakaṃ.<br>
</p>
<p>
<a class="msdiv" id="msdiv149"></a>
<a class="ms" id="p_20Ap1_1014"></a>
<a class="sc" id="16"></a>
Pañca sīlāni gopetvā,<br>
tayo hetū labhāmahaṃ;<br>
Dīghāyuko mahābhogo,<br>
tikkhapañño bhavāmahaṃ.<br>
</p>
<p>
<a class="msdiv" id="msdiv150"></a>
<a class="ms" id="p_20Ap1_1015"></a>
<a class="sc" id="17"></a>
Saṅkittento ca sabbesaṃ,<br>
adhimattañca porisaṃ;<br>
Bhavābhave saṃsaritvā,<br>
ete ṭhāne labhāmahaṃ.<br>
</p>
<p>
<a class="msdiv" id="msdiv151"></a>
<a class="ms" id="p_20Ap1_1016"></a>
<a class="sc" id="18"></a>
Aparimeyyasīlesu,<br>
vattantā jinasāvakā;<br>
Bhavesu yadi rajjeyyuṃ,<br>
vipāko kīdiso bhave.<br>
</p>
<p>
<a class="msdiv" id="msdiv152"></a>
<a class="ms" id="p_20Ap1_1017"></a>
<a class="sc" id="19"></a>
Suciṇṇaṃ me pañcasīlaṃ,<br>
bhatakena tapassinā;<br>
Tena sīlenahaṃ ajja,<br>
mocayiṃ sabbabandhanā.<br>
</p>
<p>
<a class="msdiv" id="msdiv153"></a>
<a class="ms" id="p_20Ap1_1018"></a>
<a class="sc" id="20"></a>
Aparimeyye ito kappe,<br>
pañca sīlāni gopayiṃ;<br>
Duggatiṃ nābhijānāmi,<br>
pañcasīlānidaṃ phalaṃ.<br>
</p>
<p>
<a class="msdiv" id="msdiv154"></a>
<a class="ms" id="p_20Ap1_1019"></a>
<a class="sc" id="21"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_1020"></a><a class="sc" id="22"></a>Itthaṃ sudaṃ
āyasmā pañcasīlasamādāniyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_1021"></a>
<a class="sc" id="23"></a>
Pañcasīlasamādāniyattherassāpadānaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>