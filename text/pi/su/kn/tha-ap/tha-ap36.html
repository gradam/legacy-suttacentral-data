<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap36">
<article>
<div class="hgroup">
<p class="division">Therāpadāna</p>
<p>Kuṇḍadhānavagga</p>
<h1>4 Kāḷudāyittheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_1126"></a>
<a class="msdiv" id="msdiv48"></a>
“Padumuttarabuddhassa,<br>
lokajeṭṭhassa tādino;<br>
Addhānaṃ paṭipannassa,<br>
carato cārikaṃ tadā.<br></p>
<p>
<a class="sc" id="2"></a>
<a class="ms" id="p_20Ap1_1127"></a>
<a class="msdiv" id="msdiv49"></a>
Suphullaṃ padumaṃ gayha,<br>
uppalaṃ mallikañcahaṃ;<br>
Paramannaṃ gahetvāna,<br>
adāsiṃ satthuno ahaṃ.<br></p>
<p>
<a class="sc" id="3"></a>
<a class="ms" id="p_20Ap1_1128"></a>
<a class="msdiv" id="msdiv50"></a>
Paribhuñji mahāvīro,<br>
paramannaṃ subhojanaṃ;<br>
Tañca pupphaṃ gahetvāna,<br>
janassa sampadassayi.<br></p>
<p>
<a class="sc" id="4"></a>
<a class="ms" id="p_20Ap1_1129"></a>
<a class="msdiv" id="msdiv51"></a>
Iṭṭhaṃ kantaṃ piyaṃ loke,<br>
jalajaṃ pupphamuttamaṃ;<br>
Sudukkaraṃ kataṃ tena,<br>
yo me pupphaṃ adāsidaṃ.<br></p>
<p>
<a class="sc" id="5"></a>
<a class="ms" id="p_20Ap1_1130"></a>
<a class="msdiv" id="msdiv52"></a>
Yo pupphamabhiropesi,<br>
paramannañcadāsi me;<br>
Tamahaṃ kittayissāmi,<br>
suṇātha mama bhāsato.<br></p>
<p>
<a class="sc" id="6"></a>
<a class="ms" id="p_20Ap1_1131"></a>
<a class="msdiv" id="msdiv53"></a>
‘Dasa aṭṭha cakkhattuṃ so,<br>
devarajjaṃ karissati;<br>
Uppalaṃ padumañcāpi,<br>
mallikañca taduttari.<br></p>
<p>
<a class="sc" id="7"></a>
<a class="ms" id="p_20Ap1_1132"></a>
<a class="msdiv" id="msdiv54"></a>
Assa puññavipākena,<br>
dibbagandhasamāyutaṃ;<br>
Ākāse chadanaṃ katvā,<br>
dhārayissati tāvade.<br></p>
<p>
<a class="sc" id="8"></a>
<a class="ms" id="p_20Ap1_1133"></a>
<a class="msdiv" id="msdiv55"></a>
Pañcavīsatikkhattuñca,<br>
cakkavattī bhavissati;<br>
Pathabyā rajjaṃ pañcasataṃ,<br>
vasudhaṃ āvasissati.<br></p>
<p>
<a class="sc" id="9"></a>
<a class="ms" id="p_20Ap1_1134"></a>
<a class="msdiv" id="msdiv56"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br></p>
<p>
<a class="sc" id="10"></a>
<a class="ms" id="p_20Ap1_1135"></a>
<a class="msdiv" id="msdiv57"></a>
Sakakammābhiraddho so,<br>
sukkamūlena codito;<br>
Sakyānaṃ nandijanano,<br>
ñātibandhu bhavissati.<br></p>
<p>
<a class="sc" id="11"></a>
<a class="ms" id="p_20Ap1_1136"></a>
<a class="msdiv" id="msdiv58"></a>
So pacchā pabbajitvāna,<br>
sukkamūlena codito;<br>
Sabbāsave pariññāya,<br>
nibbāyissatināsavo.<br></p>
<p>
<a class="sc" id="12"></a>
<a class="ms" id="p_20Ap1_1137"></a>
<a class="msdiv" id="msdiv59"></a>
Paṭisambhidamanuppattaṃ,<br>
katakiccamanāsavaṃ;<br>
Gotamo lokabandhu taṃ,<br>
etadagge ṭhapessati.<br></p>
<p>
<a class="sc" id="13"></a>
<a class="ms" id="p_20Ap1_1138"></a>
<a class="msdiv" id="msdiv60"></a>
Padhānapahitatto so,<br>
upasanto nirūpadhi;<br>
Udāyī nāma nāmena,<br>
hessati satthu sāvako’.<br></p>
<p>
<a class="sc" id="14"></a>
<a class="ms" id="p_20Ap1_1139"></a>
<a class="msdiv" id="msdiv61"></a>
Rāgo doso ca moho ca,<br>
māno makkho ca dhaṃsito;<br>
Sabbāsave pariññāya,<br>
viharāmi anāsavo.<br></p>
<p>
<a class="sc" id="15"></a>
<a class="ms" id="p_20Ap1_1140"></a>
<a class="msdiv" id="msdiv62"></a>
Tosayiñcāpi sambuddhaṃ,<br>
ātāpī nipako ahaṃ;<br>
Pasādito ca sambuddho,<br>
etadagge ṭhapesi maṃ.<br></p>
<p>
<a class="sc" id="16"></a>
<a class="ms" id="p_20Ap1_1141"></a>
<a class="msdiv" id="msdiv63"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br></p>
</blockquote>
<p>
<a class="sc" id="17"></a>
<a class="ms" id="p_20Ap1_1142"></a>
Itthaṃ sudaṃ āyasmā kāḷudāyī thero imā gāthāyo abhāsitthāti.</p>
<p class="endsutta">
<a class="sc" id="18"></a>
<a class="ms" id="p_20Ap1_1143"></a>
Kāḷudāyittherassāpadānaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>