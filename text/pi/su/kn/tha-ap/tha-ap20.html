<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap20">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>8 Raṭṭhapālattheraapadāna</h1>
</div>
<blockquote class="gatha">
<p><a class="msdiv" id="msdiv97"></a>
<a class="ms" id="p_20Ap1_806"></a>
<a class="sc" id="1"></a>
“Padumuttarassa bhagavato, <br>
Lokajeṭṭhassa tādino; <br>
Varanāgo mayā dinno, <br>
Īsādanto urūḷhavā. <br>
</p>
<p><a class="msdiv" id="msdiv98"></a>
<a class="ms" id="p_20Ap1_807"></a>
<a class="sc" id="2"></a>
Setacchatto pasobhito, <br>
sakappano sahatthipo; <br>
Agghāpetvāna taṃ sabbaṃ, <br>
saṃghārāmaṃ akārayiṃ. <br>
</p>
<p><a class="msdiv" id="msdiv99"></a>
<a class="ms" id="p_20Ap1_808"></a>
<a class="sc" id="3"></a>
Catupaññāsasahassāni, <br>
pāsāde kārayiṃ ahaṃ; <br>
Mahoghadānaṃ karitvāna, <br>
niyyādesiṃ mahesino. <br>
</p>
<p><a class="msdiv" id="msdiv100"></a>
<a class="ms" id="p_20Ap1_809"></a>
<a class="sc" id="4"></a>
Anumodi mahāvīro, <br>
sayambhū aggapuggalo; <br>
Sabbe jane hāsayanto, <br>
desesi amataṃ padaṃ. <br>
</p>
<p><a class="msdiv" id="msdiv101"></a>
<a class="ms" id="p_20Ap1_810"></a>
<a class="sc" id="5"></a>
Taṃ me buddho viyākāsi, <br>
jalajuttaranāmako; <br>
Bhikkhusaṃghe nisīditvā, <br>
imā gāthā abhāsatha. <br>
</p>
<p><a class="msdiv" id="msdiv102"></a>
<a class="ms" id="p_20Ap1_811"></a>
<a class="sc" id="6"></a>
‘Catupaññāsasahassāni, <br>
pāsāde kārayī ayaṃ; <br>
Kathayissāmi vipākaṃ, <br>
suṇotha mama bhāsato. <br>
</p>
<p><a class="msdiv" id="msdiv103"></a>
<a class="ms" id="p_20Ap1_812"></a>
<a class="sc" id="7"></a>
Aṭṭhārasasahassāni, <br>
kūṭāgārā bhavissare; <br>
Byamhuttamamhi nibbattā, <br>
sabbasoṇṇamayā ca te. <br>
</p>
<p><a class="msdiv" id="msdiv104"></a>
<a class="ms" id="p_20Ap1_813"></a>
<a class="sc" id="8"></a>
Paññāsakkhattuṃ devindo, <br>
devarajjaṃ karissati; <br>
Aṭṭhapaññāsakkhattuñca, <br>
cakkavattī bhavissati. <br>
</p>
<p><a class="msdiv" id="msdiv105"></a>
<a class="ms" id="p_20Ap1_814"></a>
<a class="sc" id="9"></a>
Kappasatasahassamhi, <br>
okkākakulasambhavo; <br>
Gotamo nāma gottena, <br>
satthā loke bhavissati. <br>
</p>
<p><a class="msdiv" id="msdiv106"></a>
<a class="ms" id="p_20Ap1_815"></a>
<a class="sc" id="10"></a>
Devalokā cavitvāna, <br>
sukkamūlena codito; <br>
Aḍḍhe kule mahābhoge, <br>
nibbattissati tāvade. <br>
</p>
<p><a class="msdiv" id="msdiv107"></a>
<a class="ms" id="p_20Ap1_816"></a>
<a class="sc" id="11"></a>
So pacchā pabbajitvāna, <br>
sukkamūlena codito; <br>
Raṭṭhapāloti nāmena, <br>
hessati satthu sāvako. <br>
</p>
<p><a class="msdiv" id="msdiv108"></a>
<a class="ms" id="p_20Ap1_817"></a>
<a class="sc" id="12"></a>
Padhānapahitatto so, <br>
upasanto nirūpadhi; <br>
Sabbāsave pariññāya, <br>
nibbāyissatināsavo’. <br>
</p>
<p><a class="msdiv" id="msdiv109"></a>
<a class="ms" id="p_20Ap1_818"></a>
<a class="sc" id="13"></a>
Uṭṭhāya abhinikkhamma, <br>
jahitā bhogasampadā; <br>
Kheḷapiṇḍeva bhogamhi, <br>
pemaṃ mayhaṃ na vijjati. <br>
</p>
<p><a class="msdiv" id="msdiv110"></a>
<a class="ms" id="p_20Ap1_819"></a>
<a class="sc" id="14"></a>
Vīriyaṃ me dhuradhorayhaṃ, <br>
yogakkhemādhivāhanaṃ; <br>
Dhāremi antimaṃ dehaṃ, <br>
sammāsambuddhasāsane. <br>
</p>
<p><a class="msdiv" id="msdiv111"></a>
<a class="ms" id="p_20Ap1_820"></a>
<a class="sc" id="15"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="16"></a>
<a class="ms" id="p_20Ap1_821"></a>
Itthaṃ sudaṃ āyasmā raṭṭhapālo thero imā gāthāyo abhāsitthāti.</p>
<p class="endsutta"><a class="sc" id="17"></a>
<a class="ms" id="p_20Ap1_822"></a>
Raṭṭhapālattherassāpadānaṃ aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>