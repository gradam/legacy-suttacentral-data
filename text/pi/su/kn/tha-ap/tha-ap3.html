<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap3">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>3 Sāriputtattheraapadāna</h1>
</div>
<p>
<a class="sc" id="1"></a>
<a class="ms" id="p_20Ap1_146"></a>
Atha therāpadānaṃ suṇātha—</p>
<blockquote class="gatha">
<p>
<a class="sc" id="2"></a>
<a class="ms" id="p_20Ap1_147"></a>
<a class="msdiv" id="msdiv141"></a>
“Himavantassa avidūre,<br>
lambako nāma pabbato;<br>
Assamo sukato mayhaṃ,<br>
paṇṇasālā sumāpitā.<br></p>
<p>
<a class="sc" id="3"></a>
<a class="ms" id="p_20Ap1_148"></a>
<a class="msdiv" id="msdiv142"></a>
Uttānakūlā nadikā,<br>
supatitthā manoramā;<br>
Susuddhapulinākiṇṇā,<br>
avidūre mamassamaṃ.<br></p>
<p>
<a class="sc" id="4"></a>
<a class="ms" id="p_20Ap1_149"></a>
<a class="msdiv" id="msdiv143"></a>
Asakkharā apabbhārā,<br>
sādu appaṭigandhikā;<br>
Sandatī nadikā tattha,<br>
sobhayantā mamassamaṃ.<br></p>
<p>
<a class="sc" id="5"></a>
<a class="ms" id="p_20Ap1_150"></a>
<a class="msdiv" id="msdiv144"></a>
Kumbhīlā makarā cettha,<br>
susumārā ca kacchapā;<br>
Caranti nadiyā tattha,<br>
sobhayantā mamassamaṃ.<br></p>
<p>
<a class="sc" id="6"></a>
<a class="ms" id="p_20Ap1_151"></a>
<a class="msdiv" id="msdiv145"></a>
Pāṭhīnā pāvusā macchā,<br>
balajā muñjarohitā;<br>
Vaggaḷā papatāyantā,<br>
sobhayanti mamassamaṃ.<br></p>
<p>
<a class="sc" id="7"></a>
<a class="ms" id="p_20Ap1_152"></a>
<a class="msdiv" id="msdiv146"></a>
Ubho kūlesu nadiyā,<br>
pupphino phalino dumā;<br>
Ubhato abhilambantā,<br>
sobhayanti mamassamaṃ.<br></p>
<p>
<a class="sc" id="8"></a>
<a class="ms" id="p_20Ap1_153"></a>
<a class="msdiv" id="msdiv147"></a>
Ambā sālā ca tilakā,<br>
pāṭalī sinduvārakā;<br>
Dibbagandhā sampavanti,<br>
pupphitā mama assame.<br></p>
<p>
<a class="sc" id="9"></a>
<a class="ms" id="p_20Ap1_154"></a>
<a class="msdiv" id="msdiv148"></a>
Campakā saḷalā nīpā,<br>
nāgapunnāgaketakā;<br>
Dibbagandhā sampavanti,<br>
pupphitā mama assame.<br></p>
<p>
<a class="sc" id="10"></a>
<a class="ms" id="p_20Ap1_155"></a>
<a class="msdiv" id="msdiv149"></a>
Atimuttā asokā ca,<br>
bhaginīmālā ca pupphitā;<br>
Aṅkolā bimbijālā ca,<br>
pupphitā mama assame.<br></p>
<p>
<a class="sc" id="11"></a>
<a class="ms" id="p_20Ap1_156"></a>
<a class="msdiv" id="msdiv150"></a>
Ketakā kandali ceva,<br>
godhukā tiṇasūlikā;<br>
Dibbagandhaṃ sampavantā,<br>
sobhayanti mamassamaṃ.<br></p>
<p>
<a class="sc" id="12"></a>
<a class="ms" id="p_20Ap1_157"></a>
<a class="msdiv" id="msdiv151"></a>
Kaṇikārā kaṇṇikā ca,<br>
asanā ajjunā bahū;<br>
Dibbagandhaṃ sampavantā,<br>
sobhayanti mamassamaṃ.<br></p>
<p>
<a class="sc" id="13"></a>
<a class="ms" id="p_20Ap1_158"></a>
<a class="msdiv" id="msdiv152"></a>
Punnāgā giripunnāgā,<br>
koviḷārā ca pupphitā;<br>
Dibbagandhaṃ sampavantā,<br>
sobhayanti mamassamaṃ.<br></p>
<p>
<a class="sc" id="14"></a>
<a class="ms" id="p_20Ap1_159"></a>
<a class="msdiv" id="msdiv153"></a>
Uddhālakā ca kuṭajā,<br>
kadambā vakulā bahū;<br>
Dibbagandhaṃ sampavantā,<br>
sobhayanti mamassamaṃ.<br></p>
<p>
<a class="sc" id="15"></a>
<a class="ms" id="p_20Ap1_160"></a>
<a class="msdiv" id="msdiv154"></a>
Āḷakā isimuggā ca,<br>
kadalimātuluṅgiyo;<br>
Gandhodakena saṃvaḍḍhā,<br>
phalāni dhārayanti te.<br></p>
<p>
<a class="sc" id="16"></a>
<a class="ms" id="p_20Ap1_161"></a>
<a class="msdiv" id="msdiv155"></a>
Aññe pupphanti padumā,<br>
aññe jāyanti kesarī;<br>
Aññe opupphā padumā,<br>
pupphitā taḷāke tadā.<br></p>
<p>
<a class="sc" id="17"></a>
<a class="ms" id="p_20Ap1_162"></a>
<a class="msdiv" id="msdiv156"></a>
Gabbhaṃ gaṇhanti padumā,<br>
niddhāvanti mulāḷiyo;<br>
Siṅghāṭipattamākiṇṇā,<br>
sobhanti taḷāke tadā.<br></p>
<p>
<a class="sc" id="18"></a>
<a class="ms" id="p_20Ap1_163"></a>
<a class="msdiv" id="msdiv157"></a>
Nayitā ambagandhī ca,<br>
uttalī bandhujīvakā;<br>
Dibbagandhā sampavanti,<br>
pupphitā taḷāke tadā.<br></p>
<p>
<a class="sc" id="19"></a>
<a class="ms" id="p_20Ap1_164"></a>
<a class="msdiv" id="msdiv158"></a>
Pāṭhīnā pāvusā macchā,<br>
balajā muñjarohitā;<br>
Saṅgulā maggurā ceva,<br>
vasanti taḷāke tadā.<br></p>
<p>
<a class="sc" id="20"></a>
<a class="ms" id="p_20Ap1_165"></a>
<a class="msdiv" id="msdiv159"></a>
Kumbhīlā susumārā ca,<br>
tantigāhā ca rakkhasā;<br>
Oguhā ajagarā ca,<br>
vasanti taḷāke tadā.<br></p>
<p>
<a class="sc" id="21"></a>
<a class="ms" id="p_20Ap1_166"></a>
<a class="msdiv" id="msdiv160"></a>
Pārevatā ravihaṃsā,<br>
cakkavākā nadīcarā;<br>
Kokilā sukasāḷikā,<br>
upajīvanti taṃ saraṃ.<br></p>
<p>
<a class="sc" id="22"></a>
<a class="ms" id="p_20Ap1_167"></a>
<a class="msdiv" id="msdiv161"></a>
Kukkutthakā kuḷīrakā,<br>
vane pokkharasātakā;<br>
Dindibhā suvapotā ca,<br>
upajīvanti taṃ saraṃ.<br></p>
<p>
<a class="sc" id="23"></a>
<a class="ms" id="p_20Ap1_168"></a>
<a class="msdiv" id="msdiv162"></a>
Haṃsā koñcā mayūrā ca,<br>
kokilā tambacūḷakā;<br>
Pammakā jīvaṃjīvā ca,<br>
upajīvanti taṃ saraṃ.<br></p>
<p>
<a class="sc" id="24"></a>
<a class="ms" id="p_20Ap1_169"></a>
<a class="msdiv" id="msdiv163"></a>
Kosikā poṭṭhasīsā ca,<br>
kurarā senakā bahū;<br>
Mahākāḷā ca sakuṇā,<br>
upajīvanti taṃ saraṃ.<br></p>
<p>
<a class="sc" id="25"></a>
<a class="ms" id="p_20Ap1_170"></a>
<a class="msdiv" id="msdiv164"></a>
Pasadā ca varāhā ca,<br>
camarā gaṇḍakā bahū;<br>
Rohiccā sukapotā ca,<br>
upajīvanti taṃ saraṃ.<br></p>
<p>
<a class="sc" id="26"></a>
<a class="ms" id="p_20Ap1_171"></a>
<a class="msdiv" id="msdiv165"></a>
Sīhabyagghā ca dīpī ca,<br>
acchakokataracchakā;<br>
Tidhā pabhinnamātaṅgā,<br>
upajīvanti taṃ saraṃ.<br></p>
<p>
<a class="sc" id="27"></a>
<a class="ms" id="p_20Ap1_172"></a>
<a class="msdiv" id="msdiv166"></a>
Kinnarā vānarā ceva,<br>
athopi vanakammikā;<br>
Cetā ca luddakā ceva,<br>
upajīvanti taṃ saraṃ.<br></p>
<p>
<a class="sc" id="28"></a>
<a class="ms" id="p_20Ap1_173"></a>
<a class="msdiv" id="msdiv167"></a>
Tindukāni piyālāni,<br>
madhuke kāsumāriyo;<br>
Dhuvaṃ phalāni dhārenti,<br>
avidūre mamassamaṃ.<br></p>
<p>
<a class="sc" id="29"></a>
<a class="ms" id="p_20Ap1_174"></a>
<a class="msdiv" id="msdiv168"></a>
Kosambā saḷalā nimbā,<br>
sāduphalasamāyutā;<br>
Dhuvaṃ phalāni dhārenti,<br>
avidūre mamassamaṃ.<br></p>
<p>
<a class="sc" id="30"></a>
<a class="ms" id="p_20Ap1_175"></a>
<a class="msdiv" id="msdiv169"></a>
Harītakā āmalakā,<br>
ambajambuvibhītakā;<br>
Kolā bhallātakā billā,<br>
phalāni dhārayanti te.<br></p>
<p>
<a class="sc" id="31"></a>
<a class="ms" id="p_20Ap1_176"></a>
<a class="msdiv" id="msdiv170"></a>
Āluvā ca kaḷambā ca,<br>
biḷālītakkaḷāni ca;<br>
Jīvakā sutakā ceva,<br>
bahukā mama assame.<br></p>
<p>
<a class="sc" id="32"></a>
<a class="ms" id="p_20Ap1_177"></a>
<a class="msdiv" id="msdiv171"></a>
Assamassāvidūramhi,<br>
taḷākāsuṃ sunimmitā;<br>
Acchodakā sītajalā,<br>
supatitthā manoramā.<br></p>
<p>
<a class="sc" id="33"></a>
<a class="ms" id="p_20Ap1_178"></a>
<a class="msdiv" id="msdiv172"></a>
Padumuppalasañchannā,<br>
puṇḍarīkasamāyutā;<br>
Mandālakehi sañchannā,<br>
dibbagandho pavāyati.<br></p>
<p>
<a class="sc" id="34"></a>
<a class="ms" id="p_20Ap1_179"></a>
<a class="msdiv" id="msdiv173"></a>
Evaṃ sabbaṅgasampanne,<br>
pupphite phalite vane;<br>
Sukate assame ramme,<br>
viharāmi ahaṃ tadā.<br></p>
<p>
<a class="sc" id="35"></a>
<a class="ms" id="p_20Ap1_180"></a>
<a class="msdiv" id="msdiv174"></a>
Sīlavā vatasampanno,<br>
jhāyī jhānarato sadā;<br>
Pañcābhiññābalappatto,<br>
suruci nāma tāpaso.<br></p>
<p>
<a class="sc" id="36"></a>
<a class="ms" id="p_20Ap1_181"></a>
<a class="msdiv" id="msdiv175"></a>
Catuvīsasahassāni,<br>
sissā mayhaṃ upaṭṭhahuṃ;<br>
Sabbeva brāhmaṇā ete,<br>
jātimanto yasassino.<br></p>
<p>
<a class="sc" id="37"></a>
<a class="ms" id="p_20Ap1_182"></a>
<a class="msdiv" id="msdiv176"></a>
Lakkhaṇe itihāse ca,<br>
sanighaṇṭusakeṭubhe;<br>
Padakā veyyākaraṇā,<br>
sadhamme pāramiṃ gatā.<br></p>
<p>
<a class="sc" id="38"></a>
<a class="ms" id="p_20Ap1_183"></a>
<a class="msdiv" id="msdiv177"></a>
Uppātesu nimittesu,<br>
lakkhaṇesu ca kovidā;<br>
Pathabyā bhūmantalikkhe,<br>
mama sissā susikkhitā.<br></p>
<p>
<a class="sc" id="39"></a>
<a class="ms" id="p_20Ap1_184"></a>
<a class="msdiv" id="msdiv178"></a>
Appicchā nipakā ete,<br>
appāhārā alolupā;<br>
Lābhālābhena santuṭṭhā,<br>
parivārenti maṃ sadā.<br></p>
<p>
<a class="sc" id="40"></a>
<a class="ms" id="p_20Ap1_185"></a>
<a class="msdiv" id="msdiv179"></a>
Jhāyī jhānaratā dhīrā,<br>
santacittā samāhitā;<br>
Ākiñcaññaṃ patthayantā,<br>
parivārenti maṃ sadā.<br></p>
<p>
<a class="sc" id="41"></a>
<a class="ms" id="p_20Ap1_186"></a>
<a class="msdiv" id="msdiv180"></a>
Abhiññāpāramippattā,<br>
pettike gocare ratā;<br>
Antalikkhacarā dhīrā,<br>
parivārenti maṃ sadā.<br></p>
<p>
<a class="sc" id="42"></a>
<a class="ms" id="p_20Ap1_187"></a>
<a class="msdiv" id="msdiv181"></a>
Saṃvutā chasu dvāresu,<br>
anejā rakkhitindriyā;<br>
Asaṃsaṭṭhā ca te dhīrā,<br>
mama sissā durāsadā.<br></p>
<p>
<a class="sc" id="43"></a>
<a class="ms" id="p_20Ap1_188"></a>
<a class="msdiv" id="msdiv182"></a>
Pallaṅkena nisajjāya,<br>
ṭhānacaṅkamanena ca;<br>
Vītināmenti te rattiṃ,<br>
mama sissā durāsadā.<br></p>
<p>
<a class="sc" id="44"></a>
<a class="ms" id="p_20Ap1_189"></a>
<a class="msdiv" id="msdiv183"></a>
Rajanīye na rajjanti,<br>
dussanīye na dussare;<br>
Mohanīye na muyhanti,<br>
mama sissā durāsadā.<br></p>
<p>
<a class="sc" id="45"></a>
<a class="ms" id="p_20Ap1_190"></a>
<a class="msdiv" id="msdiv184"></a>
Iddhiṃ vīmaṃsamānā te,<br>
vattanti niccakālikaṃ;<br>
Pathaviṃ te pakampenti,<br>
sārambhena durāsadā.<br></p>
<p>
<a class="sc" id="46"></a>
<a class="ms" id="p_20Ap1_191"></a>
<a class="msdiv" id="msdiv185"></a>
Kīḷamānā ca te sissā,<br>
kīḷanti jhānakīḷitaṃ;<br>
Jambuto phalamānenti,<br>
mama sissā durāsadā.<br></p>
<p>
<a class="sc" id="47"></a>
<a class="ms" id="p_20Ap1_192"></a>
<a class="msdiv" id="msdiv186"></a>
Aññe gacchanti goyānaṃ,<br>
aññe pubbavidehakaṃ;<br>
Aññe ca uttarakuruṃ,<br>
esanāya durāsadā.<br></p>
<p>
<a class="sc" id="48"></a>
<a class="ms" id="p_20Ap1_193"></a>
<a class="msdiv" id="msdiv187"></a>
Purato pesenti khāriṃ,<br>
pacchato ca vajanti te;<br>
Catuvīsasahassehi,<br>
chāditaṃ hoti ambaraṃ.<br></p>
<p>
<a class="sc" id="49"></a>
<a class="ms" id="p_20Ap1_194"></a>
<a class="msdiv" id="msdiv188"></a>
Aggipākī anaggī ca,<br>
dantodukkhalikāpi ca;<br>
Asmena koṭṭitā keci,<br>
pavattaphalabhojanā.<br></p>
<p>
<a class="sc" id="50"></a>
<a class="ms" id="p_20Ap1_195"></a>
<a class="msdiv" id="msdiv189"></a>
Udakorohaṇā keci,<br>
sāyaṃ pāto sucīratā;<br>
Toyābhisecanakarā,<br>
mama sissā durāsadā.<br></p>
<p>
<a class="sc" id="51"></a>
<a class="ms" id="p_20Ap1_196"></a>
<a class="msdiv" id="msdiv190"></a>
Parūḷhakacchanakhalomā,<br>
paṅkadantā rajassirā;<br>
Gandhitā sīlagandhena,<br>
mama sissā durāsadā.<br></p>
<p>
<a class="sc" id="52"></a>
<a class="ms" id="p_20Ap1_197"></a>
<a class="msdiv" id="msdiv191"></a>
Pātova sannipatitvā,<br>
jaṭilā uggatāpanā;<br>
Lābhālābhaṃ pakittetvā,<br>
gacchanti ambare tadā.<br></p>
<p>
<a class="sc" id="53"></a>
<a class="ms" id="p_20Ap1_198"></a>
<a class="msdiv" id="msdiv192"></a>
Etesaṃ pakkamantānaṃ,<br>
mahāsaddo pavattati;<br>
Ajinacammasaddena,<br>
muditā honti devatā.<br></p>
<p>
<a class="sc" id="54"></a>
<a class="ms" id="p_20Ap1_199"></a>
<a class="msdiv" id="msdiv193"></a>
Disodisaṃ pakkamanti,<br>
antalikkhacarā isī;<br>
Sake balenupatthaddhā,<br>
te gacchanti yadicchakaṃ.<br></p>
<p>
<a class="sc" id="55"></a>
<a class="ms" id="p_20Ap1_200"></a>
<a class="msdiv" id="msdiv194"></a>
Pathavīkampakā ete,<br>
sabbeva nabhacārino;<br>
Uggatejā duppasahā,<br>
sāgarova akhobhiyā.<br></p>
<p>
<a class="sc" id="56"></a>
<a class="ms" id="p_20Ap1_201"></a>
<a class="msdiv" id="msdiv195"></a>
Ṭhānacaṅkamino keci,<br>
keci nesajjikā isī;<br>
Pavattabhojanā keci,<br>
mama sissā durāsadā.<br></p>
<p>
<a class="sc" id="57"></a>
<a class="ms" id="p_20Ap1_202"></a>
<a class="msdiv" id="msdiv196"></a>
Mettāvihārino ete,<br>
hitesī sabbapāṇinaṃ;<br>
Anattukkaṃsakā sabbe,<br>
na te vambhenti kassaci.<br></p>
<p>
<a class="sc" id="58"></a>
<a class="ms" id="p_20Ap1_203"></a>
<a class="msdiv" id="msdiv197"></a>
Sīharājāvasambhītā,<br>
gajarājāva thāmavā;<br>
Durāsadā byagghāriva,<br>
āgacchanti mamantike.<br></p>
<p>
<a class="sc" id="59"></a>
<a class="ms" id="p_20Ap1_204"></a>
<a class="msdiv" id="msdiv198"></a>
Vijjādharā devatā ca,<br>
nāgagandhabbarakkhasā;<br>
Kumbhaṇḍā dānavā garuḷā,<br>
upajīvanti taṃ saraṃ.<br></p>
<p>
<a class="sc" id="60"></a>
<a class="ms" id="p_20Ap1_205"></a>
<a class="msdiv" id="msdiv199"></a>
Te jaṭākhāribharitā,<br>
ajinuttaravāsanā;<br>
Antalikkhacarā sabbe,<br>
upajīvanti taṃ saraṃ.<br></p>
<p>
<a class="sc" id="61"></a>
<a class="ms" id="p_20Ap1_206"></a>
<a class="msdiv" id="msdiv200"></a>
Sadānucchavikā ete,<br>
aññamaññaṃ sagāravā;<br>
Catubbīsasahassānaṃ,<br>
khipitasaddo na vijjati.<br></p>
<p>
<a class="sc" id="62"></a>
<a class="ms" id="p_20Ap1_207"></a>
<a class="msdiv" id="msdiv201"></a>
Pāde pādaṃ nikkhipantā,<br>
appasaddā susaṃvutā;<br>
Upasaṅkamma sabbeva,<br>
sirasā vandare mamaṃ.<br></p>
<p>
<a class="sc" id="63"></a>
<a class="ms" id="p_20Ap1_208"></a>
<a class="msdiv" id="msdiv202"></a>
Tehi sissehi parivuto,<br>
santehi ca tapassibhi;<br>
Vasāmi assame tattha,<br>
jhāyī jhānarato ahaṃ.<br></p>
<p>
<a class="sc" id="64"></a>
<a class="ms" id="p_20Ap1_209"></a>
<a class="msdiv" id="msdiv203"></a>
Isīnaṃ sīlagandhena,<br>
pupphagandhena cūbhayaṃ;<br>
Phalīnaṃ phalagandhena,<br>
gandhito hoti assamo.<br></p>
<p>
<a class="sc" id="65"></a>
<a class="ms" id="p_20Ap1_210"></a>
<a class="msdiv" id="msdiv204"></a>
Rattindivaṃ na jānāmi,<br>
arati me na vijjati;<br>
Sake sisse ovadanto,<br>
bhiyyo hāsaṃ labhāmahaṃ.<br></p>
<p>
<a class="sc" id="66"></a>
<a class="ms" id="p_20Ap1_211"></a>
<a class="msdiv" id="msdiv205"></a>
Pupphānaṃ pupphamānānaṃ,<br>
phalānañca vipaccataṃ;<br>
Dibbagandhā pavāyanti,<br>
sobhayantā mamassamaṃ.<br></p>
<p>
<a class="sc" id="67"></a>
<a class="ms" id="p_20Ap1_212"></a>
<a class="msdiv" id="msdiv206"></a>
Samādhimhā vuṭṭhahitvā,<br>
ātāpī nipako ahaṃ;<br>
Khāribhāraṃ gahetvāna,<br>
vanaṃ ajjhogahiṃ ahaṃ.<br></p>
<p>
<a class="sc" id="68"></a>
<a class="ms" id="p_20Ap1_213"></a>
<a class="msdiv" id="msdiv207"></a>
Uppāte supine cāpi,<br>
Lakkhaṇesu susikkhito;<br>
Pavattamānaṃ mantapadaṃ,<br>
Dhārayāmi ahaṃ tadā.<br></p>
<p>
<a class="sc" id="69"></a>
<a class="ms" id="p_20Ap1_214"></a>
<a class="msdiv" id="msdiv208"></a>
Anomadassī bhagavā,<br>
lokajeṭṭho narāsabho;<br>
Vivekakāmo sambuddho,<br>
himavantamupāgami.<br></p>
<p>
<a class="sc" id="70"></a>
<a class="ms" id="p_20Ap1_215"></a>
<a class="msdiv" id="msdiv209"></a>
Ajjhogāhetvā himavantaṃ,<br>
aggo kāruṇiko muni;<br>
Pallaṅkaṃ ābhujitvāna,<br>
nisīdi purisuttamo.<br></p>
<p>
<a class="sc" id="71"></a>
<a class="ms" id="p_20Ap1_216"></a>
<a class="msdiv" id="msdiv210"></a>
Tamaddasāhaṃ sambuddhaṃ,<br>
sappabhāsaṃ manoramaṃ;<br>
Indīvaraṃva jalitaṃ,<br>
ādittaṃva hutāsanaṃ.<br></p>
<p>
<a class="sc" id="72"></a>
<a class="ms" id="p_20Ap1_217"></a>
<a class="msdiv" id="msdiv211"></a>
Jalantaṃ dīparukkhaṃva,<br>
vijjutaṃ gagane yathā;<br>
Suphullaṃ sālarājaṃva,<br>
addasaṃ lokanāyakaṃ.<br></p>
<p>
<a class="sc" id="73"></a>
<a class="ms" id="p_20Ap1_218"></a>
<a class="msdiv" id="msdiv212"></a>
Ayaṃ nāgo mahāvīro,<br>
dukkhassantakaro muni;<br>
Imaṃ dassanamāgamma,<br>
sabbadukkhā pamuccare.<br></p>
<p>
<a class="sc" id="74"></a>
<a class="ms" id="p_20Ap1_219"></a>
<a class="msdiv" id="msdiv213"></a>
Disvānāhaṃ devadevaṃ,<br>
lakkhaṇaṃ upadhārayiṃ;<br>
Buddho nu kho na vā buddho,<br>
handa passāmi cakkhumaṃ.<br></p>
<p>
<a class="sc" id="75"></a>
<a class="ms" id="p_20Ap1_220"></a>
<a class="msdiv" id="msdiv214"></a>
Sahassārāni cakkāni,<br>
dissanti caraṇuttame;<br>
Lakkhaṇānissa disvāna,<br>
niṭṭhaṃ gacchiṃ tathāgate.<br></p>
<p>
<a class="sc" id="76"></a>
<a class="ms" id="p_20Ap1_221"></a>
<a class="msdiv" id="msdiv215"></a>
Sammajjaniṃ gahetvāna,<br>
sammajjitvānahaṃ tadā;<br>
Atha pupphe samānetvā,<br>
buddhaseṭṭhaṃ apūjayiṃ.<br></p>
<p>
<a class="sc" id="77"></a>
<a class="ms" id="p_20Ap1_222"></a>
<a class="msdiv" id="msdiv216"></a>
Pūjayitvāna taṃ buddhaṃ,<br>
oghatiṇṇamanāsavaṃ;<br>
Ekaṃsaṃ ajinaṃ katvā,<br>
namassiṃ lokanāyakaṃ.<br></p>
<p>
<a class="sc" id="78"></a>
<a class="ms" id="p_20Ap1_223"></a>
<a class="msdiv" id="msdiv217"></a>
Yena ñāṇena sambuddho,<br>
viharati anāsavo;<br>
Taṃ ñāṇaṃ kittayissāmi,<br>
suṇātha mama bhāsato.<br></p>
<p>
<a class="sc" id="79"></a>
<a class="ms" id="p_20Ap1_224"></a>
<a class="msdiv" id="msdiv218"></a>
‘Samuddharasimaṃ lokaṃ,<br>
sayambhū amitodaya;<br>
Tava dassanamāgamma,<br>
kaṅkhāsotaṃ taranti te.<br></p>
<p>
<a class="sc" id="80"></a>
<a class="ms" id="p_20Ap1_225"></a>
<a class="msdiv" id="msdiv219"></a>
Tuvaṃ satthā ca ketu ca,<br>
dhajo yūpo ca pāṇinaṃ;<br>
Parāyaṇo patiṭṭhā ca,<br>
dīpo ca dvipaduttamo.<br></p>
<p>
<a class="sc" id="81"></a>
<a class="ms" id="p_20Ap1_226"></a>
<a class="msdiv" id="msdiv220"></a>
Sakkā samudde udakaṃ,<br>
pametuṃ āḷhakena vā;<br>
Na tveva tava sabbaññu,<br>
ñāṇaṃ sakkā pametave.<br></p>
<p>
<a class="sc" id="82"></a>
<a class="ms" id="p_20Ap1_227"></a>
<a class="msdiv" id="msdiv221"></a>
Dhāretuṃ pathaviṃ sakkā,<br>
ṭhapetvā tulamaṇḍale;<br>
Na tveva tava sabbaññu,<br>
ñāṇaṃ sakkā dharetave.<br></p>
<p>
<a class="sc" id="83"></a>
<a class="ms" id="p_20Ap1_228"></a>
<a class="msdiv" id="msdiv222"></a>
Ākāso minituṃ sakkā,<br>
rajjuyā aṅgulena vā;<br>
Na tveva tava sabbaññu,<br>
ñāṇaṃ sakkā pametave.<br></p>
<p>
<a class="sc" id="84"></a>
<a class="ms" id="p_20Ap1_229"></a>
<a class="msdiv" id="msdiv223"></a>
Mahāsamudde udakaṃ,<br>
pathavī cākhilājaṭaṃ;<br>
Buddhañāṇaṃ upādāya,<br>
upamāto na yujjare.<br></p>
<p>
<a class="sc" id="85"></a>
<a class="ms" id="p_20Ap1_230"></a>
<a class="msdiv" id="msdiv224"></a>
Sadevakassa lokassa,<br>
cittaṃ yesaṃ pavattati;<br>
Antojālagatā ete,<br>
tava ñāṇamhi cakkhuma.<br></p>
<p>
<a class="sc" id="86"></a>
<a class="ms" id="p_20Ap1_231"></a>
<a class="msdiv" id="msdiv225"></a>
Yena ñāṇena pattosi,<br>
kevalaṃ bodhimuttamaṃ;<br>
Tena ñāṇena sabbaññu,<br>
maddasī paratitthiye’.<br></p>
<p>
<a class="sc" id="87"></a>
<a class="ms" id="p_20Ap1_232"></a>
<a class="msdiv" id="msdiv226"></a>
Imā gāthā thavitvāna,<br>
suruci nāma tāpaso;<br>
Ajinaṃ pattharitvāna,<br>
pathaviyaṃ nisīdi so.<br></p>
<p>
<a class="sc" id="88"></a>
<a class="ms" id="p_20Ap1_233"></a>
<a class="msdiv" id="msdiv227"></a>
‘Cullāsītisahassāni,<br>
ajjhogāḷho mahaṇṇave;<br>
Accuggato tāvadeva,<br>
girirājā pavuccati.<br></p>
<p>
<a class="sc" id="89"></a>
<a class="ms" id="p_20Ap1_234"></a>
<a class="msdiv" id="msdiv228"></a>
Tāva accuggato neru,<br>
āyato vitthato ca so;<br>
Cuṇṇito aṇubhedena,<br>
koṭisatasahassaso.<br></p>
<p>
<a class="sc" id="90"></a>
<a class="ms" id="p_20Ap1_235"></a>
<a class="msdiv" id="msdiv229"></a>
Lakkhe ṭhapiyamānamhi,<br>
parikkhayamagacchatha;<br>
Na tveva tava sabbaññu,<br>
ñāṇaṃ sakkā pametave.<br></p>
<p>
<a class="sc" id="91"></a>
<a class="ms" id="p_20Ap1_236"></a>
<a class="msdiv" id="msdiv230"></a>
Sukhumacchikena jālena,<br>
udakaṃ yo parikkhipe;<br>
Ye keci udake pāṇā,<br>
antojālagatā siyuṃ.<br></p>
<p>
<a class="sc" id="92"></a>
<a class="ms" id="p_20Ap1_237"></a>
<a class="msdiv" id="msdiv231"></a>
Tatheva hi mahāvīra,<br>
ye keci puthutitthiyā;<br>
Diṭṭhigahanapakkhandā,<br>
parāmāsena mohitā.<br></p>
<p>
<a class="sc" id="93"></a>
<a class="ms" id="p_20Ap1_238"></a>
<a class="msdiv" id="msdiv232"></a>
Tava suddhena ñāṇena,<br>
anāvaraṇadassinā;<br>
Antojālagatā ete,<br>
ñāṇaṃ te nātivattare’.<br></p>
<p>
<a class="sc" id="94"></a>
<a class="ms" id="p_20Ap1_239"></a>
<a class="msdiv" id="msdiv233"></a>
Bhagavā tamhi samaye,<br>
anomadassī mahāyaso;<br>
Vuṭṭhahitvā samādhimhā,<br>
disaṃ olokayī jino.<br></p>
<p>
<a class="sc" id="95"></a>
<a class="ms" id="p_20Ap1_240"></a>
<a class="msdiv" id="msdiv234"></a>
Anomadassimunino,<br>
Nisabho nāma sāvako;<br>
Parivuto satasahassehi,<br>
Santacittehi tādibhi.<br></p>
<p>
<a class="sc" id="96"></a>
<a class="ms" id="p_20Ap1_241"></a>
<a class="msdiv" id="msdiv235"></a>
Khīṇāsavehi suddhehi,<br>
chaḷabhiññehi jhāyibhi;<br>
Cittamaññāya buddhassa,<br>
upesi lokanāyakaṃ.<br></p>
<p>
<a class="sc" id="97"></a>
<a class="ms" id="p_20Ap1_242"></a>
<a class="msdiv" id="msdiv236"></a>
Antalikkhe ṭhitā tattha,<br>
padakkhiṇamakaṃsu te;<br>
Namassantā pañjalikā,<br>
otaruṃ buddhasantike.<br></p>
<p>
<a class="sc" id="98"></a>
<a class="ms" id="p_20Ap1_243"></a>
<a class="msdiv" id="msdiv237"></a>
Anomadassī bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
sītaṃ pātukarī jino.<br></p>
<p>
<a class="sc" id="99"></a>
<a class="ms" id="p_20Ap1_244"></a>
<a class="msdiv" id="msdiv238"></a>
Varuṇo nāmupaṭṭhāko,<br>
anomadassissa satthuno;<br>
Ekaṃsaṃ cīvaraṃ katvā,<br>
apucchi lokanāyakaṃ.<br></p>
<p>
<a class="sc" id="100"></a>
<a class="ms" id="p_20Ap1_245"></a>
<a class="msdiv" id="msdiv239"></a>
‘Ko nu kho bhagavā hetu,<br>
sitakammassa satthuno;<br>
Na hi buddhā ahetūhi,<br>
sitaṃ pātukaronti te’.<br></p>
<p>
<a class="sc" id="101"></a>
<a class="ms" id="p_20Ap1_246"></a>
<a class="msdiv" id="msdiv240"></a>
Anomadassī bhagavā,<br>
lokajeṭṭho narāsabho;<br>
Bhikkhumajjhe nisīditvā,<br>
imaṃ gāthaṃ abhāsatha.<br></p>
<p>
<a class="sc" id="102"></a>
<a class="ms" id="p_20Ap1_247"></a>
<a class="msdiv" id="msdiv241"></a>
‘Yo maṃ pupphena pūjesi,<br>
ñāṇañcāpi anutthavi;<br>
Tamahaṃ kittayissāmi,<br>
suṇotha mama bhāsato’.<br></p>
<p>
<a class="sc" id="103"></a>
<a class="ms" id="p_20Ap1_248"></a>
<a class="msdiv" id="msdiv242"></a>
Buddhassa giramaññāya,<br>
sabbe devā samāgatā;<br>
Saddhammaṃ sotukāmā te,<br>
sambuddhamupasaṅkamuṃ.<br></p>
<p>
<a class="sc" id="104"></a>
<a class="ms" id="p_20Ap1_249"></a>
<a class="msdiv" id="msdiv243"></a>
Dasasu lokadhātūsu,<br>
devakāyā mahiddhikā;<br>
Saddhammaṃ sotukāmā te,<br>
sambuddhamupasaṅkamuṃ.<br></p>
<p>
<a class="sc" id="105"></a>
<a class="ms" id="p_20Ap1_250"></a>
<a class="msdiv" id="msdiv244"></a>
‘Hatthī assā rathā pattī,<br>
senā ca caturaṅginī;<br>
Parivāressantimaṃ niccaṃ,<br>
buddhapūjāyidaṃ phalaṃ.<br></p>
<p>
<a class="sc" id="106"></a>
<a class="ms" id="p_20Ap1_251"></a>
<a class="msdiv" id="msdiv245"></a>
Saṭṭhitūriyasahassāni,<br>
bheriyo samalaṅkatā;<br>
Upaṭṭhissantimaṃ niccaṃ,<br>
buddhapūjāyidaṃ phalaṃ.<br></p>
<p>
<a class="sc" id="107"></a>
<a class="ms" id="p_20Ap1_252"></a>
<a class="msdiv" id="msdiv246"></a>
Soḷasitthisahassāni,<br>
nāriyo samalaṅkatā;<br>
Vicittavatthābharaṇā,<br>
āmuttamaṇikuṇḍalā.<br></p>
<p>
<a class="sc" id="108"></a>
<a class="ms" id="p_20Ap1_253"></a>
<a class="msdiv" id="msdiv247"></a>
Aḷārapamhā hasulā,<br>
susaññā tanumajjhimā;<br>
Parivāressantimaṃ niccaṃ,<br>
buddhapūjāyidaṃ phalaṃ.<br></p>
<p>
<a class="sc" id="109"></a>
<a class="ms" id="p_20Ap1_254"></a>
<a class="msdiv" id="msdiv248"></a>
Kappasatasahassāni,<br>
devaloke ramissati;<br>
Sahassakkhattuṃ cakkavattī,<br>
rājā raṭṭhe bhavissati.<br></p>
<p>
<a class="sc" id="110"></a>
<a class="ms" id="p_20Ap1_255"></a>
<a class="msdiv" id="msdiv249"></a>
Sahassakkhattuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.<br></p>
<p>
<a class="sc" id="111"></a>
<a class="ms" id="p_20Ap1_256"></a>
<a class="msdiv" id="msdiv250"></a>
Pacchime bhavasampatte,<br>
manussattaṃ gamissati;<br>
Brāhmaṇī sāriyā nāma,<br>
dhārayissati kucchinā.<br></p>
<p>
<a class="sc" id="112"></a>
<a class="ms" id="p_20Ap1_257"></a>
<a class="msdiv" id="msdiv251"></a>
Mātuyā nāmagottena,<br>
paññāyissatiyaṃ naro;<br>
Sāriputtoti nāmena,<br>
tikkhapañño bhavissati.<br></p>
<p>
<a class="sc" id="113"></a>
<a class="ms" id="p_20Ap1_258"></a>
<a class="msdiv" id="msdiv252"></a>
Asītikoṭī chaḍḍetvā,<br>
pabbajissatikiñcano;<br>
Gavesanto santipadaṃ,<br>
carissati mahiṃ imaṃ.<br></p>
<p>
<a class="sc" id="114"></a>
<a class="ms" id="p_20Ap1_259"></a>
<a class="msdiv" id="msdiv253"></a>
Apparimeyye ito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.<br></p>
<p>
<a class="sc" id="115"></a>
<a class="ms" id="p_20Ap1_260"></a>
<a class="msdiv" id="msdiv254"></a>
Tassa dhammesu dāyādo,<br>
oraso dhammanimmito;<br>
Sāriputtoti nāmena,<br>
hessati aggasāvako.<br></p>
<p>
<a class="sc" id="116"></a>
<a class="ms" id="p_20Ap1_261"></a>
<a class="msdiv" id="msdiv255"></a>
Ayaṃ bhāgīrathī gaṅgā,<br>
himavantā pabhāvitā;<br>
Mahāsamuddamappeti,<br>
tappayantī mahodadhiṃ.<br></p>
<p>
<a class="sc" id="117"></a>
<a class="ms" id="p_20Ap1_262"></a>
<a class="msdiv" id="msdiv256"></a>
Tathevāyaṃ sāriputto,<br>
sake tīsu visārado;<br>
Paññāya pāramiṃ gantvā,<br>
tappayissati pāṇine.<br></p>
<p>
<a class="sc" id="118"></a>
<a class="ms" id="p_20Ap1_263"></a>
<a class="msdiv" id="msdiv257"></a>
Himavantamupādāya,<br>
sāgarañca mahodadhiṃ;<br>
Etthantare yaṃ pulinaṃ,<br>
gaṇanāto asaṅkhiyaṃ.<br></p>
<p>
<a class="sc" id="119"></a>
<a class="ms" id="p_20Ap1_264"></a>
<a class="msdiv" id="msdiv258"></a>
Tampi sakkā asesena,<br>
saṅkhātuṃ gaṇanā yathā;<br>
Na tveva sāriputtassa,<br>
paññāyanto bhavissati.<br></p>
<p>
<a class="sc" id="120"></a>
<a class="ms" id="p_20Ap1_265"></a>
<a class="msdiv" id="msdiv259"></a>
Lakkhe ṭhapiyamānamhi,<br>
khīye gaṅgāya vālukā;<br>
Na tveva sāriputtassa,<br>
paññāyanto bhavissati.<br></p>
<p>
<a class="sc" id="121"></a>
<a class="ms" id="p_20Ap1_266"></a>
<a class="msdiv" id="msdiv260"></a>
Mahāsamudde ūmiyo,<br>
gaṇanāto asaṅkhiyā;<br>
Tatheva sāriputtassa,<br>
paññāyanto na hessati.<br></p>
<p>
<a class="sc" id="122"></a>
<a class="ms" id="p_20Ap1_267"></a>
<a class="msdiv" id="msdiv261"></a>
Ārādhayitvā sambuddhaṃ,<br>
gotamaṃ sakyapuṅgavaṃ;<br>
Paññāya pāramiṃ gantvā,<br>
hessati aggasāvako.<br></p>
<p>
<a class="sc" id="123"></a>
<a class="ms" id="p_20Ap1_268"></a>
<a class="msdiv" id="msdiv262"></a>
Pavattitaṃ dhammacakkaṃ,<br>
sakyaputtena tādinā;<br>
Anuvattessati sammā,<br>
vassento dhammavuṭṭhiyo.<br></p>
<p>
<a class="sc" id="124"></a>
<a class="ms" id="p_20Ap1_269"></a>
<a class="msdiv" id="msdiv263"></a>
Sabbametaṃ abhiññāya,<br>
gotamo sakyapuṅgavo;<br>
Bhikkhusaṃghe nisīditvā,<br>
aggaṭṭhāne ṭhapessati’.<br></p>
<p>
<a class="sc" id="125"></a>
<a class="ms" id="p_20Ap1_270"></a>
<a class="msdiv" id="msdiv264"></a>
Aho me sukataṃ kammaṃ,<br>
anomadassissa satthuno;<br>
Yassāhaṃ kāraṃ katvāna,<br>
sabbattha pāramiṃ gato.<br></p>
<p>
<a class="sc" id="126"></a>
<a class="ms" id="p_20Ap1_271"></a>
<a class="msdiv" id="msdiv265"></a>
Aparimeyye kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayiṃ ahaṃ.<br></p>
<p>
<a class="sc" id="127"></a>
<a class="ms" id="p_20Ap1_272"></a>
<a class="msdiv" id="msdiv266"></a>
Asaṅkhataṃ gavesanto,<br>
nibbānaṃ acalaṃ padaṃ;<br>
Vicinaṃ titthiye sabbe,<br>
esāhaṃ saṃsariṃ bhave.<br></p>
<p>
<a class="sc" id="128"></a>
<a class="ms" id="p_20Ap1_273"></a>
<a class="msdiv" id="msdiv267"></a>
Yathāpi byādhito poso,<br>
pariyeseyya osadhaṃ;<br>
Vicineyya vanaṃ sabbaṃ,<br>
byādhito parimuttiyā.<br></p>
<p>
<a class="sc" id="129"></a>
<a class="ms" id="p_20Ap1_274"></a>
<a class="msdiv" id="msdiv268"></a>
Asaṅkhataṃ gavesanto,<br>
nibbānaṃ amataṃ padaṃ;<br>
Abbokiṇṇaṃ pañcasataṃ,<br>
pabbajiṃ isipabbajaṃ.<br></p>
<p>
<a class="sc" id="130"></a>
<a class="ms" id="p_20Ap1_275"></a>
<a class="msdiv" id="msdiv269"></a>
Jaṭābhārena bharito,<br>
ajinuttaranivāsano;<br>
Abhiññāpāramiṃ gantvā,<br>
brahmalokaṃ agacchihaṃ.<br></p>
<p>
<a class="sc" id="131"></a>
<a class="ms" id="p_20Ap1_276"></a>
<a class="msdiv" id="msdiv270"></a>
Natthi bāhirake suddhi,<br>
ṭhapetvā jinasāsanaṃ;<br>
Ye keci buddhimā sattā,<br>
sujjhanti jinasāsane.<br></p>
<p>
<a class="sc" id="132"></a>
<a class="ms" id="p_20Ap1_277"></a>
<a class="msdiv" id="msdiv271"></a>
Attakāramayaṃ etaṃ,<br>
nayidaṃ itihītihaṃ;<br>
Asaṅkhataṃ gavesanto,<br>
kutitthe sañcariṃ ahaṃ.<br></p>
<p>
<a class="sc" id="133"></a>
<a class="ms" id="p_20Ap1_278"></a>
<a class="msdiv" id="msdiv272"></a>
Yathā sāratthiko poso,<br>
kadaliṃ chetvāna phālaye;<br>
Na tattha sāraṃ vindeyya,<br>
sārena rittako hi so.<br></p>
<p>
<a class="sc" id="134"></a>
<a class="ms" id="p_20Ap1_279"></a>
<a class="msdiv" id="msdiv273"></a>
Tatheva titthiyā loke,<br>
nānādiṭṭhī bahujjanā;<br>
Asaṅkhatena rittāse,<br>
sārena kadalī yathā.<br></p>
<p>
<a class="sc" id="135"></a>
<a class="ms" id="p_20Ap1_280"></a>
<a class="msdiv" id="msdiv274"></a>
Pacchime bhavasampatte,<br>
brahmabandhu ahosahaṃ;<br>
Mahābhogaṃ chaḍḍetvāna,<br>
pabbajiṃ anagāriyaṃ”.<br></p>
</blockquote>
<p class="endsutta">
<a class="sc" id="136"></a>
<a class="ms" id="p_20Ap1_281"></a>
Paṭhamabhāṇavāraṃ.</p>
<blockquote class="uddanagatha">
<p>
<a class="sc" id="137"></a>
<a class="ms" id="p_20Ap1_282"></a>
<a class="msdiv" id="msdiv275"></a>
“Ajjhāyako mantadharo,<br>
tiṇṇaṃ vedāna pāragū;<br>
Brāhmaṇo sañcayo nāma,<br>
tassa mūle vasāmahaṃ.<br></p>
<p>
<a class="sc" id="138"></a>
<a class="ms" id="p_20Ap1_283"></a>
<a class="msdiv" id="msdiv276"></a>
Sāvako te mahāvīra,<br>
assaji nāma brāhmaṇo;<br>
Durāsado uggatejo,<br>
piṇḍāya caratī tadā.<br></p>
<p>
<a class="sc" id="139"></a>
<a class="ms" id="p_20Ap1_284"></a>
<a class="msdiv" id="msdiv277"></a>
Tamaddasāsiṃ sappaññaṃ,<br>
muniṃ mone samāhitaṃ;<br>
Santacittaṃ mahānāgaṃ,<br>
suphullaṃ padumaṃ yathā.<br></p>
<p>
<a class="sc" id="140"></a>
<a class="ms" id="p_20Ap1_285"></a>
<a class="msdiv" id="msdiv278"></a>
Disvā me cittamuppajji,<br>
sudantaṃ suddhamānasaṃ;<br>
Usabhaṃ pavaraṃ vīraṃ,<br>
arahāyaṃ bhavissati.<br></p>
<p>
<a class="sc" id="141"></a>
<a class="ms" id="p_20Ap1_286"></a>
<a class="msdiv" id="msdiv279"></a>
Pāsādiko iriyati,<br>
abhirūpo susaṃvuto;<br>
Uttame damathe danto,<br>
amatadassī bhavissati.<br></p>
<p>
<a class="sc" id="142"></a>
<a class="ms" id="p_20Ap1_287"></a>
<a class="msdiv" id="msdiv280"></a>
Yannūnāhaṃ uttamatthaṃ,<br>
puccheyyaṃ tuṭṭhamānasaṃ;<br>
So me puṭṭho kathessati,<br>
paṭipucchāmahaṃ tadā.<br></p>
<p>
<a class="sc" id="143"></a>
<a class="ms" id="p_20Ap1_288"></a>
<a class="msdiv" id="msdiv281"></a>
Piṇḍapātaṃ carantassa,<br>
pacchato agamāsahaṃ;<br>
Okāsaṃ paṭimānento,<br>
pucchituṃ amataṃ padaṃ.<br></p>
<p>
<a class="sc" id="144"></a>
<a class="ms" id="p_20Ap1_289"></a>
<a class="msdiv" id="msdiv282"></a>
Vīthintare anuppattaṃ,<br>
upagantvāna pucchahaṃ;<br>
‘Kathaṃ gottosi tvaṃ vīra,<br>
kassa sissosi mārisa’.<br></p>
<p>
<a class="sc" id="145"></a>
<a class="ms" id="p_20Ap1_290"></a>
<a class="msdiv" id="msdiv283"></a>
So me puṭṭho viyākāsi,<br>
asambhītova kesarī;<br>
‘Buddho loke samuppanno,<br>
tassa sissomhi āvuso’.<br></p>
<p>
<a class="sc" id="146"></a>
<a class="ms" id="p_20Ap1_291"></a>
<a class="msdiv" id="msdiv284"></a>
‘Kīdisaṃ te mahāvīra,<br>
anujāta mahāyasa;<br>
Buddhassa sāsanaṃ dhammaṃ,<br>
sādhu me kathayassu bho’.<br></p>
<p>
<a class="sc" id="147"></a>
<a class="ms" id="p_20Ap1_292"></a>
<a class="msdiv" id="msdiv285"></a>
So me puṭṭho kathī sabbaṃ,<br>
gambhīraṃ nipuṇaṃ padaṃ;<br>
Taṇhāsallassa hantāraṃ,<br>
sabbadukkhāpanūdanaṃ.<br></p>
<p>
<a class="sc" id="148"></a>
<a class="ms" id="p_20Ap1_293"></a>
<a class="msdiv" id="msdiv286"></a>
‘Ye dhammā hetuppabhavā,<br>
Tesaṃ hetuṃ tathāgato āha;<br>
Tesañca yo nirodho,<br>
Evaṃvādī mahāsamaṇo’.<br></p>
<p>
<a class="sc" id="149"></a>
<a class="ms" id="p_20Ap1_294"></a>
<a class="msdiv" id="msdiv287"></a>
Sohaṃ vissajjite pañhe,<br>
paṭhamaṃ phalamajjhagaṃ;<br>
Virajo vimalo āsiṃ,<br>
sutvāna jinasāsanaṃ.<br></p>
<p>
<a class="sc" id="150"></a>
<a class="ms" id="p_20Ap1_295"></a>
<a class="msdiv" id="msdiv288"></a>
Sutvāna munino vākyaṃ,<br>
passitvā dhammamuttamaṃ;<br>
Pariyogāḷhasaddhammo,<br>
imaṃ gāthamabhāsahaṃ.<br></p>
<p>
<a class="sc" id="151"></a>
<a class="ms" id="p_20Ap1_296"></a>
<a class="msdiv" id="msdiv289"></a>
‘Eseva dhammo yadi tāvadeva,<br>
Paccabyatha padamasokaṃ;<br>
Adiṭṭhaṃ abbhatītaṃ,<br>
Bahukehi kappanahutehi’.<br></p>
<p>
<a class="sc" id="152"></a>
<a class="ms" id="p_20Ap1_297"></a>
<a class="msdiv" id="msdiv290"></a>
Svāhaṃ dhammaṃ gavesanto,<br>
kutitthe sañcariṃ ahaṃ;<br>
So me attho anuppatto,<br>
kālo me nappamajjituṃ.<br></p>
<p>
<a class="sc" id="153"></a>
<a class="ms" id="p_20Ap1_298"></a>
<a class="msdiv" id="msdiv291"></a>
Tositohaṃ assajinā,<br>
patvāna acalaṃ padaṃ;<br>
Sahāyakaṃ gavesanto,<br>
assamaṃ agamāsahaṃ.<br></p>
<p>
<a class="sc" id="154"></a>
<a class="ms" id="p_20Ap1_299"></a>
<a class="msdiv" id="msdiv292"></a>
Dūratova mamaṃ disvā,<br>
sahāyo me susikkhito;<br>
Iriyāpathasampanno,<br>
idaṃ vacanamabravi.<br></p>
<p>
<a class="sc" id="155"></a>
<a class="ms" id="p_20Ap1_300"></a>
<a class="msdiv" id="msdiv293"></a>
‘Pasannamukhanettosi,<br>
munibhāvova dissati;<br>
Amatādhigato kacci,<br>
nibbānamaccutaṃ padaṃ.<br></p>
<p>
<a class="sc" id="156"></a>
<a class="ms" id="p_20Ap1_301"></a>
<a class="msdiv" id="msdiv294"></a>
Subhānurūpo āyāsi,<br>
āneñjakārito viya;<br>
Dantova dantadamatho,<br>
upasantosi brāhmaṇa’.<br></p>
<p>
<a class="sc" id="157"></a>
<a class="ms" id="p_20Ap1_302"></a>
<a class="msdiv" id="msdiv295"></a>
‘Amataṃ mayādhigataṃ,<br>
sokasallāpanūdanaṃ;<br>
Tvampi taṃ adhigacchesi,<br>
gacchāma buddhasantikaṃ’.<br></p>
<p>
<a class="sc" id="158"></a>
<a class="ms" id="p_20Ap1_303"></a>
<a class="msdiv" id="msdiv296"></a>
Sādhūti so paṭissutvā,<br>
sahāyo me susikkhito;<br>
Hatthena hatthaṃ gaṇhitvā,<br>
upagamma tavantikaṃ.<br></p>
<p>
<a class="sc" id="159"></a>
<a class="ms" id="p_20Ap1_304"></a>
<a class="msdiv" id="msdiv297"></a>
Ubhopi pabbajissāma,<br>
sakyaputta tavantike;<br>
Tava sāsanamāgamma,<br>
viharāma anāsavā.<br></p>
<p>
<a class="sc" id="160"></a>
<a class="ms" id="p_20Ap1_305"></a>
<a class="msdiv" id="msdiv298"></a>
Kolito iddhiyā seṭṭho,<br>
ahaṃ paññāya pārago;<br>
Ubhova ekato hutvā,<br>
sāsanaṃ sobhayāmase.<br></p>
<p>
<a class="sc" id="161"></a>
<a class="ms" id="p_20Ap1_306"></a>
<a class="msdiv" id="msdiv299"></a>
Apariyositasaṅkappo,<br>
kutitthe sañcariṃ ahaṃ;<br>
Tava dassanamāgamma,<br>
saṅkappo pūrito mama.<br></p>
<p>
<a class="sc" id="162"></a>
<a class="ms" id="p_20Ap1_307"></a>
<a class="msdiv" id="msdiv300"></a>
Pathaviyaṃ patiṭṭhāya,<br>
pupphanti samaye dumā;<br>
Dibbagandhā sampavanti,<br>
tosenti sabbapāṇinaṃ.<br></p>
<p>
<a class="sc" id="163"></a>
<a class="ms" id="p_20Ap1_308"></a>
<a class="msdiv" id="msdiv301"></a>
Tathevāhaṃ mahāvīra,<br>
sakyaputta mahāyasa;<br>
Sāsane te patiṭṭhāya,<br>
samayesāmi pupphituṃ.<br></p>
<p>
<a class="sc" id="164"></a>
<a class="ms" id="p_20Ap1_309"></a>
<a class="msdiv" id="msdiv302"></a>
Vimuttipupphaṃ esanto,<br>
bhavasaṃsāramocanaṃ;<br>
Vimuttipupphalābhena,<br>
tosemi sabbapāṇinaṃ.<br></p>
<p>
<a class="sc" id="165"></a>
<a class="ms" id="p_20Ap1_310"></a>
<a class="msdiv" id="msdiv303"></a>
Yāvatā buddhakhettamhi,<br>
ṭhapetvāna mahāmuniṃ;<br>
Paññāya sadiso natthi,<br>
tava puttassa cakkhuma.<br></p>
<p>
<a class="sc" id="166"></a>
<a class="ms" id="p_20Ap1_311"></a>
<a class="msdiv" id="msdiv304"></a>
Suvinītā ca te sissā,<br>
parisā ca susikkhitā;<br>
Uttame damathe dantā,<br>
parivārenti taṃ sadā.<br></p>
<p>
<a class="sc" id="167"></a>
<a class="ms" id="p_20Ap1_312"></a>
<a class="msdiv" id="msdiv305"></a>
Jhāyī jhānaratā dhīrā,<br>
santacittā samāhitā;<br>
Munī moneyyasampannā,<br>
parivārenti taṃ sadā.<br></p>
<p>
<a class="sc" id="168"></a>
<a class="ms" id="p_20Ap1_313"></a>
<a class="msdiv" id="msdiv306"></a>
Appicchā nipakā dhīrā,<br>
appāhārā alolupā;<br>
Lābhālābhena santuṭṭhā,<br>
parivārenti taṃ sadā.<br></p>
<p>
<a class="sc" id="169"></a>
<a class="ms" id="p_20Ap1_314"></a>
<a class="msdiv" id="msdiv307"></a>
Āraññikā dhutaratā,<br>
jhāyino lūkhacīvarā;<br>
Vivekābhiratā dhīrā,<br>
parivārenti taṃ sadā.<br></p>
<p>
<a class="sc" id="170"></a>
<a class="ms" id="p_20Ap1_315"></a>
<a class="msdiv" id="msdiv308"></a>
Paṭipannā phalaṭṭhā ca,<br>
sekhā phalasamaṅgino;<br>
Āsīsakā uttamatthaṃ,<br>
parivārenti taṃ sadā.<br></p>
<p>
<a class="sc" id="171"></a>
<a class="ms" id="p_20Ap1_316"></a>
<a class="msdiv" id="msdiv309"></a>
Sotāpannā ca vimalā,<br>
sakadāgāmino ca ye;<br>
Anāgāmī ca arahā,<br>
parivārenti taṃ sadā.<br></p>
<p>
<a class="sc" id="172"></a>
<a class="ms" id="p_20Ap1_317"></a>
<a class="msdiv" id="msdiv310"></a>
Satipaṭṭhānakusalā,<br>
bojjhaṅgabhāvanāratā;<br>
Sāvakā te bahū sabbe,<br>
parivārenti taṃ sadā.<br></p>
<p>
<a class="sc" id="173"></a>
<a class="ms" id="p_20Ap1_318"></a>
<a class="msdiv" id="msdiv311"></a>
Iddhipādesu kusalā,<br>
samādhibhāvanāratā;<br>
Sammappadhānānuyuttā,<br>
parivārenti taṃ sadā.<br></p>
<p>
<a class="sc" id="174"></a>
<a class="ms" id="p_20Ap1_319"></a>
<a class="msdiv" id="msdiv312"></a>
Tevijjā chaḷabhiññā ca,<br>
iddhiyā pāramiṃ gatā;<br>
Paññāya pāramiṃ pattā,<br>
parivārenti taṃ sadā.<br></p>
<p>
<a class="sc" id="175"></a>
<a class="ms" id="p_20Ap1_320"></a>
<a class="msdiv" id="msdiv313"></a>
Edisā te mahāvīra,<br>
tava sissā susikkhitā;<br>
Durāsadā uggatejā,<br>
parivārenti taṃ sadā.<br></p>
<p>
<a class="sc" id="176"></a>
<a class="ms" id="p_20Ap1_321"></a>
<a class="msdiv" id="msdiv314"></a>
Tehi sissehi parivuto,<br>
saññatehi tapassibhi;<br>
Migarājāvasambhīto,<br>
uḷurājāva sobhasi.<br></p>
<p>
<a class="sc" id="177"></a>
<a class="ms" id="p_20Ap1_322"></a>
<a class="msdiv" id="msdiv315"></a>
Pathaviyaṃ patiṭṭhāya,<br>
ruhanti dharaṇīruhā;<br>
Vepullataṃ pāpuṇanti,<br>
phalañca dassayanti te.<br></p>
<p>
<a class="sc" id="178"></a>
<a class="ms" id="p_20Ap1_323"></a>
<a class="msdiv" id="msdiv316"></a>
Pathavīsadiso tvaṃsi,<br>
sakyaputta mahāyasa;<br>
Sāsane te patiṭṭhāya,<br>
labhanti amataṃ phalaṃ.<br></p>
<p>
<a class="sc" id="179"></a>
<a class="ms" id="p_20Ap1_324"></a>
<a class="msdiv" id="msdiv317"></a>
Sindhu sarassatī ceva,<br>
nadiyo candabhāgikā;<br>
Gaṅgā ca yamunā ceva,<br>
sarabhū ca atho mahī.<br></p>
<p>
<a class="sc" id="180"></a>
<a class="ms" id="p_20Ap1_325"></a>
<a class="msdiv" id="msdiv318"></a>
Etāsaṃ sandamānānaṃ,<br>
sāgaro sampaṭicchati;<br>
Jahanti purimaṃ nāmaṃ,<br>
sāgaroteva ñāyati.<br></p>
<p>
<a class="sc" id="181"></a>
<a class="ms" id="p_20Ap1_326"></a>
<a class="msdiv" id="msdiv319"></a>
Tathevime catubbaṇṇā,<br>
pabbajitvā tavantike;<br>
Jahanti purimaṃ nāmaṃ,<br>
buddhaputtāti ñāyare.<br></p>
<p>
<a class="sc" id="182"></a>
<a class="ms" id="p_20Ap1_327"></a>
<a class="msdiv" id="msdiv320"></a>
Yathāpi cando vimalo,<br>
gacchaṃ ākāsadhātuyā;<br>
Sabbe tāragaṇe loke,<br>
ābhāya atirocati.<br></p>
<p>
<a class="sc" id="183"></a>
<a class="ms" id="p_20Ap1_328"></a>
<a class="msdiv" id="msdiv321"></a>
Tatheva tvaṃ mahāvīra,<br>
parivuto devamānuse;<br>
Ete sabbe atikkamma,<br>
jalasi sabbadā tuvaṃ.<br></p>
<p>
<a class="sc" id="184"></a>
<a class="ms" id="p_20Ap1_329"></a>
<a class="msdiv" id="msdiv322"></a>
Gambhīre uṭṭhitā ūmī,<br>
na velamativattare;<br>
Sabbā velaṃva phusanti,<br>
sañcuṇṇā vikiranti tā.<br></p>
<p>
<a class="sc" id="185"></a>
<a class="ms" id="p_20Ap1_330"></a>
<a class="msdiv" id="msdiv323"></a>
Tatheva titthiyā loke,<br>
nānādiṭṭhī bahujjanā;<br>
Dhammaṃ vāditukāmā te,<br>
nātivattanti taṃ muniṃ.<br></p>
<p>
<a class="sc" id="186"></a>
<a class="ms" id="p_20Ap1_331"></a>
<a class="msdiv" id="msdiv324"></a>
Sace ca taṃ pāpuṇanti,<br>
paṭivādehi cakkhuma;<br>
Tavantikaṃ upāgantvā,<br>
sañcuṇṇāva bhavanti te.<br></p>
<p>
<a class="sc" id="187"></a>
<a class="ms" id="p_20Ap1_332"></a>
<a class="msdiv" id="msdiv325"></a>
Yathāpi udake jātā,<br>
kumudā mandālakā bahū;<br>
Upalimpanti toyena,<br>
kaddamakalalena ca.<br></p>
<p>
<a class="sc" id="188"></a>
<a class="ms" id="p_20Ap1_333"></a>
<a class="msdiv" id="msdiv326"></a>
Tatheva bahukā sattā,<br>
loke jātā virūhare;<br>
Aṭṭitā rāgadosena,<br>
kaddame kumudaṃ yathā.<br></p>
<p>
<a class="sc" id="189"></a>
<a class="ms" id="p_20Ap1_334"></a>
<a class="msdiv" id="msdiv327"></a>
Yathāpi padumaṃ jalajaṃ,<br>
jalamajjhe virūhati;<br>
Na so limpati toyena,<br>
parisuddho hi kesarī.<br></p>
<p>
<a class="sc" id="190"></a>
<a class="ms" id="p_20Ap1_335"></a>
<a class="msdiv" id="msdiv328"></a>
Tatheva tvaṃ mahāvīra,<br>
loke jāto mahāmuni;<br>
Nopalimpasi lokena,<br>
toyena padumaṃ yathā.<br></p>
<p>
<a class="sc" id="191"></a>
<a class="ms" id="p_20Ap1_336"></a>
<a class="msdiv" id="msdiv329"></a>
Yathāpi rammake māse,<br>
bahū pupphanti vārijā;<br>
Nātikkamanti taṃ māsaṃ,<br>
samayo pupphanāya so.<br></p>
<p>
<a class="sc" id="192"></a>
<a class="ms" id="p_20Ap1_337"></a>
<a class="msdiv" id="msdiv330"></a>
Tatheva tvaṃ mahāvīra,<br>
pupphito te vimuttiyā;<br>
Sāsanaṃ nātivattanti,<br>
padumaṃ vārijaṃ yathā.<br></p>
<p>
<a class="sc" id="193"></a>
<a class="ms" id="p_20Ap1_338"></a>
<a class="msdiv" id="msdiv331"></a>
Supupphito sālarājā,<br>
dibbagandhaṃ pavāyati;<br>
Aññasālehi parivuto,<br>
sālarājāva sobhati.<br></p>
<p>
<a class="sc" id="194"></a>
<a class="ms" id="p_20Ap1_339"></a>
<a class="msdiv" id="msdiv332"></a>
Tatheva tvaṃ mahāvīra,<br>
buddhañāṇena pupphito;<br>
Bhikkhusaṃghaparivuto,<br>
sālarājāva sobhasi.<br></p>
<p>
<a class="sc" id="195"></a>
<a class="ms" id="p_20Ap1_340"></a>
<a class="msdiv" id="msdiv333"></a>
Yathāpi selo himavā,<br>
osadho sabbapāṇinaṃ;<br>
Nāgānaṃ asurānañca,<br>
devatānañca ālayo.<br></p>
<p>
<a class="sc" id="196"></a>
<a class="ms" id="p_20Ap1_341"></a>
<a class="msdiv" id="msdiv334"></a>
Tatheva tvaṃ mahāvīra,<br>
osadho viya pāṇinaṃ;<br>
Tevijjā chaḷabhiññā ca,<br>
iddhiyā pāramiṃ gatā.<br></p>
<p>
<a class="sc" id="197"></a>
<a class="ms" id="p_20Ap1_342"></a>
<a class="msdiv" id="msdiv335"></a>
Anusiṭṭhā mahāvīra,<br>
tayā kāruṇikena te;<br>
Ramanti dhammaratiyā,<br>
vasanti tava sāsane.<br></p>
<p>
<a class="sc" id="198"></a>
<a class="ms" id="p_20Ap1_343"></a>
<a class="msdiv" id="msdiv336"></a>
Migarājā yathā sīho,<br>
abhinikkhamma āsayā;<br>
Catuddisānuviloketvā,<br>
tikkhattuṃ abhinādati.<br></p>
<p>
<a class="sc" id="199"></a>
<a class="ms" id="p_20Ap1_344"></a>
<a class="msdiv" id="msdiv337"></a>
Sabbe migā uttasanti,<br>
migarājassa gajjato;<br>
Tathā hi jātimā eso,<br>
pasū tāseti sabbadā.<br></p>
<p>
<a class="sc" id="200"></a>
<a class="ms" id="p_20Ap1_345"></a>
<a class="msdiv" id="msdiv338"></a>
Gajjato te mahāvīra,<br>
vasudhā sampakampati;<br>
Bodhaneyyāvabujjhanti,<br>
tasanti mārakāyikā.<br></p>
<p>
<a class="sc" id="201"></a>
<a class="ms" id="p_20Ap1_346"></a>
<a class="msdiv" id="msdiv339"></a>
Tasanti titthiyā sabbe,<br>
nadato te mahāmuni;<br>
Kākā senāva vibbhantā,<br>
migaraññā yathā migā.<br></p>
<p>
<a class="sc" id="202"></a>
<a class="ms" id="p_20Ap1_347"></a>
<a class="msdiv" id="msdiv340"></a>
Ye keci gaṇino loke,<br>
satthāroti pavuccare;<br>
Paramparāgataṃ dhammaṃ,<br>
desenti parisāya te.<br></p>
<p>
<a class="sc" id="203"></a>
<a class="ms" id="p_20Ap1_348"></a>
<a class="msdiv" id="msdiv341"></a>
Na hevaṃ tvaṃ mahāvīra,<br>
dhammaṃ desesi pāṇinaṃ;<br>
Sāmaṃ saccāni bujjhitvā,<br>
kevalaṃ bodhipakkhiyaṃ.<br></p>
<p>
<a class="sc" id="204"></a>
<a class="ms" id="p_20Ap1_349"></a>
<a class="msdiv" id="msdiv342"></a>
Āsayānusayaṃ ñatvā,<br>
indriyānaṃ balābalaṃ;<br>
Bhabbābhabbe viditvāna,<br>
mahāmeghova gajjasi.<br></p>
<p>
<a class="sc" id="205"></a>
<a class="ms" id="p_20Ap1_350"></a>
<a class="msdiv" id="msdiv343"></a>
Cakkavāḷapariyantā,<br>
nisinnā parisā bhave;<br>
Nānādiṭṭhī vicinantā,<br>
vimaticchedanāya taṃ.<br></p>
<p>
<a class="sc" id="206"></a>
<a class="ms" id="p_20Ap1_351"></a>
<a class="msdiv" id="msdiv344"></a>
Sabbesaṃ cittamaññāya,<br>
opammakusalo muni;<br>
Ekaṃ pañhaṃ kathentova,<br>
vimatiṃ chindasi pāṇinaṃ.<br></p>
<p>
<a class="sc" id="207"></a>
<a class="ms" id="p_20Ap1_352"></a>
<a class="msdiv" id="msdiv345"></a>
Upatissasadiseheva,<br>
vasudhā pūritā bhave;<br>
Sabbeva te pañjalikā,<br>
kittayuṃ lokanāyakaṃ.<br></p>
<p>
<a class="sc" id="208"></a>
<a class="ms" id="p_20Ap1_353"></a>
<a class="msdiv" id="msdiv346"></a>
Kappaṃ vā te kittayantā,<br>
nānāvaṇṇehi kittayuṃ;<br>
Parimetuṃ na sakkeyyuṃ,<br>
appameyyo tathāgato.<br></p>
<p>
<a class="sc" id="209"></a>
<a class="ms" id="p_20Ap1_354"></a>
<a class="msdiv" id="msdiv347"></a>
Yathāsakena thāmena,<br>
kittito hi mayā jino;<br>
Kappakoṭīpi kittentā,<br>
evamevaṃ pakittayuṃ.<br></p>
<p>
<a class="sc" id="210"></a>
<a class="ms" id="p_20Ap1_355"></a>
<a class="msdiv" id="msdiv348"></a>
Sace hi koci devo vā,<br>
manusso vā susikkhito;<br>
Pametuṃ parikappeyya,<br>
vighātaṃva labheyya so.<br></p>
<p>
<a class="sc" id="211"></a>
<a class="ms" id="p_20Ap1_356"></a>
<a class="msdiv" id="msdiv349"></a>
Sāsane te patiṭṭhāya,<br>
sakyaputta mahāyasa;<br>
Paññāya pāramiṃ gantvā,<br>
viharāmi anāsavo.<br></p>
<p>
<a class="sc" id="212"></a>
<a class="ms" id="p_20Ap1_357"></a>
<a class="msdiv" id="msdiv350"></a>
Titthiye sampamaddāmi,<br>
vattemi jinasāsanaṃ;<br>
Dhammasenāpati ajja,<br>
sakyaputtassa sāsane.<br></p>
<p>
<a class="sc" id="213"></a>
<a class="ms" id="p_20Ap1_358"></a>
<a class="msdiv" id="msdiv351"></a>
Aparimeyye kataṃ kammaṃ,<br>
phalaṃ dassesi me idha;<br>
Sukhitto saravegova,<br>
kilese jhāpayī mama.<br></p>
<p>
<a class="sc" id="214"></a>
<a class="ms" id="p_20Ap1_359"></a>
<a class="msdiv" id="msdiv352"></a>
Yo koci manujo bhāraṃ,<br>
dhāreyya matthake sadā;<br>
Bhārena dukkhito assa,<br>
bhārehi bharito tathā.<br></p>
<p>
<a class="sc" id="215"></a>
<a class="ms" id="p_20Ap1_360"></a>
<a class="msdiv" id="msdiv353"></a>
Ḍayhamāno tīhaggīhi,<br>
bhavesu saṃsariṃ ahaṃ;<br>
Bharito bhavabhārena,<br>
giriṃ uccārito yathā.<br></p>
<p>
<a class="sc" id="216"></a>
<a class="ms" id="p_20Ap1_361"></a>
<a class="msdiv" id="msdiv354"></a>
Oropito ca me bhāro,<br>
bhavā ugghāṭitā mayā;<br>
Karaṇīyaṃ kataṃ sabbaṃ,<br>
sakyaputtassa sāsane.<br></p>
<p>
<a class="sc" id="217"></a>
<a class="ms" id="p_20Ap1_362"></a>
<a class="msdiv" id="msdiv355"></a>
Yāvatā buddhakhettamhi,<br>
ṭhapetvā sakyapuṅgavaṃ;<br>
Ahaṃ aggomhi paññāya,<br>
sadiso me na vijjati.<br></p>
<p>
<a class="sc" id="218"></a>
<a class="ms" id="p_20Ap1_363"></a>
<a class="msdiv" id="msdiv356"></a>
Samādhimhi sukusalo,<br>
iddhiyā pāramiṃ gato;<br>
Icchamāno cahaṃ ajja,<br>
sahassaṃ abhinimmine.<br></p>
<p>
<a class="sc" id="219"></a>
<a class="ms" id="p_20Ap1_364"></a>
<a class="msdiv" id="msdiv357"></a>
Anupubbavihārassa,<br>
vasībhūto mahāmuni;<br>
Kathesi sāsanaṃ mayhaṃ,<br>
nirodho sayanaṃ mama.<br></p>
<p>
<a class="sc" id="220"></a>
<a class="ms" id="p_20Ap1_365"></a>
<a class="msdiv" id="msdiv358"></a>
Dibbacakkhu visuddhaṃ me,<br>
samādhikusalo ahaṃ;<br>
Sammappadhānānuyutto,<br>
bojjhaṅgabhāvanārato.<br></p>
<p>
<a class="sc" id="221"></a>
<a class="ms" id="p_20Ap1_366"></a>
<a class="msdiv" id="msdiv359"></a>
Sāvakena hi pattabbaṃ,<br>
sabbameva kataṃ mayā;<br>
Lokanāthaṃ ṭhapetvāna,<br>
sadiso me na vijjati.<br></p>
<p>
<a class="sc" id="222"></a>
<a class="ms" id="p_20Ap1_367"></a>
<a class="msdiv" id="msdiv360"></a>
Samāpattīnaṃ kusalo,<br>
Jhānavimokkhāna khippapaṭilābhī;<br>
Bojjhaṅgabhāvanārato,<br>
Sāvakaguṇapāramigatosmi.<br></p>
<p>
<a class="sc" id="223"></a>
<a class="ms" id="p_20Ap1_368"></a>
<a class="msdiv" id="msdiv361"></a>
Sāvakaguṇenapi phussena,<br>
Buddhiyā parisuttamabhāravā;<br>
Yaṃ saddhāsaṅgahitaṃ cittaṃ,<br>
Sadā sabrahmacārīsu.<br></p>
<p>
<a class="sc" id="224"></a>
<a class="ms" id="p_20Ap1_369"></a>
<a class="msdiv" id="msdiv362"></a>
Uddhatavisova sappo,<br>
Chinnavisāṇova usabho;<br>
Nikkhittamānadappova,<br>
Upemi garugāravena gaṇaṃ.<br></p>
<p>
<a class="sc" id="225"></a>
<a class="ms" id="p_20Ap1_370"></a>
<a class="msdiv" id="msdiv363"></a>
Yadi rūpinī bhaveyya,<br>
Paññā me vasumatīpi na sameyya;<br>
Anomadassissa bhagavato,<br>
Phalametaṃ ñāṇathavanāya.<br></p>
<p>
<a class="sc" id="226"></a>
<a class="ms" id="p_20Ap1_371"></a>
<a class="msdiv" id="msdiv364"></a>
Pavattitaṃ dhammacakkaṃ,<br>
sakyaputtena tādinā;<br>
Anuvattemahaṃ sammā,<br>
ñāṇathavanāyidaṃ phalaṃ.<br></p>
<p>
<a class="sc" id="227"></a>
<a class="ms" id="p_20Ap1_372"></a>
<a class="msdiv" id="msdiv365"></a>
Mā me kadāci pāpiccho,<br>
kusīto hīnavīriyo;<br>
Appassuto anācāro,<br>
sameto ahu katthaci.<br></p>
<p>
<a class="sc" id="228"></a>
<a class="ms" id="p_20Ap1_373"></a>
<a class="msdiv" id="msdiv366"></a>
Bahussuto ca medhāvī,<br>
sīlesu susamāhito;<br>
Cetosamathānuyutto,<br>
api muddhani tiṭṭhatu.<br></p>
<p>
<a class="sc" id="229"></a>
<a class="ms" id="p_20Ap1_374"></a>
<a class="msdiv" id="msdiv367"></a>
Taṃ vo vadāmi bhaddante,<br>
yāvantettha samāgatā;<br>
Appicchā hotha santuṭṭhā,<br>
jhāyī jhānaratā sadā.<br></p>
<p>
<a class="sc" id="230"></a>
<a class="ms" id="p_20Ap1_375"></a>
<a class="msdiv" id="msdiv368"></a>
Yamahaṃ paṭhamaṃ disvā,<br>
virajo vimalo ahuṃ;<br>
So me ācariyo dhīro,<br>
assaji nāma sāvako.<br></p>
<p>
<a class="sc" id="231"></a>
<a class="ms" id="p_20Ap1_376"></a>
<a class="msdiv" id="msdiv369"></a>
Tassāhaṃ vāhasā ajja,<br>
dhammasenāpatī ahuṃ;<br>
Sabbattha pāramiṃ patvā,<br>
viharāmi anāsavo.<br></p>
<p>
<a class="sc" id="232"></a>
<a class="ms" id="p_20Ap1_377"></a>
<a class="msdiv" id="msdiv370"></a>
Yo me ācariyo āsi,<br>
assaji nāma sāvako;<br>
Yassaṃ disāyaṃ vasati,<br>
ussīsamhi karomahaṃ.<br></p>
<p>
<a class="sc" id="233"></a>
<a class="ms" id="p_20Ap1_378"></a>
<a class="msdiv" id="msdiv371"></a>
Mama kammaṃ saritvāna,<br>
gotamo sakyapuṅgavo;<br>
Bhikkhusaṃghe nisīditvā,<br>
aggaṭṭhāne ṭhapesi maṃ.<br></p>
<p>
<a class="sc" id="234"></a>
<a class="ms" id="p_20Ap1_379"></a>
<a class="msdiv" id="msdiv372"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br></p>
<p>
<a class="sc" id="235"></a>
<a class="ms" id="p_20Ap1_380"></a>
<a class="msdiv" id="msdiv373"></a>
Svāgataṃ vata me āsi,<br>
buddhaseṭṭhassa santike;<br>
Tisso vijjā anuppattā,<br>
kataṃ buddhassa sāsanaṃ.<br></p>
<p>
<a class="sc" id="236"></a>
<a class="ms" id="p_20Ap1_381"></a>
<a class="msdiv" id="msdiv374"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br></p>
</blockquote>
<p>
<a class="sc" id="237"></a>
<a class="ms" id="p_20Ap1_382"></a>
Itthaṃ sudaṃ āyasmā sāriputto thero imā gāthāyo abhāsitthāti.</p>
<p class="endsutta">
<a class="sc" id="238"></a>
<a class="ms" id="p_20Ap1_383"></a>
Sāriputtattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>