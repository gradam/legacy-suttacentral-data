<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap533">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>Mahākaccāyanattheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_6948"></a>
<a class="sc" id="1"></a>
“Padumuttaro nāma jino,<br>
anejo ajitaṃ jayo;<br>
Satasahasse kappānaṃ,<br>
ito uppajji nāyako.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_6949"></a>
<a class="sc" id="2"></a>
Vīro kamalapattakkho,<br>
sasaṅkavimalānano;<br>
Kanakācalasaṅkāso,<br>
ravidittisamappabho.<br>
</p>
<p>
<a class="msdiv" id="msdiv3"></a>
<a class="ms" id="p_20Ap1_6950"></a>
<a class="sc" id="3"></a>
Sattanettamanohārī,<br>
varalakkhaṇabhūsito;<br>
Sabbavākyapathātīto,<br>
manujāmarasakkato.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_6951"></a>
<a class="sc" id="4"></a>
Sambuddho bodhayaṃ satte,<br>
vāgīso madhurassaro;<br>
Karuṇānibandhasantāno,<br>
parisāsu visārado.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_6952"></a>
<a class="sc" id="5"></a>
Deseti madhuraṃ dhammaṃ,<br>
catusaccūpasaṃhitaṃ;<br>
Nimugge mohapaṅkamhi,<br>
samuddharati pāṇine.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_6953"></a>
<a class="sc" id="6"></a>
Tadā ekacaro hutvā,<br>
tāpaso himavālayo;<br>
Nabhasā mānusaṃ lokaṃ,<br>
gacchanto jinamaddasaṃ.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_6954"></a>
<a class="sc" id="7"></a>
Upecca santikaṃ tassa,<br>
assosiṃ dhammadesanaṃ;<br>
Vaṇṇayantassa vīrassa,<br>
sāvakassa mahāguṇaṃ.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_6955"></a>
<a class="sc" id="8"></a>
‘Saṃkhittena mayā vuttaṃ,<br>
vitthārena pakāsayaṃ;<br>
Parisaṃ mañca toseti,<br>
yathā kaccāyano ayaṃ.<br>
</p>
<p>
<a class="msdiv" id="msdiv9"></a>
<a class="ms" id="p_20Ap1_6956"></a>
<a class="sc" id="9"></a>
Nāhaṃ evamidhekaccaṃ,<br>
aññaṃ passāmi sāvakaṃ;<br>
Tasmātadagge esaggo,<br>
evaṃ dhāretha bhikkhavo’.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_6957"></a>
<a class="sc" id="10"></a>
Tadāhaṃ vimhito hutvā,<br>
sutvā vākyaṃ manoramaṃ;<br>
Himavantaṃ gamitvāna,<br>
āhitvā pupphasañcayaṃ.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_6958"></a>
<a class="sc" id="11"></a>
Pūjetvā lokasaraṇaṃ,<br>
taṃ ṭhānamabhipatthayiṃ;<br>
Tadā mamāsayaṃ ñatvā,<br>
byākāsi sa raṇañjaho.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_6959"></a>
<a class="sc" id="12"></a>
‘Passathetaṃ isivaraṃ,<br>
niddhantakanakattacaṃ;<br>
Uddhaggalomaṃ pīṇaṃsaṃ,<br>
acalaṃ pañjaliṃ ṭhitaṃ.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_6960"></a>
<a class="sc" id="13"></a>
Hāsaṃ supuṇṇanayanaṃ,<br>
buddhavaṇṇagatāsayaṃ;<br>
Dhammajaṃ uggahadayaṃ,<br>
amatāsittasannibhaṃ’.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_6961"></a>
<a class="sc" id="14"></a>
Kaccānassa guṇaṃ sutvā,<br>
taṃ ṭhānaṃ patthayaṃ ṭhito;<br>
Anāgatamhi addhāne,<br>
gotamassa mahāmune.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_6962"></a>
<a class="sc" id="15"></a>
Tassa dhammesu dāyādo,<br>
oraso dhammanimmito;<br>
Kaccāno nāma nāmena,<br>
hessati satthu sāvako.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_6963"></a>
<a class="sc" id="16"></a>
Bahussuto mahāñāṇī,<br>
adhippāyavidū mune;<br>
Pāpuṇissati taṃ ṭhānaṃ,<br>
yathāyaṃ byākato mayā.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_6964"></a>
<a class="sc" id="17"></a>
Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_6965"></a>
<a class="sc" id="18"></a>
Duve bhave saṃsarāmi,<br>
devatte atha mānuse;<br>
Aññaṃ gatiṃ na gacchāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_6966"></a>
<a class="sc" id="19"></a>
Duve kule pajāyāmi,<br>
khattiye atha brāhmaṇe;<br>
Nīce kule na jāyāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_6967"></a>
<a class="sc" id="20"></a>
Pacchime ca bhave dāni,<br>
jāto ujjeniyaṃ pure;<br>
Pajjotassa ca caṇḍassa,<br>
purohitadijādhino.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_6968"></a>
<a class="sc" id="21"></a>
Putto tiriṭivacchassa,<br>
nipuṇo vedapāragū;<br>
Mātā ca candimā nāma,<br>
kaccānohaṃ varattaco.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_6969"></a>
<a class="sc" id="22"></a>
Vīmaṃsanatthaṃ buddhassa,<br>
bhūmipālena pesito;<br>
Disvā mokkhapuradvāraṃ,<br>
nāyakaṃ guṇasañcayaṃ.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_6970"></a>
<a class="sc" id="23"></a>
Sutvā ca vimalaṃ vākyaṃ,<br>
gatipaṅkavisosanaṃ;<br>
Pāpuṇiṃ amataṃ santaṃ,<br>
sesehi saha sattahi.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_6971"></a>
<a class="sc" id="24"></a>
Adhippāyavidū jāto,<br>
sugatassa mahāmate;<br>
Ṭhapito etadagge ca,<br>
susamiddhamanoratho.<br>
</p>
<p>
<a class="msdiv" id="msdiv25"></a>
<a class="ms" id="p_20Ap1_6972"></a>
<a class="sc" id="25"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br>
</p>
<p>
<a class="msdiv" id="msdiv26"></a>
<a class="ms" id="p_20Ap1_6973"></a>
<a class="sc" id="26"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv27"></a>
<a class="ms" id="p_20Ap1_6974"></a>
<a class="sc" id="27"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_6975"></a><a class="sc" id="28"></a>Itthaṃ sudaṃ
āyasmā mahākaccāyano thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_6976"></a>
<a class="sc" id="29"></a>
Mahākaccāyanattherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>