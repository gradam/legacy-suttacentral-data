<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap492">
<article>
<div class="hgroup">
<p class="division">Therāpadāna</p>
<p>Paṃsukūlavagga</p>
<h1>Sālamaṇḍapiyattheraapadāna</h1>
</div>
<blockquote class="gatha">
<p>
<a class="msdiv" id="msdiv190"></a>
<a class="ms" id="p_20Ap1_6393"></a>
<a class="sc" id="1"></a>
“Ajjhogāhetvā sālavanaṃ,<br>
sukato assamo mama;<br>
Sālapupphehi sañchanno,<br>
vasāmi vipine tadā.<br>
</p>
<p>
<a class="msdiv" id="msdiv191"></a>
<a class="ms" id="p_20Ap1_6394"></a>
<a class="sc" id="2"></a>
Piyadassī ca bhagavā,<br>
sayambhū aggapuggalo;<br>
Vivekakāmo sambuddho,<br>
sālavanamupāgami.<br>
</p>
<p>
<a class="msdiv" id="msdiv192"></a>
<a class="ms" id="p_20Ap1_6395"></a>
<a class="sc" id="3"></a>
Assamā abhinikkhamma,<br>
pavanaṃ agamāsahaṃ;<br>
Mūlaphalaṃ gavesanto,<br>
āhiṇḍāmi vane tadā.<br>
</p>
<p>
<a class="msdiv" id="msdiv193"></a>
<a class="ms" id="p_20Ap1_6396"></a>
<a class="sc" id="4"></a>
Tatthaddasāsiṃ sambuddhaṃ,<br>
piyadassiṃ mahāyasaṃ;<br>
Sunisinnaṃ samāpannaṃ,<br>
virocantaṃ mahāvane.<br>
</p>
<p>
<a class="msdiv" id="msdiv194"></a>
<a class="ms" id="p_20Ap1_6397"></a>
<a class="sc" id="5"></a>
Catudaṇḍe ṭhapetvāna,<br>
buddhassa uparī ahaṃ;<br>
Maṇḍapaṃ sukataṃ katvā,<br>
sālapupphehi chādayiṃ.<br>
</p>
<p>
<a class="msdiv" id="msdiv195"></a>
<a class="ms" id="p_20Ap1_6398"></a>
<a class="sc" id="6"></a>
Sattāhaṃ dhārayitvāna,<br>
maṇḍapaṃ sālachāditaṃ;<br>
Tattha cittaṃ pasādetvā,<br>
buddhaseṭṭhamavandahaṃ.<br>
</p>
<p>
<a class="msdiv" id="msdiv196"></a>
<a class="ms" id="p_20Ap1_6399"></a>
<a class="sc" id="7"></a>
Bhagavā tamhi samaye,<br>
vuṭṭhahitvā samādhito;<br>
Yugamattaṃ pekkhamāno,<br>
nisīdi purisuttamo.<br>
</p>
<p>
<a class="msdiv" id="msdiv197"></a>
<a class="ms" id="p_20Ap1_6400"></a>
<a class="sc" id="8"></a>
Sāvako varuṇo nāma,<br>
piyadassissa satthuno;<br>
Vasīsatasahassehi,<br>
upagacchi vināyakaṃ.<br>
</p>
<p>
<a class="msdiv" id="msdiv198"></a>
<a class="ms" id="p_20Ap1_6401"></a>
<a class="sc" id="9"></a>
Piyadassī ca bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
sitaṃ pātukarī jino.<br>
</p>
<p>
<a class="msdiv" id="msdiv199"></a>
<a class="ms" id="p_20Ap1_6402"></a>
<a class="sc" id="10"></a>
Anuruddho upaṭṭhāko,<br>
piyadassissa satthuno;<br>
Ekaṃsaṃ cīvaraṃ katvā,<br>
apucchittha mahāmuniṃ.<br>
</p>
<p>
<a class="msdiv" id="msdiv200"></a>
<a class="ms" id="p_20Ap1_6403"></a>
<a class="sc" id="11"></a>
‘Ko nu kho bhagavā hetu,<br>
sitakammassa satthuno;<br>
Kāraṇe vijjamānamhi,<br>
satthā pātukare sitaṃ’.<br>
</p>
<p>
<a class="msdiv" id="msdiv201"></a>
<a class="ms" id="p_20Ap1_6404"></a>
<a class="sc" id="12"></a>
‘Sattāhaṃ sālacchadanaṃ,<br>
yo me dhāresi māṇavo;<br>
Tassa kammaṃ saritvāna,<br>
sitaṃ pātukariṃ ahaṃ.<br>
</p>
<p>
<a class="msdiv" id="msdiv202"></a>
<a class="ms" id="p_20Ap1_6405"></a>
<a class="sc" id="13"></a>
Anokāsaṃ na passāmi,<br>
yattha puññaṃ vipaccati;<br>
Devaloke manusse vā,<br>
okāsova na sammati.<br>
</p>
<p>
<a class="msdiv" id="msdiv203"></a>
<a class="ms" id="p_20Ap1_6406"></a>
<a class="sc" id="14"></a>
Devaloke vasantassa,<br>
puññakammasamaṅgino;<br>
Yāvatā parisā tassa,<br>
sālacchannā bhavissati.<br>
</p>
<p>
<a class="msdiv" id="msdiv204"></a>
<a class="ms" id="p_20Ap1_6407"></a>
<a class="sc" id="15"></a>
Tattha dibbehi naccehi,<br>
gītehi vāditehi ca;<br>
Ramissati sadā santo,<br>
puññakammasamāhito.<br>
</p>
<p>
<a class="msdiv" id="msdiv205"></a>
<a class="ms" id="p_20Ap1_6408"></a>
<a class="sc" id="16"></a>
Yāvatā parisā tassa,<br>
gandhagandhī bhavissati;<br>
Sālassa pupphavasso ca,<br>
pavassissati tāvade.<br>
</p>
<p>
<a class="msdiv" id="msdiv206"></a>
<a class="ms" id="p_20Ap1_6409"></a>
<a class="sc" id="17"></a>
Tato cutoyaṃ manujo,<br>
mānusaṃ āgamissati;<br>
Idhāpi sālacchadanaṃ,<br>
sabbakālaṃ dharissati.<br>
</p>
<p>
<a class="msdiv" id="msdiv207"></a>
<a class="ms" id="p_20Ap1_6410"></a>
<a class="sc" id="18"></a>
Idha naccañca gītañca,<br>
sammatāḷasamāhitaṃ;<br>
Parivāressanti maṃ niccaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv208"></a>
<a class="ms" id="p_20Ap1_6411"></a>
<a class="sc" id="19"></a>
Uggacchante ca sūriye,<br>
sālavassaṃ pavassati;<br>
Puññakammena saṃyuttaṃ,<br>
vassate sabbakālikaṃ.<br>
</p>
<p>
<a class="msdiv" id="msdiv209"></a>
<a class="ms" id="p_20Ap1_6412"></a>
<a class="sc" id="20"></a>
Aṭṭhārase kappasate,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv210"></a>
<a class="ms" id="p_20Ap1_6413"></a>
<a class="sc" id="21"></a>
Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo.<br>
</p>
<p>
<a class="msdiv" id="msdiv211"></a>
<a class="ms" id="p_20Ap1_6414"></a>
<a class="sc" id="22"></a>
Dhammaṃ abhisamentassa,<br>
sālacchannaṃ bhavissati;<br>
Citake jhāyamānassa,<br>
chadanaṃ tattha hessati’.<br>
</p>
<p>
<a class="msdiv" id="msdiv212"></a>
<a class="ms" id="p_20Ap1_6415"></a>
<a class="sc" id="23"></a>
Vipākaṃ kittayitvāna,<br>
piyadassī mahāmuni;<br>
Parisāya dhammaṃ desesi,<br>
tappento dhammavuṭṭhiyā.<br>
</p>
<p>
<a class="msdiv" id="msdiv213"></a>
<a class="ms" id="p_20Ap1_6416"></a>
<a class="sc" id="24"></a>
Tiṃsakappāni devesu,<br>
devarajjamakārayiṃ;<br>
Saṭṭhi ca sattakkhattuñca,<br>
cakkavattī ahosahaṃ.<br>
</p>
<p>
<a class="msdiv" id="msdiv214"></a>
<a class="ms" id="p_20Ap1_6417"></a>
<a class="sc" id="25"></a>
Devalokā idhāgantvā,<br>
labhāmi vipulaṃ sukhaṃ;<br>
Idhāpi sālacchadanaṃ,<br>
maṇḍapassa idaṃ phalaṃ.<br>
</p>
<p>
<a class="msdiv" id="msdiv215"></a>
<a class="ms" id="p_20Ap1_6418"></a>
<a class="sc" id="26"></a>
Ayaṃ pacchimako mayhaṃ,<br>
carimo vattate bhavo;<br>
Idhāpi sālacchadanaṃ,<br>
hessati sabbakālikaṃ.<br>
</p>
<p>
<a class="msdiv" id="msdiv216"></a>
<a class="ms" id="p_20Ap1_6419"></a>
<a class="sc" id="27"></a>
Mahāmuniṃ tosayitvā,<br>
gotamaṃ sakyapuṅgavaṃ;<br>
Pattomhi acalaṃ ṭhānaṃ,<br>
hitvā jayaparājayaṃ.<br>
</p>
<p>
<a class="msdiv" id="msdiv217"></a>
<a class="ms" id="p_20Ap1_6420"></a>
<a class="sc" id="28"></a>
Aṭṭhārase kappasate,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv218"></a>
<a class="ms" id="p_20Ap1_6421"></a>
<a class="sc" id="29"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv219"></a>
<a class="ms" id="p_20Ap1_6422"></a>
<a class="sc" id="30"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv220"></a>
<a class="ms" id="p_20Ap1_6423"></a>
<a class="sc" id="31"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (5158)<br>
</p>
</blockquote>
<p>
<a class="ms" id="p_20Ap1_6424"></a><a class="sc" id="32"></a>Itthaṃ sudaṃ
āyasmā sālamaṇḍapiyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_6425"></a>
<a class="sc" id="33"></a>
Sālamaṇḍapiyattherassāpadānaṃ dasamaṃ.</p>
<p class="endsection">
<a class="ms" id="p_20Ap1_6426"></a>
<a class="sc" id="34"></a>
Paṃsukūlavaggo ekūnapaññāsamo.</p>
<p class="endsection summary">
<a class="ms" id="p_20Ap1_6427"></a>
<a class="sc" id="35"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_6428"></a>
<a class="sc" id="36"></a>
Paṃsukūlaṃ buddhasaññī,<br>
bhisado ñāṇakittako;<br>
Candanī dhātupūjī ca,<br>
pulinuppādakopi ca.<br>
</p>
<p>
<a class="ms" id="p_20Ap1_6429"></a>
<a class="sc" id="37"></a>
Taraṇo dhammaruciko,<br>
sālamaṇḍapiyo tathā;<br>
Satāni dve honti gāthā,<br>
ūnavīsatimeva ca.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>