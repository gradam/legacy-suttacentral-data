<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap123">
<article>
<div class="hgroup">
<p class="division">Therāpadāna</p>
<p>Sereyyavagga</p>
<h1>1 Sereyyakattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_2054"></a>
<a class="sc" id="1"></a>
“Ajjhāyako mantadharo, <br>
tiṇṇaṃ vedāna pāragū; <br>
Abbhokāse ṭhito santo, <br>
addasaṃ lokanāyakaṃ. <br>
</p>
<p><a class="msdiv" id="msdiv2"></a>
<a class="ms" id="p_20Ap1_2055"></a>
<a class="sc" id="2"></a>
Sīhaṃ yathā vanacaraṃ, <br>
byaggharājaṃva nittasaṃ; <br>
Tidhāpabhinnamātaṅgaṃ, <br>
kuñjaraṃva mahesinaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_2056"></a>
<a class="sc" id="3"></a>
Sereyyakaṃ gahetvāna, <br>
ākāse ukkhipiṃ ahaṃ; <br>
Buddhassa ānubhāvena, <br>
parivārenti sabbaso. <br>
</p>
<p><a class="msdiv" id="msdiv4"></a>
<a class="ms" id="p_20Ap1_2057"></a>
<a class="sc" id="4"></a>
Adhiṭṭhahi mahāvīro, <br>
sabbaññū lokanāyako; <br>
Samantā pupphacchadanā, <br>
okiriṃsu narāsabhaṃ. <br>
</p>
<p><a class="msdiv" id="msdiv5"></a>
<a class="ms" id="p_20Ap1_2058"></a>
<a class="sc" id="5"></a>
Tato sā pupphakañcukā, <br>
antovaṇṭā bahimukhā; <br>
Sattāhaṃ chadanaṃ katvā, <br>
tato antaradhāyatha. <br>
</p>
<p><a class="msdiv" id="msdiv6"></a>
<a class="ms" id="p_20Ap1_2059"></a>
<a class="sc" id="6"></a>
Tañca acchariyaṃ disvā, <br>
abbhutaṃ lomahaṃsanaṃ; <br>
Buddhe cittaṃ pasādesiṃ, <br>
sugate lokanāyake. <br>
</p>
<p><a class="msdiv" id="msdiv7"></a>
<a class="ms" id="p_20Ap1_2060"></a>
<a class="sc" id="7"></a>
Tena cittappasādena, <br>
sukkamūlena codito; <br>
Kappānaṃ satasahassaṃ, <br>
duggatiṃ nupapajjahaṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_2061"></a>
<a class="sc" id="8"></a>
Pannarasasahassamhi, <br>
kappānaṃ pañcavīsati; <br>
Vītamalā samānā ca, <br>
cakkavattī mahabbalā. <br>
</p>
<p><a class="msdiv" id="msdiv9"></a>
<a class="ms" id="p_20Ap1_2062"></a>
<a class="sc" id="9"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="10"></a>
<a class="ms" id="p_20Ap1_2063"></a>
Itthaṃ sudaṃ āyasmā sereyyako thero imā gāthāyo abhāsitthāti.</p>
<p class="endsutta"><a class="sc" id="11"></a>
<a class="ms" id="p_20Ap1_2064"></a>
Sereyyakattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>