<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap18">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>Rāhulattheraapadāna</h1>
</div>
<blockquote class="gatha">
<p>
<a class="msdiv" id="msdiv68"></a>
<a class="ms" id="p_20Ap1_773"></a>
<a class="sc" id="1"></a>
“Padumuttarassa bhagavato,<br>
Lokajeṭṭhassa tādino;<br>
Sattabhūmamhi pāsāde,<br>
Ādāsaṃ santhariṃ ahaṃ.<br>
</p>
<p>
<a class="msdiv" id="msdiv69"></a>
<a class="ms" id="p_20Ap1_774"></a>
<a class="sc" id="2"></a>
Khīṇāsavasahassehi,<br>
parikiṇṇo mahāmuni;<br>
Upāgami gandhakuṭiṃ,<br>
dvipadindo narāsabho.<br>
</p>
<p>
<a class="msdiv" id="msdiv70"></a>
<a class="ms" id="p_20Ap1_775"></a>
<a class="sc" id="3"></a>
Virocento gandhakuṭiṃ,<br>
devadevo narāsabho;<br>
Bhikkhusaṃghe ṭhito satthā,<br>
imā gāthā abhāsatha.<br>
</p>
<p>
<a class="msdiv" id="msdiv71"></a>
<a class="ms" id="p_20Ap1_776"></a>
<a class="sc" id="4"></a>
‘Yenāyaṃ jotitā seyyā,<br>
ādāsova susanthato;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv72"></a>
<a class="ms" id="p_20Ap1_777"></a>
<a class="sc" id="5"></a>
Soṇṇamayā rūpimayā,<br>
atho veḷuriyāmayā;<br>
Nibbattissanti pāsādā,<br>
ye keci manaso piyā.<br>
</p>
<p>
<a class="msdiv" id="msdiv73"></a>
<a class="ms" id="p_20Ap1_778"></a>
<a class="sc" id="6"></a>
Catusaṭṭhikkhattuṃ devindo,<br>
devarajjaṃ karissati;<br>
Sahassakkhattuṃ cakkavattī,<br>
bhavissati anantarā.<br>
</p>
<p>
<a class="msdiv" id="msdiv74"></a>
<a class="ms" id="p_20Ap1_779"></a>
<a class="sc" id="7"></a>
Ekavīsatikappamhi,<br>
vimalo nāma khattiyo;<br>
Cāturanto vijitāvī,<br>
cakkavattī bhavissati.<br>
</p>
<p>
<a class="msdiv" id="msdiv75"></a>
<a class="ms" id="p_20Ap1_780"></a>
<a class="sc" id="8"></a>
Nagaraṃ reṇuvatī nāma,<br>
iṭṭhakāhi sumāpitaṃ;<br>
Āyāmato tīṇi sataṃ,<br>
caturassasamāyutaṃ.<br>
</p>
<p>
<a class="msdiv" id="msdiv76"></a>
<a class="ms" id="p_20Ap1_781"></a>
<a class="sc" id="9"></a>
Sudassano nāma pāsādo,<br>
vissakammena māpito;<br>
Kūṭāgāravarūpeto,<br>
sattaratanabhūsito.<br>
</p>
<p>
<a class="msdiv" id="msdiv77"></a>
<a class="ms" id="p_20Ap1_782"></a>
<a class="sc" id="10"></a>
Dasasaddāvivittaṃ taṃ,<br>
vijjādharasamākulaṃ;<br>
Sudassanaṃva nagaraṃ,<br>
devatānaṃ bhavissati.<br>
</p>
<p>
<a class="msdiv" id="msdiv78"></a>
<a class="ms" id="p_20Ap1_783"></a>
<a class="sc" id="11"></a>
Pabhā niggacchate tassa,<br>
uggacchanteva sūriye;<br>
Virocessati taṃ niccaṃ,<br>
samantā aṭṭhayojanaṃ.<br>
</p>
<p>
<a class="msdiv" id="msdiv79"></a>
<a class="ms" id="p_20Ap1_784"></a>
<a class="sc" id="12"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv80"></a>
<a class="ms" id="p_20Ap1_785"></a>
<a class="sc" id="13"></a>
Tusitā so cavitvāna,<br>
sukkamūlena codito;<br>
Gotamassa bhagavato,<br>
atrajo so bhavissati.<br>
</p>
<p>
<a class="msdiv" id="msdiv81"></a>
<a class="ms" id="p_20Ap1_786"></a>
<a class="sc" id="14"></a>
Sacevaseyya agāraṃ,<br>
cakkavattī bhaveyya so;<br>
Aṭṭhānametaṃ yaṃ tādī,<br>
agāre ratimajjhagā.<br>
</p>
<p>
<a class="msdiv" id="msdiv82"></a>
<a class="ms" id="p_20Ap1_787"></a>
<a class="sc" id="15"></a>
Nikkhamitvā agāramhā,<br>
pabbajissati subbato;<br>
Rāhulo nāma nāmena,<br>
arahā so bhavissati’.<br>
</p>
<p>
<a class="msdiv" id="msdiv83"></a>
<a class="ms" id="p_20Ap1_788"></a>
<a class="sc" id="16"></a>
Kikīva aṇḍaṃ rakkheyya,<br>
cāmarī viya vāladhiṃ;<br>
Nipako sīlasampanno,<br>
evaṃ rakkhiṃ mahāmuni.<br>
</p>
<p>
<a class="msdiv" id="msdiv84"></a>
<a class="ms" id="p_20Ap1_789"></a>
<a class="sc" id="17"></a>
Tassāhaṃ dhammamaññāya,<br>
vihāsiṃ sāsane rato;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv85"></a>
<a class="ms" id="p_20Ap1_790"></a>
<a class="sc" id="18"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_791"></a><a class="sc" id="19"></a>Itthaṃ sudaṃ
āyasmā rāhulo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_792"></a>
<a class="sc" id="20"></a>
Rāhulattherassāpadānaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>