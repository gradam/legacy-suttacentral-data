<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap395">
<article>
<div class="hgroup">
<p class="division">Therāpadāna</p>
<p>Pilindavacchavagga</p>
<h1>3 Sabbakittikattheraapadāna</h1>
</div>
<blockquote class="gatha">
<p><a class="msdiv" id="msdiv304"></a>
<a class="ms" id="p_20Ap1_4606"></a>
<a class="sc" id="1"></a>
“Kaṇikāraṃva jalitaṃ, <br>
dīparukkhaṃva ujjalaṃ; <br>
Osadhiṃva virocantaṃ, <br>
vijjutaṃ gagane yathā. <br>
</p>
<p><a class="msdiv" id="msdiv305"></a>
<a class="ms" id="p_20Ap1_4607"></a>
<a class="sc" id="2"></a>
Asambhītaṃ anuttāsiṃ, <br>
migarājaṃva kesariṃ; <br>
Ñāṇālokaṃ pakāsentaṃ, <br>
maddantaṃ titthiye gaṇe. <br>
</p>
<p><a class="msdiv" id="msdiv306"></a>
<a class="ms" id="p_20Ap1_4608"></a>
<a class="sc" id="3"></a>
Uddharantaṃ imaṃ lokaṃ, <br>
chindantaṃ sabbasaṃsayaṃ; <br>
Gajjantaṃ migarājaṃva, <br>
addasaṃ lokanāyakaṃ. <br>
</p>
<p><a class="msdiv" id="msdiv307"></a>
<a class="ms" id="p_20Ap1_4609"></a>
<a class="sc" id="4"></a>
Jaṭājinadharo āsiṃ, <br>
brahā uju patāpavā; <br>
Vākacīraṃ gahetvāna, <br>
pādamūle apatthariṃ. <br>
</p>
<p><a class="msdiv" id="msdiv308"></a>
<a class="ms" id="p_20Ap1_4610"></a>
<a class="sc" id="5"></a>
Kāḷānusāriyaṃ gayha, <br>
anulimpiṃ tathāgataṃ; <br>
Sambuddhamanulimpetvā, <br>
santhaviṃ lokanāyakaṃ. <br>
</p>
<p><a class="msdiv" id="msdiv309"></a>
<a class="ms" id="p_20Ap1_4611"></a>
<a class="sc" id="6"></a>
‘Samuddharasimaṃ lokaṃ, <br>
oghatiṇṇamahāmuni; <br>
Ñāṇālokena jotesi, <br>
nāvaṭaṃ ñāṇamuttamaṃ. <br>
</p>
<p><a class="msdiv" id="msdiv310"></a>
<a class="ms" id="p_20Ap1_4612"></a>
<a class="sc" id="7"></a>
Dhammacakkaṃ pavattesi, <br>
maddase paratitthiye; <br>
Usabho jitasaṅgāmo, <br>
sampakampesi medaniṃ. <br>
</p>
<p><a class="msdiv" id="msdiv311"></a>
<a class="ms" id="p_20Ap1_4613"></a>
<a class="sc" id="8"></a>
Mahāsamudde ūmiyo, <br>
velantamhi pabhijjare; <br>
Tatheva tava ñāṇamhi, <br>
sabbadiṭṭhī pabhijjare. <br>
</p>
<p><a class="msdiv" id="msdiv312"></a>
<a class="ms" id="p_20Ap1_4614"></a>
<a class="sc" id="9"></a>
Sukhumacchikajālena, <br>
saramhi sampatānite; <br>
Antojālikatā pāṇā, <br>
pīḷitā honti tāvade. <br>
</p>
<p><a class="msdiv" id="msdiv313"></a>
<a class="ms" id="p_20Ap1_4615"></a>
<a class="sc" id="10"></a>
Tatheva titthiyā loke, <br>
puthupāsaṇḍanissitā; <br>
Antoñāṇavare tuyhaṃ, <br>
parivattanti mārisa. <br>
</p>
<p><a class="msdiv" id="msdiv314"></a>
<a class="ms" id="p_20Ap1_4616"></a>
<a class="sc" id="11"></a>
Patiṭṭhā vuyhataṃ oghe, <br>
tvañhi nātho abandhunaṃ; <br>
Bhayaṭṭitānaṃ saraṇaṃ, <br>
muttitthīnaṃ parāyaṇaṃ. <br>
</p>
<p><a class="msdiv" id="msdiv315"></a>
<a class="ms" id="p_20Ap1_4617"></a>
<a class="sc" id="12"></a>
Ekavīro asadiso, <br>
mettākaruṇasañcayo; <br>
Asamo susamo santo, <br>
vasī tādī jitañjayo. <br>
</p>
<p><a class="msdiv" id="msdiv316"></a>
<a class="ms" id="p_20Ap1_4618"></a>
<a class="sc" id="13"></a>
Dhīro vigatasammoho, <br>
anejo akathaṃkathī; <br>
Tusito vantadososi, <br>
nimmalo saṃyato suci. <br>
</p>
<p><a class="msdiv" id="msdiv317"></a>
<a class="ms" id="p_20Ap1_4619"></a>
<a class="sc" id="14"></a>
Saṅgātigo hatamado, <br>
tevijjo tibhavantago; <br>
Sīmātigo dhammagaru, <br>
gatattho hitavabbhuto. <br>
</p>
<p><a class="msdiv" id="msdiv318"></a>
<a class="ms" id="p_20Ap1_4620"></a>
<a class="sc" id="15"></a>
Tārako tvaṃ yathā nāvā, <br>
nidhīvassāsakārako; <br>
Asambhīto yathā sīho, <br>
gajarājāva dappito’. <br>
</p>
<p><a class="msdiv" id="msdiv319"></a>
<a class="ms" id="p_20Ap1_4621"></a>
<a class="sc" id="16"></a>
Thometvā dasagāthāhi, <br>
padumuttaraṃ mahāyasaṃ; <br>
Vanditvā satthuno pāde, <br>
tuṇhī aṭṭhāsahaṃ tadā. <br>
</p>
<p><a class="msdiv" id="msdiv320"></a>
<a class="ms" id="p_20Ap1_4622"></a>
<a class="sc" id="17"></a>
Padumuttaro lokavidū, <br>
āhutīnaṃ paṭiggaho; <br>
Bhikkhusaṃghe ṭhito satthā, <br>
imā gāthā abhāsatha. <br>
</p>
<p><a class="msdiv" id="msdiv321"></a>
<a class="ms" id="p_20Ap1_4623"></a>
<a class="sc" id="18"></a>
‘Yo me sīlañca ñāṇañca, <br>
saddhammañcāpi vaṇṇayi; <br>
Tamahaṃ kittayissāmi, <br>
suṇātha mama bhāsato. <br>
</p>
<p><a class="msdiv" id="msdiv322"></a>
<a class="ms" id="p_20Ap1_4624"></a>
<a class="sc" id="19"></a>
Saṭṭhi kappasahassāni, <br>
devaloke ramissati; <br>
Aññe devebhibhavitvā, <br>
issaraṃ kārayissati. <br>
</p>
<p><a class="msdiv" id="msdiv323"></a>
<a class="ms" id="p_20Ap1_4625"></a>
<a class="sc" id="20"></a>
So pacchā pabbajitvāna, <br>
sukkamūlena codito; <br>
Gotamassa bhagavato, <br>
sāsane pabbajissati. <br>
</p>
<p><a class="msdiv" id="msdiv324"></a>
<a class="ms" id="p_20Ap1_4626"></a>
<a class="sc" id="21"></a>
Pabbajitvāna kāyena, <br>
pāpakammaṃ vivajjiya; <br>
Sabbāsave pariññāya, <br>
nibbāyissatināsavo’. <br>
</p>
<p><a class="msdiv" id="msdiv325"></a>
<a class="ms" id="p_20Ap1_4627"></a>
<a class="sc" id="22"></a>
Yathāpi megho thanayaṃ, <br>
tappeti mediniṃ imaṃ; <br>
Tatheva tvaṃ mahāvīra, <br>
dhammena tappayī mamaṃ. <br>
</p>
<p><a class="msdiv" id="msdiv326"></a>
<a class="ms" id="p_20Ap1_4628"></a>
<a class="sc" id="23"></a>
Sīlaṃ paññañca dhammañca, <br>
thavitvā lokanāyakaṃ; <br>
Pattomhi paramaṃ santiṃ, <br>
nibbānaṃ padamaccutaṃ. <br>
</p>
<p><a class="msdiv" id="msdiv327"></a>
<a class="ms" id="p_20Ap1_4629"></a>
<a class="sc" id="24"></a>
Aho nūna sa bhagavā, <br>
Ciraṃ tiṭṭheyya cakkhumā; <br>
Aññātañca vijāneyyuṃ, <br>
Phuseyyuṃ amataṃ padaṃ. <br>
</p>
<p><a class="msdiv" id="msdiv328"></a>
<a class="ms" id="p_20Ap1_4630"></a>
<a class="sc" id="25"></a>
Ayaṃ me pacchimā jāti, <br>
bhavā sabbe samūhatā; <br>
Sabbāsave pariññāya, <br>
viharāmi anāsavo. <br>
</p>
<p><a class="msdiv" id="msdiv329"></a>
<a class="ms" id="p_20Ap1_4631"></a>
<a class="sc" id="26"></a>
Satasahassito kappe, <br>
yaṃ buddhamabhithomayiṃ; <br>
Duggatiṃ nābhijānāmi, <br>
kittanāya idaṃ phalaṃ. <br>
</p>
<p><a class="msdiv" id="msdiv330"></a>
<a class="ms" id="p_20Ap1_4632"></a>
<a class="sc" id="27"></a>
Kilesā jhāpitā mayhaṃ, <br>
bhavā sabbe samūhatā; <br>
Sabbāsavā parikkhīṇā, <br>
natthi dāni punabbhavo. <br>
</p>
<p><a class="msdiv" id="msdiv331"></a>
<a class="ms" id="p_20Ap1_4633"></a>
<a class="sc" id="28"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv332"></a>
<a class="ms" id="p_20Ap1_4634"></a>
<a class="sc" id="29"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="30"></a>
<a class="ms" id="p_20Ap1_4635"></a>
Itthaṃ sudaṃ āyasmā sabbakittiko thero imā gāthāyo abhāsitthāti.</p>
<p class="endsutta"><a class="sc" id="31"></a>
<a class="ms" id="p_20Ap1_4636"></a>
Sabbakittikattherassāpadānaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>