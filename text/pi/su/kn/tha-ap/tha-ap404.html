<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap404">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>Puṇṇakattheraapadāna</h1>
</div>
<blockquote class="gatha">
<p>
<a class="msdiv" id="msdiv29"></a>
<a class="ms" id="p_20Ap1_4877"></a>
<a class="sc" id="1"></a>
“Pabbhārakūṭaṃ nissāya,<br>
sayambhū aparājito;<br>
Ābādhiko ca so buddho,<br>
vasati pabbatantare.<br>
</p>
<p>
<a class="msdiv" id="msdiv30"></a>
<a class="ms" id="p_20Ap1_4878"></a>
<a class="sc" id="2"></a>
Mama assamasāmantā,<br>
panādo āsi tāvade;<br>
Buddhe nibbāyamānamhi,<br>
āloko udapajjatha.<br>
</p>
<p>
<a class="msdiv" id="msdiv31"></a>
<a class="ms" id="p_20Ap1_4879"></a>
<a class="sc" id="3"></a>
Yāvatā vanasaṇḍasmiṃ,<br>
acchakokataracchakā;<br>
Vāḷā ca kesarī sabbe,<br>
abhigajjiṃsu tāvade.<br>
</p>
<p>
<a class="msdiv" id="msdiv32"></a>
<a class="ms" id="p_20Ap1_4880"></a>
<a class="sc" id="4"></a>
Uppātaṃ tamahaṃ disvā,<br>
pabbhāraṃ agamāsahaṃ;<br>
Tatthaddassāsiṃ sambuddhaṃ,<br>
nibbutaṃ aparājitaṃ.<br>
</p>
<p>
<a class="msdiv" id="msdiv33"></a>
<a class="ms" id="p_20Ap1_4881"></a>
<a class="sc" id="5"></a>
Suphullaṃ sālarājaṃva,<br>
sataraṃsiṃva uggataṃ;<br>
Vītaccikaṃva aṅgāraṃ,<br>
nibbutaṃ aparājitaṃ.<br>
</p>
<p>
<a class="msdiv" id="msdiv34"></a>
<a class="ms" id="p_20Ap1_4882"></a>
<a class="sc" id="6"></a>
Tiṇaṃ kaṭṭhañca pūretvā,<br>
citakaṃ tatthakāsahaṃ;<br>
Citakaṃ sukataṃ katvā,<br>
sarīraṃ jhāpayiṃ ahaṃ.<br>
</p>
<p>
<a class="msdiv" id="msdiv35"></a>
<a class="ms" id="p_20Ap1_4883"></a>
<a class="sc" id="7"></a>
Sarīraṃ jhāpayitvāna,<br>
gandhatoyaṃ samokiriṃ;<br>
Antalikkhe ṭhito yakkho,<br>
nāmamaggahi tāvade.<br>
</p>
<p>
<a class="msdiv" id="msdiv36"></a>
<a class="ms" id="p_20Ap1_4884"></a>
<a class="sc" id="8"></a>
‘Yaṃ pūritaṃ tayā kiccaṃ,<br>
sayambhussa mahesino;<br>
Puṇṇako nāma nāmena,<br>
sadā hohi tuvaṃ mune’.<br>
</p>
<p>
<a class="msdiv" id="msdiv37"></a>
<a class="ms" id="p_20Ap1_4885"></a>
<a class="sc" id="9"></a>
Tamhā kāyā cavitvāna,<br>
devalokaṃ agacchahaṃ;<br>
Tattha dibbamayo gandho,<br>
antalikkhā pavassati.<br>
</p>
<p>
<a class="msdiv" id="msdiv38"></a>
<a class="ms" id="p_20Ap1_4886"></a>
<a class="sc" id="10"></a>
Tatrāpi nāmadheyyaṃ me,<br>
puṇṇakoti ahū tadā;<br>
Devabhūto manusso vā,<br>
saṅkappaṃ pūrayāmahaṃ.<br>
</p>
<p>
<a class="msdiv" id="msdiv39"></a>
<a class="ms" id="p_20Ap1_4887"></a>
<a class="sc" id="11"></a>
Idaṃ pacchimakaṃ mayhaṃ,<br>
carimo vattate bhavo;<br>
Idhāpi puṇṇako nāma,<br>
nāmadheyyaṃ pakāsati.<br>
</p>
<p>
<a class="msdiv" id="msdiv40"></a>
<a class="ms" id="p_20Ap1_4888"></a>
<a class="sc" id="12"></a>
Tosayitvāna sambuddhaṃ,<br>
gotamaṃ sakyapuṅgavaṃ;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv41"></a>
<a class="ms" id="p_20Ap1_4889"></a>
<a class="sc" id="13"></a>
Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
tanukiccassidaṃ phalaṃ.<br>
</p>
<p>
<a class="msdiv" id="msdiv42"></a>
<a class="ms" id="p_20Ap1_4890"></a>
<a class="sc" id="14"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv43"></a>
<a class="ms" id="p_20Ap1_4891"></a>
<a class="sc" id="15"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv44"></a>
<a class="ms" id="p_20Ap1_4892"></a>
<a class="sc" id="16"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_4893"></a><a class="sc" id="17"></a>Itthaṃ sudaṃ
āyasmā puṇṇako thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_4894"></a>
<a class="sc" id="18"></a>
Puṇṇakattherassāpadānaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>