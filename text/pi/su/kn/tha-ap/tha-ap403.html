<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap403">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>Tissametteyyattheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_4847"></a>
<a class="sc" id="1"></a>
“Pabbhārakūṭaṃ nissāya,<br>
sobhito nāma tāpaso;<br>
Pavattaphalaṃ bhuñjitvā,<br>
vasati pabbatantare.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_4848"></a>
<a class="sc" id="2"></a>
Aggiṃ dāruṃ āharitvā,<br>
ujjālesiṃ ahaṃ tadā;<br>
Uttamatthaṃ gavesanto,<br>
brahmalokūpapattiyā.<br>
</p>
<p>
<a class="msdiv" id="msdiv3"></a>
<a class="ms" id="p_20Ap1_4849"></a>
<a class="sc" id="3"></a>
Padumuttaro lokavidū,<br>
āhutīnaṃ paṭiggaho;<br>
Mamuddharitukāmo so,<br>
āgacchi mama santike.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_4850"></a>
<a class="sc" id="4"></a>
‘Kiṃ karosi mahāpuñña,<br>
dehi me aggidārukaṃ;<br>
Ahamaggiṃ paricare,<br>
tato me suddhi hohiti’.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_4851"></a>
<a class="sc" id="5"></a>
‘Subhaddako tvaṃ manuje,<br>
devate tvaṃ pajānasi;<br>
Tuvaṃ aggiṃ paricara,<br>
handa te aggidārukaṃ’.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_4852"></a>
<a class="sc" id="6"></a>
Tato kaṭṭhaṃ gahetvāna,<br>
aggiṃ ujjālayī jino;<br>
Na tattha kaṭṭhaṃ pajjhāyi,<br>
pāṭiheraṃ mahesino.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_4853"></a>
<a class="sc" id="7"></a>
‘Na te aggi pajjalati,<br>
āhutī te na vijjati;<br>
Niratthakaṃ vataṃ tuyhaṃ,<br>
aggiṃ paricarassu me’.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_4854"></a>
<a class="sc" id="8"></a>
‘Kīdiso so mahāvīra,<br>
aggi tava pavuccati;<br>
Mayhampi kathayassetaṃ,<br>
ubho paricarāmase’.<br>
</p>
<p>
<a class="msdiv" id="msdiv9"></a>
<a class="ms" id="p_20Ap1_4855"></a>
<a class="sc" id="9"></a>
‘Hetudhammanirodhāya,<br>
kilesasamaṇāya ca;<br>
Issāmacchariyaṃ hitvā,<br>
tayo ete mamāhutī’.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_4856"></a>
<a class="sc" id="10"></a>
‘Kīdiso tvaṃ mahāvīra,<br>
kathaṃ gottosi mārisa;<br>
Ācārapaṭipatti te,<br>
bāḷhaṃ kho mama ruccati’.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_4857"></a>
<a class="sc" id="11"></a>
‘Khattiyamhi kule jāto,<br>
abhiññāpāramiṃ gato;<br>
Sabbāsavaparikkhīṇo,<br>
natthi dāni punabbhavo’.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_4858"></a>
<a class="sc" id="12"></a>
‘Yadi buddhosi sabbaññū,<br>
pabhaṅkara tamonuda;<br>
Namassissāmi taṃ deva,<br>
dukkhassantakaro tuvaṃ’.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_4859"></a>
<a class="sc" id="13"></a>
Pattharitvājinacammaṃ,<br>
nisīdanamadāsahaṃ;<br>
Nisīda nātha sabbaññu,<br>
upaṭṭhissāmahaṃ tuvaṃ.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_4860"></a>
<a class="sc" id="14"></a>
Nisīdi bhagavā tattha,<br>
ajinamhi suvitthate;<br>
Nimantayitvā sambuddhaṃ,<br>
pabbataṃ agamāsahaṃ.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_4861"></a>
<a class="sc" id="15"></a>
Khāribhārañca pūretvā,<br>
tindukaphalamāhariṃ;<br>
Madhunā yojayitvāna,<br>
phalaṃ buddhassadāsahaṃ.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_4862"></a>
<a class="sc" id="16"></a>
Mama nijjhāyamānassa,<br>
paribhuñji tadā jino;<br>
Tattha cittaṃ pasādesiṃ,<br>
pekkhanto lokanāyakaṃ.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_4863"></a>
<a class="sc" id="17"></a>
Padumuttaro lokavidū,<br>
āhutīnaṃ paṭiggaho;<br>
Mamassame nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_4864"></a>
<a class="sc" id="18"></a>
‘Yo maṃ phalena tappesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_4865"></a>
<a class="sc" id="19"></a>
Pañcavīsatikkhattuṃ so,<br>
devarajjaṃ karissati;<br>
Sahassakkhattuṃ rājā ca,<br>
cakkavattī bhavissati.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_4866"></a>
<a class="sc" id="20"></a>
Tassa saṅkappamaññāya,<br>
pubbakammasamaṅgino;<br>
Annaṃ pānañca vatthañca,<br>
sayanañca mahārahaṃ.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_4867"></a>
<a class="sc" id="21"></a>
Puññakammena saṃyuttā,<br>
nibbattissanti tāvade;<br>
Sadā pamudito cāyaṃ,<br>
bhavissati anāmayo.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_4868"></a>
<a class="sc" id="22"></a>
Upapajjati yaṃ yoniṃ,<br>
devattaṃ atha mānusaṃ;<br>
Sabbattha sukhito hutvā,<br>
manussattaṃ gamissati.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_4869"></a>
<a class="sc" id="23"></a>
Ajjhāyako mantadharo,<br>
tiṇṇaṃ vedāna pāragū;<br>
Sambuddhaṃ upagantvāna,<br>
arahā so bhavissati’.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_4870"></a>
<a class="sc" id="24"></a>
Yato sarāmi attānaṃ,<br>
yato pattosmi viññutaṃ;<br>
Bhoge me ūnatā natthi,<br>
phaladānassidaṃ phalaṃ.<br>
</p>
<p>
<a class="msdiv" id="msdiv25"></a>
<a class="ms" id="p_20Ap1_4871"></a>
<a class="sc" id="25"></a>
Varadhammamanuppatto,<br>
rāgadose samūhaniṃ;<br>
Sabbāsavaparikkhīṇo,<br>
natthi dāni punabbhavo.<br>
</p>
<p>
<a class="msdiv" id="msdiv26"></a>
<a class="ms" id="p_20Ap1_4872"></a>
<a class="sc" id="26"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br>
</p>
<p>
<a class="msdiv" id="msdiv27"></a>
<a class="ms" id="p_20Ap1_4873"></a>
<a class="sc" id="27"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv28"></a>
<a class="ms" id="p_20Ap1_4874"></a>
<a class="sc" id="28"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_4875"></a><a class="sc" id="29"></a>Itthaṃ sudaṃ
āyasmā tissametteyyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_4876"></a>
<a class="sc" id="30"></a>
Tissametteyyattherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>