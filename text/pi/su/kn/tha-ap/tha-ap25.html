<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap25">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>Tisaraṇagamaniyattheraapadāna</h1>
</div>
<blockquote class="gatha">
<p>
<a class="msdiv" id="msdiv106"></a>
<a class="ms" id="p_20Ap1_969"></a>
<a class="sc" id="1"></a>
“Nagare candavatiyā,<br>
mātuupaṭṭhāko ahuṃ;<br>
Andhā mātā pitā mayhaṃ,<br>
te posemi ahaṃ tadā.<br>
</p>
<p>
<a class="msdiv" id="msdiv107"></a>
<a class="ms" id="p_20Ap1_970"></a>
<a class="sc" id="2"></a>
Rahogato nisīditvā,<br>
evaṃ cintesahaṃ tadā;<br>
Posento mātāpitaro,<br>
pabbajjaṃ na labhāmahaṃ.<br>
</p>
<p>
<a class="msdiv" id="msdiv108"></a>
<a class="ms" id="p_20Ap1_971"></a>
<a class="sc" id="3"></a>
Mahandhakārapihitā,<br>
tividhaggīhi ḍayhare;<br>
Etādise bhave jāte,<br>
natthi koci vināyako.<br>
</p>
<p>
<a class="msdiv" id="msdiv109"></a>
<a class="ms" id="p_20Ap1_972"></a>
<a class="sc" id="4"></a>
Buddho loke samuppanno,<br>
dippati dāni sāsanaṃ;<br>
Sakkā uddharituṃ attā,<br>
puññakāmena jantunā.<br>
</p>
<p>
<a class="msdiv" id="msdiv110"></a>
<a class="ms" id="p_20Ap1_973"></a>
<a class="sc" id="5"></a>
Uggayha tīṇi saraṇe,<br>
paripuṇṇāni gopayiṃ;<br>
Tena kammena sukatena,<br>
paṭimokkhāmi duggatiṃ.<br>
</p>
<p>
<a class="msdiv" id="msdiv111"></a>
<a class="ms" id="p_20Ap1_974"></a>
<a class="sc" id="6"></a>
Nisabho nāma samaṇo,<br>
buddhassa aggasāvako;<br>
Tamahaṃ upagantvāna,<br>
saraṇagamanaṃ gahiṃ.<br>
</p>
<p>
<a class="msdiv" id="msdiv112"></a>
<a class="ms" id="p_20Ap1_975"></a>
<a class="sc" id="7"></a>
Vassasatasahassāni,<br>
āyu vijjati tāvade;<br>
Tāvatā saraṇagamanaṃ,<br>
paripuṇṇaṃ agopayiṃ.<br>
</p>
<p>
<a class="msdiv" id="msdiv113"></a>
<a class="ms" id="p_20Ap1_976"></a>
<a class="sc" id="8"></a>
Carime vattamānamhi,<br>
saraṇaṃ taṃ anussariṃ;<br>
Tena kammena sukatena,<br>
tāvatiṃsaṃ agacchahaṃ.<br>
</p>
<p>
<a class="msdiv" id="msdiv114"></a>
<a class="ms" id="p_20Ap1_977"></a>
<a class="sc" id="9"></a>
Devalokagato santo,<br>
puññakammasamāhito;<br>
Yaṃ desaṃ upapajjāmi,<br>
aṭṭha hetū labhāmahaṃ.<br>
</p>
<p>
<a class="msdiv" id="msdiv115"></a>
<a class="ms" id="p_20Ap1_978"></a>
<a class="sc" id="10"></a>
Disāsu pūjito homi,<br>
tikkhapañño bhavāmahaṃ;<br>
Sabbe devānuvattanti,<br>
amitabhogaṃ labhāmahaṃ.<br>
</p>
<p>
<a class="msdiv" id="msdiv116"></a>
<a class="ms" id="p_20Ap1_979"></a>
<a class="sc" id="11"></a>
Suvaṇṇavaṇṇo sabbattha,<br>
paṭikanto bhavāmahaṃ;<br>
Mittānaṃ acalo homi,<br>
yaso abbhuggato mamaṃ.<br>
</p>
<p>
<a class="msdiv" id="msdiv117"></a>
<a class="ms" id="p_20Ap1_980"></a>
<a class="sc" id="12"></a>
Asītikkhattu devindo,<br>
devarajjamakārayiṃ;<br>
Dibbasukhaṃ anubhaviṃ,<br>
accharāhi purakkhato.<br>
</p>
<p>
<a class="msdiv" id="msdiv118"></a>
<a class="ms" id="p_20Ap1_981"></a>
<a class="sc" id="13"></a>
Pañcasattatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv119"></a>
<a class="ms" id="p_20Ap1_982"></a>
<a class="sc" id="14"></a>
Pacchime bhave sampatte,<br>
puññakammasamāhito;<br>
Pure sāvatthiyaṃ jāto,<br>
mahāsāle suaḍḍhake.<br>
</p>
<p>
<a class="msdiv" id="msdiv120"></a>
<a class="ms" id="p_20Ap1_983"></a>
<a class="sc" id="15"></a>
Nagarā nikkhamitvāna,<br>
dārakehi purakkhato;<br>
Hasakhiḍḍasamaṅgīhaṃ,<br>
saṃghārāmaṃ upāgamiṃ.<br>
</p>
<p>
<a class="msdiv" id="msdiv121"></a>
<a class="ms" id="p_20Ap1_984"></a>
<a class="sc" id="16"></a>
Tatthaddasāsiṃ samaṇaṃ,<br>
vippamuttaṃ nirūpadhiṃ;<br>
So me dhammamadesesi,<br>
saraṇañca adāsi me.<br>
</p>
<p>
<a class="msdiv" id="msdiv122"></a>
<a class="ms" id="p_20Ap1_985"></a>
<a class="sc" id="17"></a>
Sohaṃ sutvāna saraṇaṃ,<br>
saraṇaṃ me anussariṃ;<br>
Ekāsane nisīditvā,<br>
arahattamapāpuṇiṃ.<br>
</p>
<p>
<a class="msdiv" id="msdiv123"></a>
<a class="ms" id="p_20Ap1_986"></a>
<a class="sc" id="18"></a>
Jātiyā sattame vasse,<br>
arahattamapāpuṇiṃ;<br>
Upasampādayi buddho,<br>
guṇamaññāya cakkhumā.<br>
</p>
<p>
<a class="msdiv" id="msdiv124"></a>
<a class="ms" id="p_20Ap1_987"></a>
<a class="sc" id="19"></a>
Aparimeyye ito kappe,<br>
saraṇāni agacchahaṃ;<br>
Tato me sukataṃ kammaṃ,<br>
phalaṃ dassesi me idha.<br>
</p>
<p>
<a class="msdiv" id="msdiv125"></a>
<a class="ms" id="p_20Ap1_988"></a>
<a class="sc" id="20"></a>
Sugopitaṃ me saraṇaṃ,<br>
mānasaṃ suppaṇīhitaṃ;<br>
Anubhotvā yasaṃ sabbaṃ,<br>
pattomhi acalaṃ padaṃ.<br>
</p>
<p>
<a class="msdiv" id="msdiv126"></a>
<a class="ms" id="p_20Ap1_989"></a>
<a class="sc" id="21"></a>
Yesaṃ sotāvadhānatthi,<br>
suṇotha mama bhāsato;<br>
Ahaṃ vo kathayissāmi,<br>
sāmaṃ diṭṭhaṃ padaṃ mama.<br>
</p>
<p>
<a class="msdiv" id="msdiv127"></a>
<a class="ms" id="p_20Ap1_990"></a>
<a class="sc" id="22"></a>
‘Buddho loke samuppanno,<br>
vattate jinasāsanaṃ;<br>
Amatā vāditā bherī,<br>
sokasallavinodanā.<br>
</p>
<p>
<a class="msdiv" id="msdiv128"></a>
<a class="ms" id="p_20Ap1_991"></a>
<a class="sc" id="23"></a>
Yathāsakena thāmena,<br>
puññakkhette anuttare;<br>
Adhikāraṃ kareyyātha,<br>
passayissatha nibbutiṃ.<br>
</p>
<p>
<a class="msdiv" id="msdiv129"></a>
<a class="ms" id="p_20Ap1_992"></a>
<a class="sc" id="24"></a>
Paggayha tīṇi saraṇe,<br>
pañcasīlāni gopiya;<br>
Buddhe cittaṃ pasādetvā,<br>
dukkhassantaṃ karissatha.<br>
</p>
<p>
<a class="msdiv" id="msdiv130"></a>
<a class="ms" id="p_20Ap1_993"></a>
<a class="sc" id="25"></a>
Sammā dhammaṃ bhāvetvāna,<br>
Sīlāni parigopiya;<br>
Aciraṃ arahattaṃ vo,<br>
Sabbepi pāpuṇissatha.<br>
</p>
<p>
<a class="msdiv" id="msdiv131"></a>
<a class="ms" id="p_20Ap1_994"></a>
<a class="sc" id="26"></a>
Tevijjo iddhipattomhi,<br>
cetopariyakovido;<br>
Sāvako te mahāvīra,<br>
saraṇo vandati satthuno’.<br>
</p>
<p>
<a class="msdiv" id="msdiv132"></a>
<a class="ms" id="p_20Ap1_995"></a>
<a class="sc" id="27"></a>
Aparimeyye ito kappe,<br>
saraṇaṃ buddhassa gacchahaṃ;<br>
Duggatiṃ nābhijānāmi,<br>
saraṇaṃ gamane phalaṃ.<br>
</p>
<p>
<a class="msdiv" id="msdiv133"></a>
<a class="ms" id="p_20Ap1_996"></a>
<a class="sc" id="28"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_997"></a><a class="sc" id="29"></a>Itthaṃ sudaṃ
āyasmā tisaraṇagamaniyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_998"></a>
<a class="sc" id="30"></a>
Tisaraṇagamaniyattherassāpadānaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>