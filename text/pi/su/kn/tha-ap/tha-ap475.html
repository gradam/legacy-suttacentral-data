<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap475">
<article>
<div class="hgroup">
<p class="division">Therāpadāna</p>
<p>Naḷamālivagga</p>
<h1>3 Ukkāsatikattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_6099"></a>
<a class="msdiv" id="msdiv30"></a>
“Kosiyo nāma bhagavā,<br>
cittakūṭe vasī tadā;<br>
Jhāyī jhānarato buddho,<br>
vivekābhirato muni.<br></p>
<p>
<a class="sc" id="2"></a>
<a class="ms" id="p_20Ap1_6100"></a>
<a class="msdiv" id="msdiv31"></a>
Ajjhogāhetvā himavantaṃ,<br>
Nārīgaṇapurakkhato;<br>
Addasaṃ kosiyaṃ buddhaṃ,<br>
Puṇṇamāyeva candimaṃ.<br></p>
<p>
<a class="sc" id="3"></a>
<a class="ms" id="p_20Ap1_6101"></a>
<a class="msdiv" id="msdiv32"></a>
Ukkāsate gahetvāna,<br>
parivāresahaṃ tadā;<br>
Sattarattindivaṃ ṭhatvā,<br>
aṭṭhamena agacchahaṃ.<br></p>
<p>
<a class="sc" id="4"></a>
<a class="ms" id="p_20Ap1_6102"></a>
<a class="msdiv" id="msdiv33"></a>
Vuṭṭhitaṃ kosiyaṃ buddhaṃ,<br>
sayambhuṃ aparājitaṃ;<br>
Pasannacitto vanditvā,<br>
ekaṃ bhikkhaṃ adāsahaṃ.<br></p>
<p>
<a class="sc" id="5"></a>
<a class="ms" id="p_20Ap1_6103"></a>
<a class="msdiv" id="msdiv34"></a>
Tena kammena dvipadinda,<br>
lokajeṭṭha narāsabha;<br>
Uppajjiṃ tusite kāye,<br>
ekabhikkhāyidaṃ phalaṃ.<br></p>
<p>
<a class="sc" id="6"></a>
<a class="ms" id="p_20Ap1_6104"></a>
<a class="msdiv" id="msdiv35"></a>
Divasañceva rattiñca,<br>
āloko hoti me sadā;<br>
Samantā yojanasataṃ,<br>
obhāsena pharāmahaṃ.<br></p>
<p>
<a class="sc" id="7"></a>
<a class="ms" id="p_20Ap1_6105"></a>
<a class="msdiv" id="msdiv36"></a>
Pañcapaññāsakappamhi,<br>
cakkavattī ahosahaṃ;<br>
Cāturanto vijitāvī,<br>
jambumaṇḍassa issaro.<br></p>
<p>
<a class="sc" id="8"></a>
<a class="ms" id="p_20Ap1_6106"></a>
<a class="msdiv" id="msdiv37"></a>
Tadā me nagaraṃ āsi,<br>
iddhaṃ phītaṃ sunimmitaṃ;<br>
Tiṃsayojanamāyāmaṃ,<br>
vitthārena ca vīsati.<br></p>
<p>
<a class="sc" id="9"></a>
<a class="ms" id="p_20Ap1_6107"></a>
<a class="msdiv" id="msdiv38"></a>
Sobhanaṃ nāma nagaraṃ,<br>
vissakammena māpitaṃ;<br>
Dasasaddāvivittaṃ taṃ,<br>
sammatāḷasamāhitaṃ.<br></p>
<p>
<a class="sc" id="10"></a>
<a class="ms" id="p_20Ap1_6108"></a>
<a class="msdiv" id="msdiv39"></a>
Na tamhi nagare atthi,<br>
vallikaṭṭhañca mattikā;<br>
Sabbasoṇṇamayaṃyeva,<br>
jotate niccakālikaṃ.<br></p>
<p>
<a class="sc" id="11"></a>
<a class="ms" id="p_20Ap1_6109"></a>
<a class="msdiv" id="msdiv40"></a>
Catupākāraparikkhittaṃ,<br>
tayo āsuṃ maṇimayā;<br>
Vemajjhe tālapantī ca,<br>
vissakammena māpitā.<br></p>
<p>
<a class="sc" id="12"></a>
<a class="ms" id="p_20Ap1_6110"></a>
<a class="msdiv" id="msdiv41"></a>
Dasasahassapokkharañño,<br>
padumuppalachāditā;<br>
Puṇḍarīkehi sañchannā,<br>
nānāgandhasamīritā.<br></p>
<p>
<a class="sc" id="13"></a>
<a class="ms" id="p_20Ap1_6111"></a>
<a class="msdiv" id="msdiv42"></a>
Catunnavutito kappe,<br>
yaṃ ukkaṃ dhārayiṃ ahaṃ;<br>
Duggatiṃ nābhijānāmi,<br>
ukkādhārassidaṃ phalaṃ.<br></p>
<p>
<a class="sc" id="14"></a>
<a class="ms" id="p_20Ap1_6112"></a>
<a class="msdiv" id="msdiv43"></a>
Kilesā jhāpitā mayhaṃ,<br>
…pe… <br>
viharāmi anāsavo.<br></p>
<p>
<a class="sc" id="15"></a>
<a class="ms" id="p_20Ap1_6113"></a>
<a class="msdiv" id="msdiv44"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br></p>
<p>
<a class="sc" id="16"></a>
<a class="ms" id="p_20Ap1_6114"></a>
<a class="msdiv" id="msdiv45"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br></p>
</blockquote>
<p>
<a class="sc" id="17"></a>
<a class="ms" id="p_20Ap1_6115"></a>
Itthaṃ sudaṃ āyasmā ukkāsatiko thero imā gāthāyo abhāsitthāti.</p>
<p class="endsutta">
<a class="sc" id="18"></a>
<a class="ms" id="p_20Ap1_6116"></a>
Ukkāsatikattherassāpadānaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>