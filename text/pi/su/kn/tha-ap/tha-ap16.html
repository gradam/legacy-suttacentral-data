<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap16">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>4 Cūḷapanthakattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_736"></a>
<a class="msdiv" id="msdiv35"></a>
“Padumuttaro nāma jino,<br>
āhutīnaṃ paṭiggaho;<br>
Gaṇamhā vūpakaṭṭho so,<br>
himavante vasī tadā.<br></p>
<p>
<a class="sc" id="2"></a>
<a class="ms" id="p_20Ap1_737"></a>
<a class="msdiv" id="msdiv36"></a>
Ahampi himavantamhi,<br>
vasāmi assame tadā;<br>
Acirāgataṃ mahāvīraṃ,<br>
upesiṃ lokanāyakaṃ.<br></p>
<p>
<a class="sc" id="3"></a>
<a class="ms" id="p_20Ap1_738"></a>
<a class="msdiv" id="msdiv37"></a>
Pupphacchattaṃ gahetvāna,<br>
upagacchiṃ narāsabhaṃ;<br>
Samādhiṃ samāpajjantaṃ,<br>
antarāyamakāsahaṃ.<br></p>
<p>
<a class="sc" id="4"></a>
<a class="ms" id="p_20Ap1_739"></a>
<a class="msdiv" id="msdiv38"></a>
Ubho hatthehi paggayha,<br>
pupphacchattaṃ adāsahaṃ;<br>
Paṭiggahesi bhagavā,<br>
padumuttaro mahāmuni.<br></p>
<p>
<a class="sc" id="5"></a>
<a class="ms" id="p_20Ap1_740"></a>
<a class="msdiv" id="msdiv39"></a>
Sabbe devā attamanā,<br>
himavantaṃ upenti te;<br>
Sādhukāraṃ pavattesuṃ,<br>
anumodissati cakkhumā.<br></p>
<p>
<a class="sc" id="6"></a>
<a class="ms" id="p_20Ap1_741"></a>
<a class="msdiv" id="msdiv40"></a>
Idaṃ vatvāna te devā,<br>
upagacchuṃ naruttamaṃ;<br>
Ākāse dhārayantassa,<br>
padumacchattamuttamaṃ.<br></p>
<p>
<a class="sc" id="7"></a>
<a class="ms" id="p_20Ap1_742"></a>
<a class="msdiv" id="msdiv41"></a>
Satapattachattaṃ paggayha,<br>
adāsi tāpaso mama;<br>
‘Tamahaṃ kittayissāmi,<br>
suṇātha mama bhāsato.<br></p>
<p>
<a class="sc" id="8"></a>
<a class="ms" id="p_20Ap1_743"></a>
<a class="msdiv" id="msdiv42"></a>
Pañcavīsatikappāni,<br>
devarajjaṃ karissati;<br>
Catuttiṃsatikkhattuñca,<br>
cakkavattī bhavissati.<br></p>
<p>
<a class="sc" id="9"></a>
<a class="ms" id="p_20Ap1_744"></a>
<a class="msdiv" id="msdiv43"></a>
Yaṃ yaṃ yoniṃ saṃsarati,<br>
devattaṃ atha mānusaṃ;<br>
Abbhokāse patiṭṭhantaṃ,<br>
padumaṃ dhārayissati.<br></p>
<p>
<a class="sc" id="10"></a>
<a class="ms" id="p_20Ap1_745"></a>
<a class="msdiv" id="msdiv44"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br></p>
<p>
<a class="sc" id="11"></a>
<a class="ms" id="p_20Ap1_746"></a>
<a class="msdiv" id="msdiv45"></a>
Pakāsite pāvacane,<br>
manussattaṃ labhissati;<br>
Manomayamhi kāyamhi,<br>
uttamo so bhavissati.<br></p>
<p>
<a class="sc" id="12"></a>
<a class="ms" id="p_20Ap1_747"></a>
<a class="msdiv" id="msdiv46"></a>
Dve bhātaro bhavissanti,<br>
ubhopi panthakavhayā;<br>
Anubhotvā uttamatthaṃ,<br>
jotayissanti sāsanaṃ’.<br></p>
<p>
<a class="sc" id="13"></a>
<a class="ms" id="p_20Ap1_748"></a>
<a class="msdiv" id="msdiv47"></a>
Sohaṃ aṭṭhārasavasso,<br>
pabbajiṃ anagāriyaṃ;<br>
Visesāhaṃ na vindāmi,<br>
sakyaputtassa sāsane.<br></p>
<p>
<a class="sc" id="14"></a>
<a class="ms" id="p_20Ap1_749"></a>
<a class="msdiv" id="msdiv48"></a>
Dandhā mayhaṃ gatī āsi,<br>
paribhūto pure ahuṃ;<br>
Bhātā ca maṃ paṇāmesi,<br>
gaccha dāni sakaṃ gharaṃ.<br></p>
<p>
<a class="sc" id="15"></a>
<a class="ms" id="p_20Ap1_750"></a>
<a class="msdiv" id="msdiv49"></a>
Sohaṃ paṇāmito santo,<br>
saṃghārāmassa koṭṭhake;<br>
Dummano tattha aṭṭhāsiṃ,<br>
sāmaññasmiṃ apekkhavā.<br></p>
<p>
<a class="sc" id="16"></a>
<a class="ms" id="p_20Ap1_751"></a>
<a class="msdiv" id="msdiv50"></a>
Bhagavā tattha āgacchi,<br>
sīsaṃ mayhaṃ parāmasi;<br>
Bāhāya maṃ gahetvāna,<br>
saṃghārāmaṃ pavesayi.<br></p>
<p>
<a class="sc" id="17"></a>
<a class="ms" id="p_20Ap1_752"></a>
<a class="msdiv" id="msdiv51"></a>
Anukampāya me satthā,<br>
adāsi pādapuñchaniṃ;<br>
Evaṃ suddhaṃ adhiṭṭhehi,<br>
ekamantamadhiṭṭhahaṃ.<br></p>
<p>
<a class="sc" id="18"></a>
<a class="ms" id="p_20Ap1_753"></a>
<a class="msdiv" id="msdiv52"></a>
Hatthehi tamahaṃ gayha,<br>
sariṃ kokanadaṃ ahaṃ;<br>
Tattha cittaṃ vimucci me,<br>
arahattaṃ apāpuṇiṃ.<br></p>
<p>
<a class="sc" id="19"></a>
<a class="ms" id="p_20Ap1_754"></a>
<a class="msdiv" id="msdiv53"></a>
Manomayesu kāyesu,<br>
sabbattha pāramiṃ gato;<br>
Sabbāsave pariññāya,<br>
viharāmi anāsavo.<br></p>
<p>
<a class="sc" id="20"></a>
<a class="ms" id="p_20Ap1_755"></a>
<a class="msdiv" id="msdiv54"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br></p>
</blockquote>
<p>
<a class="sc" id="21"></a>
<a class="ms" id="p_20Ap1_756"></a>
Itthaṃ sudaṃ āyasmā cūḷapanthako thero imā gāthāyo abhāsitthāti.</p>
<p class="endsutta">
<a class="sc" id="22"></a>
<a class="ms" id="p_20Ap1_757"></a>
Cūḷapanthakattherassāpadānaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>