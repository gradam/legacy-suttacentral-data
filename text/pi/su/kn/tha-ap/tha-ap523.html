<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap523">
<article>
<div class="hgroup">
<p class="division">Therāpadāna</p>
<p>Tiṇadāyakavagga</p>
<h1>1 Tiṇamuṭṭhidāyakattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_6798"></a>
<a class="sc" id="1"></a>
“Himavantassāvidūre, <br>
lambako nāma pabbato; <br>
Tattheva tisso sambuddho, <br>
abbhokāsamhi caṅkami. <br>
</p>
<p><a class="msdiv" id="msdiv2"></a>
<a class="ms" id="p_20Ap1_6799"></a>
<a class="sc" id="2"></a>
Migaluddo pure āsiṃ, <br>
araññe kānane ahaṃ; <br>
Disvāna taṃ devadevaṃ, <br>
tiṇamuṭṭhimadāsahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_6800"></a>
<a class="sc" id="3"></a>
Nisīdanatthaṃ buddhassa, <br>
datvā cittaṃ pasādayiṃ; <br>
Sambuddhaṃ abhivādetvā, <br>
pakkāmiṃ uttarāmukho. <br>
</p>
<p><a class="msdiv" id="msdiv4"></a>
<a class="ms" id="p_20Ap1_6801"></a>
<a class="sc" id="4"></a>
Aciraṃ gatamattassa, <br>
migarājā apothayi; <br>
Sīhena pothito santo, <br>
tattha kālaṅkato ahaṃ. <br>
</p>
<p><a class="msdiv" id="msdiv5"></a>
<a class="ms" id="p_20Ap1_6802"></a>
<a class="sc" id="5"></a>
Āsanne me kataṃ kammaṃ, <br>
buddhaseṭṭhe anāsave; <br>
Sumutto saravegova, <br>
devalokamagañchahaṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_6803"></a>
<a class="sc" id="6"></a>
Yūpo tattha subho āsi, <br>
puññakammābhinimmito; <br>
Sahassakaṇḍo satabheṇḍu, <br>
dhajālu haritāmayo. <br>
</p>
<p><a class="msdiv" id="msdiv7"></a>
<a class="ms" id="p_20Ap1_6804"></a>
<a class="sc" id="7"></a>
Pabhā niddhāvate tassa, <br>
sataraṃsīva uggato; <br>
Ākiṇṇo devakaññāhi, <br>
āmodiṃ kāmakāmihaṃ. <br>
</p>
<p><a class="msdiv" id="msdiv8"></a>
<a class="ms" id="p_20Ap1_6805"></a>
<a class="sc" id="8"></a>
Devalokā cavitvāna, <br>
sukkamūlena codito; <br>
Āgantvāna manussattaṃ, <br>
pattomhi āsavakkhayaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_6806"></a>
<a class="sc" id="9"></a>
Catunnavutito kappe, <br>
nisīdanamadāsahaṃ; <br>
Duggatiṃ nābhijānāmi, <br>
tiṇamuṭṭhe idaṃ phalaṃ. <br>
</p>
<p><a class="msdiv" id="msdiv10"></a>
<a class="ms" id="p_20Ap1_6807"></a>
<a class="sc" id="10"></a>
Kilesā jhāpitā mayhaṃ, <br>
bhavā sabbe samūhatā; <br>
Nāgova bandhanaṃ chetvā, <br>
viharāmi anāsavo. <br>
</p>
<p><a class="msdiv" id="msdiv11"></a>
<a class="ms" id="p_20Ap1_6808"></a>
<a class="sc" id="11"></a>
Svāgataṃ vata me āsi, <br>
mama buddhassa santike; <br>
Tisso vijjā anuppattā, <br>
kataṃ buddhassa sāsanaṃ. <br>
</p>
<p><a class="msdiv" id="msdiv12"></a>
<a class="ms" id="p_20Ap1_6809"></a>
<a class="sc" id="12"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="13"></a>
<a class="ms" id="p_20Ap1_6810"></a>
Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.</p>
<p class="endsutta"><a class="sc" id="14"></a>
<a class="ms" id="p_20Ap1_6811"></a>
Tiṇamuṭṭhidāyakattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>