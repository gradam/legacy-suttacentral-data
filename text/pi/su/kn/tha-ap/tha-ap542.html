<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap542">
<article>
<div class="hgroup">
<p class="division">Therāpadāna</p>
<p>Kaccāyanavagga</p>
<h1>Mogharājattheraapadāna</h1>
</div>
<blockquote class="gatha">
<p>
<a class="msdiv" id="msdiv327"></a>
<a class="ms" id="p_20Ap1_7292"></a>
<a class="sc" id="1"></a>
“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.<br>
</p>
<p>
<a class="msdiv" id="msdiv328"></a>
<a class="ms" id="p_20Ap1_7293"></a>
<a class="sc" id="2"></a>
Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.<br>
</p>
<p>
<a class="msdiv" id="msdiv329"></a>
<a class="ms" id="p_20Ap1_7294"></a>
<a class="sc" id="3"></a>
Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.<br>
</p>
<p>
<a class="msdiv" id="msdiv330"></a>
<a class="ms" id="p_20Ap1_7295"></a>
<a class="sc" id="4"></a>
Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.<br>
</p>
<p>
<a class="msdiv" id="msdiv331"></a>
<a class="ms" id="p_20Ap1_7296"></a>
<a class="sc" id="5"></a>
Ratanānaṭṭhapaññāsaṃ,<br>
uggato so mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.<br>
</p>
<p>
<a class="msdiv" id="msdiv332"></a>
<a class="ms" id="p_20Ap1_7297"></a>
<a class="sc" id="6"></a>
Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.<br>
</p>
<p>
<a class="msdiv" id="msdiv333"></a>
<a class="ms" id="p_20Ap1_7298"></a>
<a class="sc" id="7"></a>
Tadāhaṃ haṃsavatiyaṃ,<br>
kule aññatare ahuṃ;<br>
Parakammāyane yutto,<br>
natthi me kiñci sandhanaṃ.<br>
</p>
<p>
<a class="msdiv" id="msdiv334"></a>
<a class="ms" id="p_20Ap1_7299"></a>
<a class="sc" id="8"></a>
Paṭikkamanasālāyaṃ,<br>
vasanto katabhūmiyaṃ;<br>
Aggiṃ ujjālayiṃ tattha,<br>
daḷhaṃ kaṇhāsi sā mahī.<br>
</p>
<p>
<a class="msdiv" id="msdiv335"></a>
<a class="ms" id="p_20Ap1_7300"></a>
<a class="sc" id="9"></a>
Tadā parisatiṃ nātho,<br>
catusaccapakāsako;<br>
Sāvakaṃ sampakittesi,<br>
lūkhacīvaradhārakaṃ.<br>
</p>
<p>
<a class="msdiv" id="msdiv336"></a>
<a class="ms" id="p_20Ap1_7301"></a>
<a class="sc" id="10"></a>
Tassa tamhi guṇe tuṭṭho,<br>
paṇipacca tathāgataṃ;<br>
Lūkhacīvaradhāraggaṃ,<br>
patthayiṃ ṭhānamuttamaṃ.<br>
</p>
<p>
<a class="msdiv" id="msdiv337"></a>
<a class="ms" id="p_20Ap1_7302"></a>
<a class="sc" id="11"></a>
Tadā avoca bhagavā,<br>
sāvake padumuttaro;<br>
‘Passathetaṃ purisakaṃ,<br>
kucelaṃ tanudehakaṃ.<br>
</p>
<p>
<a class="msdiv" id="msdiv338"></a>
<a class="ms" id="p_20Ap1_7303"></a>
<a class="sc" id="12"></a>
Pītippasannavadanaṃ,<br>
saddhādhanasamanvitaṃ;<br>
Udaggatanujaṃ haṭṭhaṃ,<br>
acalaṃ sālapiṇḍitaṃ.<br>
</p>
<p>
<a class="msdiv" id="msdiv339"></a>
<a class="ms" id="p_20Ap1_7304"></a>
<a class="sc" id="13"></a>
Eso pattheti taṃ ṭhānaṃ,<br>
saccasenassa bhikkhuno;<br>
Lūkhacīvaradhārissa,<br>
tassa vaṇṇasitāsayo’.<br>
</p>
<p>
<a class="msdiv" id="msdiv340"></a>
<a class="ms" id="p_20Ap1_7305"></a>
<a class="sc" id="14"></a>
Taṃ sutvā mudito hutvā,<br>
nipacca sirasā jinaṃ;<br>
Yāvajīvaṃ subhaṃ kammaṃ,<br>
karitvā jinasāsane.<br>
</p>
<p>
<a class="msdiv" id="msdiv341"></a>
<a class="ms" id="p_20Ap1_7306"></a>
<a class="sc" id="15"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsūpago ahaṃ.<br>
</p>
<p>
<a class="msdiv" id="msdiv342"></a>
<a class="ms" id="p_20Ap1_7307"></a>
<a class="sc" id="16"></a>
Paṭikkamanasālāyaṃ,<br>
bhūmidāhakakammunā;<br>
Samasahassaṃ niraye,<br>
adayhiṃ vedanāṭṭito.<br>
</p>
<p>
<a class="msdiv" id="msdiv343"></a>
<a class="ms" id="p_20Ap1_7308"></a>
<a class="sc" id="17"></a>
Tena kammāvasesena,<br>
pañca jātisatānihaṃ;<br>
Manusso kulajo hutvā,<br>
jātiyā lakkhaṇaṅkito.<br>
</p>
<p>
<a class="msdiv" id="msdiv344"></a>
<a class="ms" id="p_20Ap1_7309"></a>
<a class="sc" id="18"></a>
Pañca jātisatāneva,<br>
kuṭṭharogasamappito;<br>
Mahādukkhaṃ anubhaviṃ,<br>
tassa kammassa vāhasā.<br>
</p>
<p>
<a class="msdiv" id="msdiv345"></a>
<a class="ms" id="p_20Ap1_7310"></a>
<a class="sc" id="19"></a>
Imasmiṃ bhaddake kappe,<br>
upariṭṭhaṃ yasassinaṃ;<br>
Piṇḍapātena tappesiṃ,<br>
pasannamānaso ahaṃ.<br>
</p>
<p>
<a class="msdiv" id="msdiv346"></a>
<a class="ms" id="p_20Ap1_7311"></a>
<a class="sc" id="20"></a>
Tena kammavisesena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv347"></a>
<a class="ms" id="p_20Ap1_7312"></a>
<a class="sc" id="21"></a>
Pacchime bhave sampatte,<br>
ajāyiṃ khattiye kule;<br>
Pituno accayenāhaṃ,<br>
mahārajjasamappito.<br>
</p>
<p>
<a class="msdiv" id="msdiv348"></a>
<a class="ms" id="p_20Ap1_7313"></a>
<a class="sc" id="22"></a>
Kuṭṭharogādhibhūtohaṃ,<br>
na ratiṃ na sukhaṃ labhe;<br>
Moghaṃ rajjaṃ sukhaṃ yasmā,<br>
mogharājā tato ahaṃ.<br>
</p>
<p>
<a class="msdiv" id="msdiv349"></a>
<a class="ms" id="p_20Ap1_7314"></a>
<a class="sc" id="23"></a>
Kāyassa dosaṃ disvāna,<br>
pabbajiṃ anagāriyaṃ;<br>
Bāvarissa dijaggassa,<br>
sissattaṃ ajjhupāgamiṃ.<br>
</p>
<p>
<a class="msdiv" id="msdiv350"></a>
<a class="ms" id="p_20Ap1_7315"></a>
<a class="sc" id="24"></a>
Mahatā parivārena,<br>
upecca naranāyakaṃ;<br>
Apucchiṃ nipuṇaṃ pañhaṃ,<br>
taṃ vīraṃ vādisūdanaṃ.<br>
</p>
<p>
<a class="msdiv" id="msdiv351"></a>
<a class="ms" id="p_20Ap1_7316"></a>
<a class="sc" id="25"></a>
‘Ayaṃ loko paro loko,<br>
brahmaloko sadevako;<br>
Diṭṭhiṃ no nābhijānāmi,<br>
gotamassa yasassino.<br>
</p>
<p>
<a class="msdiv" id="msdiv352"></a>
<a class="ms" id="p_20Ap1_7317"></a>
<a class="sc" id="26"></a>
Evābhikkantadassāviṃ,<br>
atthi pañhena āgamaṃ;<br>
Kathaṃ lokaṃ avekkhantaṃ,<br>
maccurājā na passati’.<br>
</p>
<p>
<a class="msdiv" id="msdiv353"></a>
<a class="ms" id="p_20Ap1_7318"></a>
<a class="sc" id="27"></a>
‘Suññato lokaṃ avekkhassu,<br>
mogharāja sadā sato;<br>
Attānudiṭṭhiṃ uhacca,<br>
evaṃ maccutaro siyā.<br>
</p>
<p>
<a class="msdiv" id="msdiv354"></a>
<a class="ms" id="p_20Ap1_7319"></a>
<a class="sc" id="28"></a>
Evaṃ lokaṃ avekkhantaṃ,<br>
maccurājā na passati’;<br>
Iti maṃ abhaṇi buddho,<br>
sabbarogatikicchako.<br>
</p>
<p>
<a class="msdiv" id="msdiv355"></a>
<a class="ms" id="p_20Ap1_7320"></a>
<a class="sc" id="29"></a>
Saha gāthāvasānena,<br>
kesamassuvivajjito;<br>
Kāsāvavatthavasano,<br>
āsiṃ bhikkhu tathārahā.<br>
</p>
<p>
<a class="msdiv" id="msdiv356"></a>
<a class="ms" id="p_20Ap1_7321"></a>
<a class="sc" id="30"></a>
Saṃghikesu vihāresu,<br>
na vasiṃ rogapīḷito;<br>
Mā vihāro padussīti,<br>
vātarogehi pīḷito.<br>
</p>
<p>
<a class="msdiv" id="msdiv357"></a>
<a class="ms" id="p_20Ap1_7322"></a>
<a class="sc" id="31"></a>
Saṅkārakūṭā āhitvā,<br>
susānā rathikāhi ca;<br>
Tato saṅghāṭiṃ karitvā,<br>
dhārayiṃ lūkhacīvaraṃ.<br>
</p>
<p>
<a class="msdiv" id="msdiv358"></a>
<a class="ms" id="p_20Ap1_7323"></a>
<a class="sc" id="32"></a>
Mahābhisakko tasmiṃ me,<br>
guṇe tuṭṭho vināyako;<br>
Lūkhacīvaradhārīnaṃ,<br>
etadagge ṭhapesi maṃ.<br>
</p>
<p>
<a class="msdiv" id="msdiv359"></a>
<a class="ms" id="p_20Ap1_7324"></a>
<a class="sc" id="33"></a>
Puññapāpaparikkhīṇo,<br>
sabbarogavivajjito;<br>
Sikhīva anupādāno,<br>
nibbāyissamanāsavo.<br>
</p>
<p>
<a class="msdiv" id="msdiv360"></a>
<a class="ms" id="p_20Ap1_7325"></a>
<a class="sc" id="34"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv361"></a>
<a class="ms" id="p_20Ap1_7326"></a>
<a class="sc" id="35"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv362"></a>
<a class="ms" id="p_20Ap1_7327"></a>
<a class="sc" id="36"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (5937)<br>
</p>
</blockquote>
<p>
<a class="ms" id="p_20Ap1_7328"></a><a class="sc" id="37"></a>Itthaṃ sudaṃ
āyasmā mogharājā thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_7329"></a>
<a class="sc" id="38"></a>
Mogharājattherassāpadānaṃ dasamaṃ.</p>
<p class="endsection">
<a class="ms" id="p_20Ap1_7330"></a>
<a class="sc" id="39"></a>
Kaccāyanavaggo catupaññāsamo.</p>
<p class="endsection summary">
<a class="ms" id="p_20Ap1_7331"></a>
<a class="sc" id="40"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_7332"></a>
<a class="sc" id="41"></a>
Kaccāno vakkalī thero,<br>
mahākappinasavhayo;<br>
Dabbo kumāranāmo ca,<br>
bāhiyo koṭṭhiko vasī.<br>
</p>
<p>
<a class="ms" id="p_20Ap1_7333"></a>
<a class="sc" id="42"></a>
Uruveḷakassapo rādho,<br>
mogharājā ca paṇḍito;<br>
Tīṇi gāthāsatānettha,<br>
bāsaṭṭhi ceva piṇḍitā.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>