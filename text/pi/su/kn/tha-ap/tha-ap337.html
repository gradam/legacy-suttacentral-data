<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap337">
<article>
<div class="hgroup">
<p class="division">Therāpadāna</p>
<p>Gandhodakavagga</p>
<h1>5 Phusitakampiyattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_3760"></a>
<a class="msdiv" id="msdiv38"></a>
“Vipassī nāma sambuddho,<br>
lokajeṭṭho narāsabho;<br>
Khīṇāsavehi sahito,<br>
saṃghārāme vasī tadā.<br></p>
<p>
<a class="sc" id="2"></a>
<a class="ms" id="p_20Ap1_3761"></a>
<a class="msdiv" id="msdiv39"></a>
Ārāmadvārā nikkhamma,<br>
vipassī lokanāyako;<br>
Saha satasahassehi,<br>
aṭṭha khīṇāsavehi so.<br></p>
<p>
<a class="sc" id="3"></a>
<a class="ms" id="p_20Ap1_3762"></a>
<a class="msdiv" id="msdiv40"></a>
Ajinena nivatthohaṃ,<br>
vākacīradharopi ca;<br>
Kusumodakamādāya,<br>
sambuddhaṃ upasaṅkamiṃ.<br></p>
<p>
<a class="sc" id="4"></a>
<a class="ms" id="p_20Ap1_3763"></a>
<a class="msdiv" id="msdiv41"></a>
Sakaṃ cittaṃ pasādetvā,<br>
vedajāto katañjalī;<br>
Kusumodakamādāya,<br>
buddhamabbhukkiriṃ ahaṃ.<br></p>
<p>
<a class="sc" id="5"></a>
<a class="ms" id="p_20Ap1_3764"></a>
<a class="msdiv" id="msdiv42"></a>
Tena kammena sambuddho,<br>
jalajuttamanāmako;<br>
Mama kammaṃ pakittetvā,<br>
agamā yena patthitaṃ.<br></p>
<p>
<a class="sc" id="6"></a>
<a class="ms" id="p_20Ap1_3765"></a>
<a class="msdiv" id="msdiv43"></a>
Phusitā pañcasahassā,<br>
yehi pūjesahaṃ jinaṃ;<br>
Aḍḍhateyyasahassehi,<br>
devarajjaṃ akārayiṃ.<br></p>
<p>
<a class="sc" id="7"></a>
<a class="ms" id="p_20Ap1_3766"></a>
<a class="msdiv" id="msdiv44"></a>
Aḍḍhateyyasahassehi,<br>
cakkavattī ahosahaṃ;<br>
Avasesena kammena,<br>
arahattamapāpuṇiṃ.<br></p>
<p>
<a class="sc" id="8"></a>
<a class="ms" id="p_20Ap1_3767"></a>
<a class="msdiv" id="msdiv45"></a>
Devarājā yadā homi,<br>
manujādhipatī yadā;<br>
Tameva nāmadheyyaṃ me,<br>
phusito nāma homahaṃ.<br></p>
<p>
<a class="sc" id="9"></a>
<a class="ms" id="p_20Ap1_3768"></a>
<a class="msdiv" id="msdiv46"></a>
Devabhūtassa santassa,<br>
athāpi mānusassa vā;<br>
Samantā byāmato mayhaṃ,<br>
phusitaṃva pavassati.<br></p>
<p>
<a class="sc" id="10"></a>
<a class="ms" id="p_20Ap1_3769"></a>
<a class="msdiv" id="msdiv47"></a>
Bhavā ugghāṭitā mayhaṃ,<br>
kilesā jhāpitā mama;<br>
Sabbāsavaparikkhīṇo,<br>
phusitassa idaṃ phalaṃ.<br></p>
<p>
<a class="sc" id="11"></a>
<a class="ms" id="p_20Ap1_3770"></a>
<a class="msdiv" id="msdiv48"></a>
Candanasseva me kāyā,<br>
tathā gandho pavāyati;<br>
Sarīrato mama gandho,<br>
aḍḍhakose pavāyati.<br></p>
<p>
<a class="sc" id="12"></a>
<a class="ms" id="p_20Ap1_3771"></a>
<a class="msdiv" id="msdiv49"></a>
Dibbagandhaṃ sampavantaṃ,<br>
puññakammasamaṅginaṃ;<br>
Gandhaṃ ghatvāna jānanti,<br>
phusito āgato idha.<br></p>
<p>
<a class="sc" id="13"></a>
<a class="ms" id="p_20Ap1_3772"></a>
<a class="msdiv" id="msdiv50"></a>
Sākhāpalāsakaṭṭhāni,<br>
tiṇānipi ca sabbaso;<br>
Mama saṅkappamaññāya,<br>
gandho sampajjate khaṇe.<br></p>
<p>
<a class="sc" id="14"></a>
<a class="ms" id="p_20Ap1_3773"></a>
<a class="msdiv" id="msdiv51"></a>
Satasahassito kappe,<br>
candanaṃ abhipūjayiṃ;<br>
Duggatiṃ nābhijānāmi,<br>
phusitassa idaṃ phalaṃ.<br></p>
<p>
<a class="sc" id="15"></a>
<a class="ms" id="p_20Ap1_3774"></a>
<a class="msdiv" id="msdiv52"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br></p>
</blockquote>
<p>
<a class="sc" id="16"></a>
<a class="ms" id="p_20Ap1_3775"></a>
Itthaṃ sudaṃ āyasmā phusitakampiyo thero imā gāthāyo abhāsitthāti.</p>
<p class="endsutta">
<a class="sc" id="17"></a>
<a class="ms" id="p_20Ap1_3776"></a>
Phusitakampiyattherassāpadānaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>