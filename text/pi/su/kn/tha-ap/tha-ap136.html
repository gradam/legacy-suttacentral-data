<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap136">
<article>
<div class="hgroup">
<p class="division">Therāpadāna</p>
<p>Sobhitavagga</p>
<h1>4 Pupphacchadaniyattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_2213"></a>
<a class="msdiv" id="msdiv26"></a>
“Sunando nāma nāmena,<br>
brāhmaṇo mantapāragū;<br>
Ajjhāyako yācayogo,<br>
vājapeyyaṃ ayājayi.<br></p>
<p>
<a class="sc" id="2"></a>
<a class="ms" id="p_20Ap1_2214"></a>
<a class="msdiv" id="msdiv27"></a>
Padumuttaro lokavidū,<br>
aggo kāruṇiko isi;<br>
Janataṃ anukampanto,<br>
ambare caṅkamī tadā.<br></p>
<p>
<a class="sc" id="3"></a>
<a class="ms" id="p_20Ap1_2215"></a>
<a class="msdiv" id="msdiv28"></a>
Caṅkamitvāna sambuddho,<br>
sabbaññū lokanāyako;<br>
Mettāya aphari satte,<br>
appamāṇe nirūpadhi.<br></p>
<p>
<a class="sc" id="4"></a>
<a class="ms" id="p_20Ap1_2216"></a>
<a class="msdiv" id="msdiv29"></a>
Vaṇṭe chetvāna pupphāni,<br>
brāhmaṇo mantapāragū;<br>
Sabbe sisse samānetvā,<br>
ākāse ukkhipāpayi.<br></p>
<p>
<a class="sc" id="5"></a>
<a class="ms" id="p_20Ap1_2217"></a>
<a class="msdiv" id="msdiv30"></a>
Yāvatā nagaraṃ āsi,<br>
pupphānaṃ chadanaṃ tadā;<br>
Buddhassa ānubhāvena,<br>
sattāhaṃ na vigacchatha.<br></p>
<p>
<a class="sc" id="6"></a>
<a class="ms" id="p_20Ap1_2218"></a>
<a class="msdiv" id="msdiv31"></a>
Teneva sukkamūlena,<br>
anubhotvāna sampadā;<br>
Sabbāsave pariññāya,<br>
tiṇṇo loke visattikaṃ.<br></p>
<p>
<a class="sc" id="7"></a>
<a class="ms" id="p_20Ap1_2219"></a>
<a class="msdiv" id="msdiv32"></a>
Ekārase kappasate,<br>
pañcatiṃsāsu khattiyā;<br>
Ambaraṃsasanāmā te,<br>
cakkavattī mahabbalā.<br></p>
<p>
<a class="sc" id="8"></a>
<a class="ms" id="p_20Ap1_2220"></a>
<a class="msdiv" id="msdiv33"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br></p>
</blockquote>
<p>
<a class="sc" id="9"></a>
<a class="ms" id="p_20Ap1_2221"></a>
Itthaṃ sudaṃ āyasmā pupphacchadaniyo thero imā gāthāyo abhāsitthāti.</p>
<p class="endsutta">
<a class="sc" id="10"></a>
<a class="ms" id="p_20Ap1_2222"></a>
Pupphacchadaniyattherassāpadānaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>