<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap343">
<article>
<div class="hgroup">
<p class="division">Therāpadāna</p>
<p>Ekapadumiyavagga</p>
<h1>1 Ekapadumiyattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_3881"></a>
<a class="sc" id="1"></a>
“Padumuttaro nāma jino, <br>
sabbadhammāna pāragū; <br>
Bhavābhave vibhāvento, <br>
tāresi janataṃ bahuṃ. <br>
</p>
<p><a class="msdiv" id="msdiv2"></a>
<a class="ms" id="p_20Ap1_3882"></a>
<a class="sc" id="2"></a>
Haṃsarājā tadā homi, <br>
dijānaṃ pavaro ahaṃ; <br>
Jātassaraṃ samogayha, <br>
kīḷāmi haṃsakīḷitaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_3883"></a>
<a class="sc" id="3"></a>
Padumuttaro lokavidū, <br>
āhutīnaṃ paṭiggaho; <br>
Jātassarassa upari, <br>
āgacchi tāvade jino. <br>
</p>
<p><a class="msdiv" id="msdiv4"></a>
<a class="ms" id="p_20Ap1_3884"></a>
<a class="sc" id="4"></a>
Disvānahaṃ devadevaṃ, <br>
sayambhuṃ lokanāyakaṃ; <br>
Vaṇṭe chetvāna padumaṃ, <br>
satapattaṃ manoramaṃ. <br>
</p>
<p><a class="msdiv" id="msdiv5"></a>
<a class="ms" id="p_20Ap1_3885"></a>
<a class="sc" id="5"></a>
Mukhatuṇḍena paggayha, <br>
pasanno lokanāyake; <br>
Ukkhipitvāna gagane, <br>
buddhaseṭṭhaṃ apūjayiṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_3886"></a>
<a class="sc" id="6"></a>
Padumuttaro lokavidū, <br>
āhutīnaṃ paṭiggaho; <br>
Antalikkhe ṭhito satthā, <br>
akā me anumodanaṃ. <br>
</p>
<p><a class="msdiv" id="msdiv7"></a>
<a class="ms" id="p_20Ap1_3887"></a>
<a class="sc" id="7"></a>
‘Iminā ekapadumena, <br>
cetanāpaṇidhīhi ca; <br>
Kappānaṃ satasahassaṃ, <br>
vinipātaṃ na gacchasi’. <br>
</p>
<p><a class="msdiv" id="msdiv8"></a>
<a class="ms" id="p_20Ap1_3888"></a>
<a class="sc" id="8"></a>
Idaṃ vatvāna sambuddho, <br>
jalajuttamanāmako; <br>
Mama kammaṃ pakittetvā, <br>
agamā yena patthitaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_3889"></a>
<a class="sc" id="9"></a>
Satasahassito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
buddhapūjāyidaṃ phalaṃ. <br>
</p>
<p><a class="msdiv" id="msdiv10"></a>
<a class="ms" id="p_20Ap1_3890"></a>
<a class="sc" id="10"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="11"></a>
<a class="ms" id="p_20Ap1_3891"></a>
Itthaṃ sudaṃ āyasmā ekapadumiyo thero imā gāthāyo abhāsitthāti.</p>
<p class="endsutta"><a class="sc" id="12"></a>
<a class="ms" id="p_20Ap1_3892"></a>
Ekapadumiyattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>