<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap402">
<article>
<div class="hgroup">
<p class="division">Therāpadāna</p>
<p>Pilindavacchavagga</p>
<h1>10 Ajitattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_4800"></a>
<a class="msdiv" id="msdiv484"></a>
“Padumuttaro nāma jino,<br>
sabbadhammāna pāragū;<br>
Ajjhogāhetvā himavantaṃ,<br>
nisīdi lokanāyako.<br></p>
<p>
<a class="sc" id="2"></a>
<a class="ms" id="p_20Ap1_4801"></a>
<a class="msdiv" id="msdiv485"></a>
Nāhaṃ addakkhiṃ sambuddhaṃ,<br>
Napi saddaṃ suṇomahaṃ;<br>
Mama bhakkhaṃ gavesanto,<br>
Āhiṇḍāmi vane ahaṃ.<br></p>
<p>
<a class="sc" id="3"></a>
<a class="ms" id="p_20Ap1_4802"></a>
<a class="msdiv" id="msdiv486"></a>
Tatthaddassāsiṃ sambuddhaṃ,<br>
dvattiṃsavaralakkhaṇaṃ;<br>
Disvāna vittimāpajjiṃ,<br>
satto ko nāmayaṃ bhave.<br></p>
<p>
<a class="sc" id="4"></a>
<a class="ms" id="p_20Ap1_4803"></a>
<a class="msdiv" id="msdiv487"></a>
Lakkhaṇāni viloketvā,<br>
mama vijjaṃ anussariṃ;<br>
Sutañhi metaṃ vuḍḍhānaṃ,<br>
paṇḍitānaṃ subhāsitaṃ.<br></p>
<p>
<a class="sc" id="5"></a>
<a class="ms" id="p_20Ap1_4804"></a>
<a class="msdiv" id="msdiv488"></a>
Tesaṃ yathā taṃ vacanaṃ,<br>
ayaṃ buddho bhavissati;<br>
Yannūnāhaṃ sakkareyyaṃ,<br>
gatiṃ me sodhayissati.<br></p>
<p>
<a class="sc" id="6"></a>
<a class="ms" id="p_20Ap1_4805"></a>
<a class="msdiv" id="msdiv489"></a>
Khippaṃ assamamāgantvā,<br>
madhutelaṃ gahiṃ ahaṃ;<br>
Kolambakaṃ gahetvāna,<br>
upagacchiṃ vināyakaṃ.<br></p>
<p>
<a class="sc" id="7"></a>
<a class="ms" id="p_20Ap1_4806"></a>
<a class="msdiv" id="msdiv490"></a>
Tidaṇḍake gahetvāna,<br>
abbhokāse ṭhapesahaṃ;<br>
Padīpaṃ pajjalitvāna,<br>
aṭṭhakkhattuṃ avandahaṃ.<br></p>
<p>
<a class="sc" id="8"></a>
<a class="ms" id="p_20Ap1_4807"></a>
<a class="msdiv" id="msdiv491"></a>
Sattarattindivaṃ buddho,<br>
nisīdi purisuttamo;<br>
Tato ratyā vivasāne,<br>
vuṭṭhāsi lokanāyako.<br></p>
<p>
<a class="sc" id="9"></a>
<a class="ms" id="p_20Ap1_4808"></a>
<a class="msdiv" id="msdiv492"></a>
Pasannacitto sumano,<br>
sabbarattindivaṃ ahaṃ;<br>
Dīpaṃ buddhassa pādāsiṃ,<br>
pasanno sehi pāṇibhi.<br></p>
<p>
<a class="sc" id="10"></a>
<a class="ms" id="p_20Ap1_4809"></a>
<a class="msdiv" id="msdiv493"></a>
Sabbe vanā gandhamayā,<br>
Pabbate gandhamādane;<br>
Buddhassa ānubhāvena,<br>
Āgacchuṃ buddhasantikaṃ.<br></p>
<p>
<a class="sc" id="11"></a>
<a class="ms" id="p_20Ap1_4810"></a>
<a class="msdiv" id="msdiv494"></a>
Ye keci pupphagandhāse,<br>
pupphitā dharaṇīruhā;<br>
Buddhassa ānubhāvena,<br>
sabbe sannipatuṃ tadā.<br></p>
<p>
<a class="sc" id="12"></a>
<a class="ms" id="p_20Ap1_4811"></a>
<a class="msdiv" id="msdiv495"></a>
Yāvatā himavantamhi,<br>
nāgā ca garuḷā ubho;<br>
Dhammañca sotukāmā te,<br>
āgacchuṃ buddhasantikaṃ.<br></p>
<p>
<a class="sc" id="13"></a>
<a class="ms" id="p_20Ap1_4812"></a>
<a class="msdiv" id="msdiv496"></a>
Devalo nāma samaṇo,<br>
buddhassa aggasāvako;<br>
Vasīsatasahassehi,<br>
buddhasantikupāgami.<br></p>
<p>
<a class="sc" id="14"></a>
<a class="ms" id="p_20Ap1_4813"></a>
<a class="msdiv" id="msdiv497"></a>
Padumuttaro lokavidū,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.<br></p>
<p>
<a class="sc" id="15"></a>
<a class="ms" id="p_20Ap1_4814"></a>
<a class="msdiv" id="msdiv498"></a>
‘Yo me dīpaṃ padīpesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.<br></p>
<p>
<a class="sc" id="16"></a>
<a class="ms" id="p_20Ap1_4815"></a>
<a class="msdiv" id="msdiv499"></a>
Saṭṭhi kappasahassāni,<br>
devaloke ramissati;<br>
Sahassakkhattuṃ rājā ca,<br>
cakkavattī bhavissati.<br></p>
</blockquote>
<p class="endsutta">
<a class="sc" id="17"></a>
<a class="ms" id="p_20Ap1_4816"></a>
Soḷasamaṃ bhāṇavāraṃ.</p>
<blockquote class="uddanagatha">
<p>
<a class="sc" id="18"></a>
<a class="ms" id="p_20Ap1_4817"></a>
<a class="msdiv" id="msdiv500"></a>
Chattiṃsakkhattuṃ devindo,<br>
devarajjaṃ karissati;<br>
Pathaviyaṃ sattasataṃ,<br>
vipulaṃ rajjaṃ karissati.<br></p>
<p>
<a class="sc" id="19"></a>
<a class="ms" id="p_20Ap1_4818"></a>
<a class="msdiv" id="msdiv501"></a>
Padesarajjaṃ vipulaṃ,<br>
gaṇanāto asaṅkhiyaṃ;<br>
Iminā dīpadānena,<br>
dibbacakkhu bhavissati.<br></p>
<p>
<a class="sc" id="20"></a>
<a class="ms" id="p_20Ap1_4819"></a>
<a class="msdiv" id="msdiv502"></a>
Samantato aṭṭhakosaṃ,<br>
passissati ayaṃ sadā;<br>
Devalokā cavantassa,<br>
nibbattantassa jantuno.<br></p>
<p>
<a class="sc" id="21"></a>
<a class="ms" id="p_20Ap1_4820"></a>
<a class="msdiv" id="msdiv503"></a>
Divā vā yadi vā rattiṃ,<br>
padīpaṃ dhārayissati;<br>
Jāyamānassa sattassa,<br>
puññakammasamaṅgino.<br></p>
<p>
<a class="sc" id="22"></a>
<a class="ms" id="p_20Ap1_4821"></a>
<a class="msdiv" id="msdiv504"></a>
Yāvatā nagaraṃ āsi,<br>
tāvatā jotayissati;<br>
Upapajjati yaṃ yoniṃ,<br>
devattaṃ atha mānusaṃ.<br></p>
<p>
<a class="sc" id="23"></a>
<a class="ms" id="p_20Ap1_4822"></a>
<a class="msdiv" id="msdiv505"></a>
Asseva dīpadānassa,<br>
aṭṭhadīpaphalena hi;<br>
Na jayissantimaṃ jantū,<br>
dīpadānassidaṃ phalaṃ.<br></p>
<p>
<a class="sc" id="24"></a>
<a class="ms" id="p_20Ap1_4823"></a>
<a class="msdiv" id="msdiv506"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br></p>
<p>
<a class="sc" id="25"></a>
<a class="ms" id="p_20Ap1_4824"></a>
<a class="msdiv" id="msdiv507"></a>
Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo.<br></p>
<p>
<a class="sc" id="26"></a>
<a class="ms" id="p_20Ap1_4825"></a>
<a class="msdiv" id="msdiv508"></a>
Tosayitvāna sambuddhaṃ,<br>
gotamaṃ sakyapuṅgavaṃ;<br>
Ajito nāma nāmena,<br>
hessati satthu sāvako’.<br></p>
<p>
<a class="sc" id="27"></a>
<a class="ms" id="p_20Ap1_4826"></a>
<a class="msdiv" id="msdiv509"></a>
Saṭṭhi kappasahassāni,<br>
devaloke ramiṃ ahaṃ;<br>
Tatrāpi me dīpasataṃ,<br>
jotate niccakālikaṃ.<br></p>
<p>
<a class="sc" id="28"></a>
<a class="ms" id="p_20Ap1_4827"></a>
<a class="msdiv" id="msdiv510"></a>
Devaloke manusse vā,<br>
niddhāvanti pabhā mama;<br>
Buddhaseṭṭhaṃ saritvāna,<br>
bhiyyo hāsaṃ janesahaṃ.<br></p>
<p>
<a class="sc" id="29"></a>
<a class="ms" id="p_20Ap1_4828"></a>
<a class="msdiv" id="msdiv511"></a>
Tusitāhaṃ cavitvāna,<br>
okkamiṃ mātukucchiyaṃ;<br>
Jāyamānassa santassa,<br>
āloko vipulo ahu.<br></p>
<p>
<a class="sc" id="30"></a>
<a class="ms" id="p_20Ap1_4829"></a>
<a class="msdiv" id="msdiv512"></a>
Agārā abhinikkhamma,<br>
pabbajiṃ anagāriyaṃ;<br>
Bāvariṃ upasaṅkamma,<br>
sissattaṃ ajjhupāgamiṃ.<br></p>
<p>
<a class="sc" id="31"></a>
<a class="ms" id="p_20Ap1_4830"></a>
<a class="msdiv" id="msdiv513"></a>
Himavante vasantohaṃ,<br>
assosiṃ lokanāyakaṃ;<br>
Uttamatthaṃ gavesanto,<br>
upagacchiṃ vināyakaṃ.<br></p>
<p>
<a class="sc" id="32"></a>
<a class="ms" id="p_20Ap1_4831"></a>
<a class="msdiv" id="msdiv514"></a>
Danto buddho dametāvī,<br>
oghatiṇṇo nirūpadhi;<br>
Nibbānaṃ kathayī buddho,<br>
sabbadukkhappamocanaṃ.<br></p>
<p>
<a class="sc" id="33"></a>
<a class="ms" id="p_20Ap1_4832"></a>
<a class="msdiv" id="msdiv515"></a>
Taṃ me āgamanaṃ siddhaṃ,<br>
tositohaṃ mahāmuniṃ;<br>
Tisso vijjā anuppattā,<br>
kataṃ buddhassa sāsanaṃ.<br></p>
<p>
<a class="sc" id="34"></a>
<a class="ms" id="p_20Ap1_4833"></a>
<a class="msdiv" id="msdiv516"></a>
Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
dīpadānassidaṃ phalaṃ.<br></p>
<p>
<a class="sc" id="35"></a>
<a class="ms" id="p_20Ap1_4834"></a>
<a class="msdiv" id="msdiv517"></a>
Kilesā jhāpitā mayhaṃ,<br>
…pe… <br>
viharāmi anāsavo.<br></p>
<p>
<a class="sc" id="36"></a>
<a class="ms" id="p_20Ap1_4835"></a>
<a class="msdiv" id="msdiv518"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br></p>
<p>
<a class="sc" id="37"></a>
<a class="ms" id="p_20Ap1_4836"></a>
<a class="msdiv" id="msdiv519"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (3886)<br></p>
</blockquote>
<p>
<a class="sc" id="38"></a>
<a class="ms" id="p_20Ap1_4837"></a>
Itthaṃ sudaṃ āyasmā ajito thero imā gāthāyo abhāsitthāti.</p>
<p class="endsutta">
<a class="sc" id="39"></a>
<a class="ms" id="p_20Ap1_4838"></a>
Ajitattherassāpadānaṃ dasamaṃ.<br>
<strong>Pilindavacchavaggo cattālīsamo.</strong></p>
<p class="endsection summary">
<a class="sc" id="40"></a>
<a class="ms" id="p_20Ap1_4839"></a>
Tassuddānaṃ</p>
<blockquote class="uddanagatha">
<p>
<a class="sc" id="41"></a>
<a class="ms" id="p_20Ap1_4840"></a>
Pilindavaccho selo ca,<br>
sabbakittī madhundado;<br>
Kūṭāgārī bākulo ca,<br>
giri saḷalasavhayo.<br></p>
<p>
<a class="sc" id="42"></a>
<a class="ms" id="p_20Ap1_4841"></a>
Sabbado ajito ceva,<br>
gāthāyo gaṇitā iha;<br>
Satāni pañca gāthānaṃ,<br>
vīsati ca taduttarīti.<br></p>
</blockquote>
<p class="endsection summary">
<a class="sc" id="43"></a>
<a class="ms" id="p_20Ap1_4842"></a>
Atha vagguddānaṃ</p>
<blockquote class="uddanagatha">
<p>
<a class="sc" id="44"></a>
<a class="ms" id="p_20Ap1_4843"></a>
Padumārakkhado ceva,<br>
umā gandhodakena ca;<br>
Ekapadma saddasaññī,<br>
mandāraṃ bodhivandako.<br></p>
<p>
<a class="sc" id="45"></a>
<a class="ms" id="p_20Ap1_4844"></a>
Avaṭañca pilindi ca,<br>
gāthāyo gaṇitā iha;<br>
Catusattati gāthāyo,<br>
ekādasa satāni ca.<br></p>
</blockquote>
<p class="endsutta">
<a class="sc" id="46"></a>
<a class="ms" id="p_20Ap1_4845"></a>
Padumavaggadasakaṃ.</p>
<p class="endsection">
<a class="sc" id="47"></a>
<a class="ms" id="p_20Ap1_4846"></a>
Catutthasatakaṃ samattaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>