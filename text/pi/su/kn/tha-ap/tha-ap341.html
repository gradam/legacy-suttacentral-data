<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap341">
<article>
<div class="hgroup">
<p class="division">Therāpadāna</p>
<p>Gandhodakavagga</p>
<h1>9 Dhammasavaniyattheraapadāna</h1>
</div>
<blockquote class="gatha">
<p><a class="msdiv" id="msdiv111"></a>
<a class="ms" id="p_20Ap1_3841"></a>
<a class="sc" id="1"></a>
“Padumuttaro nāma jino, <br>
sabbadhammāna pāragū; <br>
Catusaccaṃ pakāsento, <br>
santāresi bahuṃ janaṃ. <br>
</p>
<p><a class="msdiv" id="msdiv112"></a>
<a class="ms" id="p_20Ap1_3842"></a>
<a class="sc" id="2"></a>
Ahaṃ tena samayena, <br>
jaṭilo uggatāpano; <br>
Dhunanto vākacīrāni, <br>
gacchāmi ambare tadā. <br>
</p>
<p><a class="msdiv" id="msdiv113"></a>
<a class="ms" id="p_20Ap1_3843"></a>
<a class="sc" id="3"></a>
Buddhaseṭṭhassa upari, <br>
gantuṃ na visahāmahaṃ; <br>
Pakkhīva selamāsajja, <br>
gamanaṃ na labhāmahaṃ. <br>
</p>
<p><a class="msdiv" id="msdiv114"></a>
<a class="ms" id="p_20Ap1_3844"></a>
<a class="sc" id="4"></a>
Na me idaṃ bhūtapubbaṃ, <br>
iriyassa vikopanaṃ; <br>
Dake yathā ummujjitvā, <br>
evaṃ gacchāmi ambare. <br>
</p>
<p><a class="msdiv" id="msdiv115"></a>
<a class="ms" id="p_20Ap1_3845"></a>
<a class="sc" id="5"></a>
Uḷārabhūto manujo, <br>
heṭṭhāsīno bhavissati; <br>
Handa menaṃ gavesissaṃ, <br>
api atthaṃ labheyyahaṃ. <br>
</p>
<p><a class="msdiv" id="msdiv116"></a>
<a class="ms" id="p_20Ap1_3846"></a>
<a class="sc" id="6"></a>
Orohanto antalikkhā, <br>
saddamassosi satthuno; <br>
Aniccataṃ kathentassa, <br>
tamahaṃ uggahiṃ tadā. <br>
</p>
<p><a class="msdiv" id="msdiv117"></a>
<a class="ms" id="p_20Ap1_3847"></a>
<a class="sc" id="7"></a>
Aniccasaññamuggayha, <br>
agamāsiṃ mamassamaṃ; <br>
Yāvatāyuṃ vasitvāna, <br>
tattha kālaṅkato ahaṃ. <br>
</p>
<p><a class="msdiv" id="msdiv118"></a>
<a class="ms" id="p_20Ap1_3848"></a>
<a class="sc" id="8"></a>
Carime vattamānamhi, <br>
Taṃ dhammasavanaṃ sariṃ; <br>
Tena kammena sukatena, <br>
Tāvatiṃsamagacchahaṃ. <br>
</p>
<p><a class="msdiv" id="msdiv119"></a>
<a class="ms" id="p_20Ap1_3849"></a>
<a class="sc" id="9"></a>
Tiṃsakappasahassāni, <br>
devaloke ramiṃ ahaṃ; <br>
Ekapaññāsakkhattuñca, <br>
devarajjamakārayiṃ. <br>
</p>
<p><a class="msdiv" id="msdiv120"></a>
<a class="ms" id="p_20Ap1_3850"></a>
<a class="sc" id="10"></a>
Ekasattatikkhattuñca, <br>
cakkavattī ahosahaṃ; <br>
Padesarajjaṃ vipulaṃ, <br>
gaṇanāto asaṅkhiyaṃ. <br>
</p>
<p><a class="msdiv" id="msdiv121"></a>
<a class="ms" id="p_20Ap1_3851"></a>
<a class="sc" id="11"></a>
Pitugehe nisīditvā, <br>
samaṇo bhāvitindriyo; <br>
Gāthāya paridīpento, <br>
aniccatamudāhari. <br>
</p>
<p><a class="msdiv" id="msdiv122"></a>
<a class="ms" id="p_20Ap1_3852"></a>
<a class="sc" id="12"></a>
Anussarāmi taṃ saññaṃ, <br>
saṃsaranto bhavābhave; <br>
Na koṭiṃ paṭivijjhāmi, <br>
nibbānaṃ accutaṃ padaṃ. <br>
</p>
<p><a class="msdiv" id="msdiv123"></a>
<a class="ms" id="p_20Ap1_3853"></a>
<a class="sc" id="13"></a>
Aniccā vata saṅkhārā, <br>
uppādavayadhammino; <br>
Uppajjitvā nirujjhanti, <br>
tesaṃ vūpasamo sukho. <br>
</p>
<p><a class="msdiv" id="msdiv124"></a>
<a class="ms" id="p_20Ap1_3854"></a>
<a class="sc" id="14"></a>
Saha gāthaṃ suṇitvāna, <br>
pubbakammaṃ anussariṃ; <br>
Ekāsane nisīditvā, <br>
arahattamapāpuṇiṃ. <br>
</p>
<p><a class="msdiv" id="msdiv125"></a>
<a class="ms" id="p_20Ap1_3855"></a>
<a class="sc" id="15"></a>
Jātiyā sattavassohaṃ, <br>
arahattamapāpuṇiṃ; <br>
Upasampādayi buddho, <br>
guṇamaññāya cakkhumā. <br>
</p>
<p><a class="msdiv" id="msdiv126"></a>
<a class="ms" id="p_20Ap1_3856"></a>
<a class="sc" id="16"></a>
Dārakova ahaṃ santo, <br>
karaṇīyaṃ samāpayiṃ; <br>
Kiṃ me karaṇīyaṃ ajja, <br>
sakyaputtassa sāsane. <br>
</p>
<p><a class="msdiv" id="msdiv127"></a>
<a class="ms" id="p_20Ap1_3857"></a>
<a class="sc" id="17"></a>
Satasahassito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
saddhammasavane phalaṃ. <br>
</p>
<p><a class="msdiv" id="msdiv128"></a>
<a class="ms" id="p_20Ap1_3858"></a>
<a class="sc" id="18"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="19"></a>
<a class="ms" id="p_20Ap1_3859"></a>
Itthaṃ sudaṃ āyasmā dhammasavaniyo thero imā gāthāyo abhāsitthāti.</p>
<p class="endsutta"><a class="sc" id="20"></a>
<a class="ms" id="p_20Ap1_3860"></a>
Dhammasavaniyattherassāpadānaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>