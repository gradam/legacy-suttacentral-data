<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap22">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>Sumaṅgalattheraapadāna</h1>
</div>
<blockquote class="gatha">
<p>
<a class="msdiv" id="msdiv124"></a>
<a class="ms" id="p_20Ap1_837"></a>
<a class="sc" id="1"></a>
“Āhutiṃ yiṭṭhukāmohaṃ,<br>
paṭiyādetvāna bhojanaṃ;<br>
Brāhmaṇe paṭimānento,<br>
visāle māḷake ṭhito.<br>
</p>
<p>
<a class="msdiv" id="msdiv125"></a>
<a class="ms" id="p_20Ap1_838"></a>
<a class="sc" id="2"></a>
Athaddasāsiṃ sambuddhaṃ,<br>
piyadassiṃ mahāyasaṃ;<br>
Sabbalokavinetāraṃ,<br>
sayambhuṃ aggapuggalaṃ.<br>
</p>
<p>
<a class="msdiv" id="msdiv126"></a>
<a class="ms" id="p_20Ap1_839"></a>
<a class="sc" id="3"></a>
Bhagavantaṃ jutimantaṃ,<br>
sāvakehi purakkhataṃ;<br>
Ādiccamiva rocantaṃ,<br>
rathiyaṃ paṭipannakaṃ.<br>
</p>
<p>
<a class="msdiv" id="msdiv127"></a>
<a class="ms" id="p_20Ap1_840"></a>
<a class="sc" id="4"></a>
Añjaliṃ paggahetvāna,<br>
sakaṃ cittaṃ pasādayiṃ;<br>
Manasāva nimantesiṃ,<br>
‘āgacchatu mahāmuni’.<br>
</p>
<p>
<a class="msdiv" id="msdiv128"></a>
<a class="ms" id="p_20Ap1_841"></a>
<a class="sc" id="5"></a>
Mama saṅkappamaññāya,<br>
satthā loke anuttaro;<br>
Khīṇāsavasahassehi,<br>
mama dvāraṃ upāgami.<br>
</p>
<p>
<a class="msdiv" id="msdiv129"></a>
<a class="ms" id="p_20Ap1_842"></a>
<a class="sc" id="6"></a>
Namo te purisājañña,<br>
namo te purisuttama;<br>
Pāsādaṃ abhirūhitvā,<br>
sīhāsane nisīdataṃ.<br>
</p>
<p>
<a class="msdiv" id="msdiv130"></a>
<a class="ms" id="p_20Ap1_843"></a>
<a class="sc" id="7"></a>
Danto dantaparivāro,<br>
tiṇṇo tārayataṃ varo;<br>
Pāsādaṃ abhirūhitvā,<br>
nisīdi pavarāsane.<br>
</p>
<p>
<a class="msdiv" id="msdiv131"></a>
<a class="ms" id="p_20Ap1_844"></a>
<a class="sc" id="8"></a>
Yaṃ me atthi sake gehe,<br>
āmisaṃ paccupaṭṭhitaṃ;<br>
Tāhaṃ buddhassa pādāsiṃ,<br>
pasanno sehi pāṇibhi.<br>
</p>
<p>
<a class="msdiv" id="msdiv132"></a>
<a class="ms" id="p_20Ap1_845"></a>
<a class="sc" id="9"></a>
Pasannacitto sumano,<br>
vedajāto katañjalī;<br>
Buddhaseṭṭhaṃ namassāmi,<br>
aho buddhassuḷāratā.<br>
</p>
<p>
<a class="msdiv" id="msdiv133"></a>
<a class="ms" id="p_20Ap1_846"></a>
<a class="sc" id="10"></a>
Aṭṭhannaṃ payirūpāsataṃ,<br>
bhuñjaṃ khīṇāsavā bahū;<br>
Tuyheveso ānubhāvo,<br>
saraṇaṃ taṃ upemahaṃ.<br>
</p>
<p>
<a class="msdiv" id="msdiv134"></a>
<a class="ms" id="p_20Ap1_847"></a>
<a class="sc" id="11"></a>
Piyadassī ca bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv135"></a>
<a class="ms" id="p_20Ap1_848"></a>
<a class="sc" id="12"></a>
‘Yo so saṃghaṃ abhojesi,<br>
ujubhūtaṃ samāhitaṃ;<br>
Tathāgatañca sambuddhaṃ,<br>
suṇātha mama bhāsato.<br>
</p>
<p>
<a class="msdiv" id="msdiv136"></a>
<a class="ms" id="p_20Ap1_849"></a>
<a class="sc" id="13"></a>
Sattavīsatikkhattuṃ so,<br>
devarajjaṃ karissati;<br>
Sakakammābhiraddho so,<br>
devaloke ramissati.<br>
</p>
<p>
<a class="msdiv" id="msdiv137"></a>
<a class="ms" id="p_20Ap1_850"></a>
<a class="sc" id="14"></a>
Dasa aṭṭha cakkhattuṃ so,<br>
cakkavattī bhavissati;<br>
Pathabyā rajjaṃ pañcasataṃ,<br>
vasudhaṃ āvasissati’.<br>
</p>
<p>
<a class="msdiv" id="msdiv138"></a>
<a class="ms" id="p_20Ap1_851"></a>
<a class="sc" id="15"></a>
Araññavanamoggayha,<br>
kānanaṃ byagghasevitaṃ;<br>
Padhānaṃ padahitvāna,<br>
kilesā jhāpitā mayā.<br>
</p>
<p>
<a class="msdiv" id="msdiv139"></a>
<a class="ms" id="p_20Ap1_852"></a>
<a class="sc" id="16"></a>
Aṭṭhārase kappasate,<br>
yaṃ dānamadadiṃ tadā;<br>
Duggatiṃ nābhijānāmi,<br>
bhattadānassidaṃ phalaṃ.<br>
</p>
<p>
<a class="msdiv" id="msdiv140"></a>
<a class="ms" id="p_20Ap1_853"></a>
<a class="sc" id="17"></a>
Paṭisambhidā catasso,<br>
Vimokkhāpi ca aṭṭhime;<br>
Chaḷabhiññā sacchikatā,<br>
Kataṃ buddhassa sāsanaṃ”. (803)<br>
</p>
</blockquote>
<p>
<a class="ms" id="p_20Ap1_854"></a><a class="sc" id="18"></a>Itthaṃ sudaṃ
āyasmā sumaṅgalo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_855"></a>
<a class="sc" id="19"></a>
Sumaṅgalattherassāpadānaṃ dasamaṃ.</p>
<p class="endsection summary">
<a class="ms" id="p_20Ap1_856"></a>
<a class="sc" id="20"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_857"></a>
<a class="sc" id="21"></a>
Sīhāsanī ekathambhī,<br>
nando ca cūḷapanthako;<br>
Pilindarāhulo ceva,<br>
vaṅganto raṭṭhapālako.<br>
</p>
<p>
<a class="ms" id="p_20Ap1_858"></a>
<a class="sc" id="22"></a>
Sopāko maṅgalo ceva,<br>
daseva dutiye vagge;<br>
Satañca aṭṭhatiṃsa ca,<br>
gāthā cettha pakāsitā.<br>
</p>
</blockquote>
<p class="endsection">
<a class="ms" id="p_20Ap1_859"></a>
<a class="sc" id="23"></a>
Sīhāsaniyavaggo dutiyo.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>