<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap501">
<article>
<div class="hgroup">
<p class="division">Therāpadāna</p>
<p>Kiṅkaṇipupphavagga</p>
<h1>Naḷakuṭidāyakattheraapadāna</h1>
</div>
<blockquote class="gatha">
<p>
<a class="msdiv" id="msdiv93"></a>
<a class="ms" id="p_20Ap1_6539"></a>
<a class="sc" id="1"></a>
“Himavantassāvidūre,<br>
hārito nāma pabbato;<br>
Sayambhū nārado nāma,<br>
rukkhamūle vasī tadā.<br>
</p>
<p>
<a class="msdiv" id="msdiv94"></a>
<a class="ms" id="p_20Ap1_6540"></a>
<a class="sc" id="2"></a>
Naḷāgāraṃ karitvāna,<br>
tiṇena chādayiṃ ahaṃ;<br>
Caṅkamaṃ sodhayitvāna,<br>
sayambhussa adāsahaṃ.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_6541"></a>
<a class="sc" id="3"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_6542"></a>
<a class="sc" id="4"></a>
Tattha me sukataṃ byamhaṃ,<br>
naḷakuṭikanimmitaṃ;<br>
Saṭṭhiyojanamubbedhaṃ,<br>
tiṃsayojanavitthataṃ.<br>
</p>
<p>
<a class="msdiv" id="msdiv97"></a>
<a class="ms" id="p_20Ap1_6543"></a>
<a class="sc" id="5"></a>
Catuddasesu kappesu,<br>
devaloke ramiṃ ahaṃ;<br>
Ekasattatikkhattuñca,<br>
devarajjamakārayiṃ.<br>
</p>
<p>
<a class="msdiv" id="msdiv98"></a>
<a class="ms" id="p_20Ap1_6544"></a>
<a class="sc" id="6"></a>
Catutiṃsatikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv99"></a>
<a class="ms" id="p_20Ap1_6545"></a>
<a class="sc" id="7"></a>
Dhammapāsādamāruyha,<br>
sabbākāravarūpamaṃ;<br>
Yadicchakāhaṃ vihare,<br>
sakyaputtassa sāsane.<br>
</p>
<p>
<a class="msdiv" id="msdiv100"></a>
<a class="ms" id="p_20Ap1_6546"></a>
<a class="sc" id="8"></a>
Ekatiṃse ito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
naḷakuṭiyidaṃ phalaṃ.<br>
</p>
<p>
<a class="msdiv" id="msdiv101"></a>
<a class="ms" id="p_20Ap1_6547"></a>
<a class="sc" id="9"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_6548"></a>
<a class="sc" id="10"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv103"></a>
<a class="ms" id="p_20Ap1_6549"></a>
<a class="sc" id="11"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_6550"></a><a class="sc" id="12"></a>Itthaṃ sudaṃ
āyasmā naḷakuṭidāyako thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_6551"></a>
<a class="sc" id="13"></a>
Naḷakuṭidāyakattherassāpadānaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>