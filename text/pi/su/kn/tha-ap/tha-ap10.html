<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap10">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>Piṇḍolabhāradvājattheraapadāna</h1>
</div>
<blockquote class="gatha">
<p>
<a class="msdiv" id="msdiv613"></a>
<a class="ms" id="p_20Ap1_635"></a>
<a class="sc" id="1"></a>
“Padumuttaro nāma jino,<br>
sayambhū aggapuggalo;<br>
Purato himavantassa,<br>
cittakūṭe vasī tadā.<br>
</p>
<p>
<a class="msdiv" id="msdiv614"></a>
<a class="ms" id="p_20Ap1_636"></a>
<a class="sc" id="2"></a>
Abhītarūpo tatthāsiṃ,<br>
migarājā catukkamo;<br>
Tassa saddaṃ suṇitvāna,<br>
vikkhambhanti bahujjanā.<br>
</p>
<p>
<a class="msdiv" id="msdiv615"></a>
<a class="ms" id="p_20Ap1_637"></a>
<a class="sc" id="3"></a>
Suphullaṃ padumaṃ gayha,<br>
upagacchiṃ narāsabhaṃ;<br>
Vuṭṭhitassa samādhimhā,<br>
buddhassa abhiropayiṃ.<br>
</p>
<p>
<a class="msdiv" id="msdiv616"></a>
<a class="ms" id="p_20Ap1_638"></a>
<a class="sc" id="4"></a>
Catuddisaṃ namassitvā,<br>
buddhaseṭṭhaṃ naruttamaṃ;<br>
Sakaṃ cittaṃ pasādetvā,<br>
sīhanādaṃ nadiṃ ahaṃ.<br>
</p>
<p>
<a class="msdiv" id="msdiv617"></a>
<a class="ms" id="p_20Ap1_639"></a>
<a class="sc" id="5"></a>
Padumuttaro lokavidū,<br>
āhutīnaṃ paṭiggaho;<br>
Sakāsane nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv618"></a>
<a class="ms" id="p_20Ap1_640"></a>
<a class="sc" id="6"></a>
Buddhassa giramaññāya,<br>
Sabbe devā samāgatā;<br>
‘Āgato vadataṃ seṭṭho,<br>
Dhammaṃ sossāma taṃ mayaṃ’.<br>
</p>
<p>
<a class="msdiv" id="msdiv619"></a>
<a class="ms" id="p_20Ap1_641"></a>
<a class="sc" id="7"></a>
Tesaṃ hāsaparetānaṃ,<br>
purato lokanāyako;<br>
Mama saddaṃ pakittesi,<br>
dīghadassī mahāmuni.<br>
</p>
<p>
<a class="msdiv" id="msdiv620"></a>
<a class="ms" id="p_20Ap1_642"></a>
<a class="sc" id="8"></a>
Yenidaṃ padumaṃ dinnaṃ,<br>
sīhanādo ca nādito;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv621"></a>
<a class="ms" id="p_20Ap1_643"></a>
<a class="sc" id="9"></a>
Ito aṭṭhamake kappe,<br>
cakkavattī bhavissati;<br>
Sattaratanasampanno,<br>
catudīpamhi issaro.<br>
</p>
<p>
<a class="msdiv" id="msdiv622"></a>
<a class="ms" id="p_20Ap1_644"></a>
<a class="sc" id="10"></a>
Kārayissati issariyaṃ,<br>
mahiyā catusaṭṭhiyā;<br>
Padumo nāma nāmena,<br>
cakkavattī mahabbalo.<br>
</p>
<p>
<a class="msdiv" id="msdiv623"></a>
<a class="ms" id="p_20Ap1_645"></a>
<a class="sc" id="11"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv624"></a>
<a class="ms" id="p_20Ap1_646"></a>
<a class="sc" id="12"></a>
Pakāsite pāvacane,<br>
brahmabandhu bhavissati;<br>
Brahmaññā abhinikkhamma,<br>
pabbajissati tāvade.<br>
</p>
<p>
<a class="msdiv" id="msdiv625"></a>
<a class="ms" id="p_20Ap1_647"></a>
<a class="sc" id="13"></a>
Padhānapahitatto so,<br>
upasanto nirūpadhi;<br>
Sabbāsave pariññāya,<br>
nibbāyissatināsavo.<br>
</p>
<p>
<a class="msdiv" id="msdiv626"></a>
<a class="ms" id="p_20Ap1_648"></a>
<a class="sc" id="14"></a>
Vijane pantaseyyamhi,<br>
vāḷamigasamākule;<br>
Sabbāsave pariññāya,<br>
nibbāyissatināsavo.<br>
</p>
<p>
<a class="msdiv" id="msdiv627"></a>
<a class="ms" id="p_20Ap1_649"></a>
<a class="sc" id="15"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_650"></a><a class="sc" id="16"></a>Itthaṃ sudaṃ
āyasmā piṇḍolabhāradvājo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_651"></a>
<a class="sc" id="17"></a>
Piṇḍolabhāradvājattherassāpadānaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>