<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap51">
<article>
<div class="hgroup">
<p class="division">Therāpadāna</p>
<p>Upālivagga</p>
<h1>Subhaddattheraapadāna</h1>
</div>
<blockquote class="gatha">
<p>
<a class="msdiv" id="msdiv101"></a>
<a class="ms" id="p_20Ap1_1325"></a>
<a class="sc" id="1"></a>
“Padumuttaro lokavidū,<br>
āhutīnaṃ paṭiggaho;<br>
Janataṃ uddharitvāna,<br>
nibbāyati mahāyaso.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_1326"></a>
<a class="sc" id="2"></a>
Nibbāyante ca sambuddhe,<br>
dasasahassi kampatha;<br>
Janakāyo mahā āsi,<br>
devā sannipatuṃ tadā.<br>
</p>
<p>
<a class="msdiv" id="msdiv103"></a>
<a class="ms" id="p_20Ap1_1327"></a>
<a class="sc" id="3"></a>
Candanaṃ pūrayitvāna,<br>
tagarāmallikāhi ca;<br>
Haṭṭho haṭṭhena cittena,<br>
āropayiṃ naruttamaṃ.<br>
</p>
<p>
<a class="msdiv" id="msdiv104"></a>
<a class="ms" id="p_20Ap1_1328"></a>
<a class="sc" id="4"></a>
Mama saṅkappamaññāya,<br>
satthā loke anuttaro;<br>
Nipannakova sambuddho,<br>
imā gāthā abhāsatha.<br>
</p>
<p>
<a class="msdiv" id="msdiv105"></a>
<a class="ms" id="p_20Ap1_1329"></a>
<a class="sc" id="5"></a>
‘Yo me pacchimake kāle,<br>
gandhamālena chādayi;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv106"></a>
<a class="ms" id="p_20Ap1_1330"></a>
<a class="sc" id="6"></a>
Ito cuto ayaṃ poso,<br>
tusitakāyaṃ gamissati;<br>
Tattha rajjaṃ karitvāna,<br>
nimmānaṃ so gamissati.<br>
</p>
<p>
<a class="msdiv" id="msdiv107"></a>
<a class="ms" id="p_20Ap1_1331"></a>
<a class="sc" id="7"></a>
Eteneva upāyena,<br>
datvā mālaṃ varuttamaṃ;<br>
Sakakammābhiraddho so,<br>
sampattiṃ anubhossati.<br>
</p>
<p>
<a class="msdiv" id="msdiv108"></a>
<a class="ms" id="p_20Ap1_1332"></a>
<a class="sc" id="8"></a>
Punāpi tusite kāye,<br>
nibbattissatiyaṃ naro;<br>
Tamhā kāyā cavitvāna,<br>
manussattaṃ gamissati.<br>
</p>
<p>
<a class="msdiv" id="msdiv109"></a>
<a class="ms" id="p_20Ap1_1333"></a>
<a class="sc" id="9"></a>
Sakyaputto mahānāgo,<br>
aggo loke sadevake;<br>
Bodhayitvā bahū satte,<br>
nibbāyissati cakkhumā.<br>
</p>
<p>
<a class="msdiv" id="msdiv110"></a>
<a class="ms" id="p_20Ap1_1334"></a>
<a class="sc" id="10"></a>
Tadā sopagato santo,<br>
sukkamūlena codito;<br>
Upasaṅkamma sambuddhaṃ,<br>
pañhaṃ pucchissati tadā.<br>
</p>
<p>
<a class="msdiv" id="msdiv111"></a>
<a class="ms" id="p_20Ap1_1335"></a>
<a class="sc" id="11"></a>
Hāsayitvāna sambuddho,<br>
sabbaññū lokanāyako;<br>
Puññakammaṃ pariññāya,<br>
saccāni vivarissati.<br>
</p>
<p>
<a class="msdiv" id="msdiv112"></a>
<a class="ms" id="p_20Ap1_1336"></a>
<a class="sc" id="12"></a>
Āraddho ca ayaṃ pañho,<br>
tuṭṭho ekaggamānaso;<br>
Satthāraṃ abhivādetvā,<br>
pabbajjaṃ yācayissati.<br>
</p>
<p>
<a class="msdiv" id="msdiv113"></a>
<a class="ms" id="p_20Ap1_1337"></a>
<a class="sc" id="13"></a>
Pasannamānasaṃ disvā,<br>
sakakammena tositaṃ;<br>
Pabbājessati so buddho,<br>
aggamaggassa kovido.<br>
</p>
<p>
<a class="msdiv" id="msdiv114"></a>
<a class="ms" id="p_20Ap1_1338"></a>
<a class="sc" id="14"></a>
Vāyamitvānayaṃ poso,<br>
sammāsambuddhasāsane;<br>
Sabbāsave pariññāya,<br>
nibbāyissatināsavo’.<br>
</p>
</blockquote>
<p class="endsutta">
<a class="ms" id="p_20Ap1_1339"></a>
<a class="sc" id="15"></a>
Pañcamabhāṇavāraṃ.</p>
<blockquote class="uddanagatha">
<p>
<a class="msdiv" id="msdiv115"></a>
<a class="ms" id="p_20Ap1_1340"></a>
<a class="sc" id="16"></a>
Pubbakammena saṃyutto,<br>
ekaggo susamāhito;<br>
Buddhassa oraso putto,<br>
dhammajomhi sunimmito.<br>
</p>
<p>
<a class="msdiv" id="msdiv116"></a>
<a class="ms" id="p_20Ap1_1341"></a>
<a class="sc" id="17"></a>
Dhammarājaṃ upagamma,<br>
apucchiṃ pañhamuttamaṃ;<br>
Kathayanto ca me pañhaṃ,<br>
dhammasotaṃ upānayi.<br>
</p>
<p>
<a class="msdiv" id="msdiv117"></a>
<a class="ms" id="p_20Ap1_1342"></a>
<a class="sc" id="18"></a>
Tassāhaṃ dhammamaññāya,<br>
vihāsiṃ sāsane rato;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv118"></a>
<a class="ms" id="p_20Ap1_1343"></a>
<a class="sc" id="19"></a>
Satasahassito kappe,<br>
jalajuttamanāyako;<br>
Nibbāyi anupādāno,<br>
dīpova telasaṅkhayā.<br>
</p>
<p>
<a class="msdiv" id="msdiv119"></a>
<a class="ms" id="p_20Ap1_1344"></a>
<a class="sc" id="20"></a>
Sattayojanikaṃ āsi,<br>
thūpañca ratanāmayaṃ;<br>
Dhajaṃ tattha apūjesiṃ,<br>
sabbabhaddaṃ manoramaṃ.<br>
</p>
<p>
<a class="msdiv" id="msdiv120"></a>
<a class="ms" id="p_20Ap1_1345"></a>
<a class="sc" id="21"></a>
Kassapassa ca buddhassa,<br>
tisso nāmaggasāvako;<br>
Putto me oraso āsi,<br>
dāyādo jinasāsane.<br>
</p>
<p>
<a class="msdiv" id="msdiv121"></a>
<a class="ms" id="p_20Ap1_1346"></a>
<a class="sc" id="22"></a>
Tassa hīnena manasā,<br>
vācaṃ bhāsiṃ abhaddakaṃ;<br>
Tena kammavipākena,<br>
pacchā me āsi bhaddakaṃ.<br>
</p>
<p>
<a class="msdiv" id="msdiv122"></a>
<a class="ms" id="p_20Ap1_1347"></a>
<a class="sc" id="23"></a>
Upavattane sālavane,<br>
pacchime sayane muni;<br>
Pabbājesi mahāvīro,<br>
hito kāruṇiko jino.<br>
</p>
<p>
<a class="msdiv" id="msdiv123"></a>
<a class="ms" id="p_20Ap1_1348"></a>
<a class="sc" id="24"></a>
Ajjeva dāni pabbajjā,<br>
ajjeva upasampadā;<br>
Ajjeva parinibbānaṃ,<br>
sammukhā dvipaduttame.<br>
</p>
<p>
<a class="msdiv" id="msdiv124"></a>
<a class="ms" id="p_20Ap1_1349"></a>
<a class="sc" id="25"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_1350"></a><a class="sc" id="26"></a>Itthaṃ sudaṃ
āyasmā subhaddo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_1351"></a>
<a class="sc" id="27"></a>
Subhaddattherassāpadānaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>