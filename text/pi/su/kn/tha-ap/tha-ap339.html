<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap339">
<article>
<div class="hgroup">
<p class="division">Therāpadāna</p>
<p>Gandhodakavagga</p>
<h1>Tiṇakuṭidāyakattheraapadāna</h1>
</div>
<blockquote class="gatha">
<p>
<a class="msdiv" id="msdiv74"></a>
<a class="ms" id="p_20Ap1_3800"></a>
<a class="sc" id="1"></a>
“Nagare bandhumatiyā,<br>
ahosiṃ parakammiko;<br>
Parakammāyane yutto,<br>
parabhattaṃ apassito.<br>
</p>
<p>
<a class="msdiv" id="msdiv75"></a>
<a class="ms" id="p_20Ap1_3801"></a>
<a class="sc" id="2"></a>
Rahogato nisīditvā,<br>
evaṃ cintesahaṃ tadā;<br>
Buddho loke samuppanno,<br>
adhikāro ca natthi me.<br>
</p>
<p>
<a class="msdiv" id="msdiv76"></a>
<a class="ms" id="p_20Ap1_3802"></a>
<a class="sc" id="3"></a>
Kālo me gatiṃ sodhetuṃ,<br>
khaṇo me paṭipādito;<br>
Dukkho nirayasamphasso,<br>
apuññānañhi pāṇinaṃ.<br>
</p>
<p>
<a class="msdiv" id="msdiv77"></a>
<a class="ms" id="p_20Ap1_3803"></a>
<a class="sc" id="4"></a>
Evāhaṃ cintayitvāna,<br>
kammasāmiṃ upāgamiṃ;<br>
Ekāhaṃ kammaṃ yācitvā,<br>
vipinaṃ pāvisiṃ ahaṃ.<br>
</p>
<p>
<a class="msdiv" id="msdiv78"></a>
<a class="ms" id="p_20Ap1_3804"></a>
<a class="sc" id="5"></a>
Tiṇakaṭṭhañca valliñca,<br>
āharitvānahaṃ tadā;<br>
Tidaṇḍake ṭhapetvāna,<br>
akaṃ tiṇakuṭiṃ ahaṃ.<br>
</p>
<p>
<a class="msdiv" id="msdiv79"></a>
<a class="ms" id="p_20Ap1_3805"></a>
<a class="sc" id="6"></a>
Saṃghassatthāya kuṭikaṃ,<br>
niyyādetvāna taṃ ahaṃ;<br>
Tadaheyeva āgantvā,<br>
kammasāmiṃ upāgamiṃ.<br>
</p>
<p>
<a class="msdiv" id="msdiv80"></a>
<a class="ms" id="p_20Ap1_3806"></a>
<a class="sc" id="7"></a>
Tena kammena sukatena,<br>
tāvatiṃsamagacchahaṃ;<br>
Tattha me sukataṃ byamhaṃ,<br>
kuṭikāya sunimmitaṃ.<br>
</p>
<p>
<a class="msdiv" id="msdiv81"></a>
<a class="ms" id="p_20Ap1_3807"></a>
<a class="sc" id="8"></a>
Sahassakaṇḍaṃ satabheṇḍu,<br>
dhajālu haritāmayaṃ;<br>
Satasahassaniyyūhā,<br>
byamhe pātubhaviṃsu me.<br>
</p>
<p>
<a class="msdiv" id="msdiv82"></a>
<a class="ms" id="p_20Ap1_3808"></a>
<a class="sc" id="9"></a>
Yaṃ yaṃ yonupapajjāmi,<br>
devattaṃ atha mānusaṃ;<br>
Mama saṅkappamaññāya,<br>
pāsādo upatiṭṭhati.<br>
</p>
<p>
<a class="msdiv" id="msdiv83"></a>
<a class="ms" id="p_20Ap1_3809"></a>
<a class="sc" id="10"></a>
Bhayaṃ vā chambhitattaṃ vā,<br>
lomahaṃso na vijjati;<br>
Tāsaṃ mama na jānāmi,<br>
tiṇakuṭikāyidaṃ phalaṃ.<br>
</p>
<p>
<a class="msdiv" id="msdiv84"></a>
<a class="ms" id="p_20Ap1_3810"></a>
<a class="sc" id="11"></a>
Sīhabyagghā ca dīpī ca,<br>
acchakokataracchakā;<br>
Sabbe maṃ parivajjenti,<br>
tiṇakuṭikāyidaṃ phalaṃ.<br>
</p>
<p>
<a class="msdiv" id="msdiv85"></a>
<a class="ms" id="p_20Ap1_3811"></a>
<a class="sc" id="12"></a>
Sarīsapā ca bhūtā ca,<br>
ahī kumbhaṇḍarakkhasā;<br>
Tepi maṃ parivajjenti,<br>
tiṇakuṭikāyidaṃ phalaṃ.<br>
</p>
<p>
<a class="msdiv" id="msdiv86"></a>
<a class="ms" id="p_20Ap1_3812"></a>
<a class="sc" id="13"></a>
Na pāpasupinassāpi,<br>
sarāmi dassanaṃ mama;<br>
Upaṭṭhitā sati mayhaṃ,<br>
tiṇakuṭikāyidaṃ phalaṃ.<br>
</p>
<p>
<a class="msdiv" id="msdiv87"></a>
<a class="ms" id="p_20Ap1_3813"></a>
<a class="sc" id="14"></a>
Tāyeva tiṇakuṭikāya,<br>
anubhotvāna sampadā;<br>
Gotamassa bhagavato,<br>
dhammaṃ sacchikariṃ ahaṃ.<br>
</p>
<p>
<a class="msdiv" id="msdiv88"></a>
<a class="ms" id="p_20Ap1_3814"></a>
<a class="sc" id="15"></a>
Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
tiṇakuṭikāyidaṃ phalaṃ.<br>
</p>
<p>
<a class="msdiv" id="msdiv89"></a>
<a class="ms" id="p_20Ap1_3815"></a>
<a class="sc" id="16"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_3816"></a><a class="sc" id="17"></a>Itthaṃ sudaṃ
āyasmā tiṇakuṭidāyako thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_3817"></a>
<a class="sc" id="18"></a>
Tiṇakuṭidāyakattherassāpadānaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>