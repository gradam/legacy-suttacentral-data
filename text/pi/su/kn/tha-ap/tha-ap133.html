<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap133">
<article>
<div class="hgroup">
<p class="division">Therāpadāna</p>
<p>Sobhitavagga</p>
<h1>1 Sobhitattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_2182"></a>
<a class="msdiv" id="msdiv1"></a>
“Padumuttaro nāma jino,<br>
lokajeṭṭho narāsabho;<br>
Mahato janakāyassa,<br>
deseti amataṃ padaṃ.<br></p>
<p>
<a class="sc" id="2"></a>
<a class="ms" id="p_20Ap1_2183"></a>
<a class="msdiv" id="msdiv2"></a>
Tassāhaṃ vacanaṃ sutvā,<br>
vācāsabhimudīritaṃ;<br>
Añjaliṃ paggahetvāna,<br>
ekaggo āsahaṃ tadā.<br></p>
<p>
<a class="sc" id="3"></a>
<a class="ms" id="p_20Ap1_2184"></a>
<a class="msdiv" id="msdiv3"></a>
‘Yathā samuddo udadhīnamaggo,<br>
Nerū nagānaṃ pavaro siluccayo;<br>
Tatheva ye cittavasena vattare’,<br>
Na buddhañāṇassa kalaṃ upenti te.<br></p>
<p>
<a class="sc" id="4"></a>
<a class="ms" id="p_20Ap1_2185"></a>
<a class="msdiv" id="msdiv4"></a>
Dhammavidhiṃ ṭhapetvāna,<br>
buddho kāruṇiko isi;<br>
Bhikkhusaṃghe nisīditvā,<br>
imā gāthā abhāsatha.<br></p>
<p>
<a class="sc" id="5"></a>
<a class="ms" id="p_20Ap1_2186"></a>
<a class="msdiv" id="msdiv5"></a>
‘Yo so ñāṇaṃ pakittesi,<br>
buddhamhi lokanāyake;<br>
Kappānaṃ satasahassaṃ,<br>
duggatiṃ na gamissati.<br></p>
<p>
<a class="sc" id="6"></a>
<a class="ms" id="p_20Ap1_2187"></a>
<a class="msdiv" id="msdiv6"></a>
Kilese jhāpayitvāna,<br>
ekaggo susamāhito;<br>
Sobhito nāma nāmena,<br>
hessati satthu sāvako’.<br></p>
<p>
<a class="sc" id="7"></a>
<a class="ms" id="p_20Ap1_2188"></a>
<a class="msdiv" id="msdiv7"></a>
Paññāse kappasahasse,<br>
sattevāsuṃ yasuggatā;<br>
Sattaratanasampannā,<br>
cakkavattī mahabbalā.<br></p>
<p>
<a class="sc" id="8"></a>
<a class="ms" id="p_20Ap1_2189"></a>
<a class="msdiv" id="msdiv8"></a>
Kilesā jhāpitā mayhaṃ,<br>
bhavā sabbe samūhatā;<br>
Tisso vijjā anuppattā,<br>
kataṃ buddhassa sāsanaṃ.<br></p>
<p>
<a class="sc" id="9"></a>
<a class="ms" id="p_20Ap1_2190"></a>
<a class="msdiv" id="msdiv9"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br></p>
</blockquote>
<p>
<a class="sc" id="10"></a>
<a class="ms" id="p_20Ap1_2191"></a>
Itthaṃ sudaṃ āyasmā sobhito thero imā gāthāyo abhāsitthāti.</p>
<p class="endsutta">
<a class="sc" id="11"></a>
<a class="ms" id="p_20Ap1_2192"></a>
Sobhitattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>