<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap326">
<article>
<div class="hgroup">
<p class="division">Therāpadāna</p>
<p>Umāpupphiyavagga</p>
<h1>4 Yaññasāmikattheraapadāna</h1>
</div>
<blockquote class="gatha">
<p><a class="msdiv" id="msdiv17"></a>
<a class="ms" id="p_20Ap1_3608"></a>
<a class="sc" id="1"></a>
“Jātiyā sattavassohaṃ, <br>
ahosiṃ mantapāragū; <br>
Kulavattaṃ adhāresiṃ, <br>
yañño ussāhito mayā. <br>
</p>
<p><a class="msdiv" id="msdiv18"></a>
<a class="ms" id="p_20Ap1_3609"></a>
<a class="sc" id="2"></a>
Cullāsītisahassāni, <br>
pasū haññanti me tadā; <br>
Sārathambhupanītāni, <br>
yaññatthāya upaṭṭhitā. <br>
</p>
<p><a class="msdiv" id="msdiv19"></a>
<a class="ms" id="p_20Ap1_3610"></a>
<a class="sc" id="3"></a>
Ukkāmukhapahaṭṭhova, <br>
khadiraṅgārasannibho; <br>
Udayantova sūriyo, <br>
puṇṇamāyeva candimā. <br>
</p>
<p><a class="msdiv" id="msdiv20"></a>
<a class="ms" id="p_20Ap1_3611"></a>
<a class="sc" id="4"></a>
Siddhattho sabbasiddhattho, <br>
tilokamahito hito; <br>
Upagantvāna sambuddho, <br>
idaṃ vacanamabravi. <br>
</p>
<p><a class="msdiv" id="msdiv21"></a>
<a class="ms" id="p_20Ap1_3612"></a>
<a class="sc" id="5"></a>
‘Ahiṃsā sabbapāṇīnaṃ, <br>
kumāra mama ruccati; <br>
Theyyā ca aticārā ca, <br>
majjapānā ca ārati. <br>
</p>
<p><a class="msdiv" id="msdiv22"></a>
<a class="ms" id="p_20Ap1_3613"></a>
<a class="sc" id="6"></a>
Rati ca samacariyāya, <br>
bāhusaccaṃ kataññutā; <br>
Diṭṭhe dhamme parattha ca, <br>
dhammā ete pasaṃsiyā. <br>
</p>
<p><a class="msdiv" id="msdiv23"></a>
<a class="ms" id="p_20Ap1_3614"></a>
<a class="sc" id="7"></a>
Ete dhamme bhāvayitvā, <br>
sabbasattahite rato; <br>
Buddhe cittaṃ pasādetvā, <br>
bhāvehi maggamuttamaṃ’. <br>
</p>
<p><a class="msdiv" id="msdiv24"></a>
<a class="ms" id="p_20Ap1_3615"></a>
<a class="sc" id="8"></a>
Idaṃ vatvāna sabbaññū, <br>
lokajeṭṭho narāsabho; <br>
Mamevaṃ anusāsitvā, <br>
vehāsaṃ uggato gato. <br>
</p>
<p><a class="msdiv" id="msdiv25"></a>
<a class="ms" id="p_20Ap1_3616"></a>
<a class="sc" id="9"></a>
Pubbe cittaṃ visodhetvā, <br>
pacchā cittaṃ pasādayiṃ; <br>
Tena cittappasādena, <br>
tusitaṃ upapajjahaṃ. <br>
</p>
<p><a class="msdiv" id="msdiv26"></a>
<a class="ms" id="p_20Ap1_3617"></a>
<a class="sc" id="10"></a>
Catunnavutito kappe, <br>
yadā cittaṃ pasādayiṃ; <br>
Duggatiṃ nābhijānāmi, <br>
buddhasaññāyidaṃ phalaṃ. <br>
</p>
<p><a class="msdiv" id="msdiv27"></a>
<a class="ms" id="p_20Ap1_3618"></a>
<a class="sc" id="11"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="12"></a>
<a class="ms" id="p_20Ap1_3619"></a>
Itthaṃ sudaṃ āyasmā yaññasāmiko thero imā gāthāyo abhāsitthāti.</p>
<p class="endsutta"><a class="sc" id="13"></a>
<a class="ms" id="p_20Ap1_3620"></a>
Yaññasāmikattherassāpadānaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>