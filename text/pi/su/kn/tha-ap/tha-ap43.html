<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap43">
<article>
<div class="hgroup">
<p class="division">Therāpadāna</p>
<p>Upālivagga</p>
<h1>Bhāgineyyupālittheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_1209"></a>
<a class="sc" id="1"></a>
“Khīṇāsavasahassehi,<br>
parivuto lokanāyako;<br>
Vivekamanuyutto so,<br>
gacchate paṭisallituṃ.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_1210"></a>
<a class="sc" id="2"></a>
Ajinena nivatthohaṃ,<br>
tidaṇḍaparidhārako;<br>
Bhikkhusaṃghaparibyūḷhaṃ,<br>
addasaṃ lokanāyakaṃ.<br>
</p>
<p>
<a class="msdiv" id="msdiv3"></a>
<a class="ms" id="p_20Ap1_1211"></a>
<a class="sc" id="3"></a>
Ekaṃsaṃ ajinaṃ katvā,<br>
sire katvāna añjaliṃ;<br>
Sambuddhaṃ abhivādetvā,<br>
santhaviṃ lokanāyakaṃ.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_1212"></a>
<a class="sc" id="4"></a>
Yathāṇḍajā ca saṃsedā,<br>
opapātī jalābujā;<br>
Kākādipakkhino sabbe,<br>
antalikkhacarā sadā.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_1213"></a>
<a class="sc" id="5"></a>
‘Ye keci pāṇabhūtatthi,<br>
saññino vā asaññino;<br>
Sabbe te tava ñāṇamhi,<br>
anto honti samogadhā.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_1214"></a>
<a class="sc" id="6"></a>
Gandhā ca pabbateyyā ye,<br>
himavantanaguttame;<br>
Sabbe te tava sīlamhi,<br>
kalāyapi na yujjare.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_1215"></a>
<a class="sc" id="7"></a>
Mohandhakārapakkhando,<br>
ayaṃ loko sadevako;<br>
Tava ñāṇamhi jotante,<br>
andhakārā vidhaṃsitā.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_1216"></a>
<a class="sc" id="8"></a>
Yathā atthaṅgate sūriye,<br>
honti sattā tamogatā;<br>
Evaṃ buddhe anuppanne,<br>
hoti loko tamogato.<br>
</p>
<p>
<a class="msdiv" id="msdiv9"></a>
<a class="ms" id="p_20Ap1_1217"></a>
<a class="sc" id="9"></a>
Yathodayanto ādicco,<br>
vinodeti tamaṃ sadā;<br>
Tatheva tvaṃ buddhaseṭṭha,<br>
viddhaṃsesi tamaṃ sadā.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_1218"></a>
<a class="sc" id="10"></a>
Padhānapahitattosi,<br>
buddho loke sadevake;<br>
Tava kammābhiraddhena,<br>
tosesi janataṃ bahuṃ’.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_1219"></a>
<a class="sc" id="11"></a>
Taṃ sabbaṃ anumoditvā,<br>
padumuttaro mahāmuni;<br>
Nabhaṃ abbhuggamī dhīro,<br>
haṃsarājāva ambare.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_1220"></a>
<a class="sc" id="12"></a>
Abbhuggantvāna sambuddho,<br>
mahesi padumuttaro;<br>
Antalikkhe ṭhito satthā,<br>
imā gāthā abhāsatha.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_1221"></a>
<a class="sc" id="13"></a>
Yenidaṃ thavitaṃ ñāṇaṃ,<br>
opammehi samāyutaṃ;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_1222"></a>
<a class="sc" id="14"></a>
‘Aṭṭhārasañca khattuṃ so,<br>
devarājā bhavissati;<br>
Pathabyā rajjaṃ tisataṃ,<br>
vasudhaṃ āvasissati.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_1223"></a>
<a class="sc" id="15"></a>
Pañcavīsatikkhattuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_1224"></a>
<a class="sc" id="16"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_1225"></a>
<a class="sc" id="17"></a>
Tusitā hi cavitvāna,<br>
sukkamūlena codito;<br>
Hīnova jātiyā santo,<br>
upāli nāma hessati.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_1226"></a>
<a class="sc" id="18"></a>
So pacchā pabbajitvāna,<br>
virājetvāna pāpakaṃ;<br>
Sabbāsave pariññāya,<br>
nibbāyissatināsavo.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_1227"></a>
<a class="sc" id="19"></a>
Tuṭṭho ca gotamo buddho,<br>
sakyaputto mahāyaso;<br>
Vinayādhigataṃ tassa,<br>
etadagge ṭhapessati’.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_1228"></a>
<a class="sc" id="20"></a>
Saddhāyāhaṃ pabbajito,<br>
katakicco anāsavo;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_1229"></a>
<a class="sc" id="21"></a>
Bhagavā cānukampī maṃ,<br>
vinayehaṃ visārado;<br>
Sakakammābhiraddho ca,<br>
viharāmi anāsavo.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_1230"></a>
<a class="sc" id="22"></a>
Saṃvuto pātimokkhamhi,<br>
indriyesu ca pañcasu;<br>
Dhāremi vinayaṃ sabbaṃ,<br>
kevalaṃ ratanākaraṃ.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_1231"></a>
<a class="sc" id="23"></a>
Mamañca guṇamaññāya,<br>
satthā loke anuttaro;<br>
Bhikkhusaṃghe nisīditvā,<br>
etadagge ṭhapesi maṃ.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_1232"></a>
<a class="sc" id="24"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_1233"></a><a class="sc" id="25"></a>Itthaṃ sudaṃ
āyasmā upāli thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_1234"></a>
<a class="sc" id="26"></a>
Bhāgineyyupālittherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>