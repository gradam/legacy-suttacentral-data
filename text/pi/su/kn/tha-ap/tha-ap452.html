<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap452">
<article>
<div class="hgroup">
<p class="division">Therāpadāna</p>
<p>Vibhītakavagga</p>
<h1>10 Bodhigharadāyakattheraapadāna</h1>
</div>
<blockquote class="gatha">
<p><a class="msdiv" id="msdiv69"></a>
<a class="ms" id="p_20Ap1_5861"></a>
<a class="sc" id="1"></a>
“Siddhatthassa bhagavato, <br>
dvipadindassa tādino; <br>
Pasannacitto sumano, <br>
bodhigharamakārayiṃ. <br>
</p>
<p><a class="msdiv" id="msdiv70"></a>
<a class="ms" id="p_20Ap1_5862"></a>
<a class="sc" id="2"></a>
Tusitaṃ upapannomhi, <br>
vasāmi ratane ghare; <br>
Na me sītaṃ vā uṇhaṃ vā, <br>
vāto gatte na samphuse. <br>
</p>
<p><a class="msdiv" id="msdiv71"></a>
<a class="ms" id="p_20Ap1_5863"></a>
<a class="sc" id="3"></a>
Pañcasaṭṭhimhito kappe, <br>
cakkavattī ahosahaṃ; <br>
Kāsikaṃ nāma nagaraṃ, <br>
vissakammena māpitaṃ. <br>
</p>
<p><a class="msdiv" id="msdiv72"></a>
<a class="ms" id="p_20Ap1_5864"></a>
<a class="sc" id="4"></a>
Dasayojanaāyāmaṃ, <br>
aṭṭhayojanavitthataṃ; <br>
Na tamhi nagare atthi, <br>
kaṭṭhaṃ vallī ca mattikā. <br>
</p>
<p><a class="msdiv" id="msdiv73"></a>
<a class="ms" id="p_20Ap1_5865"></a>
<a class="sc" id="5"></a>
Tiriyaṃ yojanaṃ āsi, <br>
addhayojanavitthataṃ; <br>
Maṅgalo nāma pāsādo, <br>
vissakammena māpito. <br>
</p>
<p><a class="msdiv" id="msdiv74"></a>
<a class="ms" id="p_20Ap1_5866"></a>
<a class="sc" id="6"></a>
Cullāsītisahassāni, <br>
thambhā soṇṇamayā ahuṃ; <br>
Maṇimayā ca niyyūhā, <br>
chadanaṃ rūpiyaṃ ahu. <br>
</p>
<p><a class="msdiv" id="msdiv75"></a>
<a class="ms" id="p_20Ap1_5867"></a>
<a class="sc" id="7"></a>
Sabbasoṇṇamayaṃ gharaṃ, <br>
vissakammena māpitaṃ; <br>
Ajjhāvutthaṃ mayā etaṃ, <br>
gharadānassidaṃ phalaṃ. <br>
</p>
<p><a class="msdiv" id="msdiv76"></a>
<a class="ms" id="p_20Ap1_5868"></a>
<a class="sc" id="8"></a>
Te sabbe anubhotvāna, <br>
devamānusake bhave; <br>
Ajjhapattomhi nibbānaṃ, <br>
santipadamanuttaraṃ. <br>
</p>
<p><a class="msdiv" id="msdiv77"></a>
<a class="ms" id="p_20Ap1_5869"></a>
<a class="sc" id="9"></a>
Tiṃsakappasahassamhi, <br>
bodhigharamakārayiṃ; <br>
Duggatiṃ nābhijānāmi, <br>
gharadānassidaṃ phalaṃ. <br>
</p>
<p><a class="msdiv" id="msdiv78"></a>
<a class="ms" id="p_20Ap1_5870"></a>
<a class="sc" id="10"></a>
Kilesā jhāpitā mayhaṃ, <br>
… pe … <br>
viharāmi anāsavo. <br>
</p>
<p><a class="msdiv" id="msdiv79"></a>
<a class="ms" id="p_20Ap1_5871"></a>
<a class="sc" id="11"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv80"></a>
<a class="ms" id="p_20Ap1_5872"></a>
<a class="sc" id="12"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (4704) <br>
</p>
</blockquote>
<p><a class="sc" id="13"></a>
<a class="ms" id="p_20Ap1_5873"></a>
Itthaṃ sudaṃ āyasmā bodhigharadāyako thero imā gāthāyo abhāsitthāti.</p>
<p class="endsutta"><a class="sc" id="14"></a>
<a class="ms" id="p_20Ap1_5874"></a>
Bodhigharadāyakattherassāpadānaṃ dasamaṃ.</p>
<p class="endsection"><a class="sc" id="15"></a>
<a class="ms" id="p_20Ap1_5875"></a>
Vibhītakavaggo pañcacattālīsamo.</p>
<p class="endsection summary"><a class="sc" id="16"></a>
<a class="ms" id="p_20Ap1_5876"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_5877"></a>
<a class="sc" id="17"></a>
Vibhītakī kolaphalī, <br>
billabhallātakappado; <br>
Uttalambaṭakī ceva, <br>
āsanī pādapīṭhako. <br>
</p>
<p><a class="ms" id="p_20Ap1_5878"></a>
<a class="sc" id="18"></a>
Vediko bodhighariko, <br>
gāthāyo gaṇitāpi ca; <br>
Ekūnāsītikā sabbā, <br>
asmiṃ vagge pakittitā. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>