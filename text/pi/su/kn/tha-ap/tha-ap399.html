<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap399">
<article>
<div class="hgroup">
<p class="division">Therāpadāna</p>
<p>Pilindavacchavagga</p>
<h1>7 Girimānandattheraapadāna</h1>
</div>
<blockquote class="gatha">
<p><a class="msdiv" id="msdiv419"></a>
<a class="ms" id="p_20Ap1_4729"></a>
<a class="sc" id="1"></a>
“Bhariyā me kālaṅkatā, <br>
putto sīvathikaṃ gato; <br>
Mātā pitā matā bhātā, <br>
ekacitamhi ḍayhare. <br>
</p>
<p><a class="msdiv" id="msdiv420"></a>
<a class="ms" id="p_20Ap1_4730"></a>
<a class="sc" id="2"></a>
Tena sokena santatto, <br>
kiso paṇḍu ahosahaṃ; <br>
Cittakkhepo ca me āsi, <br>
tena sokena aṭṭito. <br>
</p>
<p><a class="msdiv" id="msdiv421"></a>
<a class="ms" id="p_20Ap1_4731"></a>
<a class="sc" id="3"></a>
Sokasallaparetohaṃ, <br>
vanantamupasaṅkamiṃ; <br>
Pavattaphalaṃ bhuñjitvā, <br>
rukkhamūle vasāmahaṃ. <br>
</p>
<p><a class="msdiv" id="msdiv422"></a>
<a class="ms" id="p_20Ap1_4732"></a>
<a class="sc" id="4"></a>
Sumedho nāma sambuddho, <br>
dukkhassantakaro jino; <br>
Mamuddharitukāmo so, <br>
āgañchi mama santikaṃ. <br>
</p>
<p><a class="msdiv" id="msdiv423"></a>
<a class="ms" id="p_20Ap1_4733"></a>
<a class="sc" id="5"></a>
Padasaddaṃ suṇitvāna, <br>
sumedhassa mahesino; <br>
Paggahetvānahaṃ sīsaṃ, <br>
ullokesiṃ mahāmuniṃ. <br>
</p>
<p><a class="msdiv" id="msdiv424"></a>
<a class="ms" id="p_20Ap1_4734"></a>
<a class="sc" id="6"></a>
Upāgate mahāvīre, <br>
pīti me udapajjatha; <br>
Tadāsimekaggamano, <br>
disvā taṃ lokanāyakaṃ. <br>
</p>
<p><a class="msdiv" id="msdiv425"></a>
<a class="ms" id="p_20Ap1_4735"></a>
<a class="sc" id="7"></a>
Satiṃ paṭilabhitvāna, <br>
paṇṇamuṭṭhimadāsahaṃ; <br>
Nisīdi bhagavā tattha, <br>
anukampāya cakkhumā. <br>
</p>
<p><a class="msdiv" id="msdiv426"></a>
<a class="ms" id="p_20Ap1_4736"></a>
<a class="sc" id="8"></a>
Nisajja tattha bhagavā, <br>
sumedho lokanāyako; <br>
Dhammaṃ me kathayī buddho, <br>
sokasallavinodanaṃ. <br>
</p>
<p><a class="msdiv" id="msdiv427"></a>
<a class="ms" id="p_20Ap1_4737"></a>
<a class="sc" id="9"></a>
‘Anavhitā tato āguṃ, <br>
ananuññātā ito gatā; <br>
Yathāgatā tathā gatā, <br>
tattha kā paridevanā. <br>
</p>
<p><a class="msdiv" id="msdiv428"></a>
<a class="ms" id="p_20Ap1_4738"></a>
<a class="sc" id="10"></a>
Yathāpi pathikā sattā, <br>
vassamānāya vuṭṭhiyā; <br>
Sabhaṇḍā upagacchanti, <br>
vassassāpatanāya te. <br>
</p>
<p><a class="msdiv" id="msdiv429"></a>
<a class="ms" id="p_20Ap1_4739"></a>
<a class="sc" id="11"></a>
Vasse ca te oramite, <br>
sampayanti yadicchakaṃ; <br>
Evaṃ mātā pitā tuyhaṃ, <br>
tattha kā paridevanā. <br>
</p>
<p><a class="msdiv" id="msdiv430"></a>
<a class="ms" id="p_20Ap1_4740"></a>
<a class="sc" id="12"></a>
Āgantukā pāhunakā, <br>
caliteritakampitā; <br>
Evaṃ mātā pitā tuyhaṃ, <br>
tattha kā paridevanā. <br>
</p>
<p><a class="msdiv" id="msdiv431"></a>
<a class="ms" id="p_20Ap1_4741"></a>
<a class="sc" id="13"></a>
Yathāpi urago jiṇṇaṃ, <br>
hitvā gacchati saṃ tacaṃ; <br>
Evaṃ mātā pitā tuyhaṃ, <br>
saṃ tanuṃ idha hīyare’. <br>
</p>
<p><a class="msdiv" id="msdiv432"></a>
<a class="ms" id="p_20Ap1_4742"></a>
<a class="sc" id="14"></a>
Buddhassa giramaññāya, <br>
sokasallaṃ vivajjayiṃ; <br>
Pāmojjaṃ janayitvāna, <br>
buddhaseṭṭhaṃ avandahaṃ. <br>
</p>
<p><a class="msdiv" id="msdiv433"></a>
<a class="ms" id="p_20Ap1_4743"></a>
<a class="sc" id="15"></a>
Vanditvāna mahānāgaṃ, <br>
Pūjayiṃ girimañjariṃ; <br>
Dibbagandhaṃ sampavantaṃ, <br>
Sumedhaṃ lokanāyakaṃ. <br>
</p>
<p><a class="msdiv" id="msdiv434"></a>
<a class="ms" id="p_20Ap1_4744"></a>
<a class="sc" id="16"></a>
Pūjayitvāna sambuddhaṃ, <br>
sire katvāna añjaliṃ; <br>
Anussaraṃ guṇaggāni, <br>
santhaviṃ lokanāyakaṃ. <br>
</p>
<p><a class="msdiv" id="msdiv435"></a>
<a class="ms" id="p_20Ap1_4745"></a>
<a class="sc" id="17"></a>
‘Nittiṇṇosi mahāvīra, <br>
sabbaññu lokanāyaka; <br>
Sabbe satte uddharasi, <br>
ñāṇena tvaṃ mahāmune. <br>
</p>
<p><a class="msdiv" id="msdiv436"></a>
<a class="ms" id="p_20Ap1_4746"></a>
<a class="sc" id="18"></a>
Vimatiṃ dveḷhakaṃ vāpi, <br>
sañchindasi mahāmune; <br>
Paṭipādesi me maggaṃ, <br>
tava ñāṇena cakkhuma. <br>
</p>
<p><a class="msdiv" id="msdiv437"></a>
<a class="ms" id="p_20Ap1_4747"></a>
<a class="sc" id="19"></a>
Arahā vasipattā ca, <br>
chaḷabhiññā mahiddhikā; <br>
Antalikkhacarā dhīrā, <br>
parivārenti tāvade. <br>
</p>
<p><a class="msdiv" id="msdiv438"></a>
<a class="ms" id="p_20Ap1_4748"></a>
<a class="sc" id="20"></a>
Paṭipannā ca sekhā ca, <br>
phalaṭṭhā santi sāvakā; <br>
Sūrodayeva padumā, <br>
pupphanti tava sāvakā. <br>
</p>
<p><a class="msdiv" id="msdiv439"></a>
<a class="ms" id="p_20Ap1_4749"></a>
<a class="sc" id="21"></a>
Mahāsamuddovakkhobho, <br>
atulopi duruttaro; <br>
Evaṃ ñāṇena sampanno, <br>
appameyyosi cakkhuma’. <br>
</p>
<p><a class="msdiv" id="msdiv440"></a>
<a class="ms" id="p_20Ap1_4750"></a>
<a class="sc" id="22"></a>
Vanditvāhaṃ lokajinaṃ, <br>
cakkhumantaṃ mahāyasaṃ; <br>
Puthu disā namassanto, <br>
paṭikuṭiko agañchahaṃ. <br>
</p>
<p><a class="msdiv" id="msdiv441"></a>
<a class="ms" id="p_20Ap1_4751"></a>
<a class="sc" id="23"></a>
Devalokā cavitvāna, <br>
sampajāno patissato; <br>
Okkamiṃ mātuyā kucchiṃ, <br>
sandhāvanto bhavābhave. <br>
</p>
<p><a class="msdiv" id="msdiv442"></a>
<a class="ms" id="p_20Ap1_4752"></a>
<a class="sc" id="24"></a>
Agārā abhinikkhamma, <br>
pabbajiṃ anagāriyaṃ; <br>
Ātāpī nipako jhāyī, <br>
paṭisallānagocaro. <br>
</p>
<p><a class="msdiv" id="msdiv443"></a>
<a class="ms" id="p_20Ap1_4753"></a>
<a class="sc" id="25"></a>
Padhānaṃ padahitvāna, <br>
tosayitvā mahāmuniṃ; <br>
Candovabbhaghanā mutto, <br>
vicarāmi ahaṃ sadā. <br>
</p>
<p><a class="msdiv" id="msdiv444"></a>
<a class="ms" id="p_20Ap1_4754"></a>
<a class="sc" id="26"></a>
Vivekamanuyuttomhi, <br>
upasanto nirūpadhi; <br>
Sabbāsave pariññāya, <br>
viharāmi anāsavo. <br>
</p>
<p><a class="msdiv" id="msdiv445"></a>
<a class="ms" id="p_20Ap1_4755"></a>
<a class="sc" id="27"></a>
Tiṃsakappasahassamhi, <br>
yaṃ buddhamabhipūjayiṃ; <br>
Duggatiṃ nābhijānāmi, <br>
buddhapūjāyidaṃ phalaṃ. <br>
</p>
<p><a class="msdiv" id="msdiv446"></a>
<a class="ms" id="p_20Ap1_4756"></a>
<a class="sc" id="28"></a>
Kilesā jhāpitā mayhaṃ, <br>
bhavā sabbe samūhatā; <br>
Sabbāsavā parikkhīṇā, <br>
natthi dāni punabbhavo. <br>
</p>
<p><a class="msdiv" id="msdiv447"></a>
<a class="ms" id="p_20Ap1_4757"></a>
<a class="sc" id="29"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv448"></a>
<a class="ms" id="p_20Ap1_4758"></a>
<a class="sc" id="30"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="31"></a>
<a class="ms" id="p_20Ap1_4759"></a>
Itthaṃ sudaṃ āyasmā girimānando thero imā gāthāyo abhāsitthāti.</p>
<p class="endsutta"><a class="sc" id="32"></a>
<a class="ms" id="p_20Ap1_4760"></a>
Girimānandattherassāpadānaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>