<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap5">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>5 Mahākassapattheraapadāna</h1>
</div>
<blockquote class="gatha">
<p><a class="msdiv" id="msdiv398"></a>
<a class="ms" id="p_20Ap1_409"></a>
<a class="sc" id="1"></a>
“Padumuttarassa bhagavato, <br>
Lokajeṭṭhassa tādino; <br>
Nibbute lokanāthamhi, <br>
Pūjaṃ kubbanti satthuno. <br>
</p>
<p><a class="msdiv" id="msdiv399"></a>
<a class="ms" id="p_20Ap1_410"></a>
<a class="sc" id="2"></a>
Udaggacittā janatā, <br>
āmoditapamoditā; <br>
Tesu saṃvegajātesu, <br>
pīti me udapajjatha. <br>
</p>
<p><a class="msdiv" id="msdiv400"></a>
<a class="ms" id="p_20Ap1_411"></a>
<a class="sc" id="3"></a>
Ñātimitte samānetvā, <br>
idaṃ vacanamabraviṃ; <br>
Parinibbuto mahāvīro, <br>
handa pūjaṃ karomase. <br>
</p>
<p><a class="msdiv" id="msdiv401"></a>
<a class="ms" id="p_20Ap1_412"></a>
<a class="sc" id="4"></a>
Sādhūti te paṭissutvā, <br>
bhiyyo hāsaṃ janiṃsu me; <br>
Buddhasmiṃ lokanāthamhi, <br>
kāhāma puññasañcayaṃ. <br>
</p>
<p><a class="msdiv" id="msdiv402"></a>
<a class="ms" id="p_20Ap1_413"></a>
<a class="sc" id="5"></a>
Agghiyaṃ sukataṃ katvā, <br>
satahatthasamuggataṃ; <br>
Diyaḍḍhahatthapatthaṭaṃ, <br>
vimānaṃ nabhamuggataṃ. <br>
</p>
<p><a class="msdiv" id="msdiv403"></a>
<a class="ms" id="p_20Ap1_414"></a>
<a class="sc" id="6"></a>
Katvāna hammiyaṃ tattha, <br>
tālapantīhi cittitaṃ; <br>
Sakaṃ cittaṃ pasādetvā, <br>
cetiyaṃ pūjayuttamaṃ. <br>
</p>
<p><a class="msdiv" id="msdiv404"></a>
<a class="ms" id="p_20Ap1_415"></a>
<a class="sc" id="7"></a>
Aggikkhandhova jalito, <br>
kiṃsuko iva phullito; <br>
Indalaṭṭhīva ākāse, <br>
obhāsati catuddisā. <br>
</p>
<p><a class="msdiv" id="msdiv405"></a>
<a class="ms" id="p_20Ap1_416"></a>
<a class="sc" id="8"></a>
Tattha cittaṃ pasādetvā, <br>
katvāna kusalaṃ bahuṃ; <br>
Pubbakammaṃ saritvāna, <br>
tidasaṃ upapajjahaṃ. <br>
</p>
<p><a class="msdiv" id="msdiv406"></a>
<a class="ms" id="p_20Ap1_417"></a>
<a class="sc" id="9"></a>
Sahassayuttaṃ hayavāhiṃ, <br>
Dibbayānamadhiṭṭhito; <br>
Ubbiddhaṃ bhavanaṃ mayhaṃ, <br>
Sattabhūmaṃ samuggataṃ. <br>
</p>
<p><a class="msdiv" id="msdiv407"></a>
<a class="ms" id="p_20Ap1_418"></a>
<a class="sc" id="10"></a>
Kūṭāgārasahassāni, <br>
sabbasoṇṇamayā ahuṃ; <br>
Jalanti sakatejena, <br>
disā sabbā pabhāsayaṃ. <br>
</p>
<p><a class="msdiv" id="msdiv408"></a>
<a class="ms" id="p_20Ap1_419"></a>
<a class="sc" id="11"></a>
Santi aññepi niyyūhā, <br>
lohitaṅgamayā tadā; <br>
Tepi jotanti ābhāya, <br>
samantā caturo disā. <br>
</p>
<p><a class="msdiv" id="msdiv409"></a>
<a class="ms" id="p_20Ap1_420"></a>
<a class="sc" id="12"></a>
Puññakammābhinibbattā, <br>
kūṭāgārā sunimmitā; <br>
Maṇimayāpi jotanti, <br>
disā dasa samantato. <br>
</p>
<p><a class="msdiv" id="msdiv410"></a>
<a class="ms" id="p_20Ap1_421"></a>
<a class="sc" id="13"></a>
Tesaṃ ujjotamānānaṃ, <br>
obhāso vipulo ahu; <br>
Sabbe deve abhibhomi, <br>
puññakammassidaṃ phalaṃ. <br>
</p>
<p><a class="msdiv" id="msdiv411"></a>
<a class="ms" id="p_20Ap1_422"></a>
<a class="sc" id="14"></a>
Saṭṭhikappasahassamhi, <br>
ubbiddho nāma khattiyo; <br>
Cāturanto vijitāvī, <br>
pathaviṃ āvasiṃ ahaṃ. <br>
</p>
<p><a class="msdiv" id="msdiv412"></a>
<a class="ms" id="p_20Ap1_423"></a>
<a class="sc" id="15"></a>
Tatheva bhaddake kappe, <br>
tiṃsakkhattuṃ ahosahaṃ; <br>
Sakakammābhiraddhomhi, <br>
cakkavattī mahabbalo. <br>
</p>
<p><a class="msdiv" id="msdiv413"></a>
<a class="ms" id="p_20Ap1_424"></a>
<a class="sc" id="16"></a>
Sattaratanasampanno, <br>
catudīpamhi issaro; <br>
Tatthāpi bhavanaṃ mayhaṃ, <br>
indalaṭṭhīva uggataṃ. <br>
</p>
<p><a class="msdiv" id="msdiv414"></a>
<a class="ms" id="p_20Ap1_425"></a>
<a class="sc" id="17"></a>
Āyāmato catubbīsaṃ, <br>
vitthārena ca dvādasa; <br>
Rammaṇaṃ nāma nagaraṃ, <br>
daḷhapākāratoraṇaṃ. <br>
</p>
<p><a class="msdiv" id="msdiv415"></a>
<a class="ms" id="p_20Ap1_426"></a>
<a class="sc" id="18"></a>
Āyāmato pañcasataṃ, <br>
vitthārena tadaḍḍhakaṃ; <br>
Ākiṇṇaṃ janakāyehi, <br>
tidasānaṃ puraṃ viya. <br>
</p>
<p><a class="msdiv" id="msdiv416"></a>
<a class="ms" id="p_20Ap1_427"></a>
<a class="sc" id="19"></a>
Yathā sūcighare sūcī, <br>
pakkhittā paṇṇavīsati; <br>
Aññamaññaṃ paghaṭṭenti, <br>
ākiṇṇaṃ hoti laṅkataṃ. <br>
</p>
<p><a class="msdiv" id="msdiv417"></a>
<a class="ms" id="p_20Ap1_428"></a>
<a class="sc" id="20"></a>
Evampi nagaraṃ mayhaṃ, <br>
hatthissarathasaṅkulaṃ; <br>
Manussehi sadākiṇṇaṃ, <br>
rammaṇaṃ nagaruttamaṃ. <br>
</p>
<p><a class="msdiv" id="msdiv418"></a>
<a class="ms" id="p_20Ap1_429"></a>
<a class="sc" id="21"></a>
Tattha bhutvā pivitvā ca, <br>
puna devattanaṃ gato; <br>
Bhave pacchimake mayhaṃ, <br>
ahosi kulasampadā. <br>
</p>
<p><a class="msdiv" id="msdiv419"></a>
<a class="ms" id="p_20Ap1_430"></a>
<a class="sc" id="22"></a>
Brāhmaññakulasambhūto, <br>
mahāratanasañcayo; <br>
Asītikoṭiyo hitvā, <br>
hiraññassāpi pabbajiṃ. <br>
</p>
<p><a class="msdiv" id="msdiv420"></a>
<a class="ms" id="p_20Ap1_431"></a>
<a class="sc" id="23"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="24"></a>
<a class="ms" id="p_20Ap1_432"></a>
Itthaṃ sudaṃ āyasmā mahākassapo thero imā gāthāyo abhāsitthāti.</p>
<p class="endsutta"><a class="sc" id="25"></a>
<a class="ms" id="p_20Ap1_433"></a>
Mahākassapattherassāpadānaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>