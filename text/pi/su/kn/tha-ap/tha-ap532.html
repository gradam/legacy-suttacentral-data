<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap532">
<article>
<div class="hgroup">
<p class="division">Therāpadāna</p>
<p>Tiṇadāyakavagga</p>
<h1>Sugandhattheraapadāna</h1>
</div>
<blockquote class="gatha">
<p>
<a class="msdiv" id="msdiv81"></a>
<a class="ms" id="p_20Ap1_6896"></a>
<a class="sc" id="1"></a>
“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.<br>
</p>
<p>
<a class="msdiv" id="msdiv82"></a>
<a class="ms" id="p_20Ap1_6897"></a>
<a class="sc" id="2"></a>
Anubyañjanasampanno,<br>
bāttiṃsavaralakkhaṇo;<br>
Byāmappabhāparivuto,<br>
raṃsijālasamotthaṭo.<br>
</p>
<p>
<a class="msdiv" id="msdiv83"></a>
<a class="ms" id="p_20Ap1_6898"></a>
<a class="sc" id="3"></a>
Assāsetā yathā cando,<br>
sūriyova pabhaṅkaro;<br>
Nibbāpetā yathā megho,<br>
sāgarova guṇākaro.<br>
</p>
<p>
<a class="msdiv" id="msdiv84"></a>
<a class="ms" id="p_20Ap1_6899"></a>
<a class="sc" id="4"></a>
Dharaṇīriva sīlena,<br>
himavāva samādhinā;<br>
Ākāso viya paññāya,<br>
asaṅgo anilo yathā.<br>
</p>
<p>
<a class="msdiv" id="msdiv85"></a>
<a class="ms" id="p_20Ap1_6900"></a>
<a class="sc" id="5"></a>
Sa kadāci mahāvīro,<br>
parisāsu visārado;<br>
Saccāni sampakāseti,<br>
uddharanto mahājanaṃ.<br>
</p>
<p>
<a class="msdiv" id="msdiv86"></a>
<a class="ms" id="p_20Ap1_6901"></a>
<a class="sc" id="6"></a>
Tadā hi bārāṇasiyaṃ,<br>
seṭṭhiputto mahāyaso;<br>
Āsahaṃ dhanadhaññassa,<br>
pahūtassa bahū tadā.<br>
</p>
<p>
<a class="msdiv" id="msdiv87"></a>
<a class="ms" id="p_20Ap1_6902"></a>
<a class="sc" id="7"></a>
Jaṅghāvihāraṃ vicaraṃ,<br>
migadāyamupeccahaṃ;<br>
Addasaṃ virajaṃ buddhaṃ,<br>
desentaṃ amataṃ padaṃ.<br>
</p>
<p>
<a class="msdiv" id="msdiv88"></a>
<a class="ms" id="p_20Ap1_6903"></a>
<a class="sc" id="8"></a>
Visaṭṭhakantavacanaṃ,<br>
karavīkasamassaraṃ;<br>
Haṃsarutehi nigghosaṃ,<br>
viññāpentaṃ mahājanaṃ.<br>
</p>
<p>
<a class="msdiv" id="msdiv89"></a>
<a class="ms" id="p_20Ap1_6904"></a>
<a class="sc" id="9"></a>
Disvā devātidevaṃ taṃ,<br>
sutvāva madhuraṃ giraṃ;<br>
Pahāyanappake bhoge,<br>
pabbajiṃ anagāriyaṃ.<br>
</p>
<p>
<a class="msdiv" id="msdiv90"></a>
<a class="ms" id="p_20Ap1_6905"></a>
<a class="sc" id="10"></a>
Evaṃ pabbajito cāhaṃ,<br>
na cirena bahussuto;<br>
Ahosiṃ dhammakathiko,<br>
vicittapaṭibhānavā.<br>
</p>
<p>
<a class="msdiv" id="msdiv91"></a>
<a class="ms" id="p_20Ap1_6906"></a>
<a class="sc" id="11"></a>
Mahāparisamajjhehaṃ,<br>
haṭṭhacitto punappunaṃ;<br>
Vaṇṇayiṃ hemavaṇṇassa,<br>
vaṇṇaṃ vaṇṇavisārado.<br>
</p>
<p>
<a class="msdiv" id="msdiv92"></a>
<a class="ms" id="p_20Ap1_6907"></a>
<a class="sc" id="12"></a>
‘Esa khīṇāsavo buddho,<br>
anīgho chinnasaṃsayo;<br>
Sabbakammakkhayaṃ patto,<br>
vimuttopadhisaṅkhaye.<br>
</p>
<p>
<a class="msdiv" id="msdiv93"></a>
<a class="ms" id="p_20Ap1_6908"></a>
<a class="sc" id="13"></a>
Esa so bhagavā buddho,<br>
esa sīho anuttaro;<br>
Sadevakassa lokassa,<br>
brahmacakkappavattako.<br>
</p>
<p>
<a class="msdiv" id="msdiv94"></a>
<a class="ms" id="p_20Ap1_6909"></a>
<a class="sc" id="14"></a>
Danto dametā santo ca,<br>
sametā nibbuto isi;<br>
Nibbāpetā ca assattho,<br>
assāsetā mahājanaṃ.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_6910"></a>
<a class="sc" id="15"></a>
Vīro sūro ca vikkanto,<br>
pañño kāruṇiko vasī;<br>
Vijitāvī ca sa jino,<br>
appagabbo anālayo.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_6911"></a>
<a class="sc" id="16"></a>
Aneñjo acalo dhīmā,<br>
amoho asamo muni;<br>
Dhorayho usabho nāgo,<br>
sīho sakko garūsupi.<br>
</p>
<p>
<a class="msdiv" id="msdiv97"></a>
<a class="ms" id="p_20Ap1_6912"></a>
<a class="sc" id="17"></a>
Virāgo vimalo brahmā,<br>
vādī sūro raṇañjaho;<br>
Akhilo ca visallo ca,<br>
asamo saṃyato suci.<br>
</p>
<p>
<a class="msdiv" id="msdiv98"></a>
<a class="ms" id="p_20Ap1_6913"></a>
<a class="sc" id="18"></a>
Brāhmaṇo samaṇo nātho,<br>
bhisakko sallakattako;<br>
Yodho buddho sutāsuto,<br>
acalo mudito sito.<br>
</p>
<p>
<a class="msdiv" id="msdiv99"></a>
<a class="ms" id="p_20Ap1_6914"></a>
<a class="sc" id="19"></a>
Dhātā dhatā ca santi ca,<br>
kattā netā pakāsitā;<br>
Sampahaṃsitā bhettā ca,<br>
chettā sotā pasaṃsitā.<br>
</p>
<p>
<a class="msdiv" id="msdiv100"></a>
<a class="ms" id="p_20Ap1_6915"></a>
<a class="sc" id="20"></a>
Akhilo ca visallo ca,<br>
anīgho akathaṃkathī;<br>
Anejo virajo kattā,<br>
gandhā vattā pasaṃsitā.<br>
</p>
<p>
<a class="msdiv" id="msdiv101"></a>
<a class="ms" id="p_20Ap1_6916"></a>
<a class="sc" id="21"></a>
Tāretā atthakāretā,<br>
kāretā sampadāritā;<br>
Pāpetā sahitā kantā,<br>
hantā ātāpī tāpaso.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_6917"></a>
<a class="sc" id="22"></a>
Samacitto samasamo,<br>
asahāyo dayālayo;<br>
Accherasatto akuho,<br>
katāvī isisattamo.<br>
</p>
<p>
<a class="msdiv" id="msdiv103"></a>
<a class="ms" id="p_20Ap1_6918"></a>
<a class="sc" id="23"></a>
Nittiṇṇakaṅkho nimmāno,<br>
appameyyo anūpamo;<br>
Sabbavākyapathātīto,<br>
saccaneyyantagū jino.<br>
</p>
<p>
<a class="msdiv" id="msdiv104"></a>
<a class="ms" id="p_20Ap1_6919"></a>
<a class="sc" id="24"></a>
Sattasāravare tasmiṃ,<br>
Pasādo amatāvaho;<br>
Tasmā buddhe ca dhamme ca,<br>
Saṃghe saddhā mahatthikā’.<br>
</p>
<p>
<a class="msdiv" id="msdiv105"></a>
<a class="ms" id="p_20Ap1_6920"></a>
<a class="sc" id="25"></a>
Guṇehi evamādīhi,<br>
tilokasaraṇuttamaṃ;<br>
Vaṇṇento parisāmajjhe,<br>
akaṃ dhammakathaṃ ahaṃ.<br>
</p>
<p>
<a class="msdiv" id="msdiv106"></a>
<a class="ms" id="p_20Ap1_6921"></a>
<a class="sc" id="26"></a>
Tato cutāhaṃ tusite,<br>
anubhotvā mahāsukhaṃ;<br>
Tato cuto manussesu,<br>
jāto homi sugandhiko.<br>
</p>
<p>
<a class="msdiv" id="msdiv107"></a>
<a class="ms" id="p_20Ap1_6922"></a>
<a class="sc" id="27"></a>
Nissāso mukhagandho ca,<br>
dehagandho tatheva me;<br>
Sedagandho ca satataṃ,<br>
sabbagandhova hoti me.<br>
</p>
<p>
<a class="msdiv" id="msdiv108"></a>
<a class="ms" id="p_20Ap1_6923"></a>
<a class="sc" id="28"></a>
Mukhagandho sadā mayhaṃ,<br>
padumuppalacampako;<br>
Parisanto sadā vāti,<br>
sarīro ca tatheva me.<br>
</p>
<p>
<a class="msdiv" id="msdiv109"></a>
<a class="ms" id="p_20Ap1_6924"></a>
<a class="sc" id="29"></a>
Guṇatthavassa sabbantaṃ,<br>
Phalaṃ tu paramabbhutaṃ;<br>
Ekaggamanasā sabbe,<br>
Vaṇṇayissaṃ suṇātha me.<br>
</p>
<p>
<a class="msdiv" id="msdiv110"></a>
<a class="ms" id="p_20Ap1_6925"></a>
<a class="sc" id="30"></a>
Guṇaṃ buddhassa vatvāna,<br>
hitāya ca na sadisaṃ;<br>
Sukhito homi sabbattha,<br>
saṃgho vīrasamāyuto.<br>
</p>
<p>
<a class="msdiv" id="msdiv111"></a>
<a class="ms" id="p_20Ap1_6926"></a>
<a class="sc" id="31"></a>
Yasassī sukhito kanto,<br>
jutimā piyadassano;<br>
Vattā aparibhūto ca,<br>
niddoso paññavā tathā.<br>
</p>
<p>
<a class="msdiv" id="msdiv112"></a>
<a class="ms" id="p_20Ap1_6927"></a>
<a class="sc" id="32"></a>
Khīṇe āyusi nibbānaṃ,<br>
sulabhaṃ buddhabhattino;<br>
Tesaṃ hetuṃ pavakkhāmi,<br>
taṃ suṇātha yathātathaṃ.<br>
</p>
<p>
<a class="msdiv" id="msdiv113"></a>
<a class="ms" id="p_20Ap1_6928"></a>
<a class="sc" id="33"></a>
Santaṃ yasaṃ bhagavato,<br>
vidhinā abhivādayaṃ;<br>
Tattha tatthūpapannopi,<br>
yasassī tena homahaṃ.<br>
</p>
<p>
<a class="msdiv" id="msdiv114"></a>
<a class="ms" id="p_20Ap1_6929"></a>
<a class="sc" id="34"></a>
Dukkhassantakaraṃ buddhaṃ,<br>
dhammaṃ santamasaṅkhataṃ;<br>
Vaṇṇayaṃ sukhado āsiṃ,<br>
sattānaṃ sukhito tato.<br>
</p>
<p>
<a class="msdiv" id="msdiv115"></a>
<a class="ms" id="p_20Ap1_6930"></a>
<a class="sc" id="35"></a>
Guṇaṃ vadanto buddhassa,<br>
buddhapītisamāyuto;<br>
Sakantiṃ parakantiñca,<br>
janayiṃ tena kantimā.<br>
</p>
<p>
<a class="msdiv" id="msdiv116"></a>
<a class="ms" id="p_20Ap1_6931"></a>
<a class="sc" id="36"></a>
Jino te titthikākiṇṇe,<br>
abhibhuyya kutitthiye;<br>
Guṇaṃ vadanto jotesiṃ,<br>
nāyakaṃ jutimā tato.<br>
</p>
<p>
<a class="msdiv" id="msdiv117"></a>
<a class="ms" id="p_20Ap1_6932"></a>
<a class="sc" id="37"></a>
Piyakārī janassāpi,<br>
sambuddhassa guṇaṃ vadaṃ;<br>
Saradova sasaṅkohaṃ,<br>
tenāsiṃ piyadassano.<br>
</p>
<p>
<a class="msdiv" id="msdiv118"></a>
<a class="ms" id="p_20Ap1_6933"></a>
<a class="sc" id="38"></a>
Yathāsattivasenāhaṃ,<br>
sabbavācāhi santhaviṃ;<br>
Sugataṃ tena vāgiso,<br>
vicittapaṭibhānavā.<br>
</p>
<p>
<a class="msdiv" id="msdiv119"></a>
<a class="ms" id="p_20Ap1_6934"></a>
<a class="sc" id="39"></a>
Ye bālā vimatiṃ pattā,<br>
paribhonti mahāmuniṃ;<br>
Niggahiṃ te saddhammena,<br>
paribhūto na tenahaṃ.<br>
</p>
<p>
<a class="msdiv" id="msdiv120"></a>
<a class="ms" id="p_20Ap1_6935"></a>
<a class="sc" id="40"></a>
Buddhavaṇṇena sattānaṃ,<br>
kilese apanesahaṃ;<br>
Nikkilesamano homi,<br>
tassa kammassa vāhasā.<br>
</p>
<p>
<a class="msdiv" id="msdiv121"></a>
<a class="ms" id="p_20Ap1_6936"></a>
<a class="sc" id="41"></a>
Sotūnaṃ vuddhimajaniṃ,<br>
buddhānussatidesako;<br>
Tenāhamāsiṃ sappañño,<br>
nipuṇatthavipassako.<br>
</p>
<p>
<a class="msdiv" id="msdiv122"></a>
<a class="ms" id="p_20Ap1_6937"></a>
<a class="sc" id="42"></a>
Sabbāsavaparikkhīṇo,<br>
tiṇṇasaṃsārasāgaro;<br>
Sikhīva anupādāno,<br>
pāpuṇissāmi nibbutiṃ.<br>
</p>
<p>
<a class="msdiv" id="msdiv123"></a>
<a class="ms" id="p_20Ap1_6938"></a>
<a class="sc" id="43"></a>
Imasmiṃyeva kappasmiṃ,<br>
yamahaṃ santhaviṃ jinaṃ;<br>
Duggatiṃ nābhijānāmi,<br>
buddhavaṇṇassidaṃ phalaṃ.<br>
</p>
<p>
<a class="msdiv" id="msdiv124"></a>
<a class="ms" id="p_20Ap1_6939"></a>
<a class="sc" id="44"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv125"></a>
<a class="ms" id="p_20Ap1_6940"></a>
<a class="sc" id="45"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv126"></a>
<a class="ms" id="p_20Ap1_6941"></a>
<a class="sc" id="46"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (5575)<br>
</p>
</blockquote>
<p>
<a class="ms" id="p_20Ap1_6942"></a><a class="sc" id="47"></a>Itthaṃ sudaṃ
āyasmā sugandho thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_6943"></a>
<a class="sc" id="48"></a>
Sugandhattherassāpadānaṃ dasamaṃ.</p>
<p class="endsection">
<a class="ms" id="p_20Ap1_6944"></a>
<a class="sc" id="49"></a>
Tiṇadāyakavaggo tepaññāsamo.</p>
<p class="endsection summary">
<a class="ms" id="p_20Ap1_6945"></a>
<a class="sc" id="50"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_6946"></a>
<a class="sc" id="51"></a>
Tiṇado mañcado ceva,<br>
saraṇabbhañjanappado;<br>
Supaṭo daṇḍadāyī ca,<br>
nelapūjī tatheva ca.<br>
</p>
<p>
<a class="ms" id="p_20Ap1_6947"></a>
<a class="sc" id="52"></a>
Bodhisammajjako maṇḍo,<br>
sugandho dasamoti ca;<br>
Gāthāsataṃ satevīsaṃ,<br>
gaṇitañcettha sabbaso.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>