<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap398">
<article>
<div class="hgroup">
<p class="division">Therāpadāna</p>
<p>Pilindavacchavagga</p>
<h1>6 Bākulattheraapadāna</h1>
</div>
<blockquote class="gatha">
<p><a class="msdiv" id="msdiv386"></a>
<a class="ms" id="p_20Ap1_4694"></a>
<a class="sc" id="1"></a>
“Himavantassāvidūre, <br>
sobhito nāma pabbato; <br>
Assamo sukato mayhaṃ, <br>
sakasissehi māpito. <br>
</p>
<p><a class="msdiv" id="msdiv387"></a>
<a class="ms" id="p_20Ap1_4695"></a>
<a class="sc" id="2"></a>
Maṇḍapā ca bahū tattha, <br>
pupphitā sinduvārakā; <br>
Kapitthā ca bahū tattha, <br>
pupphitā jīvajīvakā. <br>
</p>
<p><a class="msdiv" id="msdiv388"></a>
<a class="ms" id="p_20Ap1_4696"></a>
<a class="sc" id="3"></a>
Nigguṇḍiyo bahū tattha, <br>
badarāmalakāni ca; <br>
Phārusakā alābū ca, <br>
puṇḍarīkā ca pupphitā. <br>
</p>
<p><a class="msdiv" id="msdiv389"></a>
<a class="ms" id="p_20Ap1_4697"></a>
<a class="sc" id="4"></a>
Āḷakā beluvā tattha, <br>
kadalī mātuluṅgakā; <br>
Mahānāmā bahū tattha, <br>
ajjunā ca piyaṅgukā. <br>
</p>
<p><a class="msdiv" id="msdiv390"></a>
<a class="ms" id="p_20Ap1_4698"></a>
<a class="sc" id="5"></a>
Kosambā saḷalā nimbā, <br>
nigrodhā ca kapitthanā; <br>
Ediso assamo mayhaṃ, <br>
sasissohaṃ tahiṃ vasiṃ. <br>
</p>
<p><a class="msdiv" id="msdiv391"></a>
<a class="ms" id="p_20Ap1_4699"></a>
<a class="sc" id="6"></a>
Anomadassī bhagavā, <br>
sayambhū lokanāyako; <br>
Gavesaṃ paṭisallānaṃ, <br>
mamassamamupāgami. <br>
</p>
<p><a class="msdiv" id="msdiv392"></a>
<a class="ms" id="p_20Ap1_4700"></a>
<a class="sc" id="7"></a>
Upetamhi mahāvīre, <br>
anomadassimahāyase; <br>
Khaṇena lokanāthassa, <br>
vātābādho samuṭṭhahi. <br>
</p>
<p><a class="msdiv" id="msdiv393"></a>
<a class="ms" id="p_20Ap1_4701"></a>
<a class="sc" id="8"></a>
Vicaranto araññamhi, <br>
addasaṃ lokanāyakaṃ; <br>
Upagantvāna sambuddhaṃ, <br>
cakkhumantaṃ mahāyasaṃ. <br>
</p>
<p><a class="msdiv" id="msdiv394"></a>
<a class="ms" id="p_20Ap1_4702"></a>
<a class="sc" id="9"></a>
Iriyañcāpi disvāna, <br>
upalakkhesahaṃ tadā; <br>
Asaṃsayañhi buddhassa, <br>
byādhi no udapajjatha. <br>
</p>
<p><a class="msdiv" id="msdiv395"></a>
<a class="ms" id="p_20Ap1_4703"></a>
<a class="sc" id="10"></a>
Khippaṃ assamamāgañchiṃ, <br>
mama sissāna santike; <br>
Bhesajjaṃ kattukāmohaṃ, <br>
sisse āmantayiṃ tadā. <br>
</p>
<p><a class="msdiv" id="msdiv396"></a>
<a class="ms" id="p_20Ap1_4704"></a>
<a class="sc" id="11"></a>
Paṭissuṇitvāna me vākyaṃ, <br>
sissā sabbe sagāravā; <br>
Ekajjhaṃ sannipatiṃsu, <br>
satthugāravatā mama. <br>
</p>
<p><a class="msdiv" id="msdiv397"></a>
<a class="ms" id="p_20Ap1_4705"></a>
<a class="sc" id="12"></a>
Khippaṃ pabbatamāruyha, <br>
sabbosadhamahāsahaṃ; <br>
Pānīyayogaṃ katvāna, <br>
buddhaseṭṭhassadāsahaṃ. <br>
</p>
<p><a class="msdiv" id="msdiv398"></a>
<a class="ms" id="p_20Ap1_4706"></a>
<a class="sc" id="13"></a>
Paribhutte mahāvīre, <br>
sabbaññulokanāyake; <br>
Khippaṃ vāto vūpasami, <br>
sugatassa mahesino. <br>
</p>
<p><a class="msdiv" id="msdiv399"></a>
<a class="ms" id="p_20Ap1_4707"></a>
<a class="sc" id="14"></a>
Passaddhaṃ darathaṃ disvā, <br>
anomadassī mahāyaso; <br>
Sakāsane nisīditvā, <br>
imā gāthā abhāsatha. <br>
</p>
<p><a class="msdiv" id="msdiv400"></a>
<a class="ms" id="p_20Ap1_4708"></a>
<a class="sc" id="15"></a>
‘Yo me pādāsi bhesajjaṃ, <br>
byādhiñca samayī mama; <br>
Tamahaṃ kittayissāmi, <br>
suṇātha mama bhāsato. <br>
</p>
<p><a class="msdiv" id="msdiv401"></a>
<a class="ms" id="p_20Ap1_4709"></a>
<a class="sc" id="16"></a>
Kappasatasahassāni, <br>
devaloke ramissati; <br>
Vādite tūriye tattha, <br>
modissati sadā ayaṃ. <br>
</p>
<p><a class="msdiv" id="msdiv402"></a>
<a class="ms" id="p_20Ap1_4710"></a>
<a class="sc" id="17"></a>
Manussalokamāgantvā, <br>
sukkamūlena codito; <br>
Sahassakkhattuṃ rājā ca, <br>
cakkavattī bhavissati. <br>
</p>
<p><a class="msdiv" id="msdiv403"></a>
<a class="ms" id="p_20Ap1_4711"></a>
<a class="sc" id="18"></a>
Pañcapaññāsakappamhi, <br>
anomo nāma khattiyo; <br>
Cāturanto vijitāvī, <br>
jambumaṇḍassa issaro. <br>
</p>
<p><a class="msdiv" id="msdiv404"></a>
<a class="ms" id="p_20Ap1_4712"></a>
<a class="sc" id="19"></a>
Sattaratanasampanno, <br>
cakkavattī mahabbalo; <br>
Tāvatiṃsepi khobhetvā, <br>
issaraṃ kārayissati. <br>
</p>
<p><a class="msdiv" id="msdiv405"></a>
<a class="ms" id="p_20Ap1_4713"></a>
<a class="sc" id="20"></a>
Devabhūto manusso vā, <br>
appābādho bhavissati; <br>
Pariggahaṃ vivajjetvā, <br>
byādhiṃ loke tarissati. <br>
</p>
<p><a class="msdiv" id="msdiv406"></a>
<a class="ms" id="p_20Ap1_4714"></a>
<a class="sc" id="21"></a>
Apparimeyye ito kappe, <br>
okkākakulasambhavo; <br>
Gotamo nāma gottena, <br>
satthā loke bhavissati. <br>
</p>
<p><a class="msdiv" id="msdiv407"></a>
<a class="ms" id="p_20Ap1_4715"></a>
<a class="sc" id="22"></a>
Tassa dhammesu dāyādo, <br>
oraso dhammanimmito; <br>
Sabbāsave pariññāya, <br>
nibbāyissatināsavo. <br>
</p>
<p><a class="msdiv" id="msdiv408"></a>
<a class="ms" id="p_20Ap1_4716"></a>
<a class="sc" id="23"></a>
Kilese jhāpayitvāna, <br>
taṇhāsotaṃ tarissati; <br>
Bākulo nāma nāmena, <br>
hessati satthu sāvako. <br>
</p>
<p><a class="msdiv" id="msdiv409"></a>
<a class="ms" id="p_20Ap1_4717"></a>
<a class="sc" id="24"></a>
Idaṃ sabbaṃ abhiññāya, <br>
gotamo sakyapuṅgavo; <br>
Bhikkhusaṃghe nisīditvā, <br>
etadagge ṭhapessati’. <br>
</p>
<p><a class="msdiv" id="msdiv410"></a>
<a class="ms" id="p_20Ap1_4718"></a>
<a class="sc" id="25"></a>
Anomadassī bhagavā, <br>
sayambhū lokanāyako; <br>
Vivekānuvilokento, <br>
mamassamamupāgami. <br>
</p>
<p><a class="msdiv" id="msdiv411"></a>
<a class="ms" id="p_20Ap1_4719"></a>
<a class="sc" id="26"></a>
Upāgataṃ mahāvīraṃ, <br>
sabbaññuṃ lokanāyakaṃ; <br>
Sabbosadhena tappesiṃ, <br>
pasanno sehi pāṇibhi. <br>
</p>
<p><a class="msdiv" id="msdiv412"></a>
<a class="ms" id="p_20Ap1_4720"></a>
<a class="sc" id="27"></a>
Tassa me sukataṃ kammaṃ, <br>
sukhette bījasampadā; <br>
Khepetuṃ neva sakkomi, <br>
tadā hi sukataṃ mama. <br>
</p>
<p><a class="msdiv" id="msdiv413"></a>
<a class="ms" id="p_20Ap1_4721"></a>
<a class="sc" id="28"></a>
Lābhā mama suladdhaṃ me, <br>
yohaṃ addakkhi nāyakaṃ; <br>
Tena kammāvasesena, <br>
pattomhi acalaṃ padaṃ. <br>
</p>
<p><a class="msdiv" id="msdiv414"></a>
<a class="ms" id="p_20Ap1_4722"></a>
<a class="sc" id="29"></a>
Sabbametaṃ abhiññāya, <br>
gotamo sakyapuṅgavo; <br>
Bhikkhusaṃghe nisīditvā, <br>
etadagge ṭhapesi maṃ. <br>
</p>
<p><a class="msdiv" id="msdiv415"></a>
<a class="ms" id="p_20Ap1_4723"></a>
<a class="sc" id="30"></a>
Aparimeyye ito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
bhesajjassa idaṃ phalaṃ. <br>
</p>
<p><a class="msdiv" id="msdiv416"></a>
<a class="ms" id="p_20Ap1_4724"></a>
<a class="sc" id="31"></a>
Kilesā jhāpitā mayhaṃ, <br>
bhavā sabbe samūhatā; <br>
Sabbāsavā parikkhīṇā, <br>
natthi dāni punabbhavo. <br>
</p>
<p><a class="msdiv" id="msdiv417"></a>
<a class="ms" id="p_20Ap1_4725"></a>
<a class="sc" id="32"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv418"></a>
<a class="ms" id="p_20Ap1_4726"></a>
<a class="sc" id="33"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="34"></a>
<a class="ms" id="p_20Ap1_4727"></a>
Itthaṃ sudaṃ āyasmā bākulo thero imā gāthāyo abhāsitthāti.</p>
<p class="endsutta"><a class="sc" id="35"></a>
<a class="ms" id="p_20Ap1_4728"></a>
Bākulattherassāpadānaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>