<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<section class="sutta" id="tha-ap560">
<article>
<div class="hgroup">
<p class="division">Therāpadāna</p>
<p>Yasavagga</p>
<h1>8 Bhadda­jit­the­ra­apadāna</h1>
</div>
<blockquote class="gatha">
<p><span class="cross" title="^tha-ap485#1 [Bhisa­dāyakat­thera­apadāna]" id="note1850">*</span> <a class="sc" id="1"></a><a class="ms" id="p_20Ap1_7782"></a><a class="msdiv" id="msdiv98"></a>“Ogayha yaṃ pokkharaṇiṃ,<br>
nānā­kuñja­ra­sevitaṃ;<br>
Uddharāmi bhisaṃ tattha,<br>
ghāsahetu ahaṃ tadā.</p>
<p><a class="sc" id="2"></a><a class="ms" id="p_20Ap1_7783"></a><a class="msdiv" id="msdiv99"></a>Bhagavā tamhi samaye,<br>
padu­muttara­sav­hayo;<br>
Rat­tambara­dharo buddho,<br>
gacchate anilañjase.</p>
<p><a class="sc" id="3"></a><a class="ms" id="p_20Ap1_7784"></a><a class="msdiv" id="msdiv100"></a>Dhunanto paṃsukūlāni,<br>
saddaṃ assosahaṃ tadā;<br>
Uddhaṃ nij­jhāyamā­nohaṃ,<br>
addasaṃ lokanāyakaṃ.</p>
<p><a class="sc" id="4"></a><a class="ms" id="p_20Ap1_7785"></a><a class="msdiv" id="msdiv101"></a>Tattheva ṭhitako santo,<br>
āyāciṃ lokanāyakaṃ;<br>
‘Madhuṃ bhisehi sahitaṃ,<br>
khīraṃ sappiṃ <span class="var" title="... mūlālikaṃ (bj) | khīrasappi mulālibhi (mr)" id="note1851">muḷālikaṃ</span>.</p>
<p><a class="sc" id="5"></a><a class="ms" id="p_20Ap1_7786"></a><a class="msdiv" id="msdiv102"></a>Paṭiggaṇhātu me buddho,<br>
anukampāya cakkhumā’;<br>
Tato kāruṇiko satthā,<br>
orohitvā mahāyaso.</p>
<p><a class="sc" id="6"></a><a class="ms" id="p_20Ap1_7787"></a><a class="msdiv" id="msdiv103"></a>Paṭiggaṇhi mama bhikkhaṃ,<br>
anukampāya cakkhumā;<br>
Paṭiggahetvā sambuddho,<br>
akā me anumodanaṃ.</p>
<p><a class="sc" id="7"></a><a class="ms" id="p_20Ap1_7788"></a><a class="msdiv" id="msdiv104"></a>‘Sukhī hotu mahāpuñña,<br>
gati tuyhaṃ samijjhatu;<br>
Iminā bhisadānena,<br>
labhassu vipulaṃ sukhaṃ’.</p>
<p><a class="sc" id="8"></a><a class="ms" id="p_20Ap1_7789"></a><a class="msdiv" id="msdiv105"></a>Idaṃ vatvāna sambuddho,<br>
jala­juttama­nāmako;<br>
Bhikkhamādāya sambuddho,<br>
ākāsenāgamā jino.</p>
<p><a class="sc" id="9"></a><a class="ms" id="p_20Ap1_7790"></a><a class="msdiv" id="msdiv106"></a>Tato bhisaṃ gahetvāna,<br>
āgacchiṃ mama assamaṃ;<br>
Bhisaṃ rukkhe laggetvāna,<br>
mama dānaṃ anussariṃ.</p>
<p><a class="sc" id="10"></a><a class="ms" id="p_20Ap1_7791"></a><a class="msdiv" id="msdiv107"></a>Mahāvāto uṭṭhahitvā,<br>
sañcālesi vanaṃ tadā;<br>
Ākāso abhinādittha,<br>
asanī ca phalī tadā.</p>
<p><a class="sc" id="11"></a><a class="ms" id="p_20Ap1_7792"></a><a class="msdiv" id="msdiv108"></a>Tato me asanīpāto,<br>
matthake nipatī tadā;<br>
Sohaṃ nisinnako santo,<br>
tattha kālaṅkato ahaṃ.</p>
<p><a class="sc" id="12"></a><a class="ms" id="p_20Ap1_7793"></a><a class="msdiv" id="msdiv109"></a>Puññakammena saññutto,<br>
tusitaṃ upapajjahaṃ;<br>
Kaḷevaraṃ me patitaṃ,<br>
devaloke ramāmahaṃ.</p>
<p><a class="sc" id="13"></a><a class="ms" id="p_20Ap1_7794"></a><a class="msdiv" id="msdiv110"></a>Chaḷa­sīti­sahas­sāni,<br>
nāriyo samalaṅkatā;<br>
Sāyaṃ pātaṃ upaṭṭhanti,<br>
bhi­sadānas­sidaṃ phalaṃ.</p>
<p><a class="sc" id="14"></a><a class="ms" id="p_20Ap1_7795"></a><a class="msdiv" id="msdiv111"></a>­Manus­sa­yoni­māgan­tvā,<br>
sukhito homahaṃ tadā;<br>
Bhogā me ūnatā natthi,<br>
bhi­sadānas­sidaṃ phalaṃ.</p>
<p><a class="sc" id="15"></a><a class="ms" id="p_20Ap1_7796"></a><a class="msdiv" id="msdiv112"></a>Anukampitako tena,<br>
devadevena tādinā;<br>
Sabbā­sava­parik­khīṇā,<br>
natthi dāni punabbhavo.</p>
<p><a class="sc" id="16"></a><a class="ms" id="p_20Ap1_7797"></a><a class="msdiv" id="msdiv113"></a>Satasahassito kappe,<br>
yaṃ bhisaṃ adadiṃ tadā;<br>
Duggatiṃ nābhijānāmi,<br>
bhi­sadānas­sidaṃ phalaṃ.</p>
<p><a class="sc" id="17"></a><a class="ms" id="p_20Ap1_7798"></a><a class="msdiv" id="msdiv114"></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="18"></a><a class="ms" id="p_20Ap1_7799"></a><a class="msdiv" id="msdiv115"></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="19"></a><a class="ms" id="p_20Ap1_7800"></a><a class="msdiv" id="msdiv116"></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="20"></a><a class="ms" id="p_20Ap1_7801"></a>Itthaṃ sudaṃ āyasmā bhaddajitthero imā gāthāyo abhāsitthāti.</p>
<p class="endsutta"><a class="sc" id="21"></a><a class="ms" id="p_20Ap1_7802"></a>Bhadda­jit­theras­sāpadā­naṃ aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
</aside>
</section>
</div>
</body>
</html>
