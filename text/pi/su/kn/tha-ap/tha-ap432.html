<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap432">
<article>
<div class="hgroup">
<p class="division">Therāpadāna</p>
<p>Sakiṃsammajjakavagga</p>
<h1><span class="var" id="1383" title="sovaṇṇakontarikattherāpadānaṃ (s2, s3) | sovaṇṇakattarikattherāpadānaṃ (pts1)">10 Soṇṇakontarikattheraapadāna</span></h1>
</div>
<blockquote class="gatha">
<p><a class="sc" id="1"></a>
<a class="ms" id="p_20Ap1_5645"></a>
<a class="msdiv" id="msdiv157"></a>
“Manobhāvaniyaṃ buddhaṃ,<br>
attadantaṃ samāhitaṃ;<br>
Iriyamānaṃ brahmapathe,<br>
cittavūpasame rataṃ.</p>
<p><a class="sc" id="2"></a>
<a class="ms" id="p_20Ap1_5646"></a>
<a class="msdiv" id="msdiv158"></a>
Nittiṇṇaoghaṃ sambuddhaṃ,<br>
jhāyiṃ jhānarataṃ muniṃ;<br>
Upatitthaṃ samāpannaṃ,<br>
indivaradalappabhaṃ.</p>
<p><a class="sc" id="3"></a>
<a class="ms" id="p_20Ap1_5647"></a>
<a class="msdiv" id="msdiv159"></a>
Alābunodakaṃ gayha,<br>
buddhaseṭṭhaṃ upāgamiṃ;<br>
Buddhassa pāde dhovitvā,<br>
alābukamadāsahaṃ.</p>
<p><a class="sc" id="4"></a>
<a class="ms" id="p_20Ap1_5648"></a>
<a class="msdiv" id="msdiv160"></a>
Āṇāpesi ca sambuddho,<br>
padumuttaranāmako;<br>
‘Iminā dakamāhatvā,<br>
pādamūle ṭhapehi me’.</p>
<p><a class="sc" id="5"></a>
<a class="ms" id="p_20Ap1_5649"></a>
<a class="msdiv" id="msdiv161"></a>
Sādhūtihaṃ paṭissutvā,<br>
satthugāravatāya ca;<br>
Dakaṃ alābunāhatvā,<br>
buddhaseṭṭhaṃ upāgamiṃ.</p>
<p><a class="sc" id="6"></a>
<a class="ms" id="p_20Ap1_5650"></a>
<a class="msdiv" id="msdiv162"></a>
Anumodi mahāvīro,<br>
cittaṃ nibbāpayaṃ mama;<br>
‘Iminālābudānena,<br>
saṅkappo te samijjhatu’.</p>
<p><a class="sc" id="7"></a>
<a class="ms" id="p_20Ap1_5651"></a>
<a class="msdiv" id="msdiv163"></a>
Pannarasesu kappesu,<br>
devaloke ramiṃ ahaṃ;<br>
Tiṃsatikkhattuṃ rājā ca,<br>
cakkavattī ahosahaṃ.</p>
<p><a class="sc" id="8"></a>
<a class="ms" id="p_20Ap1_5652"></a>
<a class="msdiv" id="msdiv164"></a>
Divā vā yadi vā rattiṃ,<br>
caṅkamantassa tiṭṭhato;<br>
Sovaṇṇaṃ kontaraṃ gayha,<br>
tiṭṭhate purato mama.</p>
<p><a class="sc" id="9"></a>
<a class="ms" id="p_20Ap1_5653"></a>
<a class="msdiv" id="msdiv165"></a>
Buddhassa datvānalābuṃ,<br>
labhāmi soṇṇakontaraṃ;<br>
Appakampi kataṃ kāraṃ,<br>
vipulaṃ hoti tādisu.</p>
<p><a class="sc" id="10"></a>
<a class="ms" id="p_20Ap1_5654"></a>
<a class="msdiv" id="msdiv166"></a>
Satasahassito kappe,<br>
yaṃlābumadadiṃ tadā;<br>
Duggatiṃ nābhijānāmi,<br>
alābussa idaṃ phalaṃ.</p>
<p><a class="sc" id="11"></a>
<a class="ms" id="p_20Ap1_5655"></a>
<a class="msdiv" id="msdiv167"></a>
Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class="sc" id="12"></a>
<a class="ms" id="p_20Ap1_5656"></a>
<a class="msdiv" id="msdiv168"></a>
Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class="sc" id="13"></a>
<a class="ms" id="p_20Ap1_5657"></a>
<a class="msdiv" id="msdiv169"></a>
Paṭisambhidā catasso,<br>
… pe …<br>
kataṃ buddhassa sāsanaṃ”. (4537)</p>
</blockquote>
<p><a class="sc" id="14"></a>
<a class="ms" id="p_20Ap1_5658"></a>
Itthaṃ sudaṃ āyasmā <span class="var" title="sovaṇṇakontariko (s2, s3) | sovaṇṇakattariko (pts1)" id="note1384">soṇṇakontariko</span> thero imā gāthāyo abhāsitthāti.</p>
<p class="endsutta">
<a class="sc" id="15"></a>
<a class="ms" id="p_20Ap1_5659"></a>
Soṇṇakontarikattherassāpadānaṃ dasamaṃ.</p>
<p class="endsection">
<a class="sc" id="16"></a>
<a class="ms" id="p_20Ap1_5660"></a>
Sakiṃsammajjakavaggo tecattālīsamo.</p>
<p class="endsection summary">
<a class="sc" id="17"></a>
<a class="ms" id="p_20Ap1_5661"></a>
Tassuddānaṃ</p>
<blockquote class="uddanagatha">
<p><a class="sc" id="18"></a>
<a class="pts1" id="pts2.390"></a>
<a class="ms" id="p_20Ap1_5662"></a>
Sakiṃsammajjako thero,<br>
ekadussī ekāsanī;<br>
Kadambakoraṇḍakado,<br>
ghatassavanikopi ca.</p>
<p><a class="sc" id="19"></a>
<a class="ms" id="p_20Ap1_5663"></a>
Sucintiko kiṅkaṇiko,<br>
soṇṇakontarikopi ca;<br>
Ekagāthāsatañcettha,<br>
ekasattatimeva ca.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>