<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="tha-ap392">
<article>
<div class="hgroup">
<p class="division">Therāpadāna</p>
<h1>  Avaṭaphalavagga</h1>
</div>
<h2>10 Pubbakammapilotikabuddhaapadāna</h2>
<blockquote class="gatha">
<p><a class="msdiv" id="msdiv64"></a>
<a class="ms" id="p_20Ap1_4258"></a>
<a class="sc" id="1"></a>
Anotattasarāsanne, <br>
ramaṇīye silātale; <br>
Nānāratanapajjote, <br>
nānāgandhavanantare. <br>
</p>
<p><a class="msdiv" id="msdiv65"></a>
<a class="ms" id="p_20Ap1_4259"></a>
<a class="sc" id="2"></a>
Mahatā bhikkhusaṃghena, <br>
pareto lokanāyako; <br>
Āsīno byākarī tattha, <br>
pubbakammāni attano. <br>
</p>
<p><a class="msdiv" id="msdiv66"></a>
<a class="ms" id="p_20Ap1_4260"></a>
<a class="sc" id="3"></a>
“Suṇātha bhikkhavo mayhaṃ, <br>
yaṃ kammaṃ pakataṃ mayā; <br>
Pilotikassa kammassa, <br>
buddhattepi vipaccati. <br>
</p>
</blockquote>
<h2 class="extra">39.10.1</h2>
<blockquote class="gatha">
<p><a class="msdiv" id="msdiv67"></a>
<a class="ms" id="p_20Ap1_4261"></a>
<a class="sc" id="4"></a>
Munāḷi nāmahaṃ dhutto, <br>
pubbe aññāsu jātisu; <br>
Paccekabuddhaṃ surabhiṃ, <br>
abbhācikkhiṃ adūsakaṃ. <br>
</p>
<p><a class="msdiv" id="msdiv68"></a>
<a class="ms" id="p_20Ap1_4262"></a>
<a class="sc" id="5"></a>
Tena kammavipākena, <br>
niraye saṃsariṃ ciraṃ; <br>
Bahūvassasahassāni, <br>
dukkhaṃ vedesi vedanaṃ. <br>
</p>
<p><a class="msdiv" id="msdiv69"></a>
<a class="ms" id="p_20Ap1_4263"></a>
<a class="sc" id="6"></a>
Tena kammāvasesena, <br>
idha pacchimake bhave; <br>
Abbhakkhānaṃ mayā laddhaṃ, <br>
sundarikāya kāraṇā. <br>
</p>
</blockquote>
<h2 class="extra">39.10.2</h2>
<blockquote class="gatha">
<p><a class="msdiv" id="msdiv70"></a>
<a class="ms" id="p_20Ap1_4264"></a>
<a class="sc" id="7"></a>
Sabbābhibhussa buddhassa, <br>
nando nāmāsi sāvako; <br>
Taṃ abbhakkhāya niraye, <br>
ciraṃ saṃsaritaṃ mayā. <br>
</p>
<p><a class="msdiv" id="msdiv71"></a>
<a class="ms" id="p_20Ap1_4265"></a>
<a class="sc" id="8"></a>
Dasavassasahassāni, <br>
niraye saṃsariṃ ciraṃ; <br>
Manussabhāvaṃ laddhāhaṃ, <br>
abbhakkhānaṃ bahuṃ labhiṃ. <br>
</p>
<p><a class="msdiv" id="msdiv72"></a>
<a class="ms" id="p_20Ap1_4266"></a>
<a class="sc" id="9"></a>
Tena kammāvasesena, <br>
ciñcamānavikā mamaṃ; <br>
Abbhācikkhi abhūtena, <br>
janakāyassa aggato. <br>
</p>
</blockquote>
<h2 class="extra">39.10.3</h2>
<blockquote class="gatha">
<p><a class="msdiv" id="msdiv73"></a>
<a class="ms" id="p_20Ap1_4267"></a>
<a class="sc" id="10"></a>
Brāhmaṇo sutavā āsiṃ, <br>
ahaṃ sakkatapūjito; <br>
Mahāvane pañcasate, <br>
mante vācemi māṇave. <br>
</p>
<p><a class="msdiv" id="msdiv74"></a>
<a class="ms" id="p_20Ap1_4268"></a>
<a class="sc" id="11"></a>
Tatthāgato isi bhīmo, <br>
pañcābhiñño mahiddhiko; <br>
Tañcāhaṃ āgataṃ disvā, <br>
abbhācikkhiṃ adūsakaṃ. <br>
</p>
<p><a class="msdiv" id="msdiv75"></a>
<a class="ms" id="p_20Ap1_4269"></a>
<a class="sc" id="12"></a>
Tatohaṃ avacaṃ sisse, <br>
kāmabhogī ayaṃ isi; <br>
Mayhampi bhāsamānassa, <br>
anumodiṃsu māṇavā. <br>
</p>
<p><a class="msdiv" id="msdiv76"></a>
<a class="ms" id="p_20Ap1_4270"></a>
<a class="sc" id="13"></a>
Tato māṇavakā sabbe, <br>
bhikkhamānaṃ kule kule; <br>
Mahājanassa āhaṃsu, <br>
kāmabhogī ayaṃ isi. <br>
</p>
<p><a class="msdiv" id="msdiv77"></a>
<a class="ms" id="p_20Ap1_4271"></a>
<a class="sc" id="14"></a>
Tena kammavipākena, <br>
pañca bhikkhusatā ime; <br>
Abbhakkhānaṃ labhuṃ sabbe, <br>
sundarikāya kāraṇā. <br>
</p>
</blockquote>
<h2 class="extra">39.10.4</h2>
<blockquote class="gatha">
<p><a class="msdiv" id="msdiv78"></a>
<a class="ms" id="p_20Ap1_4272"></a>
<a class="sc" id="15"></a>
Vemātubhātaraṃ pubbe, <br>
dhanahetu haniṃ ahaṃ; <br>
Pakkhipiṃ giriduggasmiṃ, <br>
silāya ca apiṃsayiṃ. <br>
</p>
<p><a class="msdiv" id="msdiv79"></a>
<a class="ms" id="p_20Ap1_4273"></a>
<a class="sc" id="16"></a>
Tena kammavipākena, <br>
devadatto silaṃ khipi; <br>
Aṅguṭṭhaṃ piṃsayī pāde, <br>
mama pāsāṇasakkharā. <br>
</p>
</blockquote>
<h2 class="extra">39.10.5</h2>
<blockquote class="gatha">
<p><a class="msdiv" id="msdiv80"></a>
<a class="ms" id="p_20Ap1_4274"></a>
<a class="sc" id="17"></a>
Purehaṃ dārako hutvā, <br>
kīḷamāno mahāpathe; <br>
Paccekabuddhaṃ disvāna, <br>
magge sakalikaṃ khipiṃ. <br>
</p>
<p><a class="msdiv" id="msdiv81"></a>
<a class="ms" id="p_20Ap1_4275"></a>
<a class="sc" id="18"></a>
Tena kammavipākena, <br>
idha pacchimake bhave; <br>
Vadhatthaṃ maṃ devadatto, <br>
abhimāre payojayi. <br>
</p>
</blockquote>
<h2 class="extra">39.10.6</h2>
<blockquote class="gatha">
<p><a class="msdiv" id="msdiv82"></a>
<a class="ms" id="p_20Ap1_4276"></a>
<a class="sc" id="19"></a>
Hatthāroho pure āsiṃ, <br>
paccekamunimuttamaṃ; <br>
Piṇḍāya vicarantaṃ taṃ, <br>
āsādesiṃ gajenahaṃ. <br>
</p>
<p><a class="msdiv" id="msdiv83"></a>
<a class="ms" id="p_20Ap1_4277"></a>
<a class="sc" id="20"></a>
Tena kammavipākena, <br>
bhanto nāḷāgirī gajo; <br>
Giribbaje puravare, <br>
dāruṇo samupāgami. <br>
</p>
</blockquote>
<h2 class="extra">39.10.7</h2>
<blockquote class="gatha">
<p><a class="msdiv" id="msdiv84"></a>
<a class="ms" id="p_20Ap1_4278"></a>
<a class="sc" id="21"></a>
Rājāhaṃ patthivo āsiṃ, <br>
sattiyā purisaṃ haniṃ; <br>
Tena kammavipākena, <br>
niraye paccisaṃ bhusaṃ. <br>
</p>
<p><a class="msdiv" id="msdiv85"></a>
<a class="ms" id="p_20Ap1_4279"></a>
<a class="sc" id="22"></a>
Kammuno tassa sesena, <br>
idāni sakalaṃ mama; <br>
Pāde chaviṃ pakappesi, <br>
na hi kammaṃ vinassati. <br>
</p>
</blockquote>
<h2 class="extra">39.10.8</h2>
<blockquote class="gatha">
<p><a class="msdiv" id="msdiv86"></a>
<a class="ms" id="p_20Ap1_4280"></a>
<a class="sc" id="23"></a>
Ahaṃ kevaṭṭagāmasmiṃ, <br>
ahuṃ kevaṭṭadārako; <br>
Macchake ghātite disvā, <br>
janayiṃ somanassakaṃ. <br>
</p>
<p><a class="msdiv" id="msdiv87"></a>
<a class="ms" id="p_20Ap1_4281"></a>
<a class="sc" id="24"></a>
Tena kammavipākena, <br>
sīsadukkhaṃ ahū mama; <br>
Sabbe sakkā ca haññiṃsu, <br>
yadā hani viṭaṭūbho. <br>
</p>
</blockquote>
<h2 class="extra">39.10.9</h2>
<blockquote class="gatha">
<p><a class="msdiv" id="msdiv88"></a>
<a class="ms" id="p_20Ap1_4282"></a>
<a class="sc" id="25"></a>
Phussassāhaṃ pāvacane, <br>
sāvake paribhāsayiṃ; <br>
Yavaṃ khādatha bhuñjatha, <br>
mā ca bhuñjatha sālayo. <br>
</p>
<p><a class="msdiv" id="msdiv89"></a>
<a class="ms" id="p_20Ap1_4283"></a>
<a class="sc" id="26"></a>
Tena kammavipākena, <br>
temāsaṃ khāditaṃ yavaṃ; <br>
Nimantito brāhmaṇena, <br>
verañjāyaṃ vasiṃ tadā. <br>
</p>
</blockquote>
<h2 class="extra">39.10.10</h2>
<blockquote class="gatha">
<p><a class="msdiv" id="msdiv90"></a>
<a class="ms" id="p_20Ap1_4284"></a>
<a class="sc" id="27"></a>
Nibbuddhe vattamānamhi, <br>
mallaputtaṃ niheṭhayiṃ; <br>
Tena kammavipākena, <br>
piṭṭhidukkhaṃ ahū mama. <br>
</p>
</blockquote>
<h2 class="extra">39.10.11</h2>
<blockquote class="gatha">
<p><a class="msdiv" id="msdiv91"></a>
<a class="ms" id="p_20Ap1_4285"></a>
<a class="sc" id="28"></a>
Tikicchako ahaṃ āsiṃ, <br>
seṭṭhiputtaṃ virecayiṃ; <br>
Tena kammavipākena, <br>
hoti pakkhandikā mama. <br>
</p>
</blockquote>
<h2 class="extra">39.10.12</h2>
<blockquote class="gatha">
<p><a class="msdiv" id="msdiv92"></a>
<a class="ms" id="p_20Ap1_4286"></a>
<a class="sc" id="29"></a>
Avacāhaṃ jotipālo, <br>
sugataṃ kassapaṃ tadā; <br>
Kuto nu bodhi muṇḍassa, <br>
bodhi paramadullabhā. <br>
</p>
<p><a class="msdiv" id="msdiv93"></a>
<a class="ms" id="p_20Ap1_4287"></a>
<a class="sc" id="30"></a>
Tena kammavipākena, <br>
acariṃ dukkaraṃ bahuṃ; <br>
Chabbassānuruvelāyaṃ, <br>
tato bodhimapāpuṇiṃ. <br>
</p>
<p><a class="msdiv" id="msdiv94"></a>
<a class="ms" id="p_20Ap1_4288"></a>
<a class="sc" id="31"></a>
Nāhaṃ etena maggena, <br>
pāpuṇiṃ bodhimuttamaṃ; <br>
Kummaggena gavesissaṃ, <br>
pubbakammena vārito. <br>
</p>
<p><a class="msdiv" id="msdiv95"></a>
<a class="ms" id="p_20Ap1_4289"></a>
<a class="sc" id="32"></a>
Puññapāpaparikkhīṇo, <br>
sabbasantāpavajjito; <br>
Asoko anupāyāso, <br>
nibbāyissamanāsavo”. <br>
</p>
<p><a class="msdiv" id="msdiv96"></a>
<a class="ms" id="p_20Ap1_4290"></a>
<a class="sc" id="33"></a>
Evaṃ jino viyākāsi, <br>
Bhikkhusaṃghassa aggato; <br>
Sabbābhiññābalappatto, <br>
Anotatte mahāsareti. (3367) <br>
</p>
</blockquote>
<p><a class="sc" id="34"></a>
<a class="ms" id="p_20Ap1_4291"></a>
Itthaṃ sudaṃ bhagavā attano pubbacaritaṃ kammapilotikaṃ nāma
buddhāpadānadhammapariyāyaṃ abhāsitthāti.</p>
<p class="endsutta"><a class="sc" id="35"></a>
<a class="ms" id="p_20Ap1_4292"></a>
Pubbakammapilotikaṃ nāma buddhāpadānaṃ dasamaṃ.</p>
<p class="endsection"><a class="sc" id="36"></a>
<a class="ms" id="p_20Ap1_4293"></a>
Avaṭaphalavaggo ekūnacattālīsamo.</p>
<p class="endsection summary"><a class="sc" id="37"></a>
<a class="ms" id="p_20Ap1_4294"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_4295"></a>
<a class="sc" id="38"></a>
Avaṭaṃ labujañceva, <br>
udumbarapilakkhu ca; <br>
Phāru vallī ca kadalī, <br>
panaso koṭivīsako. <br>
</p>
<p><a class="ms" id="p_20Ap1_4296"></a>
<a class="sc" id="39"></a>
Pubbakammapiloti ca, <br>
apadānaṃ mahesino; <br>
Gāthāyo ekanavuti, <br>
gaṇitāyo vibhāvibhi. <br>
</p>
</blockquote>
<p class="endsutta"><a class="sc" id="40"></a>
<a class="ms" id="p_20Ap1_4297"></a>
Cuddasamaṃ bhāṇavāraṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>