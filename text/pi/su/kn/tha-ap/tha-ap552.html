<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap552">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1>10 Cūḷasugandhattheraapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap1_7624"></a>
<a class="msdiv" id="msdiv272"></a>
“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.<br></p>
<p>
<a class="sc" id="2"></a>
<a class="ms" id="p_20Ap1_7625"></a>
<a class="msdiv" id="msdiv273"></a>
Anubyañjanasampanno,<br>
bāttiṃsavaralakkhaṇo;<br>
Byāmappabhāparivuto,<br>
raṃsijālasamotthaṭo.<br></p>
<p>
<a class="sc" id="3"></a>
<a class="ms" id="p_20Ap1_7626"></a>
<a class="msdiv" id="msdiv274"></a>
Assāsetā yathā cando,<br>
sūriyova pabhaṅkaro;<br>
Nibbāpetā yathā megho,<br>
sāgarova guṇākaro.<br></p>
<p>
<a class="sc" id="4"></a>
<a class="ms" id="p_20Ap1_7627"></a>
<a class="msdiv" id="msdiv275"></a>
Dharaṇīriva sīlena,<br>
himavāva samādhinā;<br>
Ākāso viya paññāya,<br>
asaṅgo anilo yathā.<br></p>
<p>
<a class="sc" id="5"></a>
<a class="ms" id="p_20Ap1_7628"></a>
<a class="msdiv" id="msdiv276"></a>
Tadāhaṃ bārāṇasiyaṃ,<br>
upapanno mahākule;<br>
Pahūtadhanadhaññasmiṃ,<br>
nānāratanasañcaye.<br></p>
<p>
<a class="sc" id="6"></a>
<a class="ms" id="p_20Ap1_7629"></a>
<a class="msdiv" id="msdiv277"></a>
Mahatā parivārena,<br>
nisinnaṃ lokanāyakaṃ;<br>
Upecca dhammamassosiṃ,<br>
amataṃva manoharaṃ.<br></p>
<p>
<a class="sc" id="7"></a>
<a class="ms" id="p_20Ap1_7630"></a>
<a class="msdiv" id="msdiv278"></a>
Dvattiṃsalakkhaṇadharo,<br>
sanakkhattova candimā;<br>
Anubyañjanasampanno,<br>
sālarājāva phullito.<br></p>
<p>
<a class="sc" id="8"></a>
<a class="ms" id="p_20Ap1_7631"></a>
<a class="msdiv" id="msdiv279"></a>
Raṃsijālaparikkhitto,<br>
dittova kanakācalo;<br>
Byāmappabhāparivuto,<br>
sataraṃsī divākaro.<br></p>
<p>
<a class="sc" id="9"></a>
<a class="ms" id="p_20Ap1_7632"></a>
<a class="msdiv" id="msdiv280"></a>
Soṇṇānano jinavaro,<br>
samaṇīva siluccayo;<br>
Karuṇā puṇṇahadayo,<br>
guṇena viya sāgaro.<br></p>
<p>
<a class="sc" id="10"></a>
<a class="ms" id="p_20Ap1_7633"></a>
<a class="msdiv" id="msdiv281"></a>
Lokavissutakitti ca,<br>
sinerūva naguttamo;<br>
Yasasā vitthato vīro,<br>
ākāsasadiso muni.<br></p>
<p>
<a class="sc" id="11"></a>
<a class="ms" id="p_20Ap1_7634"></a>
<a class="msdiv" id="msdiv282"></a>
Asaṅgacitto sabbattha,<br>
anilo viya nāyako;<br>
Patiṭṭhā sabbabhūtānaṃ,<br>
mahīva munisattamo.<br></p>
<p>
<a class="sc" id="12"></a>
<a class="ms" id="p_20Ap1_7635"></a>
<a class="msdiv" id="msdiv283"></a>
Anupalitto lokena,<br>
toyena padumaṃ yathā;<br>
Kuvādagacchadahano,<br>
aggikhandhova sobhasi.<br></p>
<p>
<a class="sc" id="13"></a>
<a class="ms" id="p_20Ap1_7636"></a>
<a class="msdiv" id="msdiv284"></a>
Agadho viya sabbattha,<br>
kilesavisanāsako;<br>
Gandhamādanaselova,<br>
guṇagandhavibhūsito.<br></p>
<p>
<a class="sc" id="14"></a>
<a class="ms" id="p_20Ap1_7637"></a>
<a class="msdiv" id="msdiv285"></a>
Guṇānaṃ ākaro vīro,<br>
ratanānaṃva sāgaro;<br>
Sindhūva vanarājīnaṃ,<br>
kilesamalahārako.<br></p>
<p>
<a class="sc" id="15"></a>
<a class="ms" id="p_20Ap1_7638"></a>
<a class="msdiv" id="msdiv286"></a>
Vijayīva mahāyodho,<br>
mārasenāvamaddano;<br>
Cakkavattīva so rājā,<br>
bojjhaṅgaratanissaro.<br></p>
<p>
<a class="sc" id="16"></a>
<a class="ms" id="p_20Ap1_7639"></a>
<a class="msdiv" id="msdiv287"></a>
Mahābhisakkasaṅkāso,<br>
dosabyādhitikicchako;<br>
Sallakatto yathā vejjo,<br>
diṭṭhigaṇḍaviphālako.<br></p>
<p>
<a class="sc" id="17"></a>
<a class="ms" id="p_20Ap1_7640"></a>
<a class="msdiv" id="msdiv288"></a>
So tadā lokapajjoto,<br>
sanarāmarasakkato;<br>
Parisāsu narādicco,<br>
dhammaṃ desayate jino.<br></p>
<p>
<a class="sc" id="18"></a>
<a class="ms" id="p_20Ap1_7641"></a>
<a class="msdiv" id="msdiv289"></a>
‘Dānaṃ datvā mahābhogo,<br>
sīlena sugatūpago;<br>
Bhāvanāya ca nibbāti’,<br>
iccevamanusāsatha.<br></p>
<p>
<a class="sc" id="19"></a>
<a class="ms" id="p_20Ap1_7642"></a>
<a class="msdiv" id="msdiv290"></a>
Desanaṃ taṃ mahassādaṃ,<br>
ādimajjhantasobhanaṃ;<br>
Suṇanti parisā sabbā,<br>
amataṃva mahārasaṃ.<br></p>
<p>
<a class="sc" id="20"></a>
<a class="ms" id="p_20Ap1_7643"></a>
<a class="msdiv" id="msdiv291"></a>
Sutvā sumadhuraṃ dhammaṃ,<br>
pasanno jinasāsane;<br>
Sugataṃ saraṇaṃ gantvā,<br>
yāvajīvaṃ namassahaṃ.<br></p>
<p>
<a class="sc" id="21"></a>
<a class="ms" id="p_20Ap1_7644"></a>
<a class="msdiv" id="msdiv292"></a>
Munino gandhakuṭiyā,<br>
opuñjesiṃ tadā mahiṃ;<br>
Catujjātena gandhena,<br>
māse aṭṭha dinesvahaṃ.<br></p>
<p>
<a class="sc" id="22"></a>
<a class="ms" id="p_20Ap1_7645"></a>
<a class="msdiv" id="msdiv293"></a>
Paṇidhāya sugandhattaṃ,<br>
sarīravissagandhino;<br>
Tadā jino viyākāsi,<br>
sugandhatanulābhitaṃ.<br></p>
<p>
<a class="sc" id="23"></a>
<a class="ms" id="p_20Ap1_7646"></a>
<a class="msdiv" id="msdiv294"></a>
‘Yo yaṃ gandhakuṭibhūmiṃ,<br>
gandhenopuñjate sakiṃ;<br>
Tena kammavipākena,<br>
upapanno tahiṃ tahiṃ.<br></p>
<p>
<a class="sc" id="24"></a>
<a class="ms" id="p_20Ap1_7647"></a>
<a class="msdiv" id="msdiv295"></a>
Sugandhadeho sabbattha,<br>
bhavissati ayaṃ naro;<br>
Guṇagandhayutto hutvā,<br>
nibbāyissatināsavo’.<br></p>
<p>
<a class="sc" id="25"></a>
<a class="ms" id="p_20Ap1_7648"></a>
<a class="msdiv" id="msdiv296"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br></p>
<p>
<a class="sc" id="26"></a>
<a class="ms" id="p_20Ap1_7649"></a>
<a class="msdiv" id="msdiv297"></a>
Pacchime ca bhave dāni,<br>
jāto vippakule ahaṃ;<br>
Gabbhaṃ me vasato mātā,<br>
dehenāsi sugandhitā.<br></p>
<p>
<a class="sc" id="27"></a>
<a class="ms" id="p_20Ap1_7650"></a>
<a class="msdiv" id="msdiv298"></a>
Yadā ca mātukucchimhā,<br>
nikkhamāmi tadā purī;<br>
Sāvatthisabbagandhehi,<br>
vāsitā viya vāyatha.<br></p>
<p>
<a class="sc" id="28"></a>
<a class="ms" id="p_20Ap1_7651"></a>
<a class="msdiv" id="msdiv299"></a>
Pupphavassañca surabhi,<br>
dibbagandhaṃ manoramaṃ;<br>
Dhūpāni ca mahagghāni,<br>
upavāyiṃsu tāvade.<br></p>
<p>
<a class="sc" id="29"></a>
<a class="ms" id="p_20Ap1_7652"></a>
<a class="msdiv" id="msdiv300"></a>
Devā ca sabbagandhehi,<br>
dhūpapupphehi taṃ gharaṃ;<br>
Vāsayiṃsu sugandhena,<br>
yasmiṃ jāto ahaṃ ghare.<br></p>
<p>
<a class="sc" id="30"></a>
<a class="ms" id="p_20Ap1_7653"></a>
<a class="msdiv" id="msdiv301"></a>
Yadā ca taruṇo bhaddo,<br>
paṭhame yobbane ṭhito;<br>
Tadā selaṃ saparisaṃ,<br>
vinetvā narasārathi.<br></p>
<p>
<a class="sc" id="31"></a>
<a class="ms" id="p_20Ap1_7654"></a>
<a class="msdiv" id="msdiv302"></a>
Tehi sabbehi parivuto,<br>
sāvatthipuramāgato;<br>
Tadā buddhānubhāvaṃ taṃ,<br>
disvā pabbajito ahaṃ.<br></p>
<p>
<a class="sc" id="32"></a>
<a class="ms" id="p_20Ap1_7655"></a>
<a class="msdiv" id="msdiv303"></a>
Sīlaṃ samādhipaññañca,<br>
vimuttiñca anuttaraṃ;<br>
Bhāvetvā caturo dhamme,<br>
pāpuṇiṃ āsavakkhayaṃ.<br></p>
<p>
<a class="sc" id="33"></a>
<a class="ms" id="p_20Ap1_7656"></a>
<a class="msdiv" id="msdiv304"></a>
Yadā pabbajito cāhaṃ,<br>
yadā ca arahā ahuṃ;<br>
Nibbāyissaṃ yadā cāhaṃ,<br>
gandhavasso tadā ahu.<br></p>
<p>
<a class="sc" id="34"></a>
<a class="ms" id="p_20Ap1_7657"></a>
<a class="msdiv" id="msdiv305"></a>
Sarīragandho ca sadātiseti me,<br>
Mahārahaṃ candanacampakuppalaṃ;<br>
Tatheva gandhe itare ca sabbaso,<br>
Pasayha vāyāmi tato tahiṃ tahiṃ.<br></p>
<p>
<a class="sc" id="35"></a>
<a class="ms" id="p_20Ap1_7658"></a>
<a class="msdiv" id="msdiv306"></a>
Kilesā jhāpitā mayhaṃ,<br>
…pe… <br>
viharāmi anāsavo.<br></p>
<p>
<a class="sc" id="36"></a>
<a class="ms" id="p_20Ap1_7659"></a>
<a class="msdiv" id="msdiv307"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br></p>
<p>
<a class="sc" id="37"></a>
<a class="ms" id="p_20Ap1_7660"></a>
<a class="msdiv" id="msdiv308"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (6245)<br></p>
</blockquote>
<p>
<a class="sc" id="38"></a>
<a class="ms" id="p_20Ap1_7661"></a>
Itthaṃ sudaṃ āyasmā cūḷasugandho thero imā gāthāyo abhāsitthāti.</p>
<p class="endsutta">
<a class="sc" id="39"></a>
<a class="ms" id="p_20Ap1_7662"></a>
Cūḷasugandhattherassāpadānaṃ dasamaṃ.</p>
<p class="endsection">
<a class="sc" id="40"></a>
<a class="ms" id="p_20Ap1_7663"></a>
Bhaddiyavaggo pañcapaññāsamo.</p>
<p class="endsection summary">
<a class="sc" id="41"></a>
<a class="ms" id="p_20Ap1_7664"></a>
Tassuddānaṃ</p>
<blockquote class="uddanagatha">
<p>
<a class="sc" id="42"></a>
<a class="ms" id="p_20Ap1_7665"></a>
Bhaddiyo revato thero,<br>
mahālābhī ca sīvali;<br>
Vaṅgīso nandako ceva,<br>
kāḷudāyī tathābhayo.<br></p>
<p>
<a class="sc" id="43"></a>
<a class="ms" id="p_20Ap1_7666"></a>
Lomaso vanavaccho ca,<br>
sugandho ceva dasamo;<br>
Tīṇi gāthāsatā tattha,<br>
soḷasā ca taduttari.<br></p>
</blockquote>
<p class="endsection summary">
<a class="sc" id="44"></a>
<a class="ms" id="p_20Ap1_7667"></a>
Atha vagguddānaṃ</p>
<blockquote class="uddanagatha">
<p>
<a class="sc" id="45"></a>
<a class="ms" id="p_20Ap1_7668"></a>
Kaṇikāravhayo vaggo,<br>
phalado tiṇadāyako;<br>
Kaccāno bhaddiyo vaggo,<br>
gāthāyo gaṇitā cimā.<br></p>
<p>
<a class="sc" id="46"></a>
<a class="ms" id="p_20Ap1_7669"></a>
Navagāthāsatānīha,<br>
caturāsītiyeva ca;<br>
Sapaññāsaṃ pañcasataṃ,<br>
apadānā pakāsitā.<br></p>
<p>
<a class="sc" id="47"></a>
<a class="ms" id="p_20Ap1_7670"></a>
Saha udānagāthāhi,<br>
chasahassāni hontimā;<br>
Dvesatāni ca gāthānaṃ,<br>
aṭṭhārasa taduttari.<br></p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>