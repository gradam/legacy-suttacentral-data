<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap44">
<article>
<div class="hgroup">
<p class="division">Therāpadāna</p>
<p>Upālivagga</p>
<h1><span class="var" id="note337" title="soṇakoṭikaṇṇattherāpadānaṃ (bj) | soṇakoṭiyavessattherāpadānaṃ (s2, s3) | koliyavessattherāpadānaṃ (pts1)">2 Soṇakoḷivisattheraapadāna</span></h1>
</div>
<blockquote class="gatha">
<p><a class="sc" id="1"></a>
<a class="ms" id="p_20Ap1_1235"></a>
<a class="msdiv" id="msdiv25"></a>
“Anomadassissa munino,<br>
lokajeṭṭhassa tādino;<br>
Sudhāya lepanaṃ katvā,<br>
caṅkamaṃ kārayiṃ ahaṃ.</p>
<p><a class="sc" id="2"></a>
<a class="ms" id="p_20Ap1_1236"></a>
<a class="msdiv" id="msdiv26"></a>
Nānāvaṇṇehi pupphehi,<br>
caṅkamaṃ santhariṃ ahaṃ;<br>
Ākāse vitānaṃ katvā,<br>
bhojayiṃ buddhamuttamaṃ.</p>
<p><a class="sc" id="3"></a>
<a class="ms" id="p_20Ap1_1237"></a>
<a class="msdiv" id="msdiv27"></a>
Añjaliṃ paggahetvāna,<br>
abhivādetvāna <span class="var" title="pupphakaṃ (mr)" id="note338">subbataṃ</span>;<br>
Dīghasālaṃ bhagavato,<br>
niyyādesimahaṃ tadā.</p>
<p><a class="sc" id="4"></a>
<a class="ms" id="p_20Ap1_1238"></a>
<a class="msdiv" id="msdiv28"></a>
Mama saṅkappamaññāya,<br>
satthā loke anuttaro;<br>
Paṭiggahesi bhagavā,<br>
anukampāya cakkhumā.</p>
<p><a class="sc" id="5"></a>
<a class="ms" id="p_20Ap1_1239"></a>
<a class="msdiv" id="msdiv29"></a>
Paṭiggahetvāna sambuddho,<br>
dakkhiṇeyyo sadevake;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class="sc" id="6"></a>
<a class="ms" id="p_20Ap1_1240"></a>
<a class="msdiv" id="msdiv30"></a>
‘Yo so haṭṭhena cittena,<br>
dīghasālaṃ <span class="var" title="akāsi (bj)" id="note339">adāsi</span> me;<br>
Tamahaṃ kittayissāmi,<br>
suṇātha mama bhāsato.</p>
<p><a class="sc" id="7"></a>
<a class="pts1" id="pts1.94"></a>
<a class="ms" id="p_20Ap1_1241"></a>
<a class="msdiv" id="msdiv31"></a>
Imassa maccukālamhi,<br>
puññakammasamaṅgino;<br>
Sahassayuttassaratho,<br>
upaṭṭhissati tāvade.</p>
<p><a class="sc" id="8"></a>
<a class="ms" id="p_20Ap1_1242"></a>
<a class="msdiv" id="msdiv32"></a>
Tena yānenayaṃ poso,<br>
devalokaṃ gamissati;<br>
Anumodissare devā,<br>
sampatte <span class="var" title="kusale bhave (bj, s2, s3, pts1)" id="note340">kusalabbhave</span>.</p>
<p><a class="sc" id="9"></a>
<a class="ms" id="p_20Ap1_1243"></a>
<a class="msdiv" id="msdiv33"></a>
Mahārahaṃ byamhaṃ seṭṭhaṃ,<br>
ratanamattikalepanaṃ;<br>
Kūṭāgāravarūpetaṃ,<br>
byamhaṃ ajjhāvasissati.</p>
<p><a class="sc" id="10"></a>
<a class="ms" id="p_20Ap1_1244"></a>
<a class="msdiv" id="msdiv34"></a>
Tiṃsakappasahassāni,<br>
devaloke ramissati;<br>
Pañcavīsati kappāni,<br>
devarājā bhavissati.</p>
<p><a class="sc" id="11"></a>
<a class="ms" id="p_20Ap1_1245"></a>
<a class="msdiv" id="msdiv35"></a>
Sattasattatikkhattuñca,<br>
cakkavattī bhavissati;<br>
<span class="var" title="yasodhara samānā (si) | yasodharā samānā (pts1)" id="note341">Yasodharasanāmā</span> te,<br>
sabbepi ekanāmakā.</p>
<p><a class="sc" id="12"></a>
<a class="ms" id="p_20Ap1_1246"></a>
<a class="msdiv" id="msdiv36"></a>
Dve sampattī anubhotvā,<br>
<span class="var" title="cinitvā (bj, s2, s3) | vinditvā (pts1)" id="note342">Vaḍḍhetvā</span> puññasañcayaṃ;<br>
Aṭṭhavīsatikappamhi,<br>
Cakkavattī bhavissati.</p>
<p><a class="sc" id="13"></a>
<a class="ms" id="p_20Ap1_1247"></a>
<a class="msdiv" id="msdiv37"></a>
Tatrāpi byamhaṃ pavaraṃ,<br>
vissakammena māpitaṃ;<br>
Dasasaddāvivittaṃ taṃ,<br>
puramajjhāvasissati.</p>
<p><a class="sc" id="14"></a>
<a class="ms" id="p_20Ap1_1248"></a>
<a class="msdiv" id="msdiv38"></a>
Aparimeyye ito kappe,<br>
bhūmipālo mahiddhiko;<br>
Okkāko nāma nāmena,<br>
rājā raṭṭhe bhavissati.</p>
<p><a class="sc" id="15"></a>
<a class="ms" id="p_20Ap1_1249"></a>
<a class="msdiv" id="msdiv39"></a>
Soḷasitthisahassānaṃ,<br>
sabbāsaṃ <span class="var" title="pavarāvayā (s2, s3) | pavarā mayā (pts1) | pavarā piyā (?)" id="note343">pavarā ca sā</span>;<br>
Abhijātā khattiyānī,<br>
nava putte janessati.</p>
<p><a class="sc" id="16"></a>
<a class="ms" id="p_20Ap1_1250"></a>
<a class="msdiv" id="msdiv40"></a>
Nava putte janetvāna,<br>
khattiyānī marissati;<br>
Taruṇī ca piyā kaññā,<br>
mahesittaṃ karissati.</p>
<p><a class="sc" id="17"></a>
<a class="ms" id="p_20Ap1_1251"></a>
<a class="msdiv" id="msdiv41"></a>
Okkākaṃ tosayitvāna,<br>
varaṃ kaññā labhissati;<br>
Varaṃ laddhāna sā kaññā,<br>
putte pabbājayissati.</p>
<p><a class="sc" id="18"></a>
<a class="ms" id="p_20Ap1_1252"></a>
<a class="msdiv" id="msdiv42"></a>
Pabbājitā ca te sabbe,<br>
gamissanti naguttamaṃ;<br>
Jātibhedabhayā sabbe,<br>
bhaginīhi <span class="var" title="saṃvasissare (bj, pts1)" id="note344">vasissare</span>.</p>
<p><a class="sc" id="19"></a>
<a class="ms" id="p_20Ap1_1253"></a>
<a class="msdiv" id="msdiv43"></a>
Ekā ca kaññā byādhīhi,<br>
bhavissati <span class="var" title="purakkhatā (si, s2, s3, pts1, mr)" id="note345">parikkhatā</span>;<br>
Mā no jāti pabhijjīti,<br>
nikhaṇissanti khattiyā.</p>
<p><a class="sc" id="20"></a>
<a class="ms" id="p_20Ap1_1254"></a>
<a class="msdiv" id="msdiv44"></a>
Khattiyo nīharitvāna,<br>
tāya saddhiṃ vasissati;<br>
Bhavissati tadā bhedo,<br>
okkākakulasambhavo.</p>
<p><a class="sc" id="21"></a>
<a class="pts1" id="pts1.95"></a>
<a class="ms" id="p_20Ap1_1255"></a>
<a class="msdiv" id="msdiv45"></a>
Tesaṃ pajā bhavissanti,<br>
koḷiyā nāma jātiyā;<br>
Tattha mānusakaṃ bhogaṃ,<br>
anubhossatinappakaṃ.</p>
<p><a class="sc" id="22"></a>
<a class="ms" id="p_20Ap1_1256"></a>
<a class="msdiv" id="msdiv46"></a>
Tamhā kāyā cavitvāna,<br>
devalokaṃ gamissati;<br>
Tatrāpi pavaraṃ byamhaṃ,<br>
labhissati manoramaṃ.</p>
<p><a class="sc" id="23"></a>
<a class="ms" id="p_20Ap1_1257"></a>
<a class="msdiv" id="msdiv47"></a>
Devalokā cavitvāna,<br>
sukkamūlena codito;<br>
Āgantvāna manussattaṃ,<br>
soṇo nāma bhavissati.</p>
<p><a class="sc" id="24"></a>
<a class="ms" id="p_20Ap1_1258"></a>
<a class="msdiv" id="msdiv48"></a>
Āraddhavīriyo pahitatto,<br>
Padahaṃ satthu sāsane;<br>
Sabbāsave pariññāya,<br>
Nibbāyissatināsavo.</p>
<p><a class="sc" id="25"></a>
<a class="ms" id="p_20Ap1_1259"></a>
<a class="msdiv" id="msdiv49"></a>
Anantadassī bhagavā,<br>
gotamo sakyapuṅgavo;<br>
Visesaññū mahāvīro,<br>
aggaṭṭhāne ṭhapessati’.</p>
<p><a class="sc" id="26"></a>
<a class="ms" id="p_20Ap1_1260"></a>
<a class="msdiv" id="msdiv50"></a>
Vuṭṭhamhi deve caturaṅgulamhi,<br>
Tiṇe anileritaaṅgaṇamhi;<br>
Ṭhatvāna yogassa payuttatādino,<br>
Tatottariṃ pāramatā na vijjati.</p>
<p><a class="sc" id="27"></a>
<a class="ms" id="p_20Ap1_1261"></a>
<a class="msdiv" id="msdiv51"></a>
Uttame damathe danto,<br>
cittaṃ me supaṇīhitaṃ;<br>
Bhāro me ohito sabbo,<br>
nibbutomhi <span class="var" title="ayaṃ gāthā bj potthake" id="note346">anāsavo</span>.</p>
<p><a class="sc" id="28"></a>
<a class="ms" id="p_20Ap1_1262"></a>
<a class="msdiv" id="msdiv52"></a>
Aṅgīraso mahānāgo,<br>
abhijātova kesarī;<br>
Bhikkhusaṃghe nisīditvā,<br>
etadagge ṭhapesi maṃ.</p>
<p><a class="sc" id="29"></a>
<a class="ms" id="p_20Ap1_1263"></a>
<a class="msdiv" id="msdiv53"></a>
Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class="sc" id="30"></a>
<a class="ms" id="p_20Ap1_1264"></a>
Itthaṃ sudaṃ <span class="var" title="soṇo koṭikaṇṇo (bj, mr) | soṇo koṭiyavesso (s2, s3) | soṇo koḷiyavesso (pts1)" id="note347">āyasmā soṇo koḷiviso</span> thero imā gāthāyo abhāsitthāti.</p>
<p class="endsutta">
<a class="sc" id="31"></a>
<a class="ms" id="p_20Ap1_1265"></a>
Soṇakoḷivisattherassāpadānaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>