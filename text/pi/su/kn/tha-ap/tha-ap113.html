<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap113">
<article>
<div class="hgroup">
<p class="division">Therāpadāna</p>
<p>Mahāparivāravagga</p>
<h1>1 Mahāparivārakattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_1941"></a>
<a class="sc" id="1"></a>
“Vipassī nāma bhagavā, <br>
lokajeṭṭho narāsabho; <br>
Aṭṭhasaṭṭhisahassehi, <br>
pāvisi bandhumaṃ tadā. <br>
</p>
<p><a class="msdiv" id="msdiv2"></a>
<a class="ms" id="p_20Ap1_1942"></a>
<a class="sc" id="2"></a>
Nagarā abhinikkhamma, <br>
agamaṃ dīpacetiyaṃ; <br>
Addasaṃ virajaṃ buddhaṃ, <br>
āhutīnaṃ paṭiggahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_1943"></a>
<a class="sc" id="3"></a>
Cullāsītisahassāni, <br>
yakkhā mayhaṃ upantike; <br>
Upaṭṭhahanti sakkaccaṃ, <br>
indaṃva tidasā gaṇā. <br>
</p>
<p><a class="msdiv" id="msdiv4"></a>
<a class="ms" id="p_20Ap1_1944"></a>
<a class="sc" id="4"></a>
Bhavanā abhinikkhamma, <br>
dussaṃ paggayhahaṃ tadā; <br>
Sirasā abhivādesiṃ, <br>
tañcādāsiṃ mahesino. <br>
</p>
<p><a class="msdiv" id="msdiv5"></a>
<a class="ms" id="p_20Ap1_1945"></a>
<a class="sc" id="5"></a>
Aho buddhā aho dhammā, <br>
aho no satthu sampadā; <br>
Buddhassa ānubhāvena, <br>
vasudhāyaṃ pakampatha. <br>
</p>
<p><a class="msdiv" id="msdiv6"></a>
<a class="ms" id="p_20Ap1_1946"></a>
<a class="sc" id="6"></a>
Tañca acchariyaṃ disvā, <br>
abbhutaṃ lomahaṃsanaṃ; <br>
Buddhe cittaṃ pasādemi, <br>
dvipadindamhi tādine. <br>
</p>
<p><a class="msdiv" id="msdiv7"></a>
<a class="ms" id="p_20Ap1_1947"></a>
<a class="sc" id="7"></a>
Sohaṃ cittaṃ pasādetvā, <br>
dussaṃ datvāna satthuno; <br>
Saraṇañca upāgacchiṃ, <br>
sāmacco saparijjano. <br>
</p>
<p><a class="msdiv" id="msdiv8"></a>
<a class="ms" id="p_20Ap1_1948"></a>
<a class="sc" id="8"></a>
Ekanavutito kappe, <br>
yaṃ kammamakariṃ tadā; <br>
Duggatiṃ nābhijānāmi, <br>
buddhapūjāyidaṃ phalaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_1949"></a>
<a class="sc" id="9"></a>
Ito pannarase kappe, <br>
soḷasāsuṃ suvāhanā; <br>
Sattaratanasampannā, <br>
cakkavattī mahabbalā. <br>
</p>
<p><a class="msdiv" id="msdiv10"></a>
<a class="ms" id="p_20Ap1_1950"></a>
<a class="sc" id="10"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="11"></a>
<a class="ms" id="p_20Ap1_1951"></a>
Itthaṃ sudaṃ āyasmā mahāparivārako thero imā gāthāyo abhāsitthāti.</p>
<p class="endsutta"><a class="sc" id="12"></a>
<a class="ms" id="p_20Ap1_1952"></a>
Mahāparivārakattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>