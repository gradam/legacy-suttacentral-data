<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap30">
<article>
<div class="hgroup">
<p class="division">Therāpadāna</p>
<p>Subhūtivagga</p>
<h1>Uttiyattheraapadāna</h1>
</div>
<blockquote class="gatha">
<p>
<a class="msdiv" id="msdiv169"></a>
<a class="ms" id="p_20Ap1_1042"></a>
<a class="sc" id="1"></a>
“Candabhāgānadītīre,<br>
susumāro ahaṃ tadā;<br>
Sagocarappasutohaṃ,<br>
nadītitthaṃ agacchahaṃ.<br>
</p>
<p>
<a class="msdiv" id="msdiv170"></a>
<a class="ms" id="p_20Ap1_1043"></a>
<a class="sc" id="2"></a>
Siddhattho tamhi samaye,<br>
sayambhū aggapuggalo;<br>
Nadiṃ taritukāmo so,<br>
nadītitthaṃ upāgami.<br>
</p>
<p>
<a class="msdiv" id="msdiv171"></a>
<a class="ms" id="p_20Ap1_1044"></a>
<a class="sc" id="3"></a>
Upāgate ca sambuddhe,<br>
ahampi tatthupāgamiṃ;<br>
Upagantvāna sambuddhaṃ,<br>
imaṃ vācaṃ udīrayiṃ.<br>
</p>
<p>
<a class="msdiv" id="msdiv172"></a>
<a class="ms" id="p_20Ap1_1045"></a>
<a class="sc" id="4"></a>
‘Abhirūha mahāvīra,<br>
tāressāmi ahaṃ tuvaṃ;<br>
Pettikaṃ visayaṃ mayhaṃ,<br>
anukampa mahāmuni’.<br>
</p>
<p>
<a class="msdiv" id="msdiv173"></a>
<a class="ms" id="p_20Ap1_1046"></a>
<a class="sc" id="5"></a>
Mama uggajjanaṃ sutvā,<br>
abhirūhi mahāmuni;<br>
Haṭṭho haṭṭhena cittena,<br>
tāresiṃ lokanāyakaṃ.<br>
</p>
<p>
<a class="msdiv" id="msdiv174"></a>
<a class="ms" id="p_20Ap1_1047"></a>
<a class="sc" id="6"></a>
Nadiyā pārime tīre,<br>
siddhattho lokanāyako;<br>
Assāsesi mamaṃ tattha,<br>
amataṃ pāpuṇissasi.<br>
</p>
<p>
<a class="msdiv" id="msdiv175"></a>
<a class="ms" id="p_20Ap1_1048"></a>
<a class="sc" id="7"></a>
Tamhā kāyā cavitvāna,<br>
devalokaṃ āgacchahaṃ;<br>
Dibbasukhaṃ anubhaviṃ,<br>
accharāhi purakkhato.<br>
</p>
<p>
<a class="msdiv" id="msdiv176"></a>
<a class="ms" id="p_20Ap1_1049"></a>
<a class="sc" id="8"></a>
Sattakkhattuñca devindo,<br>
devarajjamakāsahaṃ;<br>
Tīṇikkhattuṃ cakkavattī,<br>
mahiyā issaro ahuṃ.<br>
</p>
<p>
<a class="msdiv" id="msdiv177"></a>
<a class="ms" id="p_20Ap1_1050"></a>
<a class="sc" id="9"></a>
Vivekamanuyuttohaṃ,<br>
nipako ca susaṃvuto;<br>
Dhāremi antimaṃ dehaṃ,<br>
sammāsambuddhasāsane.<br>
</p>
<p>
<a class="msdiv" id="msdiv178"></a>
<a class="ms" id="p_20Ap1_1051"></a>
<a class="sc" id="10"></a>
Catunnavutito kappe,<br>
tāresiṃ yaṃ narāsabhaṃ;<br>
Duggatiṃ nābhijānāmi,<br>
taraṇāya idaṃ phalaṃ.<br>
</p>
<p>
<a class="msdiv" id="msdiv179"></a>
<a class="ms" id="p_20Ap1_1052"></a>
<a class="sc" id="11"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_1053"></a><a class="sc" id="12"></a>Itthaṃ sudaṃ
āyasmā uttiyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_1054"></a>
<a class="sc" id="13"></a>
Uttiyattherassāpadānaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>