<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap543">
<article>
<div class="hgroup">
<p class="division">Therāpadāna</p>
<p>Bhaddiyavagga</p>
<h1>1 Lakuṇḍabhaddiyattheraapadāna</h1>
</div>
<blockquote class="gatha">
<p><a class="msdiv" id="msdiv1"></a>
<a class="ms" id="p_20Ap1_7334"></a>
<a class="sc" id="1"></a>
“Padumuttaro nāma jino, <br>
sabbadhammesu cakkhumā; <br>
Ito satasahassamhi, <br>
kappe uppajji nāyako. <br>
</p>
<p><a class="msdiv" id="msdiv2"></a>
<a class="ms" id="p_20Ap1_7335"></a>
<a class="sc" id="2"></a>
Tadāhaṃ haṃsavatiyaṃ, <br>
seṭṭhiputto mahaddhano; <br>
Jaṅghāvihāraṃ vicaraṃ, <br>
saṃghārāmaṃ agacchahaṃ. <br>
</p>
<p><a class="msdiv" id="msdiv3"></a>
<a class="ms" id="p_20Ap1_7336"></a>
<a class="sc" id="3"></a>
Tadā so lokapajjoto, <br>
dhammaṃ desesi nāyako; <br>
Mañjussarānaṃ pavaraṃ, <br>
sāvakaṃ abhikittayi. <br>
</p>
<p><a class="msdiv" id="msdiv4"></a>
<a class="ms" id="p_20Ap1_7337"></a>
<a class="sc" id="4"></a>
Taṃ sutvā mudito hutvā, <br>
kāraṃ katvā mahesino; <br>
Vanditvā satthuno pāde, <br>
taṃ ṭhānamabhipatthayiṃ. <br>
</p>
<p><a class="msdiv" id="msdiv5"></a>
<a class="ms" id="p_20Ap1_7338"></a>
<a class="sc" id="5"></a>
Tadā buddho viyākāsi, <br>
saṃghamajjhe vināyako; <br>
‘Anāgatamhi addhāne, <br>
lacchase taṃ manorathaṃ. <br>
</p>
<p><a class="msdiv" id="msdiv6"></a>
<a class="ms" id="p_20Ap1_7339"></a>
<a class="sc" id="6"></a>
Satasahassito kappe, <br>
okkākakulasambhavo; <br>
Gotamo nāma gottena, <br>
satthā loke bhavissati. <br>
</p>
<p><a class="msdiv" id="msdiv7"></a>
<a class="ms" id="p_20Ap1_7340"></a>
<a class="sc" id="7"></a>
Tassa dhammesu dāyādo, <br>
oraso dhammanimmito; <br>
Bhaddiyo nāma nāmena, <br>
hessati satthu sāvako’. <br>
</p>
<p><a class="msdiv" id="msdiv8"></a>
<a class="ms" id="p_20Ap1_7341"></a>
<a class="sc" id="8"></a>
Tena kammena sukatena, <br>
cetanāpaṇidhīhi ca; <br>
Jahitvā mānusaṃ dehaṃ, <br>
tāvatiṃsamagacchahaṃ. <br>
</p>
<p><a class="msdiv" id="msdiv9"></a>
<a class="ms" id="p_20Ap1_7342"></a>
<a class="sc" id="9"></a>
Dvenavute ito kappe, <br>
phusso uppajji nāyako; <br>
Durāsado duppasaho, <br>
sabbalokuttamo jino. <br>
</p>
<p><a class="msdiv" id="msdiv10"></a>
<a class="ms" id="p_20Ap1_7343"></a>
<a class="sc" id="10"></a>
Caraṇena ca sampanno, <br>
brahā uju patāpavā; <br>
Hitesī sabbasattānaṃ, <br>
bahuṃ mocesi bandhanā. <br>
</p>
<p><a class="msdiv" id="msdiv11"></a>
<a class="ms" id="p_20Ap1_7344"></a>
<a class="sc" id="11"></a>
Nandārāmavane tassa, <br>
ahosiṃ phussakokilo; <br>
Gandhakuṭisamāsanne, <br>
ambarukkhe vasāmahaṃ. <br>
</p>
<p><a class="msdiv" id="msdiv12"></a>
<a class="ms" id="p_20Ap1_7345"></a>
<a class="sc" id="12"></a>
Tadā piṇḍāya gacchantaṃ, <br>
dakkhiṇeyyaṃ jinuttamaṃ; <br>
Disvā cittaṃ pasādetvā, <br>
mañjunābhinikūjahaṃ. <br>
</p>
<p><a class="msdiv" id="msdiv13"></a>
<a class="ms" id="p_20Ap1_7346"></a>
<a class="sc" id="13"></a>
Rājuyyānaṃ tadā gantvā, <br>
supakkaṃ kanakattacaṃ; <br>
Ambapiṇḍaṃ gahetvāna, <br>
sambuddhassopanāmayiṃ. <br>
</p>
<p><a class="msdiv" id="msdiv14"></a>
<a class="ms" id="p_20Ap1_7347"></a>
<a class="sc" id="14"></a>
Tadā me cittamaññāya, <br>
mahākāruṇiko jino; <br>
Upaṭṭhākassa hatthato, <br>
pattaṃ paggaṇhi nāyako. <br>
</p>
<p><a class="msdiv" id="msdiv15"></a>
<a class="ms" id="p_20Ap1_7348"></a>
<a class="sc" id="15"></a>
Adāsiṃ haṭṭhacittohaṃ, <br>
ambapiṇḍaṃ mahāmune; <br>
Patte pakkhippa pakkhehi, <br>
pañjaliṃ katvāna mañjunā. <br>
</p>
<p><a class="msdiv" id="msdiv16"></a>
<a class="ms" id="p_20Ap1_7349"></a>
<a class="sc" id="16"></a>
Sarena rajanīyena, <br>
savanīyena vaggunā; <br>
Vassanto buddhapūjatthaṃ, <br>
nīḷaṃ gantvā nipajjahaṃ. <br>
</p>
<p><a class="msdiv" id="msdiv17"></a>
<a class="ms" id="p_20Ap1_7350"></a>
<a class="sc" id="17"></a>
Tadā muditacittaṃ maṃ, <br>
buddhapemagatāsayaṃ; <br>
Sakuṇagghi upāgantvā, <br>
ghātayī duṭṭhamānaso. <br>
</p>
<p><a class="msdiv" id="msdiv18"></a>
<a class="ms" id="p_20Ap1_7351"></a>
<a class="sc" id="18"></a>
Tato cutohaṃ tusite, <br>
anubhotvā mahāsukhaṃ; <br>
Manussayonimāgacchiṃ, <br>
tassa kammassa vāhasā. <br>
</p>
<p><a class="msdiv" id="msdiv19"></a>
<a class="ms" id="p_20Ap1_7352"></a>
<a class="sc" id="19"></a>
Imamhi bhaddake kappe, <br>
brahmabandhu mahāyaso; <br>
Kassapo nāma gottena, <br>
uppajji vadataṃ varo. <br>
</p>
<p><a class="msdiv" id="msdiv20"></a>
<a class="ms" id="p_20Ap1_7353"></a>
<a class="sc" id="20"></a>
Sāsanaṃ jotayitvā so, <br>
abhibhuyya kutitthiye; <br>
Vinayitvāna veneyye, <br>
nibbuto so sasāvako. <br>
</p>
<p><a class="msdiv" id="msdiv21"></a>
<a class="ms" id="p_20Ap1_7354"></a>
<a class="sc" id="21"></a>
Nibbute tamhi lokagge, <br>
pasannā janatā bahū; <br>
Pūjanatthāya buddhassa, <br>
thūpaṃ kubbanti satthuno. <br>
</p>
<p><a class="msdiv" id="msdiv22"></a>
<a class="ms" id="p_20Ap1_7355"></a>
<a class="sc" id="22"></a>
‘Sattayojanikaṃ thūpaṃ, <br>
sattaratanabhūsitaṃ; <br>
Karissāma mahesissa’, <br>
iccevaṃ mantayanti te. <br>
</p>
<p><a class="msdiv" id="msdiv23"></a>
<a class="ms" id="p_20Ap1_7356"></a>
<a class="sc" id="23"></a>
Kikino kāsirājassa, <br>
tadā senāya nāyako; <br>
Hutvāhaṃ appamāṇassa, <br>
pamāṇaṃ cetiye vadiṃ. <br>
</p>
<p><a class="msdiv" id="msdiv24"></a>
<a class="ms" id="p_20Ap1_7357"></a>
<a class="sc" id="24"></a>
Tadā te mama vākyena, <br>
cetiyaṃ yojanuggataṃ; <br>
Akaṃsu naravīrassa, <br>
nānāratanabhūsitaṃ. <br>
</p>
<p><a class="msdiv" id="msdiv25"></a>
<a class="ms" id="p_20Ap1_7358"></a>
<a class="sc" id="25"></a>
Tena kammena sukatena, <br>
cetanāpaṇidhīhi ca; <br>
Jahitvā mānusaṃ dehaṃ, <br>
tāvatiṃsamagacchahaṃ. <br>
</p>
<p><a class="msdiv" id="msdiv26"></a>
<a class="ms" id="p_20Ap1_7359"></a>
<a class="sc" id="26"></a>
Pacchime ca bhave dāni, <br>
jāto seṭṭhikule ahaṃ; <br>
Sāvatthiyaṃ puravare, <br>
iddhe phīte mahaddhane. <br>
</p>
<p><a class="msdiv" id="msdiv27"></a>
<a class="ms" id="p_20Ap1_7360"></a>
<a class="sc" id="27"></a>
Purappavese sugataṃ, <br>
disvā vimhitamānaso; <br>
Pabbajitvāna na ciraṃ, <br>
arahattamapāpuṇiṃ. <br>
</p>
<p><a class="msdiv" id="msdiv28"></a>
<a class="ms" id="p_20Ap1_7361"></a>
<a class="sc" id="28"></a>
Cetiyassa pamāṇaṃ yaṃ, <br>
akariṃ tena kammunā; <br>
Lakuṇḍakasarīrohaṃ, <br>
jāto paribhavāraho. <br>
</p>
<p><a class="msdiv" id="msdiv29"></a>
<a class="ms" id="p_20Ap1_7362"></a>
<a class="sc" id="29"></a>
Sarena madhurenāhaṃ, <br>
pūjitvā isisattamaṃ; <br>
Mañjussarānaṃ bhikkhūnaṃ, <br>
aggattamanupāpuṇiṃ. <br>
</p>
<p><a class="msdiv" id="msdiv30"></a>
<a class="ms" id="p_20Ap1_7363"></a>
<a class="sc" id="30"></a>
Phaladānena buddhassa, <br>
guṇānussaraṇena ca; <br>
Sāmaññaphalasampanno, <br>
viharāmi anāsavo. <br>
</p>
<p><a class="msdiv" id="msdiv31"></a>
<a class="ms" id="p_20Ap1_7364"></a>
<a class="sc" id="31"></a>
Kilesā jhāpitā mayhaṃ, <br>
bhavā sabbe samūhatā; <br>
Nāgova bandhanaṃ chetvā, <br>
viharāmi anāsavo. <br>
</p>
<p><a class="msdiv" id="msdiv32"></a>
<a class="ms" id="p_20Ap1_7365"></a>
<a class="sc" id="32"></a>
Svāgataṃ vata me āsi, <br>
buddhaseṭṭhassa santike; <br>
Tisso vijjā anuppattā, <br>
kataṃ buddhassa sāsanaṃ. <br>
</p>
<p><a class="msdiv" id="msdiv33"></a>
<a class="ms" id="p_20Ap1_7366"></a>
<a class="sc" id="33"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="34"></a>
<a class="ms" id="p_20Ap1_7367"></a>
Itthaṃ sudaṃ āyasmā lakuṇḍabhaddiyo thero imā gāthāyo abhāsitthāti.</p>
<p class="endsutta"><a class="sc" id="35"></a>
<a class="ms" id="p_20Ap1_7368"></a>
Lakuṇḍabhaddiyattherassāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>