<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap503">
<article>
<div class="hgroup">
<p class="division">Therāpadāna</p>
<p>Kaṇikāravagga</p>
<h1>Tikaṇikārapupphiyattheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_6568"></a>
<a class="sc" id="1"></a>
“Sumedho nāma sambuddho,<br>
bāttiṃsavaralakkhaṇo;<br>
Vivekakāmo sambuddho,<br>
himavantamupāgamiṃ.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_6569"></a>
<a class="sc" id="2"></a>
Ajjhogayha himavantaṃ,<br>
aggo kāruṇiko muni;<br>
Pallaṅkamābhujitvāna,<br>
nisīdi purisuttamo.<br>
</p>
<p>
<a class="msdiv" id="msdiv3"></a>
<a class="ms" id="p_20Ap1_6570"></a>
<a class="sc" id="3"></a>
Vijjādharo tadā āsiṃ,<br>
antalikkhacaro ahaṃ;<br>
Tisūlaṃ sukataṃ gayha,<br>
gacchāmi ambare tadā.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_6571"></a>
<a class="sc" id="4"></a>
Pabbatagge yathā aggi,<br>
puṇṇamāyeva candimā;<br>
Vane obhāsate buddho,<br>
sālarājāva phullito.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_6572"></a>
<a class="sc" id="5"></a>
Vanaggā nikkhamitvāna,<br>
buddharaṃsībhidhāvare;<br>
Naḷaggivaṇṇasaṅkāsā,<br>
disvā cittaṃ pasādayiṃ.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_6573"></a>
<a class="sc" id="6"></a>
Vicinaṃ addasaṃ pupphaṃ,<br>
kaṇikāraṃ devagandhikaṃ;<br>
Tīṇi pupphāni ādāya,<br>
buddhaseṭṭhamapūjayiṃ.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_6574"></a>
<a class="sc" id="7"></a>
Buddhassa ānubhāvena,<br>
tīṇi pupphāni me tadā;<br>
Uddhaṃvaṇṭā adhopattā,<br>
chāyaṃ kubbanti satthuno.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_6575"></a>
<a class="sc" id="8"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv9"></a>
<a class="ms" id="p_20Ap1_6576"></a>
<a class="sc" id="9"></a>
Tattha me sukataṃ byamhaṃ,<br>
kaṇikārīti ñāyati;<br>
Saṭṭhiyojanamubbedhaṃ,<br>
tiṃsayojanavitthataṃ.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_6577"></a>
<a class="sc" id="10"></a>
Sahassakaṇḍaṃ satabheṇḍu,<br>
dhajāluharitāmayaṃ;<br>
Satasahassaniyyūhā,<br>
byamhe pātubhaviṃsu me.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_6578"></a>
<a class="sc" id="11"></a>
Soṇṇamayā maṇimayā,<br>
lohitaṅgamayāpi ca;<br>
Phalikāpi ca pallaṅkā,<br>
yenicchakā yadicchakā.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_6579"></a>
<a class="sc" id="12"></a>
Mahārahañca sayanaṃ,<br>
tūlikāvikatīyutaṃ;<br>
Uddhalomikaekantaṃ,<br>
bibbohanasamāyutaṃ.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_6580"></a>
<a class="sc" id="13"></a>
Bhavanā nikkhamitvāna,<br>
caranto devacārikaṃ;<br>
Yadā icchāmi gamanaṃ,<br>
devasaṅghapurakkhato.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_6581"></a>
<a class="sc" id="14"></a>
Pupphassa heṭṭhā tiṭṭhāmi,<br>
uparicchadanaṃ mama;<br>
Samantā yojanasataṃ,<br>
kaṇikārehi chāditaṃ.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_6582"></a>
<a class="sc" id="15"></a>
Saṭṭhituriyasahassāni,<br>
sāyaṃ pātamupaṭṭhahuṃ;<br>
Parivārenti maṃ niccaṃ,<br>
rattindivamatanditā.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_6583"></a>
<a class="sc" id="16"></a>
Tattha naccehi gītehi,<br>
tāḷehi vāditehi ca;<br>
Ramāmi khiḍḍāratiyā,<br>
modāmi kāmakāmihaṃ.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_6584"></a>
<a class="sc" id="17"></a>
Tattha bhutvā pivitvā ca,<br>
modāmi tidase tadā;<br>
Nārīgaṇehi sahito,<br>
modāmi byamhamuttame.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_6585"></a>
<a class="sc" id="18"></a>
Satānaṃ pañcakkhattuñca,<br>
devarajjamakārayiṃ;<br>
Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_6586"></a>
<a class="sc" id="19"></a>
Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_6587"></a>
<a class="sc" id="20"></a>
Duve bhave saṃsarāmi,<br>
devatte atha mānuse;<br>
Aññaṃ gatiṃ na jānāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_6588"></a>
<a class="sc" id="21"></a>
Duve kule pajāyāmi,<br>
khattiye cāpi brāhmaṇe;<br>
Nīce kule na jāyāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_6589"></a>
<a class="sc" id="22"></a>
Hatthiyānaṃ assayānaṃ,<br>
sivikaṃ sandamānikaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_6590"></a>
<a class="sc" id="23"></a>
Dāsīgaṇaṃ dāsagaṇaṃ,<br>
nāriyo samalaṅkatā;<br>
Labhāmi sabbamevetaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_6591"></a>
<a class="sc" id="24"></a>
Koseyyakambaliyāni,<br>
khomakappāsikāni ca;<br>
Labhāmi sabbamevetaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv25"></a>
<a class="ms" id="p_20Ap1_6592"></a>
<a class="sc" id="25"></a>
Navavatthaṃ navaphalaṃ,<br>
navaggarasabhojanaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv26"></a>
<a class="ms" id="p_20Ap1_6593"></a>
<a class="sc" id="26"></a>
Imaṃ khāda imaṃ bhuñja,<br>
imamhi sayane saya;<br>
Labhāmi sabbamevetaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv27"></a>
<a class="ms" id="p_20Ap1_6594"></a>
<a class="sc" id="27"></a>
Sabbattha pūjito homi,<br>
yaso abbhuggato mama;<br>
Mahāpakkho sadā homi,<br>
abhejjapariso sadā;<br>
Ñātīnaṃ uttamo homi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv28"></a>
<a class="ms" id="p_20Ap1_6595"></a>
<a class="sc" id="28"></a>
Sītaṃ uṇhaṃ na jānāmi,<br>
pariḷāho na vijjati;<br>
Atho cetasikaṃ dukkhaṃ,<br>
hadaye me na vijjati.<br>
</p>
<p>
<a class="msdiv" id="msdiv29"></a>
<a class="ms" id="p_20Ap1_6596"></a>
<a class="sc" id="29"></a>
Suvaṇṇavaṇṇo hutvāna,<br>
saṃsarāmi bhavābhave;<br>
Vevaṇṇiyaṃ na jānāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv30"></a>
<a class="ms" id="p_20Ap1_6597"></a>
<a class="sc" id="30"></a>
Devalokā cavitvāna,<br>
sukkamūlena codito;<br>
Sāvatthiyaṃ pure jāto,<br>
mahāsāle suaḍḍhake.<br>
</p>
<p>
<a class="msdiv" id="msdiv31"></a>
<a class="ms" id="p_20Ap1_6598"></a>
<a class="sc" id="31"></a>
Pañca kāmaguṇe hitvā,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.<br>
</p>
<p>
<a class="msdiv" id="msdiv32"></a>
<a class="ms" id="p_20Ap1_6599"></a>
<a class="sc" id="32"></a>
Upasampādayī buddho,<br>
guṇamaññāya cakkhumā;<br>
Taruṇo pūjanīyohaṃ,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv33"></a>
<a class="ms" id="p_20Ap1_6600"></a>
<a class="sc" id="33"></a>
Dibbacakkhu visuddhaṃ me,<br>
samādhikusalo ahaṃ;<br>
Abhiññāpāramippatto,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv34"></a>
<a class="ms" id="p_20Ap1_6601"></a>
<a class="sc" id="34"></a>
Paṭisambhidā anuppatto,<br>
iddhipādesu kovido;<br>
Dhammesu pāramippatto,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv35"></a>
<a class="ms" id="p_20Ap1_6602"></a>
<a class="sc" id="35"></a>
Tiṃsakappasahassamhi,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.<br>
</p>
<p>
<a class="msdiv" id="msdiv36"></a>
<a class="ms" id="p_20Ap1_6603"></a>
<a class="sc" id="36"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br>
</p>
<p>
<a class="msdiv" id="msdiv37"></a>
<a class="ms" id="p_20Ap1_6604"></a>
<a class="sc" id="37"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv38"></a>
<a class="ms" id="p_20Ap1_6605"></a>
<a class="sc" id="38"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_6606"></a><a class="sc" id="39"></a>Itthaṃ sudaṃ
āyasmā tikaṇikārapupphiyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_6607"></a>
<a class="sc" id="40"></a>
Tikaṇikārapupphiyattherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>