<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap17">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>5 Pilindavacchattheraapadāna</h1>
</div>
<blockquote class="gatha">
<p><a class="msdiv" id="msdiv55"></a>
<a class="ms" id="p_20Ap1_758"></a>
<a class="sc" id="1"></a>
“Nibbute lokanāthamhi, <br>
sumedhe aggapuggale; <br>
Pasannacitto sumano, <br>
thūpapūjaṃ akāsahaṃ. <br>
</p>
<p><a class="msdiv" id="msdiv56"></a>
<a class="ms" id="p_20Ap1_759"></a>
<a class="sc" id="2"></a>
Ye ca khīṇāsavā tattha, <br>
chaḷabhiññā mahiddhikā; <br>
Tehaṃ tattha samānetvā, <br>
saṃghabhattaṃ akāsahaṃ. <br>
</p>
<p><a class="msdiv" id="msdiv57"></a>
<a class="ms" id="p_20Ap1_760"></a>
<a class="sc" id="3"></a>
Sumedhassa bhagavato, <br>
upaṭṭhāko tadā ahu; <br>
Sumedho nāma nāmena, <br>
anumodittha so tadā. <br>
</p>
<p><a class="msdiv" id="msdiv58"></a>
<a class="ms" id="p_20Ap1_761"></a>
<a class="sc" id="4"></a>
Tena cittappasādena, <br>
vimānaṃ upapajjahaṃ; <br>
Chaḷāsītisahassāni, <br>
accharāyo ramiṃsu me. <br>
</p>
<p><a class="msdiv" id="msdiv59"></a>
<a class="ms" id="p_20Ap1_762"></a>
<a class="sc" id="5"></a>
Mameva anuvattanti, <br>
sabbakāmehi tā sadā; <br>
Aññe deve abhibhomi, <br>
puññakammassidaṃ phalaṃ. <br>
</p>
<p><a class="msdiv" id="msdiv60"></a>
<a class="ms" id="p_20Ap1_763"></a>
<a class="sc" id="6"></a>
Pañcavīsatikappamhi, <br>
varuṇo nāma khattiyo; <br>
Visuddhabhojano āsiṃ, <br>
cakkavattī ahaṃ tadā. <br>
</p>
<p><a class="msdiv" id="msdiv61"></a>
<a class="ms" id="p_20Ap1_764"></a>
<a class="sc" id="7"></a>
Na te bījaṃ pavapanti, <br>
napi nīyanti naṅgalā; <br>
Akaṭṭhapākimaṃ sāliṃ, <br>
paribhuñjanti mānusā. <br>
</p>
<p><a class="msdiv" id="msdiv62"></a>
<a class="ms" id="p_20Ap1_765"></a>
<a class="sc" id="8"></a>
Tattha rajjaṃ karitvāna, <br>
devattaṃ puna gacchahaṃ; <br>
Tadāpi edisā mayhaṃ, <br>
nibbattā bhogasampadā. <br>
</p>
<p><a class="msdiv" id="msdiv63"></a>
<a class="ms" id="p_20Ap1_766"></a>
<a class="sc" id="9"></a>
Na maṃ mittā amittā vā, <br>
hiṃsanti sabbapāṇino; <br>
Sabbesampi piyo homi, <br>
puññakammassidaṃ phalaṃ. <br>
</p>
<p><a class="msdiv" id="msdiv64"></a>
<a class="ms" id="p_20Ap1_767"></a>
<a class="sc" id="10"></a>
Tiṃsakappasahassamhi, <br>
yaṃ dānamadadiṃ tadā; <br>
Duggatiṃ nābhijānāmi, <br>
gandhālepassidaṃ phalaṃ. <br>
</p>
<p><a class="msdiv" id="msdiv65"></a>
<a class="ms" id="p_20Ap1_768"></a>
<a class="sc" id="11"></a>
Imasmiṃ bhaddake kappe, <br>
eko āsiṃ janādhipo; <br>
Mahānubhāvo rājāhaṃ, <br>
cakkavattī mahabbalo. <br>
</p>
<p><a class="msdiv" id="msdiv66"></a>
<a class="ms" id="p_20Ap1_769"></a>
<a class="sc" id="12"></a>
Sohaṃ pañcasu sīlesu, <br>
ṭhapetvā janataṃ bahuṃ; <br>
Pāpetvā sugatiṃyeva, <br>
devatānaṃ piyo ahuṃ. <br>
</p>
<p><a class="msdiv" id="msdiv67"></a>
<a class="ms" id="p_20Ap1_770"></a>
<a class="sc" id="13"></a>
Paṭisambhidā catasso, <br>
vimokkhāpi ca aṭṭhime; <br>
Chaḷabhiññā sacchikatā, <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="14"></a>
<a class="ms" id="p_20Ap1_771"></a>
Itthaṃ sudaṃ āyasmā pilindavaccho thero imā gāthāyo abhāsitthāti.</p>
<p class="endsutta"><a class="sc" id="15"></a>
<a class="ms" id="p_20Ap1_772"></a>
Pilindavacchattherassāpadānaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>