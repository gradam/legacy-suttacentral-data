<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap412">
<article>
<div class="hgroup">
<p class="division">Therāpadāna</p>
<p>Metteyyavagga</p>
<h1>Udenattheraapadāna</h1>
</div>
<blockquote class="gatha">
<p>
<a class="msdiv" id="msdiv330"></a>
<a class="ms" id="p_20Ap1_5194"></a>
<a class="sc" id="1"></a>
“Himavantassāvidūre,<br>
padumo nāma pabbato;<br>
Assamo sukato mayhaṃ,<br>
paṇṇasālā sumāpitā.<br>
</p>
<p>
<a class="msdiv" id="msdiv331"></a>
<a class="ms" id="p_20Ap1_5195"></a>
<a class="sc" id="2"></a>
Nadiyo sandare tattha,<br>
supatitthā manoramā;<br>
Acchodakā sītajalā,<br>
sandare nadiyo sadā.<br>
</p>
<p>
<a class="msdiv" id="msdiv332"></a>
<a class="ms" id="p_20Ap1_5196"></a>
<a class="sc" id="3"></a>
Pāṭhīnā pāvusā macchā,<br>
balajā muñjarohitā;<br>
Sobhentā nadiyo ete,<br>
vasanti nadiyā sadā.<br>
</p>
<p>
<a class="msdiv" id="msdiv333"></a>
<a class="ms" id="p_20Ap1_5197"></a>
<a class="sc" id="4"></a>
Ambajambūhi sañchannā,<br>
kareritilakā tathā;<br>
Uddālakā pāṭaliyo,<br>
sobhenti mama assamaṃ.<br>
</p>
<p>
<a class="msdiv" id="msdiv334"></a>
<a class="ms" id="p_20Ap1_5198"></a>
<a class="sc" id="5"></a>
Aṅkolakā bimbijālā,<br>
māyākārī ca pupphitā;<br>
Gandhena upavāyantā,<br>
sobhenti mama assamaṃ.<br>
</p>
<p>
<a class="msdiv" id="msdiv335"></a>
<a class="ms" id="p_20Ap1_5199"></a>
<a class="sc" id="6"></a>
Atimuttā sattalikā,<br>
nāgā sālā ca pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv336"></a>
<a class="ms" id="p_20Ap1_5200"></a>
<a class="sc" id="7"></a>
Kosambā saḷalā nīpā,<br>
aṭṭhaṅgāpi ca pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv337"></a>
<a class="ms" id="p_20Ap1_5201"></a>
<a class="sc" id="8"></a>
Harītakā āmalakā,<br>
ambajambuvibhītakā;<br>
Kolā bhallātakā billā,<br>
phalāni bahu assame.<br>
</p>
<p>
<a class="msdiv" id="msdiv338"></a>
<a class="ms" id="p_20Ap1_5202"></a>
<a class="sc" id="9"></a>
Kalambā kandalī tattha,<br>
pupphanti mama assame;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv339"></a>
<a class="ms" id="p_20Ap1_5203"></a>
<a class="sc" id="10"></a>
Asokapiṇḍivārī ca,<br>
nimbarukkhā ca pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv340"></a>
<a class="ms" id="p_20Ap1_5204"></a>
<a class="sc" id="11"></a>
Punnāgā giripunnāgā,<br>
timirā tattha pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv341"></a>
<a class="ms" id="p_20Ap1_5205"></a>
<a class="sc" id="12"></a>
Nigguṇḍī sirinigguṇḍī,<br>
camparukkhettha pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv342"></a>
<a class="ms" id="p_20Ap1_5206"></a>
<a class="sc" id="13"></a>
Avidūre pokkharaṇī,<br>
cakkavākūpakūjitā;<br>
Mandālakehi sañchannā,<br>
padumuppalakehi ca.<br>
</p>
<p>
<a class="msdiv" id="msdiv343"></a>
<a class="ms" id="p_20Ap1_5207"></a>
<a class="sc" id="14"></a>
Acchodakā sītajalā,<br>
supatitthā manoramā;<br>
Acchā phalikasamānā,<br>
sobhenti mama assamaṃ.<br>
</p>
<p>
<a class="msdiv" id="msdiv344"></a>
<a class="ms" id="p_20Ap1_5208"></a>
<a class="sc" id="15"></a>
Padumā pupphare tattha,<br>
puṇḍarīkā ca uppalā;<br>
Mandālakehi sañchannā,<br>
sobhenti mama assamaṃ.<br>
</p>
<p>
<a class="msdiv" id="msdiv345"></a>
<a class="ms" id="p_20Ap1_5209"></a>
<a class="sc" id="16"></a>
Pāṭhīnā pāvusā macchā,<br>
balajā muñjarohitā;<br>
Vicarantāva te tattha,<br>
sobhenti mama assamaṃ.<br>
</p>
<p>
<a class="msdiv" id="msdiv346"></a>
<a class="ms" id="p_20Ap1_5210"></a>
<a class="sc" id="17"></a>
Kumbhīlā susumārā ca,<br>
kacchapā ca gahā bahū;<br>
Ogahā ajagarā ca,<br>
sobhenti mama assamaṃ.<br>
</p>
<p>
<a class="msdiv" id="msdiv347"></a>
<a class="ms" id="p_20Ap1_5211"></a>
<a class="sc" id="18"></a>
Pārevatā ravihaṃsā,<br>
cakkavākā nadīcarā;<br>
Dindibhā sāḷikā cettha,<br>
sobhenti mama assamaṃ.<br>
</p>
<p>
<a class="msdiv" id="msdiv348"></a>
<a class="ms" id="p_20Ap1_5212"></a>
<a class="sc" id="19"></a>
Nayitā ambagandhī ca,<br>
ketakā tattha pupphitā;<br>
Dibbagandhaṃ sampavantā,<br>
sobhenti mama assamaṃ.<br>
</p>
<p>
<a class="msdiv" id="msdiv349"></a>
<a class="ms" id="p_20Ap1_5213"></a>
<a class="sc" id="20"></a>
Sīhā byagghā ca dīpī ca,<br>
acchakokataracchakā;<br>
Anusañcarantā pavane,<br>
sobhenti mama assamaṃ.<br>
</p>
<p>
<a class="msdiv" id="msdiv350"></a>
<a class="ms" id="p_20Ap1_5214"></a>
<a class="sc" id="21"></a>
Jaṭābhārena bharitā,<br>
ajinuttaravāsanā;<br>
Anusañcarantā pavane,<br>
sobhenti mama assamaṃ.<br>
</p>
<p>
<a class="msdiv" id="msdiv351"></a>
<a class="ms" id="p_20Ap1_5215"></a>
<a class="sc" id="22"></a>
Ajinānidharā ete,<br>
nipakā santavuttino;<br>
Appāhārāva te sabbe,<br>
sobhenti mama assamaṃ.<br>
</p>
<p>
<a class="msdiv" id="msdiv352"></a>
<a class="ms" id="p_20Ap1_5216"></a>
<a class="sc" id="23"></a>
Khāribhāraṃ gahetvāna,<br>
ajjhogayha vanaṃ tadā;<br>
Mūlaphalāni bhuñjantā,<br>
vasanti assame tadā.<br>
</p>
<p>
<a class="msdiv" id="msdiv353"></a>
<a class="ms" id="p_20Ap1_5217"></a>
<a class="sc" id="24"></a>
Na te dāruṃ āharanti,<br>
udakaṃ pādadhovanaṃ;<br>
Sabbesaṃ ānubhāvena,<br>
sayamevāharīyati.<br>
</p>
<p>
<a class="msdiv" id="msdiv354"></a>
<a class="ms" id="p_20Ap1_5218"></a>
<a class="sc" id="25"></a>
Cullāsītisahassāni,<br>
isayettha samāgatā;<br>
Sabbeva jhāyino ete,<br>
uttamatthagavesakā.<br>
</p>
<p>
<a class="msdiv" id="msdiv355"></a>
<a class="ms" id="p_20Ap1_5219"></a>
<a class="sc" id="26"></a>
Tapassino brahmacārī,<br>
codentā appanāva te;<br>
Ambarāvacarā sabbe,<br>
vasanti assame tadā.<br>
</p>
<p>
<a class="msdiv" id="msdiv356"></a>
<a class="ms" id="p_20Ap1_5220"></a>
<a class="sc" id="27"></a>
Pañcāhaṃ sannipatanti,<br>
ekaggā santavuttino;<br>
Aññoññaṃ abhivādetvā,<br>
pakkamanti disāmukhā.<br>
</p>
<p>
<a class="msdiv" id="msdiv357"></a>
<a class="ms" id="p_20Ap1_5221"></a>
<a class="sc" id="28"></a>
Padumuttaro nāma jino,<br>
sabbadhammāna pāragū;<br>
Tamandhakāraṃ vidhamaṃ,<br>
uppajji tāvade jino.<br>
</p>
<p>
<a class="msdiv" id="msdiv358"></a>
<a class="ms" id="p_20Ap1_5222"></a>
<a class="sc" id="29"></a>
Mama assamasāmantā,<br>
yakkho āsi mahiddhiko;<br>
So me saṃsittha sambuddhaṃ,<br>
jalajuttamanāyakaṃ.<br>
</p>
<p>
<a class="msdiv" id="msdiv359"></a>
<a class="ms" id="p_20Ap1_5223"></a>
<a class="sc" id="30"></a>
‘Esa buddho samuppanno,<br>
Padumuttaro mahāmuni;<br>
Khippaṃ gantvāna sambuddhaṃ,<br>
Payirūpāsa mārisa’.<br>
</p>
<p>
<a class="msdiv" id="msdiv360"></a>
<a class="ms" id="p_20Ap1_5224"></a>
<a class="sc" id="31"></a>
Yakkhassa vacanaṃ sutvā,<br>
vippasannena cetasā;<br>
Assamaṃ saṃsāmetvāna,<br>
nikkhamiṃ vipinā tadā.<br>
</p>
<p>
<a class="msdiv" id="msdiv361"></a>
<a class="ms" id="p_20Ap1_5225"></a>
<a class="sc" id="32"></a>
Ceḷeva ḍayhamānamhi,<br>
nikkhamitvāna assamā;<br>
Ekarattiṃ nivāsetvā,<br>
upagacchiṃ vināyakaṃ.<br>
</p>
<p>
<a class="msdiv" id="msdiv362"></a>
<a class="ms" id="p_20Ap1_5226"></a>
<a class="sc" id="33"></a>
Padumuttaro lokavidū,<br>
āhutīnaṃ paṭiggaho;<br>
Catusaccaṃ pakāsento,<br>
desesi amataṃ padaṃ.<br>
</p>
<p>
<a class="msdiv" id="msdiv363"></a>
<a class="ms" id="p_20Ap1_5227"></a>
<a class="sc" id="34"></a>
Suphullaṃ padumaṃ gayha,<br>
upagantvā mahesino;<br>
Pasannacitto sumano,<br>
buddhassa abhiropayiṃ.<br>
</p>
<p>
<a class="msdiv" id="msdiv364"></a>
<a class="ms" id="p_20Ap1_5228"></a>
<a class="sc" id="35"></a>
Pūjayitvāna sambuddhaṃ,<br>
jalajuttamanāyakaṃ;<br>
Ekaṃsaṃ ajinaṃ katvā,<br>
santhaviṃ lokanāyakaṃ.<br>
</p>
<p>
<a class="msdiv" id="msdiv365"></a>
<a class="ms" id="p_20Ap1_5229"></a>
<a class="sc" id="36"></a>
‘Yena ñāṇena sambuddho,<br>
vasatīha anāsavo;<br>
Taṃ ñāṇaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv366"></a>
<a class="ms" id="p_20Ap1_5230"></a>
<a class="sc" id="37"></a>
Saṃsārasotaṃ chinditvā,<br>
tāresi sabbapāṇinaṃ;<br>
Tava dhammaṃ suṇitvāna,<br>
taṇhāsotaṃ taranti te.<br>
</p>
<p>
<a class="msdiv" id="msdiv367"></a>
<a class="ms" id="p_20Ap1_5231"></a>
<a class="sc" id="38"></a>
Tuvaṃ satthā ca ketu ca,<br>
dhajo yūpo ca pāṇinaṃ;<br>
Parāyaṇo patiṭṭhā ca,<br>
dīpo ca dvipaduttama.<br>
</p>
<p>
<a class="msdiv" id="msdiv368"></a>
<a class="ms" id="p_20Ap1_5232"></a>
<a class="sc" id="39"></a>
Yāvatā gaṇino loke,<br>
satthavāhā pavuccare;<br>
Tuvaṃ aggosi sabbaññu,<br>
tava antogadhāva te.<br>
</p>
<p>
<a class="msdiv" id="msdiv369"></a>
<a class="ms" id="p_20Ap1_5233"></a>
<a class="sc" id="40"></a>
Tava ñāṇena sabbaññu,<br>
tāresi janataṃ bahuṃ;<br>
Tava dassanamāgamma,<br>
dukkhassantaṃ karissare.<br>
</p>
<p>
<a class="msdiv" id="msdiv370"></a>
<a class="ms" id="p_20Ap1_5234"></a>
<a class="sc" id="41"></a>
Ye kecime gandhajātā,<br>
loke vāyanti cakkhuma;<br>
Tava gandhasamo natthi,<br>
puññakkhette mahāmune.<br>
</p>
<p>
<a class="msdiv" id="msdiv371"></a>
<a class="ms" id="p_20Ap1_5235"></a>
<a class="sc" id="42"></a>
Tiracchānayoniṃ nirayaṃ,<br>
parimocesi cakkhuma;<br>
Asaṅkhataṃ padaṃ santaṃ,<br>
desesi tvaṃ mahāmune’.<br>
</p>
<p>
<a class="msdiv" id="msdiv372"></a>
<a class="ms" id="p_20Ap1_5236"></a>
<a class="sc" id="43"></a>
Padumuttaro lokavidū,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv373"></a>
<a class="ms" id="p_20Ap1_5237"></a>
<a class="sc" id="44"></a>
‘Yo me ñāṇaṃ apūjesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv374"></a>
<a class="ms" id="p_20Ap1_5238"></a>
<a class="sc" id="45"></a>
Tiṃsakappasahassāni,<br>
devaloke ramissati;<br>
Sahassakkhattuṃ rājā ca,<br>
cakkavattī bhavissati’.<br>
</p>
<p>
<a class="msdiv" id="msdiv375"></a>
<a class="ms" id="p_20Ap1_5239"></a>
<a class="sc" id="46"></a>
Suladdhalābhaṃ laddhomhi,<br>
tosayitvāna subbataṃ;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv376"></a>
<a class="ms" id="p_20Ap1_5240"></a>
<a class="sc" id="47"></a>
Kilesā jhāpitā mayhaṃ,<br>
…pe… <br>
viharāmi anāsavo.<br>
</p>
<p>
<a class="msdiv" id="msdiv377"></a>
<a class="ms" id="p_20Ap1_5241"></a>
<a class="sc" id="48"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv378"></a>
<a class="ms" id="p_20Ap1_5242"></a>
<a class="sc" id="49"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (4264)<br>
</p>
</blockquote>
<p>
<a class="ms" id="p_20Ap1_5243"></a><a class="sc" id="50"></a>Itthaṃ sudaṃ
āyasmā udeno thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_5244"></a>
<a class="sc" id="51"></a>
Udenattherassāpadānaṃ dasamaṃ.</p>
<p class="endsection">
<a class="ms" id="p_20Ap1_5245"></a>
<a class="sc" id="52"></a>
Metteyyavaggo ekacattālīsamo.</p>
<p class="endsection summary">
<a class="ms" id="p_20Ap1_5246"></a>
<a class="sc" id="53"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap1_5247"></a>
<a class="sc" id="54"></a>
Metteyyo puṇṇako thero,<br>
mettagū dhotakopi ca;<br>
Upasivo ca nando ca,<br>
hemako sattamo tahiṃ.<br>
</p>
<p>
<a class="ms" id="p_20Ap1_5248"></a>
<a class="sc" id="55"></a>
Todeyyo jatukaṇṇī ca,<br>
udeno ca mahāyaso;<br>
Tīṇi gāthāsatānettha,<br>
asīti tīṇi cuttariṃ.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>