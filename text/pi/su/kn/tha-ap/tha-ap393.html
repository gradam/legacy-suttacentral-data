<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc">
</div>
<section class="sutta" id="tha-ap393">
<article>
<div class="hgroup">
<p class="division">Therāpadāna</p>
<p>Pilindavacchavagga</p>
<h1>Pilindavacchattheraapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap1_4298"></a>
<a class="sc" id="1"></a>
“Nagare haṃsavatiyā,<br>
āsiṃ dovāriko ahaṃ;<br>
Akkhobhaṃ amitaṃ bhogaṃ,<br>
ghare sannicitaṃ mama.<br>
</p>
<p>
<a class="msdiv" id="msdiv2"></a>
<a class="ms" id="p_20Ap1_4299"></a>
<a class="sc" id="2"></a>
Rahogato nisīditvā,<br>
pahaṃsitvāna mānasaṃ;<br>
Nisajja pāsādavare,<br>
evaṃ cintesahaṃ tadā.<br>
</p>
</blockquote>
<h2>1 Cintanākāra</h2>
<blockquote class="gatha">
<p>
<a class="msdiv" id="msdiv3"></a>
<a class="ms" id="p_20Ap1_4300"></a>
<a class="sc" id="3"></a>
‘Bahū medhigatā bhogā,<br>
phītaṃ antepuraṃ mama;<br>
Rājāpi sannimantesi,<br>
ānando pathavissaro.<br>
</p>
<p>
<a class="msdiv" id="msdiv4"></a>
<a class="ms" id="p_20Ap1_4301"></a>
<a class="sc" id="4"></a>
Ayañca buddho uppanno,<br>
adhiccuppattiko muni;<br>
Saṃvijjanti ca me bhogā,<br>
dānaṃ dassāmi satthuno.<br>
</p>
<p>
<a class="msdiv" id="msdiv5"></a>
<a class="ms" id="p_20Ap1_4302"></a>
<a class="sc" id="5"></a>
Padumena rājaputtena,<br>
dinnaṃ dānavaraṃ jine;<br>
Hatthināge ca pallaṅke,<br>
apassenañcanappakaṃ.<br>
</p>
<p>
<a class="msdiv" id="msdiv6"></a>
<a class="ms" id="p_20Ap1_4303"></a>
<a class="sc" id="6"></a>
Ahampi dānaṃ dassāmi,<br>
saṃghe gaṇavaruttame;<br>
Adinnapubbamaññesaṃ,<br>
bhavissaṃ ādikammiko.<br>
</p>
<p>
<a class="msdiv" id="msdiv7"></a>
<a class="ms" id="p_20Ap1_4304"></a>
<a class="sc" id="7"></a>
Cintetvāhaṃ bahuvidhaṃ,<br>
yāge yassa sukhaṃphalaṃ;<br>
Parikkhāradānamaddakkhiṃ,<br>
mama saṅkappapūraṇaṃ.<br>
</p>
<p>
<a class="msdiv" id="msdiv8"></a>
<a class="ms" id="p_20Ap1_4305"></a>
<a class="sc" id="8"></a>
Parikkhārāni dassāmi,<br>
saṃghe gaṇavaruttame;<br>
Adinnapubbamaññesaṃ,<br>
bhavissaṃ ādikammiko’.<br>
</p>
</blockquote>
<h2>2 Dānavatthusampādana</h2>
<blockquote class="gatha">
<p>
<a class="msdiv" id="msdiv9"></a>
<a class="ms" id="p_20Ap1_4306"></a>
<a class="sc" id="9"></a>
Naḷakāre upāgamma,<br>
chattaṃ kāresi tāvade;<br>
Chattasatasahassāni,<br>
ekato sannipātayiṃ.<br>
</p>
<p>
<a class="msdiv" id="msdiv10"></a>
<a class="ms" id="p_20Ap1_4307"></a>
<a class="sc" id="10"></a>
Dussasatasahassāni,<br>
ekato sannipātayiṃ;<br>
Pattasatasahassāni,<br>
ekato sannipātayiṃ.<br>
</p>
<p>
<a class="msdiv" id="msdiv11"></a>
<a class="ms" id="p_20Ap1_4308"></a>
<a class="sc" id="11"></a>
Vāsiyo satthake cāpi,<br>
sūciyo nakhachedane;<br>
Heṭṭhāchatte ṭhapāpesiṃ,<br>
kāretvā tadanucchave.<br>
</p>
<p>
<a class="msdiv" id="msdiv12"></a>
<a class="ms" id="p_20Ap1_4309"></a>
<a class="sc" id="12"></a>
Vidhūpane tālavaṇṭe,<br>
morahatthe ca cāmare;<br>
Parissāvane teladhāre,<br>
kārayiṃ tadanucchave.<br>
</p>
<p>
<a class="msdiv" id="msdiv13"></a>
<a class="ms" id="p_20Ap1_4310"></a>
<a class="sc" id="13"></a>
Sūcighare aṃsabaddhe,<br>
athopi kāyabandhane;<br>
Ādhārake ca sukate,<br>
kārayiṃ tadanucchave.<br>
</p>
<p>
<a class="msdiv" id="msdiv14"></a>
<a class="ms" id="p_20Ap1_4311"></a>
<a class="sc" id="14"></a>
Paribhogabhājane ca,<br>
athopi lohathālake;<br>
Bhesajje pūrayitvāna,<br>
heṭṭhāchatte ṭhapesahaṃ.<br>
</p>
<p>
<a class="msdiv" id="msdiv15"></a>
<a class="ms" id="p_20Ap1_4312"></a>
<a class="sc" id="15"></a>
Vacaṃ usīraṃ laṭṭhimadhuṃ,<br>
pipphalī maricāni ca;<br>
Harītakiṃ siṅgīveraṃ,<br>
sabbaṃ pūresi bhājane.<br>
</p>
<p>
<a class="msdiv" id="msdiv16"></a>
<a class="ms" id="p_20Ap1_4313"></a>
<a class="sc" id="16"></a>
Upāhanā pādukāyo,<br>
atho udakapuñchane;<br>
Kattaradaṇḍe sukate,<br>
kārayiṃ tadanucchave.<br>
</p>
<p>
<a class="msdiv" id="msdiv17"></a>
<a class="ms" id="p_20Ap1_4314"></a>
<a class="sc" id="17"></a>
Osadhañjananāḷī ca,<br>
salākā dhammakuttarā;<br>
Kuñcikā pañcavaṇṇehi,<br>
sibbite kuñcikāghare.<br>
</p>
<p>
<a class="msdiv" id="msdiv18"></a>
<a class="ms" id="p_20Ap1_4315"></a>
<a class="sc" id="18"></a>
Āyoge dhūmanette ca,<br>
athopi dīpadhārake;<br>
Tumbake ca karaṇḍe ca,<br>
kārayiṃ tadanucchave.<br>
</p>
<p>
<a class="msdiv" id="msdiv19"></a>
<a class="ms" id="p_20Ap1_4316"></a>
<a class="sc" id="19"></a>
Saṇḍāse pipphale ceva,<br>
athopi malahārake;<br>
Bhesajjathavike ceva,<br>
kārayiṃ tadanucchave.<br>
</p>
<p>
<a class="msdiv" id="msdiv20"></a>
<a class="ms" id="p_20Ap1_4317"></a>
<a class="sc" id="20"></a>
Āsandiyo pīṭhake ca,<br>
pallaṅke caturomaye;<br>
Tadanucchave kārayitvā,<br>
heṭṭhāchatte ṭhapesahaṃ.<br>
</p>
<p>
<a class="msdiv" id="msdiv21"></a>
<a class="ms" id="p_20Ap1_4318"></a>
<a class="sc" id="21"></a>
Uṇṇābhisī tūlabhisī,<br>
athopi pīṭhikābhisī;<br>
Bimbohane ca sukate,<br>
kārayiṃ tadanucchave.<br>
</p>
<p>
<a class="msdiv" id="msdiv22"></a>
<a class="ms" id="p_20Ap1_4319"></a>
<a class="sc" id="22"></a>
Kuruvinde madhusitthe,<br>
telaṃ hatthappatāpakaṃ;<br>
Sipāṭiphalake sucī,<br>
mañcaṃ attharaṇena ca.<br>
</p>
<p>
<a class="msdiv" id="msdiv23"></a>
<a class="ms" id="p_20Ap1_4320"></a>
<a class="sc" id="23"></a>
Senāsane pādapuñche,<br>
sayanāsanadaṇḍake;<br>
Dantapoṇe ca āṭalī,<br>
sīsālepanagandhake.<br>
</p>
<p>
<a class="msdiv" id="msdiv24"></a>
<a class="ms" id="p_20Ap1_4321"></a>
<a class="sc" id="24"></a>
Araṇī phalapīṭhe ca,<br>
pattapidhānathālake;<br>
Udakassa kaṭacchū ca,<br>
cuṇṇakaṃ rajanambaṇaṃ.<br>
</p>
<p>
<a class="msdiv" id="msdiv25"></a>
<a class="ms" id="p_20Ap1_4322"></a>
<a class="sc" id="25"></a>
Sammajjanaṃ udapattaṃ,<br>
tathā vassikasāṭikaṃ;<br>
Nisīdanaṃ kaṇḍucchādi,<br>
atha antaravāsakaṃ.<br>
</p>
<p>
<a class="msdiv" id="msdiv26"></a>
<a class="ms" id="p_20Ap1_4323"></a>
<a class="sc" id="26"></a>
Uttarāsaṅgasaṅghāṭī,<br>
natthukaṃ mukhasodhanaṃ;<br>
Biḷaṅgaloṇaṃ pahūtañca,<br>
madhuñca dadhipānakaṃ.<br>
</p>
<p>
<a class="msdiv" id="msdiv27"></a>
<a class="ms" id="p_20Ap1_4324"></a>
<a class="sc" id="27"></a>
Dhūpaṃ sitthaṃ pilotiñca,<br>
mukhapuñchanasuttakaṃ;<br>
Dātabbaṃ nāma yaṃ atthi,<br>
yañca kappati satthuno.<br>
</p>
<p>
<a class="msdiv" id="msdiv28"></a>
<a class="ms" id="p_20Ap1_4325"></a>
<a class="sc" id="28"></a>
Sabbametaṃ samānetvā,<br>
ānandaṃ upasaṅkamiṃ;<br>
Upasaṅkamma rājānaṃ,<br>
janetāraṃ mahesino;<br>
Sirasā abhivādetvā,<br>
idaṃ vacanamabraviṃ.<br>
</p>
</blockquote>
<h2>3 Dānokāsayācanā</h2>
<blockquote class="gatha">
<p>
<a class="msdiv" id="msdiv29"></a>
<a class="ms" id="p_20Ap1_4326"></a>
<a class="sc" id="29"></a>
‘Ekato jātasaṃvaddhā,<br>
ubhinnaṃ ekato manaṃ;<br>
Sādhāraṇā sukhadukkhe,<br>
ubho ca anuvattakā.<br>
</p>
<p>
<a class="msdiv" id="msdiv30"></a>
<a class="ms" id="p_20Ap1_4327"></a>
<a class="sc" id="30"></a>
Atthi cetasikaṃ dukkhaṃ,<br>
tavādheyyaṃ arindama;<br>
Yadi sakkosi taṃ dukkhaṃ,<br>
vinodeyyāsi khattiya’.<br>
</p>
<p>
<a class="msdiv" id="msdiv31"></a>
<a class="ms" id="p_20Ap1_4328"></a>
<a class="sc" id="31"></a>
‘Tava dukkhaṃ mama dukkhaṃ,<br>
Ubhinnaṃ ekato mano;<br>
Niṭṭhitanti vijānāhi,<br>
Mamādheyyaṃ sace tuvaṃ’.<br>
</p>
<p>
<a class="msdiv" id="msdiv32"></a>
<a class="ms" id="p_20Ap1_4329"></a>
<a class="sc" id="32"></a>
‘Jānāhi kho mahārāja,<br>
dukkhaṃ me dubbinodayaṃ;<br>
Pahu samāno gajjasu,<br>
ekaṃ te duccajaṃ varaṃ.<br>
</p>
<p>
<a class="msdiv" id="msdiv33"></a>
<a class="ms" id="p_20Ap1_4330"></a>
<a class="sc" id="33"></a>
Yāvatā vijite atthi,<br>
yāvatā mama jīvitaṃ;<br>
Etehi yadi te attho,<br>
dassāmi avikampito.<br>
</p>
<p>
<a class="msdiv" id="msdiv34"></a>
<a class="ms" id="p_20Ap1_4331"></a>
<a class="sc" id="34"></a>
Gajjitaṃ kho tayā deva,<br>
micchā taṃ bahu gajjitaṃ;<br>
Jānissāmi tuvaṃ ajja,<br>
sabbadhamme patiṭṭhitaṃ’.<br>
</p>
<p>
<a class="msdiv" id="msdiv35"></a>
<a class="ms" id="p_20Ap1_4332"></a>
<a class="sc" id="35"></a>
‘Atibāḷhaṃ nipīḷesi,<br>
dadamānassa me sato;<br>
Kiṃ te me pīḷitenattho,<br>
patthitaṃ te kathehi me’.<br>
</p>
<p>
<a class="msdiv" id="msdiv36"></a>
<a class="ms" id="p_20Ap1_4333"></a>
<a class="sc" id="36"></a>
‘Icchāmahaṃ mahārāja,<br>
buddhaseṭṭhaṃ anuttaraṃ;<br>
Bhojayissāmi sambuddhaṃ,<br>
vajjaṃ me māhu jīvitaṃ’.<br>
</p>
<p>
<a class="msdiv" id="msdiv37"></a>
<a class="ms" id="p_20Ap1_4334"></a>
<a class="sc" id="37"></a>
‘Aññaṃ tehaṃ varaṃ dammi,<br>
mā yācittho tathāgataṃ;<br>
Adeyyo kassaci buddho,<br>
maṇi jotiraso yathā’.<br>
</p>
<p>
<a class="msdiv" id="msdiv38"></a>
<a class="ms" id="p_20Ap1_4335"></a>
<a class="sc" id="38"></a>
‘Nanu te gajjitaṃ deva,<br>
yāva jīvitamattano;<br>
Jīvitaṃ dadamānena,<br>
yuttaṃ dātuṃ tathāgataṃ’.<br>
</p>
<p>
<a class="msdiv" id="msdiv39"></a>
<a class="ms" id="p_20Ap1_4336"></a>
<a class="sc" id="39"></a>
‘Ṭhapanīyo mahāvīro,<br>
adeyyo kassaci jino;<br>
Na me paṭissuto buddho,<br>
varassu amitaṃ dhanaṃ’.<br>
</p>
<p>
<a class="msdiv" id="msdiv40"></a>
<a class="ms" id="p_20Ap1_4337"></a>
<a class="sc" id="40"></a>
‘Vinicchayaṃ pāpuṇāma,<br>
pucchissāma vinicchaye;<br>
Yathāsaṇṭhaṃ kathessanti,<br>
paṭipucchāma taṃ tathā’.<br>
</p>
<p>
<a class="msdiv" id="msdiv41"></a>
<a class="ms" id="p_20Ap1_4338"></a>
<a class="sc" id="41"></a>
Rañño hatthe gahetvāna,<br>
agamāsiṃ vinicchayaṃ;<br>
Purato akkhadassānaṃ,<br>
idaṃ vacanamabraviṃ.<br>
</p>
<p>
<a class="msdiv" id="msdiv42"></a>
<a class="ms" id="p_20Ap1_4339"></a>
<a class="sc" id="42"></a>
‘Suṇantu me akkhadassā,<br>
rājā varamadāsi me;<br>
Na kiñci ṭhapayitvāna,<br>
jīvitampi pavārayi.<br>
</p>
<p>
<a class="msdiv" id="msdiv43"></a>
<a class="ms" id="p_20Ap1_4340"></a>
<a class="sc" id="43"></a>
Tassa me varadinnassa,<br>
buddhaseṭṭhaṃ variṃ ahaṃ;<br>
Sudinno hoti me buddho,<br>
chindatha saṃsayaṃ mama’.<br>
</p>
<p>
<a class="msdiv" id="msdiv44"></a>
<a class="ms" id="p_20Ap1_4341"></a>
<a class="sc" id="44"></a>
‘Sossāma tava vacanaṃ,<br>
bhūmipālassa rājino;<br>
Ubhinnaṃ vacanaṃ sutvā,<br>
chindissāmettha saṃsayaṃ.<br>
</p>
<p>
<a class="msdiv" id="msdiv45"></a>
<a class="ms" id="p_20Ap1_4342"></a>
<a class="sc" id="45"></a>
Sabbaṃ deva tayā dinnaṃ,<br>
imassa sabbagāhikaṃ;<br>
Na kiñci ṭhapayitvāna,<br>
jīvitampi pavārayi’.<br>
</p>
<p>
<a class="msdiv" id="msdiv46"></a>
<a class="ms" id="p_20Ap1_4343"></a>
<a class="sc" id="46"></a>
‘Kicchappattova hutvāna,<br>
yācī varamanuttaraṃ;<br>
Imaṃ sudukkhitaṃ ñatvā,<br>
adāsiṃ sabbagāhikaṃ’.<br>
</p>
<p>
<a class="msdiv" id="msdiv47"></a>
<a class="ms" id="p_20Ap1_4344"></a>
<a class="sc" id="47"></a>
‘Parājayo tuvaṃ deva,<br>
assa deyyo tathāgato;<br>
Ubhinnaṃ saṃsayo chinno,<br>
yathāsaṇṭhamhi tiṭṭhatha’.<br>
</p>
<p>
<a class="msdiv" id="msdiv48"></a>
<a class="ms" id="p_20Ap1_4345"></a>
<a class="sc" id="48"></a>
Rājā tattheva ṭhatvāna,<br>
akkhadassetadabravi;<br>
‘Sammā mayhampi deyyātha,<br>
puna buddhaṃ labhāmahaṃ’.<br>
</p>
<p>
<a class="msdiv" id="msdiv49"></a>
<a class="ms" id="p_20Ap1_4346"></a>
<a class="sc" id="49"></a>
‘Pūretvā tava saṅkappaṃ,<br>
bhojayitvā tathāgataṃ;<br>
Puna deyyāsi sambuddhaṃ,<br>
ānandassa yasassino’.<br>
</p>
</blockquote>
<h2>4 Nimantanakathā</h2>
<blockquote class="gatha">
<p>
<a class="msdiv" id="msdiv50"></a>
<a class="ms" id="p_20Ap1_4347"></a>
<a class="sc" id="50"></a>
Akkhadassebhivādetvā,<br>
ānandañcāpi khattiyaṃ;<br>
Tuṭṭho pamudito hutvā,<br>
sambuddhamupasaṅkamiṃ.<br>
</p>
<p>
<a class="msdiv" id="msdiv51"></a>
<a class="ms" id="p_20Ap1_4348"></a>
<a class="sc" id="51"></a>
Upasaṅkamma sambuddhaṃ,<br>
oghatiṇṇamanāsavaṃ;<br>
Sirasā abhivādetvā,<br>
idaṃ vacanamabraviṃ.<br>
</p>
<p>
<a class="msdiv" id="msdiv52"></a>
<a class="ms" id="p_20Ap1_4349"></a>
<a class="sc" id="52"></a>
‘Vasīsatasahassehi,<br>
adhivāsehi cakkhuma;<br>
Hāsayanto mama cittaṃ,<br>
nivesanamupehi me’.<br>
</p>
<p>
<a class="msdiv" id="msdiv53"></a>
<a class="ms" id="p_20Ap1_4350"></a>
<a class="sc" id="53"></a>
Padumuttaro lokavidū,<br>
āhutīnaṃ paṭiggaho;<br>
Mama saṅkappamaññāya,<br>
adhivāsesi cakkhumā.<br>
</p>
<p>
<a class="msdiv" id="msdiv54"></a>
<a class="ms" id="p_20Ap1_4351"></a>
<a class="sc" id="54"></a>
Adhivāsanamaññāya,<br>
abhivādiya satthuno;<br>
Haṭṭho udaggacittohaṃ,<br>
nivesanamupāgamiṃ.<br>
</p>
</blockquote>
<h2>5 Dānapaṭiyādana</h2>
<blockquote class="gatha">
<p>
<a class="msdiv" id="msdiv55"></a>
<a class="ms" id="p_20Ap1_4352"></a>
<a class="sc" id="55"></a>
Mittāmacce samānetvā,<br>
idaṃ vacanamabraviṃ;<br>
‘Sudullabho mayā laddho,<br>
maṇi jotiraso yathā.<br>
</p>
<p>
<a class="msdiv" id="msdiv56"></a>
<a class="ms" id="p_20Ap1_4353"></a>
<a class="sc" id="56"></a>
Kena taṃ pūjayissāma,<br>
appameyyo anūpamo;<br>
Atulo asamo dhīro,<br>
jino appaṭipuggalo.<br>
</p>
<p>
<a class="msdiv" id="msdiv57"></a>
<a class="ms" id="p_20Ap1_4354"></a>
<a class="sc" id="57"></a>
Tathāsamasamo ceva,<br>
adutiyo narāsabho;<br>
Dukkaraṃ adhikārañhi,<br>
buddhānucchavikaṃ mayā.<br>
</p>
<p>
<a class="msdiv" id="msdiv58"></a>
<a class="ms" id="p_20Ap1_4355"></a>
<a class="sc" id="58"></a>
Nānāpupphe samānetvā,<br>
karoma pupphamaṇḍapaṃ;<br>
Buddhānucchavikaṃ etaṃ,<br>
sabbapūjā bhavissati’.<br>
</p>
<p>
<a class="msdiv" id="msdiv59"></a>
<a class="ms" id="p_20Ap1_4356"></a>
<a class="sc" id="59"></a>
Uppalaṃ padumaṃ vāpi,<br>
vassikaṃ adhimuttakaṃ;<br>
Campakaṃ nāgapupphañca,<br>
maṇḍapaṃ kārayiṃ ahaṃ.<br>
</p>
<p>
<a class="msdiv" id="msdiv60"></a>
<a class="ms" id="p_20Ap1_4357"></a>
<a class="sc" id="60"></a>
Satāsanasahassāni,<br>
chattacchāyāya paññapiṃ;<br>
Pacchimaṃ āsanaṃ mayhaṃ,<br>
adhikaṃ satamagghati.<br>
</p>
<p>
<a class="msdiv" id="msdiv61"></a>
<a class="ms" id="p_20Ap1_4358"></a>
<a class="sc" id="61"></a>
Satāsanasahassāni,<br>
chattacchāyāya paññapiṃ;<br>
Paṭiyādetvā annapānaṃ,<br>
kālaṃ ārocayiṃ ahaṃ.<br>
</p>
<p>
<a class="msdiv" id="msdiv62"></a>
<a class="ms" id="p_20Ap1_4359"></a>
<a class="sc" id="62"></a>
Ārocitamhi kālamhi,<br>
padumuttaro mahāmuni;<br>
Vasīsatasahassehi,<br>
nivesanamupesi me.<br>
</p>
<p>
<a class="msdiv" id="msdiv63"></a>
<a class="ms" id="p_20Ap1_4360"></a>
<a class="sc" id="63"></a>
Dhārentaṃ uparicchattaṃ,<br>
suphullapupphamaṇḍape;<br>
Vasīsatasahassehi,<br>
nisīdi purisuttamo.<br>
</p>
<p>
<a class="msdiv" id="msdiv64"></a>
<a class="ms" id="p_20Ap1_4361"></a>
<a class="sc" id="64"></a>
‘Chattasatasahassāni,<br>
satasahassamāsanaṃ;<br>
Kappiyaṃ anavajjañca,<br>
paṭigaṇhāhi cakkhuma’.<br>
</p>
<p>
<a class="msdiv" id="msdiv65"></a>
<a class="ms" id="p_20Ap1_4362"></a>
<a class="sc" id="65"></a>
Padumuttaro lokavidū,<br>
āhutīnaṃ paṭiggaho;<br>
Mamaṃ tāretukāmo so,<br>
sampaṭicchi mahāmuni.<br>
</p>
</blockquote>
<h2>6 Dānakathā</h2>
<blockquote class="gatha">
<p>
<a class="msdiv" id="msdiv66"></a>
<a class="ms" id="p_20Ap1_4363"></a>
<a class="sc" id="66"></a>
Bhikkhuno ekamekassa,<br>
Paccekaṃ pattamadāsahaṃ;<br>
Jahiṃsu sumbhakaṃ pattaṃ,<br>
Lohapattaṃ adhārayuṃ.<br>
</p>
<p>
<a class="msdiv" id="msdiv67"></a>
<a class="ms" id="p_20Ap1_4364"></a>
<a class="sc" id="67"></a>
Sattarattindivaṃ buddho,<br>
nisīdi pupphamaṇḍape;<br>
Bodhayanto bahū satte,<br>
dhammacakkaṃ pavattayi.<br>
</p>
<p>
<a class="msdiv" id="msdiv68"></a>
<a class="ms" id="p_20Ap1_4365"></a>
<a class="sc" id="68"></a>
Dhammacakkaṃ pavattento,<br>
heṭṭhato pupphamaṇḍape;<br>
Cullāsītisahassānaṃ,<br>
dhammābhisamayo ahu.<br>
</p>
<p>
<a class="msdiv" id="msdiv69"></a>
<a class="ms" id="p_20Ap1_4366"></a>
<a class="sc" id="69"></a>
Sattame divase patte,<br>
padumuttaro mahāmuni;<br>
Chattacchāyāyamāsīno,<br>
imā gāthā abhāsatha.<br>
</p>
</blockquote>
<h2>7 Byākaraṇa</h2>
<blockquote class="gatha">
<p>
<a class="msdiv" id="msdiv70"></a>
<a class="ms" id="p_20Ap1_4367"></a>
<a class="sc" id="70"></a>
‘Anūnakaṃ dānavaraṃ,<br>
yo me pādāsi māṇavo;<br>
Tamahaṃ kittayissāmi,<br>
suṇātha mama bhāsato.<br>
</p>
<p>
<a class="msdiv" id="msdiv71"></a>
<a class="ms" id="p_20Ap1_4368"></a>
<a class="sc" id="71"></a>
Hatthī assā rathā pattī,<br>
senā ca caturaṅginī;<br>
Parivāressantimaṃ niccaṃ,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv72"></a>
<a class="ms" id="p_20Ap1_4369"></a>
<a class="sc" id="72"></a>
Hatthiyānaṃ assayānaṃ,<br>
sivikā sandamānikā;<br>
Upaṭṭhissantimaṃ niccaṃ,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv73"></a>
<a class="ms" id="p_20Ap1_4370"></a>
<a class="sc" id="73"></a>
Saṭṭhi rathasahassāni,<br>
sabbālaṅkārabhūsitā;<br>
Parivāressantimaṃ niccaṃ,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv74"></a>
<a class="ms" id="p_20Ap1_4371"></a>
<a class="sc" id="74"></a>
Saṭṭhi tūriyasahassāni,<br>
bheriyo samalaṅkatā;<br>
Vajjayissantimaṃ niccaṃ,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv75"></a>
<a class="ms" id="p_20Ap1_4372"></a>
<a class="sc" id="75"></a>
Chaḷāsītisahassāni,<br>
nāriyo samalaṅkatā;<br>
Vicittavatthābharaṇā,<br>
āmukkamaṇikuṇḍalā.<br>
</p>
<p>
<a class="msdiv" id="msdiv76"></a>
<a class="ms" id="p_20Ap1_4373"></a>
<a class="sc" id="76"></a>
Aḷārapamhā hasulā,<br>
susaññā tanumajjhimā;<br>
Parivāressantimaṃ niccaṃ,<br>
sabbadānassidaṃ phalaṃ.<br>
</p>
<p>
<a class="msdiv" id="msdiv77"></a>
<a class="ms" id="p_20Ap1_4374"></a>
<a class="sc" id="77"></a>
Tiṃsakappasahassāni,<br>
devaloke ramissati;<br>
Sahassakkhattuṃ devindo,<br>
devarajjaṃ karissati.<br>
</p>
<p>
<a class="msdiv" id="msdiv78"></a>
<a class="ms" id="p_20Ap1_4375"></a>
<a class="sc" id="78"></a>
Sahassakkhattuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv79"></a>
<a class="ms" id="p_20Ap1_4376"></a>
<a class="sc" id="79"></a>
Devaloke vasantassa,<br>
puññakammasamaṅgino;<br>
Devalokapariyantaṃ,<br>
ratanachattaṃ dharissati.<br>
</p>
<p>
<a class="msdiv" id="msdiv80"></a>
<a class="ms" id="p_20Ap1_4377"></a>
<a class="sc" id="80"></a>
Icchissati yadā chāyaṃ,<br>
chadanaṃ dussapupphajaṃ;<br>
Imassa cittamaññāya,<br>
nibaddhaṃ chādayissati.<br>
</p>
<p>
<a class="msdiv" id="msdiv81"></a>
<a class="ms" id="p_20Ap1_4378"></a>
<a class="sc" id="81"></a>
Devalokā cavitvāna,<br>
sukkamūlena codito;<br>
Puññakammena saṃyutto,<br>
brahmabandhu bhavissati.<br>
</p>
<p>
<a class="msdiv" id="msdiv82"></a>
<a class="ms" id="p_20Ap1_4379"></a>
<a class="sc" id="82"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv83"></a>
<a class="ms" id="p_20Ap1_4380"></a>
<a class="sc" id="83"></a>
Sabbametaṃ abhiññāya,<br>
gotamo sakyapuṅgavo;<br>
Bhikkhusaṃghe nisīditvā,<br>
etadagge ṭhapessati.<br>
</p>
<p>
<a class="msdiv" id="msdiv84"></a>
<a class="ms" id="p_20Ap1_4381"></a>
<a class="sc" id="84"></a>
Pilindavacchanāmena,<br>
hessati satthusāvako;<br>
Devānaṃ asurānañca,<br>
gandhabbānañca sakkato.<br>
</p>
<p>
<a class="msdiv" id="msdiv85"></a>
<a class="ms" id="p_20Ap1_4382"></a>
<a class="sc" id="85"></a>
Bhikkhūnaṃ bhikkhunīnañca,<br>
gihīnañca tatheva so;<br>
Piyo hutvāna sabbesaṃ,<br>
viharissatināsavo’.<br>
</p>
</blockquote>
<h2>8 Dānānisaṃsakathā</h2>
<blockquote class="gatha">
<p>
<a class="msdiv" id="msdiv86"></a>
<a class="ms" id="p_20Ap1_4383"></a>
<a class="sc" id="86"></a>
Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayī mama.<br>
</p>
<p>
<a class="msdiv" id="msdiv87"></a>
<a class="ms" id="p_20Ap1_4384"></a>
<a class="sc" id="87"></a>
Aho me sukataṃ kammaṃ,<br>
puññakkhette anuttare;<br>
Yattha kāraṃ karitvāna,<br>
pattomhi acalaṃ padaṃ.<br>
</p>
<p>
<a class="msdiv" id="msdiv88"></a>
<a class="ms" id="p_20Ap1_4385"></a>
<a class="sc" id="88"></a>
Anūnakaṃ dānavaraṃ,<br>
adāsi yo hi māṇavo;<br>
Ādipubbaṅgamo āsi,<br>
tassa dānassidaṃ phalaṃ.<br>
</p>
</blockquote>
<h3>8.1 Chattānisaṃsa</h3>
<blockquote class="gatha">
<p>
<a class="msdiv" id="msdiv89"></a>
<a class="ms" id="p_20Ap1_4386"></a>
<a class="sc" id="89"></a>
Chatte ca sugate datvā,<br>
saṃghe gaṇavaruttame;<br>
Aṭṭhānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv90"></a>
<a class="ms" id="p_20Ap1_4387"></a>
<a class="sc" id="90"></a>
Sītaṃ uṇhaṃ na jānāmi,<br>
rajojallaṃ na limpati;<br>
Anupaddavo anīti ca,<br>
homi apacito sadā.<br>
</p>
<p>
<a class="msdiv" id="msdiv91"></a>
<a class="ms" id="p_20Ap1_4388"></a>
<a class="sc" id="91"></a>
Sukhumacchaviko homi,<br>
visadaṃ hoti mānasaṃ;<br>
Chattasatasahassāni,<br>
bhave saṃsarato mama.<br>
</p>
<p>
<a class="msdiv" id="msdiv92"></a>
<a class="ms" id="p_20Ap1_4389"></a>
<a class="sc" id="92"></a>
Sabbālaṅkārayuttāni,<br>
tassa kammassa vāhasā;<br>
Imaṃ jātiṃ ṭhapetvāna,<br>
matthake dhārayanti me.<br>
</p>
<p>
<a class="msdiv" id="msdiv93"></a>
<a class="ms" id="p_20Ap1_4390"></a>
<a class="sc" id="93"></a>
Kasmā imāya jātiyā,<br>
natthi me chattadhāraṇā;<br>
Mama sabbaṃ kataṃ kammaṃ,<br>
vimuttichattapattiyā.<br>
</p>
</blockquote>
<h3>8.2 Dussānisaṃsa</h3>
<blockquote class="gatha">
<p>
<a class="msdiv" id="msdiv94"></a>
<a class="ms" id="p_20Ap1_4391"></a>
<a class="sc" id="94"></a>
Dussāni sugate datvā,<br>
saṃghe gaṇavaruttame;<br>
Aṭṭhānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_4392"></a>
<a class="sc" id="95"></a>
Suvaṇṇavaṇṇo virajo,<br>
sappabhāso patāpavā;<br>
Siniddhaṃ hoti me gattaṃ,<br>
bhave saṃsarato mama.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_4393"></a>
<a class="sc" id="96"></a>
Dussasatasahassāni,<br>
setā pītā ca lohitā;<br>
Dhārenti matthake mayhaṃ,<br>
dussadānassidaṃ phalaṃ.<br>
</p>
<p>
<a class="msdiv" id="msdiv97"></a>
<a class="ms" id="p_20Ap1_4394"></a>
<a class="sc" id="97"></a>
Koseyyakambaliyāni,<br>
khomakappāsikāni ca;<br>
Sabbattha paṭilabhāmi,<br>
tesaṃ nissandato ahaṃ.<br>
</p>
</blockquote>
<h3>8.3 Pattānisaṃsa</h3>
<blockquote class="gatha">
<p>
<a class="msdiv" id="msdiv98"></a>
<a class="ms" id="p_20Ap1_4395"></a>
<a class="sc" id="98"></a>
Patte sugate datvāna,<br>
saṃghe gaṇavaruttame;<br>
Dasānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv99"></a>
<a class="ms" id="p_20Ap1_4396"></a>
<a class="sc" id="99"></a>
Suvaṇṇathāle maṇithāle,<br>
rajatepi ca thālake;<br>
Lohitaṅgamaye thāle,<br>
paribhuñjāmi sabbadā.<br>
</p>
<p>
<a class="msdiv" id="msdiv100"></a>
<a class="ms" id="p_20Ap1_4397"></a>
<a class="sc" id="100"></a>
Anupaddavo anīti ca,<br>
homi apacito sadā;<br>
Lābhī annassa pānassa,<br>
vatthassa sayanassa ca.<br>
</p>
<p>
<a class="msdiv" id="msdiv101"></a>
<a class="ms" id="p_20Ap1_4398"></a>
<a class="sc" id="101"></a>
Na vinassanti me bhogā,<br>
ṭhitacitto bhavāmahaṃ;<br>
Dhammakāmo sadā homi,<br>
appakleso anāsavo.<br>
</p>
<p>
<a class="msdiv" id="msdiv102"></a>
<a class="ms" id="p_20Ap1_4399"></a>
<a class="sc" id="102"></a>
Devaloke manusse vā,<br>
anubandhā ime guṇā;<br>
Chāyā yathāpi rukkhassa,<br>
sabbattha na jahanti maṃ.<br>
</p>
</blockquote>
<h3>8.4 Vāsiānisaṃsa</h3>
<blockquote class="gatha">
<p>
<a class="msdiv" id="msdiv103"></a>
<a class="ms" id="p_20Ap1_4400"></a>
<a class="sc" id="103"></a>
Cittabandhanasambaddhā,<br>
sukatā vāsiyo bahū;<br>
Datvāna buddhaseṭṭhassa,<br>
saṃghassa ca tathevahaṃ.<br>
</p>
<p>
<a class="msdiv" id="msdiv104"></a>
<a class="ms" id="p_20Ap1_4401"></a>
<a class="sc" id="104"></a>
Aṭṭhānisaṃse anubhomi,<br>
kammānucchavike mama;<br>
Sūro homavisārī ca,<br>
vesārajjesu pāramī.<br>
</p>
<p>
<a class="msdiv" id="msdiv105"></a>
<a class="ms" id="p_20Ap1_4402"></a>
<a class="sc" id="105"></a>
Dhitivīriyavā homi,<br>
paggahītamano sadā;<br>
Kilesacchedanaṃ ñāṇaṃ,<br>
sukhumaṃ atulaṃ suciṃ;<br>
Sabbattha paṭilabhāmi,<br>
tassa nissandato ahaṃ.<br>
</p>
</blockquote>
<h3>8.5 Satthakānisaṃsa</h3>
<blockquote class="gatha">
<p>
<a class="msdiv" id="msdiv106"></a>
<a class="ms" id="p_20Ap1_4403"></a>
<a class="sc" id="106"></a>
Akakkase apharuse,<br>
sudhote satthake bahū;<br>
Pasannacitto datvāna,<br>
buddhe saṃghe tatheva ca.<br>
</p>
<p>
<a class="msdiv" id="msdiv107"></a>
<a class="ms" id="p_20Ap1_4404"></a>
<a class="sc" id="107"></a>
Pañcānisaṃse anubhomi,<br>
kammānucchavike mama;<br>
Kalyāṇamittaṃ vīriyaṃ,<br>
khantiñca mettasatthakaṃ.<br>
</p>
<p>
<a class="msdiv" id="msdiv108"></a>
<a class="ms" id="p_20Ap1_4405"></a>
<a class="sc" id="108"></a>
Taṇhāsallassa chinnattā,<br>
paññāsatthaṃ anuttaraṃ;<br>
Vajirena samaṃ ñāṇaṃ,<br>
tesaṃ nissandato labhe.<br>
</p>
</blockquote>
<h3>8.6 Sūciānisaṃsa</h3>
<blockquote class="gatha">
<p>
<a class="msdiv" id="msdiv109"></a>
<a class="ms" id="p_20Ap1_4406"></a>
<a class="sc" id="109"></a>
Sūciyo sugate datvā,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv110"></a>
<a class="ms" id="p_20Ap1_4407"></a>
<a class="sc" id="110"></a>
Na saṃsayo kaṅkhacchedo,<br>
abhirūpo ca bhogavā;<br>
Tikkhapañño sadā homi,<br>
saṃsaranto bhavābhave.<br>
</p>
<p>
<a class="msdiv" id="msdiv111"></a>
<a class="ms" id="p_20Ap1_4408"></a>
<a class="sc" id="111"></a>
Gambhīraṃ nipuṇaṃ ṭhānaṃ,<br>
atthaṃ ñāṇena passayiṃ;<br>
Vajiraggasamaṃ ñāṇaṃ,<br>
hoti me tamaghātanaṃ.<br>
</p>
</blockquote>
<h3>8.7 Nakhacchedanānisaṃsa</h3>
<blockquote class="gatha">
<p>
<a class="msdiv" id="msdiv112"></a>
<a class="ms" id="p_20Ap1_4409"></a>
<a class="sc" id="112"></a>
Nakhacchedane sugate,<br>
datvā saṃghe gaṇuttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv113"></a>
<a class="ms" id="p_20Ap1_4410"></a>
<a class="sc" id="113"></a>
Dāsidāse gavasse ca,<br>
bhatake nāṭake bahū;<br>
Nhāpite bhattake sūde,<br>
sabbattheva labhāmahaṃ.<br>
</p>
</blockquote>
<h3>8.8 Vidhūpanatālavaṇṭānisaṃsa</h3>
<blockquote class="gatha">
<p>
<a class="msdiv" id="msdiv114"></a>
<a class="ms" id="p_20Ap1_4411"></a>
<a class="sc" id="114"></a>
Vidhūpane sugate datvā,<br>
tālavaṇṭe ca sobhane;<br>
Aṭṭhānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv115"></a>
<a class="ms" id="p_20Ap1_4412"></a>
<a class="sc" id="115"></a>
Sītaṃ uṇhaṃ na jānāmi,<br>
pariḷāho na vijjati;<br>
Darathaṃ nābhijānāmi,<br>
cittasantāpanaṃ mama.<br>
</p>
<p>
<a class="msdiv" id="msdiv116"></a>
<a class="ms" id="p_20Ap1_4413"></a>
<a class="sc" id="116"></a>
Rāgaggi dosamohaggi,<br>
mānaggi diṭṭhiaggi ca;<br>
Sabbaggī nibbutā mayhaṃ,<br>
tassa nissandato mama.<br>
</p>
</blockquote>
<h3>8.9 Morahattha-cāmara</h3>
<blockquote class="gatha">
<p>
<a class="msdiv" id="msdiv117"></a>
<a class="ms" id="p_20Ap1_4414"></a>
<a class="sc" id="117"></a>
Morahatthe cāmariyo,<br>
datvā saṃghe gaṇuttame;<br>
Upasantakilesohaṃ,<br>
viharāmi anaṅgaṇo.<br>
</p>
</blockquote>
<h3>8.10 Parissāvana-dhammakara</h3>
<blockquote class="gatha">
<p>
<a class="msdiv" id="msdiv118"></a>
<a class="ms" id="p_20Ap1_4415"></a>
<a class="sc" id="118"></a>
Parissāvane sugate,<br>
datvā dhammakaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv119"></a>
<a class="ms" id="p_20Ap1_4416"></a>
<a class="sc" id="119"></a>
Sabbesaṃ samatikkamma,<br>
dibbaṃ āyuṃ labhāmahaṃ;<br>
Appasayho sadā homi,<br>
corapaccatthikehi vā.<br>
</p>
<p>
<a class="msdiv" id="msdiv120"></a>
<a class="ms" id="p_20Ap1_4417"></a>
<a class="sc" id="120"></a>
Satthena vā visena vā,<br>
vihesampi na kubbate;<br>
Antarāmaraṇaṃ natthi,<br>
tesaṃ nissandato mama.<br>
</p>
</blockquote>
<h3>8.11 Teladhārānisaṃsa</h3>
<blockquote class="gatha">
<p>
<a class="msdiv" id="msdiv121"></a>
<a class="ms" id="p_20Ap1_4418"></a>
<a class="sc" id="121"></a>
Teladhāre sugate datvā,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv122"></a>
<a class="ms" id="p_20Ap1_4419"></a>
<a class="sc" id="122"></a>
Sucārurūpo subhaddo,<br>
susamuggatamānaso;<br>
Avikkhittamano homi,<br>
sabbārakkhehi rakkhito.<br>
</p>
</blockquote>
<h3>8.12 Sūcigharānisaṃsa</h3>
<blockquote class="gatha">
<p>
<a class="msdiv" id="msdiv123"></a>
<a class="ms" id="p_20Ap1_4420"></a>
<a class="sc" id="123"></a>
Sūcighare sugate datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv124"></a>
<a class="ms" id="p_20Ap1_4421"></a>
<a class="sc" id="124"></a>
Cetosukhaṃ kāyasukhaṃ,<br>
iriyāpathajaṃ sukhaṃ;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.13 Aṃsabaddhānisaṃsa</h3>
<blockquote class="gatha">
<p>
<a class="msdiv" id="msdiv125"></a>
<a class="ms" id="p_20Ap1_4422"></a>
<a class="sc" id="125"></a>
Aṃsabaddhe jine datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv126"></a>
<a class="ms" id="p_20Ap1_4423"></a>
<a class="sc" id="126"></a>
Saddhamme gādhaṃ vindāmi,<br>
Sarāmi dutiyaṃ bhavaṃ;<br>
Sabbattha succhavī homi,<br>
Tassa nissandato ahaṃ.<br>
</p>
</blockquote>
<h3>8.14 Kāyabandhanānisaṃsa</h3>
<blockquote class="gatha">
<p>
<a class="msdiv" id="msdiv127"></a>
<a class="ms" id="p_20Ap1_4424"></a>
<a class="sc" id="127"></a>
Kāyabandhe jine datvā,<br>
saṃghe gaṇavaruttame;<br>
Chānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv128"></a>
<a class="ms" id="p_20Ap1_4425"></a>
<a class="sc" id="128"></a>
Samādhīsu na kampāmi,<br>
vasī homi samādhisu;<br>
Abhejjapariso homi,<br>
ādeyyavacano sadā.<br>
</p>
<p>
<a class="msdiv" id="msdiv129"></a>
<a class="ms" id="p_20Ap1_4426"></a>
<a class="sc" id="129"></a>
Upaṭṭhitasati homi,<br>
tāso mayhaṃ na vijjati;<br>
Devaloke manusse vā,<br>
anubandhā ime guṇā.<br>
</p>
</blockquote>
<h3>8.15 Ādhārakānisaṃsa</h3>
<blockquote class="gatha">
<p>
<a class="msdiv" id="msdiv130"></a>
<a class="ms" id="p_20Ap1_4427"></a>
<a class="sc" id="130"></a>
Ādhārake jine datvā,<br>
saṃghe gaṇavaruttame;<br>
Pañcavaṇṇehi dāyādo,<br>
acalo homi kenaci.<br>
</p>
<p>
<a class="msdiv" id="msdiv131"></a>
<a class="ms" id="p_20Ap1_4428"></a>
<a class="sc" id="131"></a>
Ye keci me sutā dhammā,<br>
satiñāṇappabodhanā;<br>
Dhatā me na vinassanti,<br>
bhavanti suvinicchitā.<br>
</p>
</blockquote>
<h3>8.16 Bhājanānisaṃsa</h3>
<blockquote class="gatha">
<p>
<a class="msdiv" id="msdiv132"></a>
<a class="ms" id="p_20Ap1_4429"></a>
<a class="sc" id="132"></a>
Bhājane paribhoge ca,<br>
datvā buddhe gaṇuttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv133"></a>
<a class="ms" id="p_20Ap1_4430"></a>
<a class="sc" id="133"></a>
Soṇṇamaye maṇimaye,<br>
athopi phalikāmaye;<br>
Lohitaṅgamaye ceva,<br>
labhāmi bhājane ahaṃ.<br>
</p>
<p>
<a class="msdiv" id="msdiv134"></a>
<a class="ms" id="p_20Ap1_4431"></a>
<a class="sc" id="134"></a>
Bhariyā dāsadāsī ca,<br>
hatthissarathapattike;<br>
Itthī patibbatā ceva,<br>
paribhogāni sabbadā.<br>
</p>
<p>
<a class="msdiv" id="msdiv135"></a>
<a class="ms" id="p_20Ap1_4432"></a>
<a class="sc" id="135"></a>
Vijjā mantapade ceva,<br>
vividhe āgame bahū;<br>
Sabbaṃ sippaṃ nisāmemi,<br>
paribhogāni sabbadā.<br>
</p>
</blockquote>
<h3>8.17 Thālakānisaṃsa</h3>
<blockquote class="gatha">
<p>
<a class="msdiv" id="msdiv136"></a>
<a class="ms" id="p_20Ap1_4433"></a>
<a class="sc" id="136"></a>
Thālake sugate datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv137"></a>
<a class="ms" id="p_20Ap1_4434"></a>
<a class="sc" id="137"></a>
Soṇṇamaye maṇimaye,<br>
athopi phalikāmaye;<br>
Lohitaṅgamaye ceva,<br>
labhāmi thālake ahaṃ.<br>
</p>
<p>
<a class="msdiv" id="msdiv138"></a>
<a class="ms" id="p_20Ap1_4435"></a>
<a class="sc" id="138"></a>
Asatthake phalamaye,<br>
atho pokkharapattake;<br>
Madhupānakasaṅkhe ca,<br>
labhāmi thālake ahaṃ.<br>
</p>
<p>
<a class="msdiv" id="msdiv139"></a>
<a class="ms" id="p_20Ap1_4436"></a>
<a class="sc" id="139"></a>
Vatte guṇe paṭipatti,<br>
ācārakiriyāsu ca;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.18 Bhesajjānisaṃsa</h3>
<blockquote class="gatha">
<p>
<a class="msdiv" id="msdiv140"></a>
<a class="ms" id="p_20Ap1_4437"></a>
<a class="sc" id="140"></a>
Bhesajjaṃ sugate datvā,<br>
saṃghe gaṇavaruttame;<br>
Dasānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv141"></a>
<a class="ms" id="p_20Ap1_4438"></a>
<a class="sc" id="141"></a>
Āyuvā balavā dhīro,<br>
vaṇṇavā yasavā sukhī;<br>
Anupaddavo anīti ca,<br>
homi apacito sadā;<br>
Na me piyaviyogatthi,<br>
tassa nissandato mama.<br>
</p>
</blockquote>
<h3>8.19 Upāhanānisaṃsa</h3>
<blockquote class="gatha">
<p>
<a class="msdiv" id="msdiv142"></a>
<a class="ms" id="p_20Ap1_4439"></a>
<a class="sc" id="142"></a>
Upāhane jine datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv143"></a>
<a class="ms" id="p_20Ap1_4440"></a>
<a class="sc" id="143"></a>
Hatthiyānaṃ assayānaṃ,<br>
sivikā sandamānikā;<br>
Saṭṭhisatasahassāni,<br>
parivārenti maṃ sadā.<br>
</p>
<p>
<a class="msdiv" id="msdiv144"></a>
<a class="ms" id="p_20Ap1_4441"></a>
<a class="sc" id="144"></a>
Maṇimayā tambamayā,<br>
soṇṇarajatapādukā;<br>
Nibbattanti paduddhāre,<br>
bhave saṃsarato mama.<br>
</p>
<p>
<a class="msdiv" id="msdiv145"></a>
<a class="ms" id="p_20Ap1_4442"></a>
<a class="sc" id="145"></a>
Niyāmaṃ sati dhāvanti,<br>
āguācārasodhanaṃ;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.20 Pādukānisaṃsa</h3>
<blockquote class="gatha">
<p>
<a class="msdiv" id="msdiv146"></a>
<a class="ms" id="p_20Ap1_4443"></a>
<a class="sc" id="146"></a>
Pāduke sugate datvā,<br>
saṃghe gaṇavaruttame;<br>
Iddhipādukamāruyha,<br>
viharāmi yadicchakaṃ.<br>
</p>
</blockquote>
<h3>8.21 Udakapuñchanānisaṃsa</h3>
<blockquote class="gatha">
<p>
<a class="msdiv" id="msdiv147"></a>
<a class="ms" id="p_20Ap1_4444"></a>
<a class="sc" id="147"></a>
Udakapuñchanacoḷe,<br>
datvā buddhe gaṇuttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv148"></a>
<a class="ms" id="p_20Ap1_4445"></a>
<a class="sc" id="148"></a>
Suvaṇṇavaṇṇo virajo,<br>
sappabhāso patāpavā;<br>
Siniddhaṃ hoti me gattaṃ,<br>
rajojallaṃ na limpati;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.22 Kattaradaṇḍānisaṃsa</h3>
<blockquote class="gatha">
<p>
<a class="msdiv" id="msdiv149"></a>
<a class="ms" id="p_20Ap1_4446"></a>
<a class="sc" id="149"></a>
Kattaradaṇḍe sugate,<br>
datvā saṃghe gaṇuttame;<br>
Chānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv150"></a>
<a class="ms" id="p_20Ap1_4447"></a>
<a class="sc" id="150"></a>
Puttā mayhaṃ bahū honti,<br>
tāso mayhaṃ na vijjati;<br>
Appasayho sadā homi,<br>
sabbārakkhehi rakkhito;<br>
Khalitampi na jānāmi,<br>
abhantaṃ mānasaṃ mama.<br>
</p>
</blockquote>
<h3>8.23 Osadhañjanānisaṃsa</h3>
<blockquote class="gatha">
<p>
<a class="msdiv" id="msdiv151"></a>
<a class="ms" id="p_20Ap1_4448"></a>
<a class="sc" id="151"></a>
Osadhaṃ añjanaṃ datvā,<br>
buddhe saṃghe gaṇuttame;<br>
Aṭṭhānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv152"></a>
<a class="ms" id="p_20Ap1_4449"></a>
<a class="sc" id="152"></a>
Visālanayano homi,<br>
setapīto ca lohito;<br>
Anāvilapasannakkho,<br>
sabbarogavivajjito.<br>
</p>
<p>
<a class="msdiv" id="msdiv153"></a>
<a class="ms" id="p_20Ap1_4450"></a>
<a class="sc" id="153"></a>
Labhāmi dibbanayanaṃ,<br>
paññācakkhuṃ anuttaraṃ;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.24 Kuñcikānisaṃsa</h3>
<blockquote class="gatha">
<p>
<a class="msdiv" id="msdiv154"></a>
<a class="ms" id="p_20Ap1_4451"></a>
<a class="sc" id="154"></a>
Kuñcike sugate datvā,<br>
saṃghe gaṇavaruttame;<br>
Dhammadvāravivaraṇaṃ,<br>
labhāmi ñāṇakuñcikaṃ.<br>
</p>
</blockquote>
<h3>8.25 Kuñcikāgharānisaṃsa</h3>
<blockquote class="gatha">
<p>
<a class="msdiv" id="msdiv155"></a>
<a class="ms" id="p_20Ap1_4452"></a>
<a class="sc" id="155"></a>
Kuñcikānaṃ ghare datvā,<br>
buddhe saṃghe gaṇuttame;<br>
Dvānisaṃse anubhomi,<br>
kammānucchavike mama;<br>
Appakodho anāyāso,<br>
saṃsaranto bhave ahaṃ.<br>
</p>
</blockquote>
<h3>8.26 Āyogānisaṃsa</h3>
<blockquote class="gatha">
<p>
<a class="msdiv" id="msdiv156"></a>
<a class="ms" id="p_20Ap1_4453"></a>
<a class="sc" id="156"></a>
Āyoge sugate datvā,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv157"></a>
<a class="ms" id="p_20Ap1_4454"></a>
<a class="sc" id="157"></a>
Samādhīsu na kampāmi,<br>
vasī homi samādhisu;<br>
Abhejjapariso homi,<br>
ādeyyavacano sadā;<br>
Jāyati bhogasampatti,<br>
bhave saṃsarato mama.<br>
</p>
</blockquote>
<h3>8.27 Dhūmanettānisaṃsa</h3>
<blockquote class="gatha">
<p>
<a class="msdiv" id="msdiv158"></a>
<a class="ms" id="p_20Ap1_4455"></a>
<a class="sc" id="158"></a>
Dhūmanette jine datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv159"></a>
<a class="ms" id="p_20Ap1_4456"></a>
<a class="sc" id="159"></a>
Sati me ujukā hoti,<br>
susambandhā ca nhāravo;<br>
Labhāmi dibbanayanaṃ,<br>
tassa nissandato ahaṃ.<br>
</p>
</blockquote>
<h3>8.28 Dīpadhārānisaṃsa</h3>
<blockquote class="gatha">
<p>
<a class="msdiv" id="msdiv160"></a>
<a class="ms" id="p_20Ap1_4457"></a>
<a class="sc" id="160"></a>
Dīpadhāre jine datvā,<br>
saṃghe gaṇavaruttame;<br>
Tīṇānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv161"></a>
<a class="ms" id="p_20Ap1_4458"></a>
<a class="sc" id="161"></a>
Jātimā aṅgasampanno,<br>
paññavā buddhasammato;<br>
Ime guṇe paṭilabhe,<br>
tassa nissandato ahaṃ.<br>
</p>
</blockquote>
<h3>8.29 Tumbaka-karaṇḍa</h3>
<blockquote class="gatha">
<p>
<a class="msdiv" id="msdiv162"></a>
<a class="ms" id="p_20Ap1_4459"></a>
<a class="sc" id="162"></a>
Tumbake ca karaṇḍe ca,<br>
datvā buddhe gaṇuttame;<br>
Dasānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv163"></a>
<a class="ms" id="p_20Ap1_4460"></a>
<a class="sc" id="163"></a>
Sugutto sukhasamaṅgī,<br>
Mahāyaso tathāgati;<br>
Vipattivigato sukhumālo,<br>
Sabbītiparivajjito.<br>
</p>
<p>
<a class="msdiv" id="msdiv164"></a>
<a class="ms" id="p_20Ap1_4461"></a>
<a class="sc" id="164"></a>
Vipule ca guṇe lābhī,<br>
samāva calanā mama;<br>
Suvivajjitaubbego,<br>
tumbake ca karaṇḍake.<br>
</p>
<p>
<a class="msdiv" id="msdiv165"></a>
<a class="ms" id="p_20Ap1_4462"></a>
<a class="sc" id="165"></a>
Labhāmi caturo vaṇṇe,<br>
hatthissaratanāni ca;<br>
Tāni me na vinassanti,<br>
tumbadāne idaṃ phalaṃ.<br>
</p>
</blockquote>
<h3>8.30 Malaharaṇānisaṃsa</h3>
<blockquote class="gatha">
<p>
<a class="msdiv" id="msdiv166"></a>
<a class="ms" id="p_20Ap1_4463"></a>
<a class="sc" id="166"></a>
Malaharaṇiyo datvā,<br>
buddhe saṃghe gaṇuttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv167"></a>
<a class="ms" id="p_20Ap1_4464"></a>
<a class="sc" id="167"></a>
Sabbalakkhaṇasampanno,<br>
āyupaññāsamāhito;<br>
Sabbāyāsavinimutto,<br>
kāyo me hoti sabbadā.<br>
</p>
</blockquote>
<h3>8.31 Pipphalānisaṃsa</h3>
<blockquote class="gatha">
<p>
<a class="msdiv" id="msdiv168"></a>
<a class="ms" id="p_20Ap1_4465"></a>
<a class="sc" id="168"></a>
Taṇudhāre sunisite,<br>
saṃghe datvāna pipphale;<br>
Kilesakantanaṃ ñāṇaṃ,<br>
labhāmi atulaṃ suciṃ.<br>
</p>
</blockquote>
<h3>8.32 Saṇḍāsānisaṃsa</h3>
<blockquote class="gatha">
<p>
<a class="msdiv" id="msdiv169"></a>
<a class="ms" id="p_20Ap1_4466"></a>
<a class="sc" id="169"></a>
Saṇḍāse sugate datvā,<br>
saṃghe gaṇavaruttame;<br>
Kilesabhañjanaṃ ñāṇaṃ,<br>
labhāmi atulaṃ suciṃ.<br>
</p>
</blockquote>
<h3>8.33 Natthukānisaṃsa</h3>
<blockquote class="gatha">
<p>
<a class="msdiv" id="msdiv170"></a>
<a class="ms" id="p_20Ap1_4467"></a>
<a class="sc" id="170"></a>
Natthuke sugate datvā,<br>
saṃghe gaṇavaruttame;<br>
Aṭṭhānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv171"></a>
<a class="ms" id="p_20Ap1_4468"></a>
<a class="sc" id="171"></a>
Saddhaṃ sīlaṃ hiriñcāpi,<br>
atha ottappiyaṃ guṇaṃ;<br>
Sutaṃ cāgañca khantiñca,<br>
paññaṃ me aṭṭhamaṃ guṇaṃ.<br>
</p>
</blockquote>
<h3>8.34 Pīṭhakānisaṃsa</h3>
<blockquote class="gatha">
<p>
<a class="msdiv" id="msdiv172"></a>
<a class="ms" id="p_20Ap1_4469"></a>
<a class="sc" id="172"></a>
Pīṭhake sugate datvā,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv173"></a>
<a class="ms" id="p_20Ap1_4470"></a>
<a class="sc" id="173"></a>
Ucce kule pajāyāmi,<br>
mahābhogo bhavāmahaṃ;<br>
Sabbe maṃ apacāyanti,<br>
kitti abbhuggatā mama.<br>
</p>
<p>
<a class="msdiv" id="msdiv174"></a>
<a class="ms" id="p_20Ap1_4471"></a>
<a class="sc" id="174"></a>
Kappasatasahassāni,<br>
pallaṅkā caturassakā;<br>
Parivārenti maṃ niccaṃ,<br>
saṃvibhāgarato ahaṃ.<br>
</p>
</blockquote>
<h3>8.35 Bhisiānisaṃsa</h3>
<blockquote class="gatha">
<p>
<a class="msdiv" id="msdiv175"></a>
<a class="ms" id="p_20Ap1_4472"></a>
<a class="sc" id="175"></a>
Bhisiyo sugate datvā,<br>
saṃghe gaṇavaruttame;<br>
Chānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv176"></a>
<a class="ms" id="p_20Ap1_4473"></a>
<a class="sc" id="176"></a>
Samasugattopacito,<br>
muduko cārudassano;<br>
Labhāmi ñāṇaparivāraṃ,<br>
bhisidānassidaṃ phalaṃ.<br>
</p>
<p>
<a class="msdiv" id="msdiv177"></a>
<a class="ms" id="p_20Ap1_4474"></a>
<a class="sc" id="177"></a>
Tūlikā vikatikāyo,<br>
kaṭṭissā cittakā bahū;<br>
Varapotthake kambale ca,<br>
labhāmi vividhe ahaṃ.<br>
</p>
<p>
<a class="msdiv" id="msdiv178"></a>
<a class="ms" id="p_20Ap1_4475"></a>
<a class="sc" id="178"></a>
Pāvārike ca muduke,<br>
mudukājinaveṇiyo;<br>
Labhāmi vividhatthāre,<br>
bhisidānassidaṃ phalaṃ.<br>
</p>
<p>
<a class="msdiv" id="msdiv179"></a>
<a class="ms" id="p_20Ap1_4476"></a>
<a class="sc" id="179"></a>
Yato sarāmi attānaṃ,<br>
yato pattosmi viññutaṃ;<br>
Atuccho jhānamañcomhi,<br>
bhisidānassidaṃ phalaṃ.<br>
</p>
</blockquote>
<h3>8.36 Bibbohanānisaṃsa</h3>
<blockquote class="gatha">
<p>
<a class="msdiv" id="msdiv180"></a>
<a class="ms" id="p_20Ap1_4477"></a>
<a class="sc" id="180"></a>
Bibbohane jine datvā,<br>
saṃghe gaṇavaruttame;<br>
Chānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv181"></a>
<a class="ms" id="p_20Ap1_4478"></a>
<a class="sc" id="181"></a>
Uṇṇike padumake ca,<br>
atho lohitacandane;<br>
Bibbohane upādhemi,<br>
uttamaṅgaṃ sadā mama.<br>
</p>
<p>
<a class="msdiv" id="msdiv182"></a>
<a class="ms" id="p_20Ap1_4479"></a>
<a class="sc" id="182"></a>
Aṭṭhaṅgike maggavare,<br>
sāmaññe caturo phale;<br>
Tesu ñāṇaṃ uppādetvā,<br>
vihare niccakālikaṃ.<br>
</p>
<p>
<a class="msdiv" id="msdiv183"></a>
<a class="ms" id="p_20Ap1_4480"></a>
<a class="sc" id="183"></a>
Dāne dame saṃyame ca,<br>
appamaññāsu rūpisu;<br>
Tesu ñāṇaṃ uppādetvā,<br>
vihare sabbakālikaṃ.<br>
</p>
<p>
<a class="msdiv" id="msdiv184"></a>
<a class="ms" id="p_20Ap1_4481"></a>
<a class="sc" id="184"></a>
Vatte guṇe paṭipatti,<br>
ācārakiriyāsu ca;<br>
Tesu ñāṇaṃ uppādetvā,<br>
vihare sabbadā ahaṃ.<br>
</p>
<p>
<a class="msdiv" id="msdiv185"></a>
<a class="ms" id="p_20Ap1_4482"></a>
<a class="sc" id="185"></a>
Caṅkame vā padhāne vā,<br>
vīriye bodhipakkhiye;<br>
Tesu ñāṇaṃ uppādetvā,<br>
viharāmi yadicchakaṃ.<br>
</p>
<p>
<a class="msdiv" id="msdiv186"></a>
<a class="ms" id="p_20Ap1_4483"></a>
<a class="sc" id="186"></a>
Sīlaṃ samādhi paññā ca,<br>
vimutti ca anuttarā;<br>
Tesu ñāṇaṃ uppādetvā,<br>
viharāmi sukhaṃ ahaṃ.<br>
</p>
</blockquote>
<h3>8.37 Phalapīṭhānisaṃsa</h3>
<blockquote class="gatha">
<p>
<a class="msdiv" id="msdiv187"></a>
<a class="ms" id="p_20Ap1_4484"></a>
<a class="sc" id="187"></a>
Phalapīṭhe jine datvā,<br>
saṃghe gaṇavaruttame;<br>
Dvānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv188"></a>
<a class="ms" id="p_20Ap1_4485"></a>
<a class="sc" id="188"></a>
Soṇṇamaye maṇimaye,<br>
dantasāramaye bahū;<br>
Pallaṅkaseṭṭhe vindāmi,<br>
phalapīṭhassidaṃ phalaṃ.<br>
</p>
</blockquote>
<h3>8.38 Pādapīṭhānisaṃsa</h3>
<blockquote class="gatha">
<p>
<a class="msdiv" id="msdiv189"></a>
<a class="ms" id="p_20Ap1_4486"></a>
<a class="sc" id="189"></a>
Pādapīṭhe jine datvā,<br>
saṃghe gaṇavaruttame;<br>
Dvānisaṃse anubhomi,<br>
kammānucchavike mama;<br>
Labhāmi bahuke yāne,<br>
pādapīṭhassidaṃ phalaṃ.<br>
</p>
<p>
<a class="msdiv" id="msdiv190"></a>
<a class="ms" id="p_20Ap1_4487"></a>
<a class="sc" id="190"></a>
Dāsī dāsā ca bhariyā,<br>
ye caññe anujīvino;<br>
Sammā paricarante maṃ,<br>
pādapīṭhassidaṃ phalaṃ.<br>
</p>
</blockquote>
<h3>8.39 Telabbhañjanānisaṃsa</h3>
<blockquote class="gatha">
<p>
<a class="msdiv" id="msdiv191"></a>
<a class="ms" id="p_20Ap1_4488"></a>
<a class="sc" id="191"></a>
Telaabbhañjane datvā,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv192"></a>
<a class="ms" id="p_20Ap1_4489"></a>
<a class="sc" id="192"></a>
Abyādhitā rūpavatā,<br>
khippaṃ dhammanisantitā;<br>
Lābhitā annapānassa,<br>
āyupañcamakaṃ mama.<br>
</p>
</blockquote>
<h3>8.40 Sappitelānisaṃsa</h3>
<blockquote class="gatha">
<p>
<a class="msdiv" id="msdiv193"></a>
<a class="ms" id="p_20Ap1_4490"></a>
<a class="sc" id="193"></a>
Sappitelañca datvāna,<br>
saṃghe gaṇavaruttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv194"></a>
<a class="ms" id="p_20Ap1_4491"></a>
<a class="sc" id="194"></a>
Thāmavā rūpasampanno,<br>
pahaṭṭhatanujo sadā;<br>
Abyādhi visado homi,<br>
sappitelassidaṃ phalaṃ.<br>
</p>
</blockquote>
<h3>8.41 Mukhasodhanakānisaṃsa</h3>
<blockquote class="gatha">
<p>
<a class="msdiv" id="msdiv195"></a>
<a class="ms" id="p_20Ap1_4492"></a>
<a class="sc" id="195"></a>
Mukhasodhanakaṃ datvā,<br>
buddhe saṃghe gaṇuttame;<br>
Pañcānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv196"></a>
<a class="ms" id="p_20Ap1_4493"></a>
<a class="sc" id="196"></a>
Visuddhakaṇṭho madhurassaro,<br>
Kāsasāsavivajjito;<br>
Uppalagandho mukhato,<br>
Upavāyati me sadā.<br>
</p>
</blockquote>
<h3>8.42 Dadhiānisaṃsa</h3>
<blockquote class="gatha">
<p>
<a class="msdiv" id="msdiv197"></a>
<a class="ms" id="p_20Ap1_4494"></a>
<a class="sc" id="197"></a>
Dadhiṃ datvāna sampannaṃ,<br>
buddhe saṃghe gaṇuttame;<br>
Bhuñjāmi amataṃ bhattaṃ,<br>
varaṃ kāyagatāsatiṃ.<br>
</p>
</blockquote>
<h3>8.43 Madhuānisaṃsa</h3>
<blockquote class="gatha">
<p>
<a class="msdiv" id="msdiv198"></a>
<a class="ms" id="p_20Ap1_4495"></a>
<a class="sc" id="198"></a>
Vaṇṇagandharasopetaṃ,<br>
madhuṃ datvā jine gaṇe;<br>
Anūpamaṃ atuliyaṃ,<br>
pive muttirasaṃ ahaṃ.<br>
</p>
</blockquote>
<h3>8.44 Rasānisaṃsa</h3>
<blockquote class="gatha">
<p>
<a class="msdiv" id="msdiv199"></a>
<a class="ms" id="p_20Ap1_4496"></a>
<a class="sc" id="199"></a>
Yathābhūtaṃ rasaṃ datvā,<br>
buddhe saṃghe gaṇuttame;<br>
Caturo phale anubhomi,<br>
kammānucchavike mama.<br>
</p>
</blockquote>
<h3>8.45 Annapānānisaṃsa</h3>
<blockquote class="gatha">
<p>
<a class="msdiv" id="msdiv200"></a>
<a class="ms" id="p_20Ap1_4497"></a>
<a class="sc" id="200"></a>
Annaṃ pānañca datvāna,<br>
buddhe saṃghe gaṇuttame;<br>
Dasānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv201"></a>
<a class="ms" id="p_20Ap1_4498"></a>
<a class="sc" id="201"></a>
Āyuvā balavā dhīro,<br>
vaṇṇavā yasavā sukhī;<br>
Lābhī annassa pānassa,<br>
sūro paññāṇavā sadā;<br>
Ime guṇe paṭilabhe,<br>
saṃsaranto bhave ahaṃ.<br>
</p>
</blockquote>
<h3>8.46 Dhūpānisaṃsa</h3>
<blockquote class="gatha">
<p>
<a class="msdiv" id="msdiv202"></a>
<a class="ms" id="p_20Ap1_4499"></a>
<a class="sc" id="202"></a>
Dhūpaṃ datvāna sugate,<br>
saṃghe gaṇavaruttame;<br>
Dasānisaṃse anubhomi,<br>
kammānucchavike mama.<br>
</p>
<p>
<a class="msdiv" id="msdiv203"></a>
<a class="ms" id="p_20Ap1_4500"></a>
<a class="sc" id="203"></a>
Sugandhadeho yasavā,<br>
sīghapañño ca kittimā;<br>
Tikkhapañño bhūripañño,<br>
hāsagambhīrapaññavā.<br>
</p>
<p>
<a class="msdiv" id="msdiv204"></a>
<a class="ms" id="p_20Ap1_4501"></a>
<a class="sc" id="204"></a>
Vepullajavanapañño,<br>
saṃsaranto bhavābhave;<br>
Tasseva vāhasā dāni,<br>
patto santisukhaṃ sivaṃ.<br>
</p>
</blockquote>
<h2>9 Sādhāraṇānisaṃsa</h2>
<blockquote class="gatha">
<p>
<a class="msdiv" id="msdiv205"></a>
<a class="ms" id="p_20Ap1_4502"></a>
<a class="sc" id="205"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.<br>
</p>
<p>
<a class="msdiv" id="msdiv206"></a>
<a class="ms" id="p_20Ap1_4503"></a>
<a class="sc" id="206"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv207"></a>
<a class="ms" id="p_20Ap1_4504"></a>
<a class="sc" id="207"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_4505"></a><a class="sc" id="208"></a>Itthaṃ sudaṃ
āyasmā pilindavaccho thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_4506"></a>
<a class="sc" id="209"></a>
Pilindavacchattherassāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>