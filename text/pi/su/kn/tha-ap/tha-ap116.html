<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap116">
<article>
<div class="hgroup">
<p class="division">Therāpadāna</p>
<p>Mahāparivāravagga</p>
<h1>Ekāsaniyattheraapadāna</h1>
</div>
<blockquote class="gatha">
<p>
<a class="msdiv" id="msdiv31"></a>
<a class="ms" id="p_20Ap1_1977"></a>
<a class="sc" id="1"></a>
“Varuṇo nāma nāmena,<br>
devarājā ahaṃ tadā;<br>
Upaṭṭhahesiṃ sambuddhaṃ,<br>
sayoggabalavāhano.<br>
</p>
<p>
<a class="msdiv" id="msdiv32"></a>
<a class="ms" id="p_20Ap1_1978"></a>
<a class="sc" id="2"></a>
Nibbute lokanāthamhi,<br>
atthadassīnaruttame;<br>
Tūriyaṃ sabbamādāya,<br>
agamaṃ bodhimuttamaṃ.<br>
</p>
<p>
<a class="msdiv" id="msdiv33"></a>
<a class="ms" id="p_20Ap1_1979"></a>
<a class="sc" id="3"></a>
Vāditena ca naccena,<br>
sammatāḷasamāhito;<br>
Sammukhā viya sambuddhaṃ,<br>
upaṭṭhiṃ bodhimuttamaṃ.<br>
</p>
<p>
<a class="msdiv" id="msdiv34"></a>
<a class="ms" id="p_20Ap1_1980"></a>
<a class="sc" id="4"></a>
Upaṭṭhahitvā taṃ bodhiṃ,<br>
dharaṇīruhapādapaṃ;<br>
Pallaṅkaṃ ābhujitvāna,<br>
tattha kālaṅkato ahaṃ.<br>
</p>
<p>
<a class="msdiv" id="msdiv35"></a>
<a class="ms" id="p_20Ap1_1981"></a>
<a class="sc" id="5"></a>
Sakakammābhiraddhohaṃ,<br>
pasanno bodhimuttame;<br>
Tena cittappasādena,<br>
nimmānaṃ upapajjahaṃ.<br>
</p>
<p>
<a class="msdiv" id="msdiv36"></a>
<a class="ms" id="p_20Ap1_1982"></a>
<a class="sc" id="6"></a>
Saṭṭhitūriyasahassāni,<br>
parivārenti maṃ sadā;<br>
Manussesu ca devesu,<br>
vattamānaṃ bhavābhave.<br>
</p>
<p>
<a class="msdiv" id="msdiv37"></a>
<a class="ms" id="p_20Ap1_1983"></a>
<a class="sc" id="7"></a>
Tividhaggī nibbutā mayhaṃ,<br>
bhavā sabbe samūhatā;<br>
Dhāremi antimaṃ dehaṃ,<br>
sammāsambuddhasāsane.<br>
</p>
<p>
<a class="msdiv" id="msdiv38"></a>
<a class="ms" id="p_20Ap1_1984"></a>
<a class="sc" id="8"></a>
Subāhū nāma nāmena,<br>
catuttiṃsāsu khattiyā;<br>
Sattaratanasampannā,<br>
pañcakappasate ito.<br>
</p>
<p>
<a class="msdiv" id="msdiv39"></a>
<a class="ms" id="p_20Ap1_1985"></a>
<a class="sc" id="9"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_1986"></a><a class="sc" id="10"></a>Itthaṃ sudaṃ
āyasmā ekāsaniyo thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_1987"></a>
<a class="sc" id="11"></a>
Ekāsaniyattherassāpadānaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>