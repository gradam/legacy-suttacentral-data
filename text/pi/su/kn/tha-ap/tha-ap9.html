<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap9">
<article>
<div class="hgroup">
<p class="division">Therāpadāna</p>
<p>Buddhavagga</p>
<h1>Aññāsikoṇḍaññattheraapadāna</h1>
</div>
<blockquote class="gatha">
<p>
<a class="msdiv" id="msdiv596"></a>
<a class="ms" id="p_20Ap1_616"></a>
<a class="sc" id="1"></a>
“Padumuttarasambuddhaṃ,<br>
lokajeṭṭhaṃ vināyakaṃ;<br>
Buddhabhūmimanuppattaṃ,<br>
paṭhamaṃ addasaṃ ahaṃ.<br>
</p>
<p>
<a class="msdiv" id="msdiv597"></a>
<a class="ms" id="p_20Ap1_617"></a>
<a class="sc" id="2"></a>
Yāvatā bodhiyā mūle,<br>
yakkhā sabbe samāgatā;<br>
Sambuddhaṃ parivāretvā,<br>
vandanti pañjalīkatā.<br>
</p>
<p>
<a class="msdiv" id="msdiv598"></a>
<a class="ms" id="p_20Ap1_618"></a>
<a class="sc" id="3"></a>
Sabbe devā tuṭṭhamanā,<br>
ākāse sañcaranti te;<br>
Buddho ayaṃ anuppatto,<br>
andhakāratamonudo.<br>
</p>
<p>
<a class="msdiv" id="msdiv599"></a>
<a class="ms" id="p_20Ap1_619"></a>
<a class="sc" id="4"></a>
Tesaṃ hāsaparetānaṃ,<br>
mahānādo avattatha;<br>
Kilese jhāpayissāma,<br>
sammāsambuddhasāsane.<br>
</p>
<p>
<a class="msdiv" id="msdiv600"></a>
<a class="ms" id="p_20Ap1_620"></a>
<a class="sc" id="5"></a>
Devānaṃ giramaññāya,<br>
vācāsabhimudīrihaṃ;<br>
Haṭṭho haṭṭhena cittena,<br>
ādibhikkhamadāsahaṃ.<br>
</p>
<p>
<a class="msdiv" id="msdiv601"></a>
<a class="ms" id="p_20Ap1_621"></a>
<a class="sc" id="6"></a>
Mama saṅkappamaññāya,<br>
satthā loke anuttaro;<br>
Devasaṅghe nisīditvā,<br>
imā gāthā abhāsatha.<br>
</p>
<p>
<a class="msdiv" id="msdiv602"></a>
<a class="ms" id="p_20Ap1_622"></a>
<a class="sc" id="7"></a>
Sattāhaṃ abhinikkhamma,<br>
bodhiṃ ajjhagamaṃ ahaṃ;<br>
Idaṃ me paṭhamaṃ bhattaṃ,<br>
brahmacārissa yāpanaṃ.<br>
</p>
<p>
<a class="msdiv" id="msdiv603"></a>
<a class="ms" id="p_20Ap1_623"></a>
<a class="sc" id="8"></a>
Tusitā hi idhāgantvā,<br>
yo me bhikkhaṃ upānayi;<br>
Tamahaṃ kittayissāmi,<br>
suṇotha mama bhāsato.<br>
</p>
<p>
<a class="msdiv" id="msdiv604"></a>
<a class="ms" id="p_20Ap1_624"></a>
<a class="sc" id="9"></a>
Tiṃsakappasahassāni,<br>
devarajjaṃ karissati;<br>
Sabbe deve abhibhotvā,<br>
tidivaṃ āvasissati.<br>
</p>
<p>
<a class="msdiv" id="msdiv605"></a>
<a class="ms" id="p_20Ap1_625"></a>
<a class="sc" id="10"></a>
Devalokā cavitvāna,<br>
manussattaṃ gamissati;<br>
Sahassadhā cakkavattī,<br>
tattha rajjaṃ karissati.<br>
</p>
<p>
<a class="msdiv" id="msdiv606"></a>
<a class="ms" id="p_20Ap1_626"></a>
<a class="sc" id="11"></a>
Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv607"></a>
<a class="ms" id="p_20Ap1_627"></a>
<a class="sc" id="12"></a>
Tidasā so cavitvāna,<br>
manussattaṃ gamissati;<br>
Agārā pabbajitvāna,<br>
chabbassāni vasissati.<br>
</p>
<p>
<a class="msdiv" id="msdiv608"></a>
<a class="ms" id="p_20Ap1_628"></a>
<a class="sc" id="13"></a>
‘Tato sattamake vasse,<br>
buddho saccaṃ kathessati;<br>
Koṇḍañño nāma nāmena,<br>
paṭhamaṃ sacchikāhiti’.<br>
</p>
<p>
<a class="msdiv" id="msdiv609"></a>
<a class="ms" id="p_20Ap1_629"></a>
<a class="sc" id="14"></a>
Nikkhantenānupabbajiṃ,<br>
padhānaṃ sukataṃ mayā;<br>
Kilese jhāpanatthāya,<br>
pabbajiṃ anagāriyaṃ.<br>
</p>
<p>
<a class="msdiv" id="msdiv610"></a>
<a class="ms" id="p_20Ap1_630"></a>
<a class="sc" id="15"></a>
Abhigantvāna sabbaññū,<br>
buddho loke sadevake;<br>
Isināme migāraññe,<br>
amatabherimāhani.<br>
</p>
<p>
<a class="msdiv" id="msdiv611"></a>
<a class="ms" id="p_20Ap1_631"></a>
<a class="sc" id="16"></a>
So dāni patto amataṃ,<br>
santipadamanuttaraṃ;<br>
Sabbāsave pariññāya,<br>
viharāmi anāsavo.<br>
</p>
<p>
<a class="msdiv" id="msdiv612"></a>
<a class="ms" id="p_20Ap1_632"></a>
<a class="sc" id="17"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_633"></a><a class="sc" id="18"></a>Itthaṃ sudaṃ
āyasmā aññāsikoṇḍañño thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_634"></a>
<a class="sc" id="19"></a>
Aññāsikoṇḍaññattherassāpadānaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>