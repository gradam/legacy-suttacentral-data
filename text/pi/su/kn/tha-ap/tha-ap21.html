<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap21">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>9 Sopākattheraapadāna</h1>
</div>
<blockquote class="gatha">
<p><a class="sc" id="1"></a>
<a class="ms" id="p_20Ap1_823"></a>
<a class="msdiv" id="msdiv112"></a>
“Pabbhāraṃ <span class="var" title="sevayantassa (bj, mr)" id="note222">sodhayantassa</span>,<br>
vipine pabbatuttame;<br>
Siddhattho nāma bhagavā,<br>
āgacchi mama santikaṃ.</p>
<p><a class="sc" id="2"></a>
<a class="ms" id="p_20Ap1_824"></a>
<a class="msdiv" id="msdiv113"></a>
Buddhaṃ upagataṃ disvā,<br>
lokajeṭṭhassa tādino;<br>
Santharaṃ <span class="var" title="santharitvāna (bj, c1) | paññāpetvāna (s2, s3, pts1)" id="note223">paññapetvāna</span>,<br>
pupphāsanamadāsahaṃ.</p>
<p><a class="sc" id="3"></a>
<a class="ms" id="p_20Ap1_825"></a>
<a class="msdiv" id="msdiv114"></a>
Pupphāsane nisīditvā,<br>
siddhattho lokanāyako;<br>
Mamañca gatimaññāya,<br>
aniccatamudāhari.</p>
<p><span class="cross" title="^dn16#239 [Mahāparinibbānasutta/36. Parinibbutakathā], ^dn17#56 [Mahāsudassanasutta/8. Brahmalokūpagama] | ^sn6.15#1 [15. Parinibbānasutta], ^sn4.7#1 [7. Supatisutta] | ^thag20.1#20 [Mahāmoggallānattheragāthā] | ^tha-ap341#13 [Dhammasavaniyattheraapadāna] | ^ja95#1 [Mahāsudassanajātaka]" id="note224">^</span>
<a class="sc" id="4"></a>
<a class="ms" id="p_20Ap1_826"></a>
<a class="msdiv" id="msdiv115"></a>
‘Aniccā vata saṅkhārā,<br>
uppādavayadhammino;<br>
Uppajjitvā nirujjhanti,<br>
tesaṃ vūpasamo sukho’.</p>
<p><a class="sc" id="5"></a>
<a class="ms" id="p_20Ap1_827"></a>
<a class="msdiv" id="msdiv116"></a>
Idaṃ vatvāna sabbaññū,<br>
lokajeṭṭho narāsabho;<br>
Nabhaṃ abbhuggami vīro,<br>
haṃsarājāva ambare.</p>
<p><a class="sc" id="6"></a>
<a class="ms" id="p_20Ap1_828"></a>
<a class="msdiv" id="msdiv117"></a>
Sakaṃ diṭṭhiṃ jahitvāna,<br>
bhāvayāniccasaññahaṃ;<br>
Ekāhaṃ bhāvayitvāna,<br>
tattha kālaṃ kato ahaṃ.</p>
<p><a class="sc" id="7"></a>
<a class="ms" id="p_20Ap1_829"></a>
<a class="msdiv" id="msdiv118"></a>
Dve sampattī anubhotvā,<br>
sukkamūlena codito;<br>
Pacchime bhave sampatte,<br>
sapākayonupāgamiṃ.</p>
<p><a class="sc" id="8"></a>
<a class="ms" id="p_20Ap1_830"></a>
<a class="msdiv" id="msdiv119"></a>
Agārā abhinikkhamma,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.</p>
<p><a class="sc" id="9"></a>
<a class="ms" id="p_20Ap1_831"></a>
<a class="msdiv" id="msdiv120"></a>
Āraddhavīriyo pahitatto,<br>
Sīlesu susamāhito;<br>
Tosetvāna mahānāgaṃ,<br>
Alatthaṃ upasampadaṃ.</p>
<p><a class="sc" id="10"></a>
<a class="pts1" id="pts1.65"></a>
<a class="ms" id="p_20Ap1_832"></a>
<a class="msdiv" id="msdiv121"></a>
Catunnavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
pupphadānassidaṃ phalaṃ.</p>
<p><a class="sc" id="11"></a>
<a class="ms" id="p_20Ap1_833"></a>
<a class="msdiv" id="msdiv122"></a>
Catunnavutito kappe,<br>
yaṃ saññaṃ bhāvayiṃ tadā;<br>
Taṃ saññaṃ bhāvayantassa,<br>
patto me āsavakkhayo.</p>
<p><a class="sc" id="12"></a>
<a class="ms" id="p_20Ap1_834"></a>
<a class="msdiv" id="msdiv123"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="13"></a>
<a class="ms" id="p_20Ap1_835"></a>
Itthaṃ sudaṃ āyasmā sopāko thero imā gāthāyo abhāsitthāti.</p>
<p class="endsutta">
<a class="sc" id="14"></a>
<a class="ms" id="p_20Ap1_836"></a>
Sopākattherassāpadānaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>