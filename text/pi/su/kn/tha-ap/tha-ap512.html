<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="tha-ap512">
<article>
<div class="hgroup">
<p class="division">Therāpadāna</p>
<p>Kaṇikāravagga</p>
<h1>10 Nāḷikeraphaladāyakattheraapadāna</h1>
</div>
<blockquote class="gatha">
<p><a class="msdiv" id="msdiv91"></a>
<a class="ms" id="p_20Ap1_6676"></a>
<a class="sc" id="1"></a>
“Nagare bandhumatiyā, <br>
ārāmiko ahaṃ tadā; <br>
Addasaṃ virajaṃ buddhaṃ, <br>
gacchantaṃ anilañjase. <br>
</p>
<p><a class="msdiv" id="msdiv92"></a>
<a class="ms" id="p_20Ap1_6677"></a>
<a class="sc" id="2"></a>
Nāḷikeraphalaṃ gayha, <br>
buddhaseṭṭhassadāsahaṃ; <br>
Ākāse ṭhitako santo, <br>
paṭiggaṇhi mahāyaso. <br>
</p>
<p><a class="msdiv" id="msdiv93"></a>
<a class="ms" id="p_20Ap1_6678"></a>
<a class="sc" id="3"></a>
Vittisañjanano mayhaṃ, <br>
diṭṭhadhammasukhāvaho; <br>
Phalaṃ buddhassa datvāna, <br>
vippasannena cetasā. <br>
</p>
<p><a class="msdiv" id="msdiv94"></a>
<a class="ms" id="p_20Ap1_6679"></a>
<a class="sc" id="4"></a>
Adhigacchiṃ tadā pītiṃ, <br>
vipulañca sukhuttamaṃ; <br>
Uppajjateva ratanaṃ, <br>
nibbattassa tahiṃ tahiṃ. <br>
</p>
<p><a class="msdiv" id="msdiv95"></a>
<a class="ms" id="p_20Ap1_6680"></a>
<a class="sc" id="5"></a>
Ekanavutito kappe, <br>
yaṃ phalaṃ adadiṃ tadā; <br>
Duggatiṃ nābhijānāmi, <br>
phaladānassidaṃ phalaṃ. <br>
</p>
<p><a class="msdiv" id="msdiv96"></a>
<a class="ms" id="p_20Ap1_6681"></a>
<a class="sc" id="6"></a>
Dibbacakkhu visuddhaṃ me, <br>
samādhikusalo ahaṃ; <br>
Abhiññāpāramippatto, <br>
phaladānassidaṃ phalaṃ. <br>
</p>
<p><a class="msdiv" id="msdiv97"></a>
<a class="ms" id="p_20Ap1_6682"></a>
<a class="sc" id="7"></a>
Kilesā jhāpitā mayhaṃ, <br>
… pe … <br>
viharāmi anāsavo. <br>
</p>
<p><a class="msdiv" id="msdiv98"></a>
<a class="ms" id="p_20Ap1_6683"></a>
<a class="sc" id="8"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv99"></a>
<a class="ms" id="p_20Ap1_6684"></a>
<a class="sc" id="9"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. (5366) <br>
</p>
</blockquote>
<p><a class="sc" id="10"></a>
<a class="ms" id="p_20Ap1_6685"></a>
Itthaṃ sudaṃ āyasmā nāḷikeraphaladāyako thero imā gāthāyo abhāsitthāti.</p>
<p class="endsutta"><a class="sc" id="11"></a>
<a class="ms" id="p_20Ap1_6686"></a>
Nāḷikeraphaladāyakattherassāpadānaṃ dasamaṃ.</p>
<p class="endsection"><a class="sc" id="12"></a>
<a class="ms" id="p_20Ap1_6687"></a>
Kaṇikāravaggo ekapaññāsamo.</p>
<p class="endsection summary"><a class="sc" id="13"></a>
<a class="ms" id="p_20Ap1_6688"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap1_6689"></a>
<a class="sc" id="14"></a>
Kaṇikārekapattā ca, <br>
kāsumārī tathāvaṭā; <br>
Pādañca mātuluṅgañca, <br>
ajelīmodameva ca. <br>
</p>
<p><a class="ms" id="p_20Ap1_6690"></a>
<a class="sc" id="15"></a>
Tālaṃ tathā nāḷikeraṃ, <br>
gāthāyo gaṇitā viha; <br>
Ekaṃ gāthāsataṃ hoti, <br>
ūnādhikavivajjitaṃ. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>