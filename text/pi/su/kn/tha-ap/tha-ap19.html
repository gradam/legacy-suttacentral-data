<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="tha-ap19">
<article>
<div class="hgroup">
<p class="division">Therāpadāna</p>
<p>Sīhāsaniyavagga</p>
<h1>Upasenavaṅgantaputtattheraapadāna</h1>
</div>
<blockquote class="gatha">
<p>
<a class="msdiv" id="msdiv86"></a>
<a class="ms" id="p_20Ap1_793"></a>
<a class="sc" id="1"></a>
“Padumuttaraṃ bhagavantaṃ,<br>
lokajeṭṭhaṃ narāsabhaṃ;<br>
Pabbhāramhi nisīdantaṃ,<br>
upagacchiṃ naruttamaṃ.<br>
</p>
<p>
<a class="msdiv" id="msdiv87"></a>
<a class="ms" id="p_20Ap1_794"></a>
<a class="sc" id="2"></a>
Kaṇikārapupphaṃ disvā,<br>
vaṇṭe chetvānahaṃ tadā;<br>
Alaṅkaritvā chattamhi,<br>
buddhassa abhiropayiṃ.<br>
</p>
<p>
<a class="msdiv" id="msdiv88"></a>
<a class="ms" id="p_20Ap1_795"></a>
<a class="sc" id="3"></a>
Piṇḍapātañca pādāsiṃ,<br>
paramannaṃ subhojanaṃ;<br>
Buddhena navame tattha,<br>
samaṇe aṭṭha bhojayiṃ.<br>
</p>
<p>
<a class="msdiv" id="msdiv89"></a>
<a class="ms" id="p_20Ap1_796"></a>
<a class="sc" id="4"></a>
Anumodi mahāvīro,<br>
sayambhū aggapuggalo;<br>
Iminā chattadānena,<br>
paramannapavecchanā.<br>
</p>
<p>
<a class="msdiv" id="msdiv90"></a>
<a class="ms" id="p_20Ap1_797"></a>
<a class="sc" id="5"></a>
Tena cittappasādena,<br>
sampattimanubhossasi;<br>
Chattiṃsakkhattuṃ devindo,<br>
devarajjaṃ karissati.<br>
</p>
<p>
<a class="msdiv" id="msdiv91"></a>
<a class="ms" id="p_20Ap1_798"></a>
<a class="sc" id="6"></a>
Ekavīsatikkhattuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.<br>
</p>
<p>
<a class="msdiv" id="msdiv92"></a>
<a class="ms" id="p_20Ap1_799"></a>
<a class="sc" id="7"></a>
Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv93"></a>
<a class="ms" id="p_20Ap1_800"></a>
<a class="sc" id="8"></a>
Sāsane dibbamānamhi,<br>
manussattaṃ gamissati;<br>
Tassa dhammesu dāyādo,<br>
oraso dhammanimmito.<br>
</p>
<p>
<a class="msdiv" id="msdiv94"></a>
<a class="ms" id="p_20Ap1_801"></a>
<a class="sc" id="9"></a>
Upasenoti nāmena,<br>
hessati satthu sāvako;<br>
Samantapāsādikattā,<br>
aggaṭṭhāne ṭhapessati.<br>
</p>
<p>
<a class="msdiv" id="msdiv95"></a>
<a class="ms" id="p_20Ap1_802"></a>
<a class="sc" id="10"></a>
Carimaṃ vattate mayhaṃ,<br>
bhavā sabbe samūhatā;<br>
Dhāremi antimaṃ dehaṃ,<br>
jetvā māraṃ savāhiniṃ.<br>
</p>
<p>
<a class="msdiv" id="msdiv96"></a>
<a class="ms" id="p_20Ap1_803"></a>
<a class="sc" id="11"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap1_804"></a><a class="sc" id="12"></a>Itthaṃ sudaṃ
āyasmā upaseno vaṅgantaputto thero imā gāthāyo abhāsitthāti.</p>
<p class="endsutta">
<a class="ms" id="p_20Ap1_805"></a>
<a class="sc" id="13"></a>
Upasenavaṅgantaputtattherassāpadānaṃ sattamaṃ.<br>
Tatiyabhāṇavāraṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>