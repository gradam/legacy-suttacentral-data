<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap11">
<article>
<div class="hgroup">
<p class="division">Therīapadāna</p>
<p>Ekūposathikavagga</p>
<h1>1 Ekūposathikātherīapadāna</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_20Ap2_157"></a>
<a class="msdiv" id="msdiv1"></a>
“Nagare bandhumatiyā,<br>
bandhumā nāma khattiyo;<br>
Divase puṇṇamāya so,<br>
upavasi uposathaṃ.<br></p>
<p>
<a class="sc" id="2"></a>
<a class="ms" id="p_20Ap2_158"></a>
<a class="msdiv" id="msdiv2"></a>
Ahaṃ tena samayena,<br>
kumbhadāsī ahaṃ tahiṃ;<br>
Disvā sarājakaṃ senaṃ,<br>
evāhaṃ cintayiṃ tadā.<br></p>
<p>
<a class="sc" id="3"></a>
<a class="ms" id="p_20Ap2_159"></a>
<a class="msdiv" id="msdiv3"></a>
‘Rājāpi rajjaṃ chaḍḍetvā,<br>
upavasi uposathaṃ;<br>
Saphalaṃ nūna taṃ kammaṃ,<br>
janakāyo pamodito’.<br></p>
<p>
<a class="sc" id="4"></a>
<a class="ms" id="p_20Ap2_160"></a>
<a class="msdiv" id="msdiv4"></a>
Yoniso paccavekkhitvā,<br>
duggaccañca daliddataṃ;<br>
Mānasaṃ sampahaṃsitvā,<br>
upavasiṃ uposathaṃ.<br></p>
<p>
<a class="sc" id="5"></a>
<a class="ms" id="p_20Ap2_161"></a>
<a class="msdiv" id="msdiv5"></a>
Ahaṃ uposathaṃ katvā,<br>
sammāsambuddhasāsane;<br>
Tena kammena sukatena,<br>
tāvatiṃsamagacchahaṃ.<br></p>
<p>
<a class="sc" id="6"></a>
<a class="ms" id="p_20Ap2_162"></a>
<a class="msdiv" id="msdiv6"></a>
Tattha me sukataṃ byamhaṃ,<br>
ubbhayojanamuggataṃ;<br>
Kūṭāgāravarūpetaṃ,<br>
mahāsanasubhūsitaṃ.<br></p>
<p>
<a class="sc" id="7"></a>
<a class="ms" id="p_20Ap2_163"></a>
<a class="msdiv" id="msdiv7"></a>
Accharā satasahassā,<br>
upatiṭṭhanti maṃ sadā;<br>
Aññe deve atikkamma,<br>
atirocāmi sabbadā.<br></p>
<p>
<a class="sc" id="8"></a>
<a class="ms" id="p_20Ap2_164"></a>
<a class="msdiv" id="msdiv8"></a>
Catusaṭṭhi devarājūnaṃ,<br>
mahesittamakārayiṃ;<br>
Tesaṭṭhi cakkavattīnaṃ,<br>
mahesittamakārayiṃ.<br></p>
<p>
<a class="sc" id="9"></a>
<a class="ms" id="p_20Ap2_165"></a>
<a class="msdiv" id="msdiv9"></a>
Suvaṇṇavaṇṇā hutvāna,<br>
bhavesu saṃsarāmahaṃ;<br>
Sabbattha pavarā homi,<br>
uposathassidaṃ phalaṃ.<br></p>
<p>
<a class="sc" id="10"></a>
<a class="ms" id="p_20Ap2_166"></a>
<a class="msdiv" id="msdiv10"></a>
Hatthiyānaṃ assayānaṃ,<br>
rathayānañca sīvikaṃ;<br>
Labhāmi sabbamevetaṃ,<br>
uposathassidaṃ phalaṃ.<br></p>
<p>
<a class="sc" id="11"></a>
<a class="ms" id="p_20Ap2_167"></a>
<a class="msdiv" id="msdiv11"></a>
Soṇṇamayaṃ rūpimayaṃ,<br>
athopi phalikāmayaṃ;<br>
Lohitaṅgamayañceva,<br>
sabbaṃ paṭilabhāmahaṃ.<br></p>
<p>
<a class="sc" id="12"></a>
<a class="ms" id="p_20Ap2_168"></a>
<a class="msdiv" id="msdiv12"></a>
Koseyyakambaliyāni,<br>
khomakappāsikāni ca;<br>
Mahagghāni ca vatthāni,<br>
sabbaṃ paṭilabhāmahaṃ.<br></p>
<p>
<a class="sc" id="13"></a>
<a class="ms" id="p_20Ap2_169"></a>
<a class="msdiv" id="msdiv13"></a>
Annaṃ pānaṃ khādanīyaṃ,<br>
vatthasenāsanāni ca;<br>
Sabbametaṃ paṭilabhe,<br>
uposathassidaṃ phalaṃ.<br></p>
<p>
<a class="sc" id="14"></a>
<a class="ms" id="p_20Ap2_170"></a>
<a class="msdiv" id="msdiv14"></a>
Varagandhañca mālañca,<br>
cuṇṇakañca vilepanaṃ;<br>
Sabbametaṃ paṭilabhe,<br>
uposathassidaṃ phalaṃ.<br></p>
<p>
<a class="sc" id="15"></a>
<a class="ms" id="p_20Ap2_171"></a>
<a class="msdiv" id="msdiv15"></a>
Kūṭāgārañca pāsādaṃ,<br>
maṇḍapaṃ hammiyaṃ guhaṃ;<br>
Sabbametaṃ paṭilabhe,<br>
uposathassidaṃ phalaṃ.<br></p>
<p>
<a class="sc" id="16"></a>
<a class="ms" id="p_20Ap2_172"></a>
<a class="msdiv" id="msdiv16"></a>
Jātiyā sattavassāhaṃ,<br>
pabbajiṃ anagāriyaṃ;<br>
Aḍḍhamāse asampatte,<br>
arahattamapāpuṇiṃ.<br></p>
<p>
<a class="sc" id="17"></a>
<a class="ms" id="p_20Ap2_173"></a>
<a class="msdiv" id="msdiv17"></a>
Kilesā jhāpitā mayhaṃ,<br>
bhavā sabbe samūhatā;<br>
Sabbāsavā parikkhīṇā,<br>
natthi dāni punabbhavo.<br></p>
<p>
<a class="sc" id="18"></a>
<a class="ms" id="p_20Ap2_174"></a>
<a class="msdiv" id="msdiv18"></a>
Ekanavutito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
uposathassidaṃ phalaṃ.<br></p>
<p>
<a class="sc" id="19"></a>
<a class="ms" id="p_20Ap2_175"></a>
<a class="msdiv" id="msdiv19"></a>
Kilesā jhāpitā mayhaṃ,<br>
…pe… <br>
viharāmi anāsavā.<br></p>
<p>
<a class="sc" id="20"></a>
<a class="ms" id="p_20Ap2_176"></a>
<a class="msdiv" id="msdiv20"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br></p>
<p>
<a class="sc" id="21"></a>
<a class="ms" id="p_20Ap2_177"></a>
<a class="msdiv" id="msdiv21"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br></p>
</blockquote>
<p>
<a class="sc" id="22"></a>
<a class="ms" id="p_20Ap2_178"></a>
Itthaṃ sudaṃ ekūposathikā bhikkhunī imā gāthāyo abhāsitthāti.</p>
<p class="endsutta">
<a class="sc" id="23"></a>
<a class="ms" id="p_20Ap2_179"></a>
Ekūposathikātheriyāpadānaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>