<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap20">
<article>
<div class="hgroup">
<p class="division">Therīapadāna</p>
<p>Ekūposathikavagga</p>
<h1>Paṭācārātherīapadāna</h1>
</div>
<blockquote class="gatha">
<p>
<a class="msdiv" id="msdiv468"></a>
<a class="ms" id="p_20Ap2_644"></a>
<a class="sc" id="1"></a>
“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.<br>
</p>
<p>
<a class="msdiv" id="msdiv469"></a>
<a class="ms" id="p_20Ap2_645"></a>
<a class="sc" id="2"></a>
Tadāhaṃ haṃsavatiyaṃ,<br>
jātā seṭṭhikule ahuṃ;<br>
Nānāratanapajjote,<br>
mahāsukhasamappitā.<br>
</p>
<p>
<a class="msdiv" id="msdiv470"></a>
<a class="ms" id="p_20Ap2_646"></a>
<a class="sc" id="3"></a>
Upetvā taṃ mahāvīraṃ,<br>
assosiṃ dhammadesanaṃ;<br>
Tato jātapasādāhaṃ,<br>
upesiṃ saraṇaṃ jinaṃ.<br>
</p>
<p>
<a class="msdiv" id="msdiv471"></a>
<a class="ms" id="p_20Ap2_647"></a>
<a class="sc" id="4"></a>
Tato vinayadhārīnaṃ,<br>
aggaṃ vaṇṇesi nāyako;<br>
Bhikkhuniṃ lajjiniṃ tādiṃ,<br>
kappākappavisāradaṃ.<br>
</p>
<p>
<a class="msdiv" id="msdiv472"></a>
<a class="ms" id="p_20Ap2_648"></a>
<a class="sc" id="5"></a>
Tadā muditacittāhaṃ,<br>
taṃ ṭhānamabhikaṅkhinī;<br>
Nimantetvā dasabalaṃ,<br>
sasaṃghaṃ lokanāyakaṃ.<br>
</p>
<p>
<a class="msdiv" id="msdiv473"></a>
<a class="ms" id="p_20Ap2_649"></a>
<a class="sc" id="6"></a>
Bhojayitvāna sattāhaṃ,<br>
daditvāva ticīvaraṃ;<br>
Nipacca sirasā pāde,<br>
idaṃ vacanamabraviṃ.<br>
</p>
<p>
<a class="msdiv" id="msdiv474"></a>
<a class="ms" id="p_20Ap2_650"></a>
<a class="sc" id="7"></a>
‘Yā tayā vaṇṇitā vīra,<br>
ito aṭṭhamake muni;<br>
Tādisāhaṃ bhavissāmi,<br>
yadi sijjhati nāyaka’.<br>
</p>
<p>
<a class="msdiv" id="msdiv475"></a>
<a class="ms" id="p_20Ap2_651"></a>
<a class="sc" id="8"></a>
Tadā avoca maṃ satthā,<br>
‘bhadde mā bhāyi assasa;<br>
Anāgatamhi addhāne,<br>
lacchase taṃ manorathaṃ.<br>
</p>
<p>
<a class="msdiv" id="msdiv476"></a>
<a class="ms" id="p_20Ap2_652"></a>
<a class="sc" id="9"></a>
Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv477"></a>
<a class="ms" id="p_20Ap2_653"></a>
<a class="sc" id="10"></a>
Tassa dhammesu dāyādā,<br>
orasā dhammanimmitā;<br>
Paṭācārāti nāmena,<br>
hessati satthu sāvikā’.<br>
</p>
<p>
<a class="msdiv" id="msdiv478"></a>
<a class="ms" id="p_20Ap2_654"></a>
<a class="sc" id="11"></a>
Tadāhaṃ muditā hutvā,<br>
yāvajīvaṃ tadā jinaṃ;<br>
Mettacittā paricariṃ,<br>
sasaṃghaṃ lokanāyakaṃ.<br>
</p>
<p>
<a class="msdiv" id="msdiv479"></a>
<a class="ms" id="p_20Ap2_655"></a>
<a class="sc" id="12"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv480"></a>
<a class="ms" id="p_20Ap2_656"></a>
<a class="sc" id="13"></a>
Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.<br>
</p>
<p>
<a class="msdiv" id="msdiv481"></a>
<a class="ms" id="p_20Ap2_657"></a>
<a class="sc" id="14"></a>
Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
bārāṇasipuruttame.<br>
</p>
<p>
<a class="msdiv" id="msdiv482"></a>
<a class="ms" id="p_20Ap2_658"></a>
<a class="sc" id="15"></a>
Tassāsiṃ tatiyā dhītā,<br>
bhikkhunī iti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.<br>
</p>
<p>
<a class="msdiv" id="msdiv483"></a>
<a class="ms" id="p_20Ap2_659"></a>
<a class="sc" id="16"></a>
Anujāni na no tāto,<br>
agāreva tadā mayaṃ;<br>
Vīsavassasahassāni,<br>
vicarimha atanditā.<br>
</p>
<p>
<a class="msdiv" id="msdiv484"></a>
<a class="ms" id="p_20Ap2_660"></a>
<a class="sc" id="17"></a>
Komāribrahmacariyaṃ,<br>
rājakaññā sukhedhitā;<br>
Buddhopaṭṭhānaniratā,<br>
muditā sattadhītaro.<br>
</p>
<p>
<a class="msdiv" id="msdiv485"></a>
<a class="ms" id="p_20Ap2_661"></a>
<a class="sc" id="18"></a>
Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.<br>
</p>
<p>
<a class="msdiv" id="msdiv486"></a>
<a class="ms" id="p_20Ap2_662"></a>
<a class="sc" id="19"></a>
Ahaṃ uppalavaṇṇā ca,<br>
khemā bhaddā ca bhikkhunī;<br>
Kisāgotamī dhammadinnā,<br>
visākhā hoti sattamī.<br>
</p>
<p>
<a class="msdiv" id="msdiv487"></a>
<a class="ms" id="p_20Ap2_663"></a>
<a class="sc" id="20"></a>
Tehi kammehi sukatehi,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv488"></a>
<a class="ms" id="p_20Ap2_664"></a>
<a class="sc" id="21"></a>
Pacchime ca bhave dāni,<br>
jātā seṭṭhikule ahaṃ;<br>
Sāvatthiyaṃ puravare,<br>
iddhe phīte mahaddhane.<br>
</p>
<p>
<a class="msdiv" id="msdiv489"></a>
<a class="ms" id="p_20Ap2_665"></a>
<a class="sc" id="22"></a>
Yadā ca yobbanūpetā,<br>
vitakkavasagā ahaṃ;<br>
Naraṃ jārapatiṃ disvā,<br>
tena saddhiṃ agacchahaṃ.<br>
</p>
<p>
<a class="msdiv" id="msdiv490"></a>
<a class="ms" id="p_20Ap2_666"></a>
<a class="sc" id="23"></a>
Ekaputtapasūtāhaṃ,<br>
dutiyo kucchiyā mamaṃ;<br>
Tadāhaṃ mātāpitaro,<br>
okkhāmīti sunicchitā.<br>
</p>
<p>
<a class="msdiv" id="msdiv491"></a>
<a class="ms" id="p_20Ap2_667"></a>
<a class="sc" id="24"></a>
Nārocesiṃ patiṃ mayhaṃ,<br>
tadā tamhi pavāsite;<br>
Ekikā niggatā gehā,<br>
gantuṃ sāvatthimuttamaṃ.<br>
</p>
<p>
<a class="msdiv" id="msdiv492"></a>
<a class="ms" id="p_20Ap2_668"></a>
<a class="sc" id="25"></a>
Tato me sāmi āgantvā,<br>
sambhāvesi pathe mamaṃ;<br>
Tadā me kammajā vātā,<br>
uppannā atidāruṇā.<br>
</p>
<p>
<a class="msdiv" id="msdiv493"></a>
<a class="ms" id="p_20Ap2_669"></a>
<a class="sc" id="26"></a>
Uṭṭhito ca mahāmegho,<br>
pasūtisamaye mama;<br>
Dabbatthāya tadā gantvā,<br>
sāmi sappena mārito.<br>
</p>
<p>
<a class="msdiv" id="msdiv494"></a>
<a class="ms" id="p_20Ap2_670"></a>
<a class="sc" id="27"></a>
Tadā vijātadukkhena,<br>
anāthā kapaṇā ahaṃ;<br>
Kunnadiṃ pūritaṃ disvā,<br>
gacchantī sakulālayaṃ.<br>
</p>
<p>
<a class="msdiv" id="msdiv495"></a>
<a class="ms" id="p_20Ap2_671"></a>
<a class="sc" id="28"></a>
Bālaṃ ādāya atariṃ,<br>
pārakūle ca ekakaṃ;<br>
Sāyetvā bālakaṃ puttaṃ,<br>
itaraṃ taraṇāyahaṃ.<br>
</p>
<p>
<a class="msdiv" id="msdiv496"></a>
<a class="ms" id="p_20Ap2_672"></a>
<a class="sc" id="29"></a>
Nivattā ukkuso hāsi,<br>
taruṇaṃ vilapantakaṃ;<br>
Itarañca vahī soto,<br>
sāhaṃ sokasamappitā.<br>
</p>
<p>
<a class="msdiv" id="msdiv497"></a>
<a class="ms" id="p_20Ap2_673"></a>
<a class="sc" id="30"></a>
Sāvatthinagaraṃ gantvā,<br>
assosiṃ sajane mate;<br>
Tadā avocaṃ sokaṭṭā,<br>
mahāsokasamappitā.<br>
</p>
<p>
<a class="msdiv" id="msdiv498"></a>
<a class="ms" id="p_20Ap2_674"></a>
<a class="sc" id="31"></a>
‘Ubho puttā kālaṅkatā,<br>
panthe mayhaṃ patī mato;<br>
Mātā pitā ca bhātā ca,<br>
ekacitamhi ḍayhare’.<br>
</p>
<p>
<a class="msdiv" id="msdiv499"></a>
<a class="ms" id="p_20Ap2_675"></a>
<a class="sc" id="32"></a>
Tadā kisā ca paṇḍu ca,<br>
anāthā dīnamānasā;<br>
Ito tato bhamantīhaṃ,<br>
addasaṃ narasārathiṃ.<br>
</p>
<p>
<a class="msdiv" id="msdiv500"></a>
<a class="ms" id="p_20Ap2_676"></a>
<a class="sc" id="33"></a>
Tato avoca maṃ satthā,<br>
‘putte mā soci assasa;<br>
Attānaṃ te gavesassu,<br>
kiṃ niratthaṃ vihaññasi.<br>
</p>
<p>
<a class="msdiv" id="msdiv501"></a>
<a class="ms" id="p_20Ap2_677"></a>
<a class="sc" id="34"></a>
Na santi puttā tāṇāya,<br>
na ñātī napi bandhavā;<br>
Antakenādhipannassa,<br>
natthi ñātīsu tāṇatā’.<br>
</p>
<p>
<a class="msdiv" id="msdiv502"></a>
<a class="ms" id="p_20Ap2_678"></a>
<a class="sc" id="35"></a>
Taṃ sutvā munino vākyaṃ,<br>
paṭhamaṃ phalamajjhagaṃ;<br>
Pabbajitvāna naciraṃ,<br>
arahattamapāpuṇiṃ.<br>
</p>
<p>
<a class="msdiv" id="msdiv503"></a>
<a class="ms" id="p_20Ap2_679"></a>
<a class="sc" id="36"></a>
Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthusāsanakārikā.<br>
</p>
<p>
<a class="msdiv" id="msdiv504"></a>
<a class="ms" id="p_20Ap2_680"></a>
<a class="sc" id="37"></a>
Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.<br>
</p>
<p>
<a class="msdiv" id="msdiv505"></a>
<a class="ms" id="p_20Ap2_681"></a>
<a class="sc" id="38"></a>
Tatohaṃ vinayaṃ sabbaṃ,<br>
santike sabbadassino;<br>
Uggahiṃ sabbavitthāraṃ,<br>
byāhariñca yathātathaṃ.<br>
</p>
<p>
<a class="msdiv" id="msdiv506"></a>
<a class="ms" id="p_20Ap2_682"></a>
<a class="sc" id="39"></a>
Jino tasmiṃ guṇe tuṭṭho,<br>
etadagge ṭhapesi maṃ;<br>
‘Aggā vinayadhārīnaṃ,<br>
paṭācārāva ekikā’.<br>
</p>
<p>
<a class="msdiv" id="msdiv507"></a>
<a class="ms" id="p_20Ap2_683"></a>
<a class="sc" id="40"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.<br>
</p>
<p>
<a class="msdiv" id="msdiv508"></a>
<a class="ms" id="p_20Ap2_684"></a>
<a class="sc" id="41"></a>
Yassatthāya pabbajitā,<br>
agārasmānagāriyaṃ;<br>
So me attho anuppatto,<br>
sabbasaṃyojanakkhayo.<br>
</p>
<p>
<a class="msdiv" id="msdiv509"></a>
<a class="ms" id="p_20Ap2_685"></a>
<a class="sc" id="42"></a>
Kilesā jhāpitā mayhaṃ,<br>
…pe… <br>
viharāmi anāsavā.<br>
</p>
<p>
<a class="msdiv" id="msdiv510"></a>
<a class="ms" id="p_20Ap2_686"></a>
<a class="sc" id="43"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv511"></a>
<a class="ms" id="p_20Ap2_687"></a>
<a class="sc" id="44"></a>
Paṭisambhidā catasso,<br>
…pe… <br>
kataṃ buddhassa sāsanaṃ”. (641)<br>
</p>
</blockquote>
<p>
<a class="ms" id="p_20Ap2_688"></a><a class="sc" id="45"></a>Itthaṃ sudaṃ
paṭācārā bhikkhunī imā gāthāyo abhāsitthāti.</p>
<p class="endsutta">
<a class="ms" id="p_20Ap2_689"></a>
<a class="sc" id="46"></a>
Paṭācārātheriyāpadānaṃ dasamaṃ.</p>
<p class="endsection">
<a class="ms" id="p_20Ap2_690"></a>
<a class="sc" id="47"></a>
Ekūposathikavaggo dutiyo.</p>
<p class="endsection summary">
<a class="ms" id="p_20Ap2_691"></a>
<a class="sc" id="48"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap2_692"></a>
<a class="sc" id="49"></a>
Ekūposathikā ceva,<br>
saḷalā cātha modakā;<br>
Ekāsanā pañcadīpā,<br>
naḷamālī ca gotamī.<br>
</p>
<p>
<a class="ms" id="p_20Ap2_693"></a>
<a class="sc" id="50"></a>
Khemā uppalavaṇṇā ca,<br>
paṭācārā ca bhikkhunī;<br>
Gāthā satāni pañceva,<br>
nava cāpi taduttari.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>