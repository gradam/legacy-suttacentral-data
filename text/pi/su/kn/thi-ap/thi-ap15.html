<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap15">
<article>
<div class="hgroup">
<p class="division">Therīapadāna</p>
<p>Ekūposathikavagga</p>
<h1>Pañcadīpadāyikātherīapadāna</h1>
</div>
<blockquote class="gatha">
<p>
<a class="msdiv" id="msdiv61"></a>
<a class="ms" id="p_20Ap2_225"></a>
<a class="sc" id="1"></a>
“Nagare haṃsavatiyā,<br>
cārikī āsahaṃ tadā;<br>
Ārāmena ca ārāmaṃ,<br>
carāmi kusalatthikā.<br>
</p>
<p>
<a class="msdiv" id="msdiv62"></a>
<a class="ms" id="p_20Ap2_226"></a>
<a class="sc" id="2"></a>
Kāḷapakkhamhi divase,<br>
addasaṃ bodhimuttamaṃ;<br>
Tattha cittaṃ pasādetvā,<br>
bodhimūle nisīdahaṃ.<br>
</p>
<p>
<a class="msdiv" id="msdiv63"></a>
<a class="ms" id="p_20Ap2_227"></a>
<a class="sc" id="3"></a>
Garucittaṃ upaṭṭhetvā,<br>
sire katvāna añjaliṃ;<br>
Somanassaṃ pavedetvā,<br>
evaṃ cintesi tāvade.<br>
</p>
<p>
<a class="msdiv" id="msdiv64"></a>
<a class="ms" id="p_20Ap2_228"></a>
<a class="sc" id="4"></a>
‘Yadi buddho amitaguṇo,<br>
asamappaṭipuggalo;<br>
Dassetu pāṭihīraṃ me,<br>
bodhi obhāsatu ayaṃ’.<br>
</p>
<p>
<a class="msdiv" id="msdiv65"></a>
<a class="ms" id="p_20Ap2_229"></a>
<a class="sc" id="5"></a>
Saha āvajjite mayhaṃ,<br>
bodhi pajjali tāvade;<br>
Sabbasoṇṇamayā āsi,<br>
disā sabbā virocati.<br>
</p>
<p>
<a class="msdiv" id="msdiv66"></a>
<a class="ms" id="p_20Ap2_230"></a>
<a class="sc" id="6"></a>
Sattarattindivaṃ tattha,<br>
bodhimūle nisīdahaṃ;<br>
Sattame divase patte,<br>
dīpapūjaṃ akāsahaṃ.<br>
</p>
<p>
<a class="msdiv" id="msdiv67"></a>
<a class="ms" id="p_20Ap2_231"></a>
<a class="sc" id="7"></a>
Āsanaṃ parivāretvā,<br>
pañca dīpāni pajjaluṃ;<br>
Yāva udeti sūriyo,<br>
dīpā me pajjaluṃ tadā.<br>
</p>
<p>
<a class="msdiv" id="msdiv68"></a>
<a class="ms" id="p_20Ap2_232"></a>
<a class="sc" id="8"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv69"></a>
<a class="ms" id="p_20Ap2_233"></a>
<a class="sc" id="9"></a>
Tattha me sukataṃ byamhaṃ,<br>
pañcadīpāti vuccati;<br>
Saṭṭhiyojanamubbedhaṃ,<br>
tiṃsayojanavitthataṃ.<br>
</p>
<p>
<a class="msdiv" id="msdiv70"></a>
<a class="ms" id="p_20Ap2_234"></a>
<a class="sc" id="10"></a>
Asaṅkhiyāni dīpāni,<br>
parivāre jaliṃsu me;<br>
Yāvatā devabhavanaṃ,<br>
dīpālokena jotati.<br>
</p>
<p>
<a class="msdiv" id="msdiv71"></a>
<a class="ms" id="p_20Ap2_235"></a>
<a class="sc" id="11"></a>
Parammukhā nisīditvā,<br>
yadi icchāmi passituṃ;<br>
Uddhaṃ adho ca tiriyaṃ,<br>
sabbaṃ passāmi cakkhunā.<br>
</p>
<p>
<a class="msdiv" id="msdiv72"></a>
<a class="ms" id="p_20Ap2_236"></a>
<a class="sc" id="12"></a>
Yāvatā abhikaṅkhāmi,<br>
daṭṭhuṃ sugataduggate;<br>
Tattha āvaraṇaṃ natthi,<br>
rukkhesu pabbatesu vā.<br>
</p>
<p>
<a class="msdiv" id="msdiv73"></a>
<a class="ms" id="p_20Ap2_237"></a>
<a class="sc" id="13"></a>
Asīti devarājūnaṃ,<br>
mahesittamakārayiṃ;<br>
Satānaṃ cakkavattīnaṃ,<br>
mahesittamakārayiṃ.<br>
</p>
<p>
<a class="msdiv" id="msdiv74"></a>
<a class="ms" id="p_20Ap2_238"></a>
<a class="sc" id="14"></a>
Yaṃ yaṃ yonupapajjāmi,<br>
devattaṃ atha mānusaṃ;<br>
Dīpasatasahassāni,<br>
parivāre jalanti me.<br>
</p>
<p>
<a class="msdiv" id="msdiv75"></a>
<a class="ms" id="p_20Ap2_239"></a>
<a class="sc" id="15"></a>
Devalokā cavitvāna,<br>
uppajjiṃ mātukucchiyaṃ;<br>
Mātukucchigatā santī,<br>
akkhi me na nimīlati.<br>
</p>
<p>
<a class="msdiv" id="msdiv76"></a>
<a class="ms" id="p_20Ap2_240"></a>
<a class="sc" id="16"></a>
Dīpasatasahassāni,<br>
puññakammasamaṅgitā;<br>
Jalanti sūtikāgehe,<br>
pañcadīpānidaṃ phalaṃ.<br>
</p>
<p>
<a class="msdiv" id="msdiv77"></a>
<a class="ms" id="p_20Ap2_241"></a>
<a class="sc" id="17"></a>
Pacchime bhave sampatte,<br>
mānasaṃ vinivattayiṃ;<br>
Ajarāmataṃ sītibhāvaṃ,<br>
nibbānaṃ phassayiṃ ahaṃ.<br>
</p>
<p>
<a class="msdiv" id="msdiv78"></a>
<a class="ms" id="p_20Ap2_242"></a>
<a class="sc" id="18"></a>
Jātiyā sattavassāhaṃ,<br>
arahattamapāpuṇiṃ;<br>
Upasampādayī buddho,<br>
guṇamaññāya gotamo.<br>
</p>
<p>
<a class="msdiv" id="msdiv79"></a>
<a class="ms" id="p_20Ap2_243"></a>
<a class="sc" id="19"></a>
Maṇḍape rukkhamūle vā,<br>
suññāgāre vasantiyā;<br>
Sadā pajjalate dīpaṃ,<br>
pañcadīpānidaṃ phalaṃ.<br>
</p>
<p>
<a class="msdiv" id="msdiv80"></a>
<a class="ms" id="p_20Ap2_244"></a>
<a class="sc" id="20"></a>
Dibbacakkhuvisuddhaṃ me,<br>
samādhikusalā ahaṃ;<br>
Abhiññāpāramippattā,<br>
pañcadīpānidaṃ phalaṃ.<br>
</p>
<p>
<a class="msdiv" id="msdiv81"></a>
<a class="ms" id="p_20Ap2_245"></a>
<a class="sc" id="21"></a>
Sabbavositavosānā,<br>
katakiccā anāsavā;<br>
Pañcadīpā mahāvīra,<br>
pāde vandāmi cakkhuma.<br>
</p>
<p>
<a class="msdiv" id="msdiv82"></a>
<a class="ms" id="p_20Ap2_246"></a>
<a class="sc" id="22"></a>
Satasahassito kappe,<br>
yaṃ dīpamadadiṃ tadā;<br>
Duggatiṃ nābhijānāmi,<br>
pañcadīpānidaṃ phalaṃ.<br>
</p>
<p>
<a class="msdiv" id="msdiv83"></a>
<a class="ms" id="p_20Ap2_247"></a>
<a class="sc" id="23"></a>
Kilesā jhāpitā mayhaṃ,<br>
…pe… <br>
viharāmi anāsavā.<br>
</p>
<p>
<a class="msdiv" id="msdiv84"></a>
<a class="ms" id="p_20Ap2_248"></a>
<a class="sc" id="24"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv85"></a>
<a class="ms" id="p_20Ap2_249"></a>
<a class="sc" id="25"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap2_250"></a><a class="sc" id="26"></a>Itthaṃ sudaṃ
pañcadīpadāyikā bhikkhunī imā gāthāyo abhāsitthāti.</p>
<p class="endsutta">
<a class="ms" id="p_20Ap2_251"></a>
<a class="sc" id="27"></a>
Pañcadīpadāyikātheriyāpadānaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>