<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thi-ap10">
<article>
<div class="hgroup">
<p class="division">Therīapadāna</p>
<p>Sumedhāvagga</p>
<h1>10 Udakadāyikātherīapadāna</h1>
</div>
<blockquote class="gatha">
<p><a class="msdiv" id="msdiv116"></a>
<a class="ms" id="p_20Ap2_136"></a>
<a class="sc" id="1"></a>
“Nagare bandhumatiyā, <br>
ahosiṃ udahārikā; <br>
Udahārena jīvāmi, <br>
tena posemi dārake. <br>
</p>
<p><a class="msdiv" id="msdiv117"></a>
<a class="ms" id="p_20Ap2_137"></a>
<a class="sc" id="2"></a>
Deyyadhammo ca me natthi, <br>
puññakkhette anuttare; <br>
Koṭṭhakaṃ upasaṅkamma, <br>
udakaṃ paṭṭhapesahaṃ. <br>
</p>
<p><a class="msdiv" id="msdiv118"></a>
<a class="ms" id="p_20Ap2_138"></a>
<a class="sc" id="3"></a>
Tena kammena sukatena, <br>
tāvatiṃsamagacchahaṃ; <br>
Tattha me sukataṃ byamhaṃ, <br>
udahārena nimmitaṃ. <br>
</p>
<p><a class="msdiv" id="msdiv119"></a>
<a class="ms" id="p_20Ap2_139"></a>
<a class="sc" id="4"></a>
Accharānaṃ sahassassa, <br>
ahañhi pavarā tadā; <br>
Dasaṭṭhānehi tā sabbā, <br>
abhibhomi sadā ahaṃ. <br>
</p>
<p><a class="msdiv" id="msdiv120"></a>
<a class="ms" id="p_20Ap2_140"></a>
<a class="sc" id="5"></a>
Paññāsaṃ devarājūnaṃ, <br>
mahesittamakārayiṃ; <br>
Vīsaticakkavattīnaṃ, <br>
mahesittamakārayiṃ. <br>
</p>
<p><a class="msdiv" id="msdiv121"></a>
<a class="ms" id="p_20Ap2_141"></a>
<a class="sc" id="6"></a>
Duve bhave saṃsarāmi, <br>
devatte atha mānuse; <br>
Duggatiṃ nābhijānāmi, <br>
dakadānassidaṃ phalaṃ. <br>
</p>
<p><a class="msdiv" id="msdiv122"></a>
<a class="ms" id="p_20Ap2_142"></a>
<a class="sc" id="7"></a>
Pabbatagge dumagge vā, <br>
antalikkhe ca bhūmiyaṃ; <br>
Yadā udakamicchāmi, <br>
khippaṃ paṭilabhāmahaṃ. <br>
</p>
<p><a class="msdiv" id="msdiv123"></a>
<a class="ms" id="p_20Ap2_143"></a>
<a class="sc" id="8"></a>
Avuṭṭhikā disā natthi, <br>
santattā kuthitāpi ca; <br>
Mama saṅkappamaññāya, <br>
mahāmegho pavassati. <br>
</p>
<p><a class="msdiv" id="msdiv124"></a>
<a class="ms" id="p_20Ap2_144"></a>
<a class="sc" id="9"></a>
Kadāci nīyamānāya, <br>
ñātisaṅghena me tadā; <br>
Yadā icchāmahaṃ vassaṃ, <br>
mahāmegho ajāyatha. <br>
</p>
<p><a class="msdiv" id="msdiv125"></a>
<a class="ms" id="p_20Ap2_145"></a>
<a class="sc" id="10"></a>
Uṇhaṃ vā pariḷāho vā, <br>
sarīre me na vijjati; <br>
Kāye ca me rajo natthi, <br>
dakadānassidaṃ phalaṃ. <br>
</p>
<p><a class="msdiv" id="msdiv126"></a>
<a class="ms" id="p_20Ap2_146"></a>
<a class="sc" id="11"></a>
Visuddhamanasā ajja, <br>
apetamanapāpikā; <br>
Sabbāsavaparikkhīṇā, <br>
natthi dāni punabbhavo. <br>
</p>
<p><a class="msdiv" id="msdiv127"></a>
<a class="ms" id="p_20Ap2_147"></a>
<a class="sc" id="12"></a>
Ekanavutito kappe, <br>
yaṃ dakaṃ adadiṃ tadā; <br>
Duggatiṃ nābhijānāmi, <br>
dakadānassidaṃ phalaṃ. <br>
</p>
<p><a class="msdiv" id="msdiv128"></a>
<a class="ms" id="p_20Ap2_148"></a>
<a class="sc" id="13"></a>
Kilesā jhāpitā mayhaṃ, <br>
… pe … <br>
viharāmi anāsavā. <br>
</p>
<p><a class="msdiv" id="msdiv129"></a>
<a class="ms" id="p_20Ap2_149"></a>
<a class="sc" id="14"></a>
Svāgataṃ vata me āsi, <br>
… pe … <br>
kataṃ buddhassa sāsanaṃ. <br>
</p>
<p><a class="msdiv" id="msdiv130"></a>
<a class="ms" id="p_20Ap2_150"></a>
<a class="sc" id="15"></a>
Paṭisambhidā catasso, <br>
… pe … <br>
kataṃ buddhassa sāsanaṃ”. <br>
</p>
</blockquote>
<p><a class="sc" id="16"></a>
<a class="ms" id="p_20Ap2_151"></a>
Itthaṃ sudaṃ udakadāyikā bhikkhunī imā gāthāyo abhāsitthāti.</p>
<p class="endsutta"><a class="sc" id="17"></a>
<a class="ms" id="p_20Ap2_152"></a>
Udakadāyikātheriyāpadānaṃ dasamaṃ.</p>
<p class="endsection"><a class="sc" id="18"></a>
<a class="ms" id="p_20Ap2_153"></a>
Sumedhāvaggo paṭhamo.</p>
<p class="endsection summary"><a class="sc" id="19"></a>
<a class="ms" id="p_20Ap2_154"></a>
Tassuddānaṃ</p>
<blockquote class="uddanagatha">
<p><a class="ms" id="p_20Ap2_155"></a>
<a class="sc" id="20"></a>
Sumedhā mekhalādāyī, <br>
maṇḍapaṃ saṅkamaṃ dadā; <br>
Naḷamālī piṇḍadadā, <br>
kaṭacchu uppalappadā. <br>
</p>
<p><a class="ms" id="p_20Ap2_156"></a>
<a class="sc" id="21"></a>
Dīpadā dakadā ceva, <br>
gāthāyo gaṇitā iha; <br>
Ekagāthāsatañceva, <br>
tiṃsati ca taduttari. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>