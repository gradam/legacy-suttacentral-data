<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap40">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1>Pesalātherīapadāna</h1>
</div>
<blockquote class="gatha">
<p>
<a class="msdiv" id="msdiv220"></a>
<a class="ms" id="p_20Ap2_1442"></a>
<a class="sc" id="1"></a>
“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.<br>
</p>
<p>
<a class="msdiv" id="msdiv221"></a>
<a class="ms" id="p_20Ap2_1443"></a>
<a class="sc" id="2"></a>
Sāvatthiyaṃ pure vare,<br>
upāsakakule ahaṃ;<br>
Pasūtā taṃ jinavaraṃ,<br>
disvā sutvā ca desanaṃ.<br>
</p>
<p>
<a class="msdiv" id="msdiv222"></a>
<a class="ms" id="p_20Ap2_1444"></a>
<a class="sc" id="3"></a>
Taṃ vīraṃ saraṇaṃ gantvā,<br>
sīlāni ca samādiyiṃ;<br>
Kadāci so mahāvīro,<br>
mahājanasamāgame.<br>
</p>
<p>
<a class="msdiv" id="msdiv223"></a>
<a class="ms" id="p_20Ap2_1445"></a>
<a class="sc" id="4"></a>
Attano abhisambodhiṃ,<br>
pakāsesi narāsabho;<br>
Ananussutadhammesu,<br>
pubbe dukkhādikesu ca.<br>
</p>
<p>
<a class="msdiv" id="msdiv224"></a>
<a class="ms" id="p_20Ap2_1446"></a>
<a class="sc" id="5"></a>
Cakkhu ñāṇañca paññā ca,<br>
vijjāloko ca āsi me;<br>
Taṃ sutvā uggahetvāna,<br>
paripucchiñca bhikkhavo.<br>
</p>
<p>
<a class="msdiv" id="msdiv225"></a>
<a class="ms" id="p_20Ap2_1447"></a>
<a class="sc" id="6"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv226"></a>
<a class="ms" id="p_20Ap2_1448"></a>
<a class="sc" id="7"></a>
Pacchime ca bhave dāni,<br>
Jātā seṭṭhimahākule;<br>
Upecca buddhaṃ saddhammaṃ,<br>
Sutvā saccūpasaṃhitaṃ.<br>
</p>
<p>
<a class="msdiv" id="msdiv227"></a>
<a class="ms" id="p_20Ap2_1449"></a>
<a class="sc" id="8"></a>
Pabbajitvācireneva,<br>
saccatthāni vicintayaṃ;<br>
Khepetvā āsave sabbe,<br>
arahattamapāpuṇiṃ.<br>
</p>
<p>
<a class="msdiv" id="msdiv228"></a>
<a class="ms" id="p_20Ap2_1450"></a>
<a class="sc" id="9"></a>
Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.<br>
</p>
<p>
<a class="msdiv" id="msdiv229"></a>
<a class="ms" id="p_20Ap2_1451"></a>
<a class="sc" id="10"></a>
Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.<br>
</p>
<p>
<a class="msdiv" id="msdiv230"></a>
<a class="ms" id="p_20Ap2_1452"></a>
<a class="sc" id="11"></a>
Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.<br>
</p>
<p>
<a class="msdiv" id="msdiv231"></a>
<a class="ms" id="p_20Ap2_1453"></a>
<a class="sc" id="12"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāmi anāsavā.<br>
</p>
<p>
<a class="msdiv" id="msdiv232"></a>
<a class="ms" id="p_20Ap2_1454"></a>
<a class="sc" id="13"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv233"></a>
<a class="ms" id="p_20Ap2_1455"></a>
<a class="sc" id="14"></a>
Paṭisambhidā catasso,<br>
Vimokkhāpi ca aṭṭhime;<br>
Chaḷabhiññā sacchikatā,<br>
Kataṃ buddhassa sāsanaṃ”. (1359)<br>
</p>
</blockquote>
<p>
<a class="ms" id="p_20Ap2_1456"></a><a class="sc" id="15"></a>Itthaṃ sudaṃ
pesalā bhikkhunī imā gāthāyo abhāsitthāti.</p>
<p class="endsutta">
<a class="ms" id="p_20Ap2_1457"></a>
<a class="sc" id="16"></a>
Pesalātheriyāpadānaṃ dasamaṃ.<br>
<strong>Khattiyāvaggo catuttho.</strong></p>
<p class="endsection summary">
<a class="ms" id="p_20Ap2_1458"></a>
<a class="sc" id="17"></a>
Tassuddānaṃ</p>
<blockquote class="uddanagatha">
<p>
<a class="ms" id="p_20Ap2_1459"></a>
<a class="sc" id="18"></a>
Khattiyā brāhmaṇī ceva,<br>
tathā uppaladāyikā;<br>
Siṅgālamātā sukkā ca,<br>
abhirūpā aḍḍhakāsikā.<br>
</p>
<p>
<a class="ms" id="p_20Ap2_1460"></a>
<a class="sc" id="19"></a>
Puṇṇā ca ambapālī ca,<br>
pesalāti ca tā dasa;<br>
Gāthāyo dvisatānettha,<br>
dvicattālīsa cuttari.<br>
</p>
</blockquote>
<p class="endsection summary">
<a class="ms" id="p_20Ap2_1461"></a>
<a class="sc" id="20"></a>
Atha vagguddānaṃ</p>
<blockquote class="uddanagatha">
<p>
<a class="ms" id="p_20Ap2_1462"></a>
<a class="sc" id="21"></a>
Sumedhā ekūposathā,<br>
kuṇḍalakesī khattiyā;<br>
Sahassaṃ tisatā gāthā,<br>
sattatālīsa piṇḍitā.<br>
</p>
<p>
<a class="ms" id="p_20Ap2_1463"></a>
<a class="sc" id="22"></a>
Saha uddānagāthāhi,<br>
gaṇitāyo vibhāvibhi;<br>
Sahassaṃ tisataṃ gāthā,<br>
sattapaññāsameva cāti.<br>
</p>
</blockquote>
<p class="endsection">
<a class="ms" id="p_20Ap2_1464"></a>
<a class="sc" id="23"></a>
Therikāpadānaṃ samattaṃ.</p>
<p class="endbook">
<a class="ms" id="p_20Ap2_1465"></a>
<a class="sc" id="24"></a>
Apadānapāḷi samattā.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>