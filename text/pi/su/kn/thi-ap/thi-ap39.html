<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap39">
<article>
<div class="hgroup">
<p class="division">Therīapadāna</p>
<p>Khattiyāvagga</p>
<h1>Ambapālitherīapadāna</h1>
</div>
<blockquote class="gatha">
<p>
<a class="msdiv" id="msdiv204"></a>
<a class="ms" id="p_20Ap2_1424"></a>
<a class="sc" id="1"></a>
“Yo raṃsiphusitāveḷo,<br>
phusso nāma mahāmuni;<br>
Tassāhaṃ bhaginī āsiṃ,<br>
ajāyiṃ khattiye kule.<br>
</p>
<p>
<a class="msdiv" id="msdiv205"></a>
<a class="ms" id="p_20Ap2_1425"></a>
<a class="sc" id="2"></a>
Tassa dhammaṃ suṇitvāhaṃ,<br>
vippasannena cetasā;<br>
Mahādānaṃ daditvāna,<br>
patthayiṃ rūpasampadaṃ.<br>
</p>
<p>
<a class="msdiv" id="msdiv206"></a>
<a class="ms" id="p_20Ap2_1426"></a>
<a class="sc" id="3"></a>
Ekattiṃse ito kappe,<br>
sikhī lokagganāyako;<br>
Uppanno lokapajjoto,<br>
tilokasaraṇo jino.<br>
</p>
<p>
<a class="msdiv" id="msdiv207"></a>
<a class="ms" id="p_20Ap2_1427"></a>
<a class="sc" id="4"></a>
Tadāruṇapure ramme,<br>
brāhmaññakulasambhavā;<br>
Vimuttacittaṃ kupitā,<br>
bhikkhuniṃ abhisāpayiṃ.<br>
</p>
<p>
<a class="msdiv" id="msdiv208"></a>
<a class="ms" id="p_20Ap2_1428"></a>
<a class="sc" id="5"></a>
‘Vesikāva anācārā’,<br>
jinasāsanadūsikā;<br>
Evaṃ akkosayitvāna,<br>
tena pāpena kammunā.<br>
</p>
<p>
<a class="msdiv" id="msdiv209"></a>
<a class="ms" id="p_20Ap2_1429"></a>
<a class="sc" id="6"></a>
Dāruṇaṃ nirayaṃ gantvā,<br>
mahādukkhasamappitā;<br>
Tato cutā manussesu,<br>
upapannā tapassinī.<br>
</p>
<p>
<a class="msdiv" id="msdiv210"></a>
<a class="ms" id="p_20Ap2_1430"></a>
<a class="sc" id="7"></a>
Dasajātisahassāni,<br>
gaṇikattamakārayiṃ;<br>
Tamhā pāpā na muccissaṃ,<br>
bhutvā duṭṭhavisaṃ yathā.<br>
</p>
<p>
<a class="msdiv" id="msdiv211"></a>
<a class="ms" id="p_20Ap2_1431"></a>
<a class="sc" id="8"></a>
Brahmacariyamasevissaṃ,<br>
kassape jinasāsane;<br>
Tena kammavipākena,<br>
ajāyiṃ tidase pure.<br>
</p>
<p>
<a class="msdiv" id="msdiv212"></a>
<a class="ms" id="p_20Ap2_1432"></a>
<a class="sc" id="9"></a>
Pacchime bhave sampatte,<br>
ahosiṃ opapātikā;<br>
Ambasākhantare jātā,<br>
ambapālīti tenahaṃ.<br>
</p>
<p>
<a class="msdiv" id="msdiv213"></a>
<a class="ms" id="p_20Ap2_1433"></a>
<a class="sc" id="10"></a>
Parivutā pāṇakoṭīhi,<br>
pabbajiṃ jinasāsane;<br>
Pattāhaṃ acalaṃ ṭhānaṃ,<br>
dhītā buddhassa orasā.<br>
</p>
<p>
<a class="msdiv" id="msdiv214"></a>
<a class="ms" id="p_20Ap2_1434"></a>
<a class="sc" id="11"></a>
Iddhīsu ca vasī homi,<br>
sotadhātuvisuddhiyā;<br>
Cetopariyañāṇassa,<br>
vasī homi mahāmuni.<br>
</p>
<p>
<a class="msdiv" id="msdiv215"></a>
<a class="ms" id="p_20Ap2_1435"></a>
<a class="sc" id="12"></a>
Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.<br>
</p>
<p>
<a class="msdiv" id="msdiv216"></a>
<a class="ms" id="p_20Ap2_1436"></a>
<a class="sc" id="13"></a>
Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.<br>
</p>
<p>
<a class="msdiv" id="msdiv217"></a>
<a class="ms" id="p_20Ap2_1437"></a>
<a class="sc" id="14"></a>
Kilesā jhāpitā mayhaṃ,<br>
…pe… <br>
viharāmi anāsavā.<br>
</p>
<p>
<a class="msdiv" id="msdiv218"></a>
<a class="ms" id="p_20Ap2_1438"></a>
<a class="sc" id="15"></a>
Svāgataṃ vata me āsi,<br>
…pe… <br>
kataṃ buddhassa sāsanaṃ.<br>
</p>
<p>
<a class="msdiv" id="msdiv219"></a>
<a class="ms" id="p_20Ap2_1439"></a>
<a class="sc" id="16"></a>
Paṭisambhidā catasso,<br>
…pe… <br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap2_1440"></a><a class="sc" id="17"></a>Itthaṃ sudaṃ
ambapāli bhikkhunī imā gāthāyo abhāsitthāti.</p>
<p class="endsutta">
<a class="ms" id="p_20Ap2_1441"></a>
<a class="sc" id="18"></a>
Ambapālitheriyāpadānaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>