<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="thi-ap21">
<article>
<div class="hgroup">
<p class="division">Therīapadāna</p>
<p>Kuṇḍa­la­ke­sīvagga</p>
<h1><span class="var" title="kuṇḍa­la­kesī­theri­yāpadā­naṃ (s2, s3) | bhaddā­kuṇḍa­la­kesā­therī­apadā­naṃ (pts1)" id="note226">1 Kuṇḍa­la­kesā­therī­apadāna</span></h1>
</div>
<blockquote class="gatha">
<p><a class="sc" id="1"></a><a class="ms" id="p_20Ap2_694"></a><a class="msdiv" id="msdiv1"></a> “Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.</p>
<p><a class="sc" id="2"></a><a class="ms" id="p_20Ap2_695"></a><a class="msdiv" id="msdiv2"></a>Tadāhaṃ haṃsavatiyaṃ,<br>
jātā seṭṭhikule ahuṃ;<br>
Nānā­ratana­paj­jote,<br>
mahā­su­kha­samap­pitā.</p>
<p><a class="sc" id="3"></a><a class="pts" id="pts2.561"></a><a class="ms" id="p_20Ap2_696"></a><a class="msdiv" id="msdiv3"></a>Upetvā taṃ mahāvīraṃ,<br>
assosiṃ dhammadesanaṃ;<br>
Tato jātappasādāhaṃ,<br>
upesiṃ saraṇaṃ jinaṃ.</p>
<p><a class="sc" id="4"></a><a class="ms" id="p_20Ap2_697"></a><a class="msdiv" id="msdiv4"></a>Tadā mahākāruṇiko,<br>
padu­muttara­nā­mako;<br>
Khippā­bhiññā­na­magganti,<br>
ṭhapesi bhikkhuniṃ subhaṃ.</p>
<p><a class="sc" id="5"></a><a class="ms" id="p_20Ap2_698"></a><a class="msdiv" id="msdiv5"></a>Taṃ sutvā muditā hutvā,<br>
dānaṃ datvā mahesino;<br>
Nipacca sirasā pāde,<br>
taṃ ṭhāna­mabhi­pattha­yiṃ.</p>
<p><a class="sc" id="6"></a><a class="ms" id="p_20Ap2_699"></a><a class="msdiv" id="msdiv6"></a>Anumodi mahāvīro,<br>
‘bhadde yaṃ tebhipatthitaṃ;<br>
Samijjhissati taṃ sabbaṃ,<br>
sukhinī hohi nibbutā.</p>
<p><a class="sc" id="7"></a><a class="ms" id="p_20Ap2_700"></a><a class="msdiv" id="msdiv7"></a>Satasahassito kappe,<br>
okkā­kakula­sam­bhavo;<br>
Gotamo nāma gottena,<br>
satthā loke bhavissati.</p>
<p><a class="sc" id="8"></a><a class="ms" id="p_20Ap2_701"></a><a class="msdiv" id="msdiv8"></a>Tassa dhammesu dāyādā,<br>
orasā dhammanimmitā;<br>
Bhaddā­kuṇḍa­la­kesāti,<br>
hessati satthu sāvikā’.</p>
<p><a class="sc" id="9"></a><a class="ms" id="p_20Ap2_702"></a><a class="msdiv" id="msdiv9"></a>Tena kammena sukatena,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="10"></a><a class="ms" id="p_20Ap2_703"></a><a class="msdiv" id="msdiv10"></a>Tato cutā yāmamagaṃ,<br>
tatohaṃ tusitaṃ gatā;<br>
Tato ca nimmānaratiṃ,<br>
vasavattipuraṃ tato.</p>
<p><a class="sc" id="11"></a><a class="ms" id="p_20Ap2_704"></a><a class="msdiv" id="msdiv11"></a>Yattha ­yatthū­pa­pajjāmi,<br>
tassa kammassa vāhasā;<br>
Tattha tattheva rājūnaṃ,<br>
mahesit­ta­makāra­yiṃ.</p>
<p><a class="sc" id="12"></a><a class="ms" id="p_20Ap2_705"></a><a class="msdiv" id="msdiv12"></a>Tato cutā manussesu,<br>
rājūnaṃ cakkavattinaṃ;<br>
Maṇḍalīnañca rājūnaṃ,<br>
mahesit­ta­makāra­yiṃ.</p>
<p><a class="sc" id="13"></a><a class="ms" id="p_20Ap2_706"></a><a class="msdiv" id="msdiv13"></a>Sampattiṃ anubhotvāna,<br>
devesu mānusesu ca;<br>
Sabbattha sukhitā hutvā,<br>
nekakappesu saṃsariṃ.</p>
<p><a class="sc" id="14"></a><a class="ms" id="p_20Ap2_707"></a><a class="msdiv" id="msdiv14"></a>Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class="sc" id="15"></a><a class="ms" id="p_20Ap2_708"></a><a class="msdiv" id="msdiv15"></a>Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
­bārāṇa­si­pu­ruttame.</p>
<p><a class="sc" id="16"></a><a class="ms" id="p_20Ap2_709"></a><a class="msdiv" id="msdiv16"></a>Tassa dhītā catutthāsiṃ,<br>
bhikkhudāyīti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.</p>
<p><a class="sc" id="17"></a><a class="ms" id="p_20Ap2_710"></a><a class="msdiv" id="msdiv17"></a>Anujāni na no tāto,<br>
agāreva tadā mayaṃ;<br>
Vīsa­vassa­sahas­sāni,<br>
vicarimha atanditā.</p>
<p><a class="sc" id="18"></a><a class="ms" id="p_20Ap2_711"></a><a class="msdiv" id="msdiv18"></a>Komārib­rahma­cari­yaṃ,<br>
rājakaññā sukhedhitā;<br>
Buddho­paṭṭhā­na­niratā,<br>
muditā satta dhītaro.</p>
<p><a class="sc" id="19"></a><a class="ms" id="p_20Ap2_712"></a><a class="msdiv" id="msdiv19"></a>Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.</p>
<p><a class="sc" id="20"></a><a class="pts" id="pts2.562"></a><a class="ms" id="p_20Ap2_713"></a><a class="msdiv" id="msdiv20"></a>Khemā uppalavaṇṇā ca,<br>
paṭācārā ahaṃ tadā;<br>
Kisāgotamī dhammadinnā,<br>
visākhā hoti sattamī.</p>
<p><a class="sc" id="21"></a><a class="ms" id="p_20Ap2_714"></a><a class="msdiv" id="msdiv21"></a>Tehi kammehi sukatehi,<br>
cetanā­paṇi­dhīhi ca;<br>
Jahitvā mānusaṃ dehaṃ,<br>
tāvatiṃ­sa­ma­gaccha­haṃ.</p>
<p><a class="sc" id="22"></a><a class="ms" id="p_20Ap2_715"></a><a class="msdiv" id="msdiv22"></a>Pacchime ca bhave dāni,<br>
girib­baja­pu­ruttame;<br>
Jātā seṭṭhikule phīte,<br>
yadāhaṃ yobbane ṭhitā.</p>
<p><a class="sc" id="23"></a><a class="ms" id="p_20Ap2_716"></a><a class="msdiv" id="msdiv23"></a>Coraṃ vadhatthaṃ nīyantaṃ,<br>
disvā rattā tahiṃ ahaṃ;<br>
Pitā me taṃ sahassena,<br>
mocayitvā vadhā tato.</p>
<p><a class="sc" id="24"></a><a class="ms" id="p_20Ap2_717"></a><a class="msdiv" id="msdiv24"></a>Adāsi tassa maṃ tāto,<br>
viditvāna manaṃ mama;<br>
Tassāhamāsiṃ visaṭṭhā,<br>
atīva dayitā hitā.</p>
<p><a class="sc" id="25"></a><a class="ms" id="p_20Ap2_718"></a><a class="msdiv" id="msdiv25"></a>So me bhūsanalobhena,<br>
<span class="var" title="kha­li­taj­jhāsayo (bj) | baliṃ paccāharaṃ (s2, s3) | mālapaccāhataṃ (pts1)" id="note228">balimajjhāsayo</span> diso;<br>
Corappapātaṃ netvāna,<br>
pabbataṃ cetayī vadhaṃ.</p>
<p><a class="sc" id="26"></a><a class="ms" id="p_20Ap2_719"></a><a class="msdiv" id="msdiv26"></a>Tadāhaṃ paṇamitvāna,<br>
sattukaṃ sukatañjalī;<br>
Rakkhantī attano pāṇaṃ,<br>
idaṃ vacanamabraviṃ.</p>
<p><a class="sc" id="27"></a><a class="ms" id="p_20Ap2_720"></a><a class="msdiv" id="msdiv27"></a>‘Idaṃ suvaṇṇakeyūraṃ,<br>
muttā veḷuriyā bahū;<br>
Sabbaṃ <span class="var" title="varassu (mr)" id="note229">harassu</span> bhaddante,<br>
mañca dāsīti sāvaya’.</p>
<p><a class="sc" id="28"></a><a class="ms" id="p_20Ap2_721"></a><a class="msdiv" id="msdiv28"></a>‘Oropayassu kalyāṇī,<br>
mā bāḷhaṃ paridevasi;<br>
Na cāhaṃ abhijānāmi,<br>
ahantvā dhanamābhataṃ’.</p>
<p><a class="sc" id="29"></a><a class="ms" id="p_20Ap2_722"></a><a class="msdiv" id="msdiv29"></a>‘Yato sarāmi attānaṃ,<br>
yato pattosmi viññutaṃ;<br>
Na cāhaṃ abhijānāmi,<br>
aññaṃ piyataraṃ tayā.</p>
<p><a class="sc" id="30"></a><a class="ms" id="p_20Ap2_723"></a><a class="msdiv" id="msdiv30"></a>Ehi taṃ upagūhissaṃ,<br>
katvāna taṃ padakkhiṇaṃ;<br>
<span class="var" title="taṃ vandāmi puna natthi (s2, s3)" id="note230">Na ca dāni puno atthi</span>,<br>
mama tuyhañca saṅgamo’.</p>
<p><a class="sc" id="31"></a><a class="ms" id="p_20Ap2_724"></a><a class="msdiv" id="msdiv31"></a>‘Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
tattha tattha vicakkhaṇā.</p>
<p><a class="sc" id="32"></a><a class="ms" id="p_20Ap2_725"></a><a class="msdiv" id="msdiv32"></a>Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
lahuṃ atthavicintikā’.</p>
<p><a class="sc" id="33"></a><a class="pts" id="pts2.563"></a><a class="ms" id="p_20Ap2_726"></a><a class="msdiv" id="msdiv33"></a>Lahuñca vata khippañca,<br>
<span class="var" title="nikiṭṭhe (bj) | nekatthe (si, s2, s3)" id="note231">nikaṭṭhe</span> samacetayiṃ;<br>
<span class="var" title="citta­puṇ­ṇāyatā­neva (s2, s3) | migaṃ puṇṇāyateneva (pts1)" id="note232">Migaṃ uṇṇā yathā evaṃ</span>,<br>
tadāhaṃ sattukaṃ vadhiṃ.</p>
<p><a class="sc" id="34"></a><a class="ms" id="p_20Ap2_727"></a><a class="msdiv" id="msdiv34"></a>Yo ca uppatitaṃ atthaṃ,<br>
na khippa­manu­buj­jhati;<br>
So haññate mandamati,<br>
corova girigabbhare.</p>
<p><a class="sc" id="35"></a><a class="ms" id="p_20Ap2_728"></a><a class="msdiv" id="msdiv35"></a>Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
tadāhaṃ sattukā yathā.</p>
<p><a class="sc" id="36"></a><a class="ms" id="p_20Ap2_729"></a><a class="msdiv" id="msdiv36"></a>Tadāhaṃ pātayitvāna,<br>
giriduggamhi sattukaṃ;<br>
Santikaṃ setavatthānaṃ,<br>
upetvā pabbajiṃ ahaṃ.</p>
<p><a class="sc" id="37"></a><a class="ms" id="p_20Ap2_730"></a><a class="msdiv" id="msdiv37"></a>Saṇḍāsena ca kese me,<br>
luñcitvā sabbaso tadā;<br>
Pabbajitvāna samayaṃ,<br>
ācikkhiṃsu nirantaraṃ.</p>
<p><a class="sc" id="38"></a><a class="ms" id="p_20Ap2_731"></a><a class="msdiv" id="msdiv38"></a>Tato taṃ uggahetvāhaṃ,<br>
nisīditvāna ekikā;<br>
Samayaṃ taṃ vicintesiṃ,<br>
suvāno mānusaṃ karaṃ.</p>
<p><a class="sc" id="39"></a><a class="ms" id="p_20Ap2_732"></a><a class="msdiv" id="msdiv39"></a>Chinnaṃ gayha samīpe me,<br>
pātayitvā apakkami;<br>
Disvā nimitta­ma­labhiṃ,<br>
hatthaṃ taṃ puḷavākulaṃ.</p>
<p><a class="sc" id="40"></a><a class="ms" id="p_20Ap2_733"></a><a class="msdiv" id="msdiv40"></a>Tato uṭṭhāya saṃviggā,<br>
apucchiṃ sahadhammike;<br>
Te avocuṃ ‘vijānanti,<br>
taṃ atthaṃ sakyabhikkhavo’.</p>
<p><a class="sc" id="41"></a><a class="ms" id="p_20Ap2_734"></a><a class="msdiv" id="msdiv41"></a>Sāhaṃ tamatthaṃ pucchissaṃ,<br>
upetvā buddhasāvake;<br>
Te mamādāya gacchiṃsu,<br>
buddha­seṭṭhassa santikaṃ.</p>
<p><a class="sc" id="42"></a><a class="ms" id="p_20Ap2_735"></a><a class="msdiv" id="msdiv42"></a>So me dhammamadesesi,<br>
khan­dhā­yatana­dhātuyo;<br>
Asubhā­nicca­duk­khāti,<br>
anattāti ca nāyako.</p>
<p><a class="sc" id="43"></a><a class="ms" id="p_20Ap2_736"></a><a class="msdiv" id="msdiv43"></a>Tassa dhammaṃ suṇitvāhaṃ,<br>
dhammacakkhuṃ visodhayiṃ;<br>
Tato viñ­ñā­ta­saddhammā,<br>
pabbajjaṃ upasampadaṃ.</p>
<p><a class="sc" id="44"></a><a class="ms" id="p_20Ap2_737"></a><a class="msdiv" id="msdiv44"></a>Āyācito tadā āha,<br>
‘ehi bhadde’ti nāyako;<br>
Tadāhaṃ upasampannā,<br>
parittaṃ toyamaddasaṃ.</p>
<p><a class="sc" id="45"></a><a class="pts" id="pts2.564"></a><a class="ms" id="p_20Ap2_738"></a><a class="msdiv" id="msdiv45"></a>Pāda­pak­khā­lane­nāhaṃ,<br>
ñatvā saudayabbayaṃ;<br>
Tathā sabbepi saṅkhāre,<br>
<span class="var" title="iti saṃcintayiṃ (bj, s2, s3) | iti sañcintayiṃ (pts1)" id="note233">īdisaṃ cintayiṃ</span> tadā.</p>
<p><a class="sc" id="46"></a><a class="ms" id="p_20Ap2_739"></a><a class="msdiv" id="msdiv46"></a>Tato cittaṃ vimucci me,<br>
anupādāya sabbaso;<br>
Khippā­bhiññā­na­maggaṃ me,<br>
tadā paññāpayī jino.</p>
<p><a class="sc" id="47"></a><a class="ms" id="p_20Ap2_740"></a><a class="msdiv" id="msdiv47"></a>Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthu­sāsana­kārikā.</p>
<p><a class="sc" id="48"></a><a class="ms" id="p_20Ap2_741"></a><a class="msdiv" id="msdiv48"></a>Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.</p>
<p><a class="sc" id="49"></a><a class="ms" id="p_20Ap2_742"></a><a class="msdiv" id="msdiv49"></a>Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="50"></a><a class="ms" id="p_20Ap2_743"></a><a class="msdiv" id="msdiv50"></a>Yassatthāya pabbajitā,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="51"></a><a class="ms" id="p_20Ap2_744"></a><a class="msdiv" id="msdiv51"></a>Attha­dhamma­ni­rut­tīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddha­seṭṭhassa sāsane.</p>
<p><a class="sc" id="52"></a><a class="ms" id="p_20Ap2_745"></a><a class="msdiv" id="msdiv52"></a>Kilesā jhāpitā mayhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāmi anāsavā.</p>
<p><a class="sc" id="53"></a><a class="ms" id="p_20Ap2_746"></a><a class="msdiv" id="msdiv53"></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="54"></a><a class="ms" id="p_20Ap2_747"></a><a class="msdiv" id="msdiv54"></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class="sc" id="55"></a><a class="ms" id="p_20Ap2_748"></a>Itthaṃ sudaṃ bhaddā­kuṇḍa­la­kesā bhikkhunī imā gāthāyo abhāsitthāti.</p>
<p class="endsutta"><a class="sc" id="56"></a><a class="ms" id="p_20Ap2_749"></a>Kuṇḍa­la­kesā­theri­yāpadā­naṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
