<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thi-ap21">
<article>
<div class="hgroup">
<p class="division">Therīapadāna</p>
<p>Kuṇḍalakesīvagga</p>
<h1>Kuṇḍalakesātherīapadāna</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_20Ap2_694"></a>
<a class="sc" id="1"></a>
“Padumuttaro nāma jino,<br>
sabbadhammāna pāragū;<br>
Ito satasahassamhi,<br>
kappe uppajji nāyako.<br>
</p>
<p>
<a class="msdiv" id="msdiv2"></a>
<a class="ms" id="p_20Ap2_695"></a>
<a class="sc" id="2"></a>
Tadāhaṃ haṃsavatiyaṃ,<br>
jātā seṭṭhikule ahuṃ;<br>
Nānāratanapajjote,<br>
mahāsukhasamappitā.<br>
</p>
<p>
<a class="msdiv" id="msdiv3"></a>
<a class="ms" id="p_20Ap2_696"></a>
<a class="sc" id="3"></a>
Upetvā taṃ mahāvīraṃ,<br>
assosiṃ dhammadesanaṃ;<br>
Tato jātappasādāhaṃ,<br>
upesiṃ saraṇaṃ jinaṃ.<br>
</p>
<p>
<a class="msdiv" id="msdiv4"></a>
<a class="ms" id="p_20Ap2_697"></a>
<a class="sc" id="4"></a>
Tadā mahākāruṇiko,<br>
padumuttaranāmako;<br>
Khippābhiññānamagganti,<br>
ṭhapesi bhikkhuniṃ subhaṃ.<br>
</p>
<p>
<a class="msdiv" id="msdiv5"></a>
<a class="ms" id="p_20Ap2_698"></a>
<a class="sc" id="5"></a>
Taṃ sutvā muditā hutvā,<br>
dānaṃ datvā mahesino;<br>
Nipacca sirasā pāde,<br>
taṃ ṭhānamabhipatthayiṃ.<br>
</p>
<p>
<a class="msdiv" id="msdiv6"></a>
<a class="ms" id="p_20Ap2_699"></a>
<a class="sc" id="6"></a>
Anumodi mahāvīro,<br>
‘bhadde yaṃ tebhipatthitaṃ;<br>
Samijjhissati taṃ sabbaṃ,<br>
sukhinī hohi nibbutā.<br>
</p>
<p>
<a class="msdiv" id="msdiv7"></a>
<a class="ms" id="p_20Ap2_700"></a>
<a class="sc" id="7"></a>
Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.<br>
</p>
<p>
<a class="msdiv" id="msdiv8"></a>
<a class="ms" id="p_20Ap2_701"></a>
<a class="sc" id="8"></a>
Tassa dhammesu dāyādā,<br>
orasā dhammanimmitā;<br>
Bhaddākuṇḍalakesāti,<br>
hessati satthu sāvikā’.<br>
</p>
<p>
<a class="msdiv" id="msdiv9"></a>
<a class="ms" id="p_20Ap2_702"></a>
<a class="sc" id="9"></a>
Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv10"></a>
<a class="ms" id="p_20Ap2_703"></a>
<a class="sc" id="10"></a>
Tato cutā yāmamagaṃ,<br>
tatohaṃ tusitaṃ gatā;<br>
Tato ca nimmānaratiṃ,<br>
vasavattipuraṃ tato.<br>
</p>
<p>
<a class="msdiv" id="msdiv11"></a>
<a class="ms" id="p_20Ap2_704"></a>
<a class="sc" id="11"></a>
Yattha yatthūpapajjāmi,<br>
tassa kammassa vāhasā;<br>
Tattha tattheva rājūnaṃ,<br>
mahesittamakārayiṃ.<br>
</p>
<p>
<a class="msdiv" id="msdiv12"></a>
<a class="ms" id="p_20Ap2_705"></a>
<a class="sc" id="12"></a>
Tato cutā manussesu,<br>
rājūnaṃ cakkavattinaṃ;<br>
Maṇḍalīnañca rājūnaṃ,<br>
mahesittamakārayiṃ.<br>
</p>
<p>
<a class="msdiv" id="msdiv13"></a>
<a class="ms" id="p_20Ap2_706"></a>
<a class="sc" id="13"></a>
Sampattiṃ anubhotvāna,<br>
devesu mānusesu ca;<br>
Sabbattha sukhitā hutvā,<br>
nekakappesu saṃsariṃ.<br>
</p>
<p>
<a class="msdiv" id="msdiv14"></a>
<a class="ms" id="p_20Ap2_707"></a>
<a class="sc" id="14"></a>
Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.<br>
</p>
<p>
<a class="msdiv" id="msdiv15"></a>
<a class="ms" id="p_20Ap2_708"></a>
<a class="sc" id="15"></a>
Upaṭṭhāko mahesissa,<br>
tadā āsi narissaro;<br>
Kāsirājā kikī nāma,<br>
bārāṇasipuruttame.<br>
</p>
<p>
<a class="msdiv" id="msdiv16"></a>
<a class="ms" id="p_20Ap2_709"></a>
<a class="sc" id="16"></a>
Tassa dhītā catutthāsiṃ,<br>
bhikkhudāyīti vissutā;<br>
Dhammaṃ sutvā jinaggassa,<br>
pabbajjaṃ samarocayiṃ.<br>
</p>
<p>
<a class="msdiv" id="msdiv17"></a>
<a class="ms" id="p_20Ap2_710"></a>
<a class="sc" id="17"></a>
Anujāni na no tāto,<br>
agāreva tadā mayaṃ;<br>
Vīsavassasahassāni,<br>
vicarimha atanditā.<br>
</p>
<p>
<a class="msdiv" id="msdiv18"></a>
<a class="ms" id="p_20Ap2_711"></a>
<a class="sc" id="18"></a>
Komāribrahmacariyaṃ,<br>
rājakaññā sukhedhitā;<br>
Buddhopaṭṭhānaniratā,<br>
muditā satta dhītaro.<br>
</p>
<p>
<a class="msdiv" id="msdiv19"></a>
<a class="ms" id="p_20Ap2_712"></a>
<a class="sc" id="19"></a>
Samaṇī samaṇaguttā ca,<br>
bhikkhunī bhikkhudāyikā;<br>
Dhammā ceva sudhammā ca,<br>
sattamī saṃghadāyikā.<br>
</p>
<p>
<a class="msdiv" id="msdiv20"></a>
<a class="ms" id="p_20Ap2_713"></a>
<a class="sc" id="20"></a>
Khemā uppalavaṇṇā ca,<br>
paṭācārā ahaṃ tadā;<br>
Kisāgotamī dhammadinnā,<br>
visākhā hoti sattamī.<br>
</p>
<p>
<a class="msdiv" id="msdiv21"></a>
<a class="ms" id="p_20Ap2_714"></a>
<a class="sc" id="21"></a>
Tehi kammehi sukatehi,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.<br>
</p>
<p>
<a class="msdiv" id="msdiv22"></a>
<a class="ms" id="p_20Ap2_715"></a>
<a class="sc" id="22"></a>
Pacchime ca bhave dāni,<br>
giribbajapuruttame;<br>
Jātā seṭṭhikule phīte,<br>
yadāhaṃ yobbane ṭhitā.<br>
</p>
<p>
<a class="msdiv" id="msdiv23"></a>
<a class="ms" id="p_20Ap2_716"></a>
<a class="sc" id="23"></a>
Coraṃ vadhatthaṃ nīyantaṃ,<br>
disvā rattā tahiṃ ahaṃ;<br>
Pitā me taṃ sahassena,<br>
mocayitvā vadhā tato.<br>
</p>
<p>
<a class="msdiv" id="msdiv24"></a>
<a class="ms" id="p_20Ap2_717"></a>
<a class="sc" id="24"></a>
Adāsi tassa maṃ tāto,<br>
viditvāna manaṃ mama;<br>
Tassāhamāsiṃ visaṭṭhā,<br>
atīva dayitā hitā.<br>
</p>
<p>
<a class="msdiv" id="msdiv25"></a>
<a class="ms" id="p_20Ap2_718"></a>
<a class="sc" id="25"></a>
So me bhūsanalobhena,<br>
balimajjhāsayo diso;<br>
Corappapātaṃ netvāna,<br>
pabbataṃ cetayī vadhaṃ.<br>
</p>
<p>
<a class="msdiv" id="msdiv26"></a>
<a class="ms" id="p_20Ap2_719"></a>
<a class="sc" id="26"></a>
Tadāhaṃ paṇamitvāna,<br>
sattukaṃ sukatañjalī;<br>
Rakkhantī attano pāṇaṃ,<br>
idaṃ vacanamabraviṃ.<br>
</p>
<p>
<a class="msdiv" id="msdiv27"></a>
<a class="ms" id="p_20Ap2_720"></a>
<a class="sc" id="27"></a>
‘Idaṃ suvaṇṇakeyūraṃ,<br>
muttā veḷuriyā bahū;<br>
Sabbaṃ harassu bhaddante,<br>
mañca dāsīti sāvaya’.<br>
</p>
<p>
<a class="msdiv" id="msdiv28"></a>
<a class="ms" id="p_20Ap2_721"></a>
<a class="sc" id="28"></a>
‘Oropayassu kalyāṇī,<br>
mā bāḷhaṃ paridevasi;<br>
Na cāhaṃ abhijānāmi,<br>
ahantvā dhanamābhataṃ’.<br>
</p>
<p>
<a class="msdiv" id="msdiv29"></a>
<a class="ms" id="p_20Ap2_722"></a>
<a class="sc" id="29"></a>
‘Yato sarāmi attānaṃ,<br>
yato pattosmi viññutaṃ;<br>
Na cāhaṃ abhijānāmi,<br>
aññaṃ piyataraṃ tayā.<br>
</p>
<p>
<a class="msdiv" id="msdiv30"></a>
<a class="ms" id="p_20Ap2_723"></a>
<a class="sc" id="30"></a>
Ehi taṃ upagūhissaṃ,<br>
katvāna taṃ padakkhiṇaṃ;<br>
Na ca dāni puno atthi,<br>
mama tuyhañca saṅgamo’.<br>
</p>
<p>
<a class="msdiv" id="msdiv31"></a>
<a class="ms" id="p_20Ap2_724"></a>
<a class="sc" id="31"></a>
‘Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
tattha tattha vicakkhaṇā.<br>
</p>
<p>
<a class="msdiv" id="msdiv32"></a>
<a class="ms" id="p_20Ap2_725"></a>
<a class="sc" id="32"></a>
Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
lahuṃ atthavicintikā’.<br>
</p>
<p>
<a class="msdiv" id="msdiv33"></a>
<a class="ms" id="p_20Ap2_726"></a>
<a class="sc" id="33"></a>
Lahuñca vata khippañca,<br>
nikaṭṭhe samacetayiṃ;<br>
Migaṃ uṇṇā yathā evaṃ,<br>
tadāhaṃ sattukaṃ vadhiṃ.<br>
</p>
<p>
<a class="msdiv" id="msdiv34"></a>
<a class="ms" id="p_20Ap2_727"></a>
<a class="sc" id="34"></a>
Yo ca uppatitaṃ atthaṃ,<br>
na khippamanubujjhati;<br>
So haññate mandamati,<br>
corova girigabbhare.<br>
</p>
<p>
<a class="msdiv" id="msdiv35"></a>
<a class="ms" id="p_20Ap2_728"></a>
<a class="sc" id="35"></a>
Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
tadāhaṃ sattukā yathā.<br>
</p>
<p>
<a class="msdiv" id="msdiv36"></a>
<a class="ms" id="p_20Ap2_729"></a>
<a class="sc" id="36"></a>
Tadāhaṃ pātayitvāna,<br>
giriduggamhi sattukaṃ;<br>
Santikaṃ setavatthānaṃ,<br>
upetvā pabbajiṃ ahaṃ.<br>
</p>
<p>
<a class="msdiv" id="msdiv37"></a>
<a class="ms" id="p_20Ap2_730"></a>
<a class="sc" id="37"></a>
Saṇḍāsena ca kese me,<br>
luñcitvā sabbaso tadā;<br>
Pabbajitvāna samayaṃ,<br>
ācikkhiṃsu nirantaraṃ.<br>
</p>
<p>
<a class="msdiv" id="msdiv38"></a>
<a class="ms" id="p_20Ap2_731"></a>
<a class="sc" id="38"></a>
Tato taṃ uggahetvāhaṃ,<br>
nisīditvāna ekikā;<br>
Samayaṃ taṃ vicintesiṃ,<br>
suvāno mānusaṃ karaṃ.<br>
</p>
<p>
<a class="msdiv" id="msdiv39"></a>
<a class="ms" id="p_20Ap2_732"></a>
<a class="sc" id="39"></a>
Chinnaṃ gayha samīpe me,<br>
pātayitvā apakkami;<br>
Disvā nimittamalabhiṃ,<br>
hatthaṃ taṃ puḷavākulaṃ.<br>
</p>
<p>
<a class="msdiv" id="msdiv40"></a>
<a class="ms" id="p_20Ap2_733"></a>
<a class="sc" id="40"></a>
Tato uṭṭhāya saṃviggā,<br>
apucchiṃ sahadhammike;<br>
Te avocuṃ ‘vijānanti,<br>
taṃ atthaṃ sakyabhikkhavo’.<br>
</p>
<p>
<a class="msdiv" id="msdiv41"></a>
<a class="ms" id="p_20Ap2_734"></a>
<a class="sc" id="41"></a>
Sāhaṃ tamatthaṃ pucchissaṃ,<br>
upetvā buddhasāvake;<br>
Te mamādāya gacchiṃsu,<br>
buddhaseṭṭhassa santikaṃ.<br>
</p>
<p>
<a class="msdiv" id="msdiv42"></a>
<a class="ms" id="p_20Ap2_735"></a>
<a class="sc" id="42"></a>
So me dhammamadesesi,<br>
khandhāyatanadhātuyo;<br>
Asubhāniccadukkhāti,<br>
anattāti ca nāyako.<br>
</p>
<p>
<a class="msdiv" id="msdiv43"></a>
<a class="ms" id="p_20Ap2_736"></a>
<a class="sc" id="43"></a>
Tassa dhammaṃ suṇitvāhaṃ,<br>
dhammacakkhuṃ visodhayiṃ;<br>
Tato viññātasaddhammā,<br>
pabbajjaṃ upasampadaṃ.<br>
</p>
<p>
<a class="msdiv" id="msdiv44"></a>
<a class="ms" id="p_20Ap2_737"></a>
<a class="sc" id="44"></a>
Āyācito tadā āha,<br>
‘ehi bhadde’ti nāyako;<br>
Tadāhaṃ upasampannā,<br>
parittaṃ toyamaddasaṃ.<br>
</p>
<p>
<a class="msdiv" id="msdiv45"></a>
<a class="ms" id="p_20Ap2_738"></a>
<a class="sc" id="45"></a>
Pādapakkhālanenāhaṃ,<br>
ñatvā saudayabbayaṃ;<br>
Tathā sabbepi saṅkhāre,<br>
īdisaṃ cintayiṃ tadā.<br>
</p>
<p>
<a class="msdiv" id="msdiv46"></a>
<a class="ms" id="p_20Ap2_739"></a>
<a class="sc" id="46"></a>
Tato cittaṃ vimucci me,<br>
anupādāya sabbaso;<br>
Khippābhiññānamaggaṃ me,<br>
tadā paññāpayī jino.<br>
</p>
<p>
<a class="msdiv" id="msdiv47"></a>
<a class="ms" id="p_20Ap2_740"></a>
<a class="sc" id="47"></a>
Iddhīsu ca vasī homi,<br>
dibbāya sotadhātuyā;<br>
Paracittāni jānāmi,<br>
satthusāsanakārikā.<br>
</p>
<p>
<a class="msdiv" id="msdiv48"></a>
<a class="ms" id="p_20Ap2_741"></a>
<a class="sc" id="48"></a>
Pubbenivāsaṃ jānāmi,<br>
dibbacakkhu visodhitaṃ;<br>
Khepetvā āsave sabbe,<br>
visuddhāsiṃ sunimmalā.<br>
</p>
<p>
<a class="msdiv" id="msdiv49"></a>
<a class="ms" id="p_20Ap2_742"></a>
<a class="sc" id="49"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.<br>
</p>
<p>
<a class="msdiv" id="msdiv50"></a>
<a class="ms" id="p_20Ap2_743"></a>
<a class="sc" id="50"></a>
Yassatthāya pabbajitā,<br>
agārasmānagāriyaṃ;<br>
So me attho anuppatto,<br>
sabbasaṃyojanakkhayo.<br>
</p>
<p>
<a class="msdiv" id="msdiv51"></a>
<a class="ms" id="p_20Ap2_744"></a>
<a class="sc" id="51"></a>
Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa sāsane.<br>
</p>
<p>
<a class="msdiv" id="msdiv52"></a>
<a class="ms" id="p_20Ap2_745"></a>
<a class="sc" id="52"></a>
Kilesā jhāpitā mayhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāmi anāsavā.<br>
</p>
<p>
<a class="msdiv" id="msdiv53"></a>
<a class="ms" id="p_20Ap2_746"></a>
<a class="sc" id="53"></a>
Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.<br>
</p>
<p>
<a class="msdiv" id="msdiv54"></a>
<a class="ms" id="p_20Ap2_747"></a>
<a class="sc" id="54"></a>
Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.<br>
</p>
</blockquote>
<p>
<a class="ms" id="p_20Ap2_748"></a><a class="sc" id="55"></a>Itthaṃ sudaṃ
bhaddākuṇḍalakesā bhikkhunī imā gāthāyo abhāsitthāti.</p>
<p class="endsutta">
<a class="ms" id="p_20Ap2_749"></a>
<a class="sc" id="56"></a>
Kuṇḍalakesātheriyāpadānaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>