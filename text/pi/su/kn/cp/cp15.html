<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp15">
<article>
<div class="hgroup">
<p class="division">Cariyāpiṭaka</p>
<p>Hatthināgavagga</p>
<p>Sīlapāramī</p>
<h1>Mahiṃsarājacariya</h1>
</div>
<blockquote class="gatha">
<p>
<a class="msdiv" id="msdiv37"></a>
<a class="ms" id="p_21Cp_202"></a>
<a class="sc" id="1"></a>
“Punāparaṃ yadā homi,<br>
mahiṃso pavanacārako;<br>
Pavaḍḍhakāyo balavā,<br>
mahanto bhīmadassano.<br>
</p>
<p>
<a class="msdiv" id="msdiv38"></a>
<a class="ms" id="p_21Cp_203"></a>
<a class="sc" id="2"></a>
Pabbhāre giridugge ca,<br>
rukkhamūle dakāsaye;<br>
Hotettha ṭhānaṃ mahiṃsānaṃ,<br>
koci koci tahiṃ tahiṃ.<br>
</p>
<p>
<a class="msdiv" id="msdiv39"></a>
<a class="ms" id="p_21Cp_204"></a>
<a class="sc" id="3"></a>
Vicaranto brahāraññe,<br>
ṭhānaṃ addasa bhaddakaṃ;<br>
Taṃ ṭhānaṃ upagantvāna,<br>
tiṭṭhāmi ca sayāmi ca.<br>
</p>
<p>
<a class="msdiv" id="msdiv40"></a>
<a class="ms" id="p_21Cp_205"></a>
<a class="sc" id="4"></a>
Athettha kapimāgantvā,<br>
pāpo anariyo lahu;<br>
Khandhe nalāṭe bhamuke,<br>
mutteti ohadeti taṃ.<br>
</p>
<p>
<a class="msdiv" id="msdiv41"></a>
<a class="ms" id="p_21Cp_206"></a>
<a class="sc" id="5"></a>
Sakimpi divasaṃ dutiyaṃ,<br>
tatiyaṃ catutthampi ca;<br>
Dūseti maṃ sabbakālaṃ,<br>
tena homi upadduto.<br>
</p>
<p>
<a class="msdiv" id="msdiv42"></a>
<a class="ms" id="p_21Cp_207"></a>
<a class="sc" id="6"></a>
Mamaṃ upaddutaṃ disvā,<br>
yakkho maṃ idamabravi;<br>
‘Nāsehetaṃ chavaṃ pāpaṃ,<br>
siṅgehi ca khurehi ca’.<br>
</p>
<p>
<a class="msdiv" id="msdiv43"></a>
<a class="ms" id="p_21Cp_208"></a>
<a class="sc" id="7"></a>
Evaṃ vutte, tadā yakkhe,<br>
ahaṃ taṃ idamabraviṃ;<br>
‘Kiṃ tvaṃ makkhesi kuṇapena,<br>
pāpena anariyena maṃ.<br>
</p>
<p>
<a class="msdiv" id="msdiv44"></a>
<a class="ms" id="p_21Cp_209"></a>
<a class="sc" id="8"></a>
Yadihaṃ tassa pakuppeyyaṃ,<br>
tato hīnataro bhave;<br>
Sīlañca me pabhijjeyya,<br>
viññū ca garaheyyu maṃ.<br>
</p>
<p>
<a class="msdiv" id="msdiv45"></a>
<a class="ms" id="p_21Cp_210"></a>
<a class="sc" id="9"></a>
Hīḷitā jīvitā vāpi,<br>
parisuddhena mataṃ varaṃ;<br>
Kyāhaṃ jīvitahetūpi,<br>
kāhāmi paraheṭhanaṃ’.<br>
</p>
<p>
<a class="msdiv" id="msdiv46"></a>
<a class="ms" id="p_21Cp_211"></a>
<a class="sc" id="10"></a>
Mamevāyaṃ maññamāno,<br>
aññepevaṃ karissati;<br>
Teva tassa vadhissanti,<br>
sā me mutti bhavissati.<br>
</p>
<p>
<a class="msdiv" id="msdiv47"></a>
<a class="ms" id="p_21Cp_212"></a>
<a class="sc" id="11"></a>
Hīnamajjhimaukkaṭṭhe,<br>
sahanto avamānitaṃ;<br>
Evaṃ labhati sappañño,<br>
manasā yathāpatthitan”ti.<br>
</p>
</blockquote>
<p class="endsutta">
<a class="ms" id="p_21Cp_213"></a>
<a class="sc" id="12"></a>
Mahiṃsarājacariyaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>