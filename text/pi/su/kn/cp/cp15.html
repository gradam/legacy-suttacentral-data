<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp15">
<article>
<div class="hgroup">
<p class="division">Cariyāpiṭaka</p>
<p>Hatthi­nāga­vagga</p>
<p>Sīlapāramī 5</p>
<h1>Mahiṃ­sarāja­cariya</h1>
</div>
<blockquote class="gatha">
<p><a class="sc" id="1"></a><a class="pts1ed" id="pts1ed87"></a><a class="ms" id="p_21Cp_202"></a><a class="msdiv" id="msdiv37"></a>“Punāparaṃ yadā homi,<br>
<span class="var" title="mahiso (bj, s2, s3, pts1)" id="note50">mahiṃso</span> pavanacārako;<br>
Pavaḍḍhakāyo balavā,<br>
mahanto bhīmadassano.</p>
<p><a class="sc" id="2"></a><a class="ms" id="p_21Cp_203"></a><a class="msdiv" id="msdiv38"></a>Pabbhāre <span class="var" title="vanadugge (bj)" id="note51">giridugge</span> ca,<br>
rukkhamūle dakāsaye;<br>
Hotettha ṭhānaṃ mahiṃsānaṃ,<br>
koci koci tahiṃ tahiṃ.</p>
<p><a class="sc" id="3"></a><a class="ms" id="p_21Cp_204"></a><a class="msdiv" id="msdiv39"></a>Vicaranto brahāraññe,<br>
ṭhānaṃ addasa bhaddakaṃ;<br>
Taṃ ṭhānaṃ upagantvāna,<br>
tiṭṭhāmi ca sayāmi ca.</p>
<p><a class="sc" id="4"></a><a class="ms" id="p_21Cp_205"></a><a class="msdiv" id="msdiv40"></a>Athettha kapimāgantvā,<br>
pāpo anariyo lahu;<br>
Khandhe nalāṭe bhamuke,<br>
mutteti <span class="var" title="ohaneti (pts1-2, c1)" id="note52">ohadeti</span> taṃ.</p>
<p><a class="sc" id="5"></a><a class="ms" id="p_21Cp_206"></a><a class="msdiv" id="msdiv41"></a>Sakimpi divasaṃ dutiyaṃ,<br>
tatiyaṃ catutthampi ca;<br>
Dūseti maṃ sabbakālaṃ,<br>
tena homi upadduto.</p>
<p><a class="sc" id="6"></a><a class="pts2ed" id="pts2ed18"></a><a class="ms" id="p_21Cp_207"></a><a class="msdiv" id="msdiv42"></a>Mamaṃ upaddutaṃ disvā,<br>
yakkho maṃ idamabravi;<br>
‘Nāsehetaṃ chavaṃ pāpaṃ,<br>
siṅgehi ca khurehi ca’.</p>
<p><a class="sc" id="7"></a><a class="ms" id="p_21Cp_208"></a><a class="msdiv" id="msdiv43"></a>Evaṃ vutte, tadā yakkhe,<br>
ahaṃ taṃ idamabraviṃ;<br>
‘Kiṃ tvaṃ makkhesi kuṇapena,<br>
pāpena anariyena maṃ.</p>
<p><a class="sc" id="8"></a><a class="ms" id="p_21Cp_209"></a><a class="msdiv" id="msdiv44"></a>Yadihaṃ tassa pakuppeyyaṃ,<br>
tato hīnataro bhave;<br>
Sīlañca me pabhijjeyya,<br>
viññū ca garaheyyu maṃ.</p>
<p><a class="sc" id="9"></a><a class="ms" id="p_21Cp_210"></a><a class="msdiv" id="msdiv45"></a>Hīḷitā jīvitā vāpi,<br>
parisuddhena mataṃ varaṃ;<br>
Kyāhaṃ jīvitahetūpi,<br>
kāhāmi paraheṭhanaṃ’.</p>
<p><a class="sc" id="10"></a><a class="ms" id="p_21Cp_211"></a><a class="msdiv" id="msdiv46"></a>Mamevāyaṃ maññamāno,<br>
aññepevaṃ karissati;<br>
Teva tassa vadhissanti,<br>
sā me mutti bhavissati.</p>
<p><a class="sc" id="11"></a><a class="ms" id="p_21Cp_212"></a><a class="msdiv" id="msdiv47"></a>Hīna­maj­jhima­ukkaṭ­ṭhe,<br>
sahanto avamānitaṃ;<br>
Evaṃ labhati sappañño,<br>
manasā yathāpatthitan”ti.</p>
</blockquote>
<p class="endsutta"><a class="sc" id="12"></a><a class="ms" id="p_21Cp_213"></a><span class="var" title="mahisa­rā­ja­cari­yaṃ (bj, s2, s3, pts1-2)" id="note53">­Mahiṃsa­rā­ja­cari­yaṃ</span> pañcamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
