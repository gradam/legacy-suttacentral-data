<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp2">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī</p>
<h1>2 Saṅkhacariya</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Cp_13"></a>
<a class="msdiv" id="msdiv11"></a>
“Punāparaṃ yadā homi,<br>
Brāhmaṇo saṅkhasavhayo;<br>
Mahāsamuddaṃ taritukāmo,<br>
Upagacchāmi paṭṭanaṃ.<br></p>
<p>
<a class="sc" id="2"></a>
<a class="ms" id="p_21Cp_14"></a>
<a class="msdiv" id="msdiv12"></a>
Tatthaddasaṃ paṭipathe,<br>
Sayambhuṃ aparājitaṃ;<br>
Kantāraddhānaṃ paṭipannaṃ,<br>
Tattāya kaṭhinabhūmiyā.<br></p>
<p>
<a class="sc" id="3"></a>
<a class="ms" id="p_21Cp_15"></a>
<a class="msdiv" id="msdiv13"></a>
Tamahaṃ paṭipathe disvā,<br>
imamatthaṃ vicintayiṃ;<br>
‘Idaṃ khettaṃ anuppattaṃ,<br>
puññakāmassa jantuno.<br></p>
<p>
<a class="sc" id="4"></a>
<a class="ms" id="p_21Cp_16"></a>
<a class="msdiv" id="msdiv14"></a>
Yathā kassako puriso,<br>
khettaṃ disvā mahāgamaṃ;<br>
Tattha bījaṃ na ropeti,<br>
na so dhaññena atthiko.<br></p>
<p>
<a class="sc" id="5"></a>
<a class="ms" id="p_21Cp_17"></a>
<a class="msdiv" id="msdiv15"></a>
Evamevāhaṃ puññakāmo,<br>
Disvā khettavaruttamaṃ;<br>
Yadi tattha kāraṃ na karomi,<br>
Nāhaṃ puññena atthiko.<br></p>
<p>
<a class="sc" id="6"></a>
<a class="ms" id="p_21Cp_18"></a>
<a class="msdiv" id="msdiv16"></a>
Yathā amacco muddikāmo,<br>
rañño antepure jane;<br>
Na deti tesaṃ dhanadhaññaṃ,<br>
muddito parihāyati.<br></p>
<p>
<a class="sc" id="7"></a>
<a class="ms" id="p_21Cp_19"></a>
<a class="msdiv" id="msdiv17"></a>
Evamevāhaṃ puññakāmo,<br>
Vipulaṃ disvāna dakkhiṇaṃ;<br>
Yadi tassa dānaṃ na dadāmi,<br>
Parihāyissāmi puññato’.<br></p>
<p>
<a class="sc" id="8"></a>
<a class="ms" id="p_21Cp_20"></a>
<a class="msdiv" id="msdiv18"></a>
Evāhaṃ cintayitvāna,<br>
orohitvā upāhanā;<br>
Tassa pādāni vanditvā,<br>
adāsiṃ chattupāhanaṃ.<br></p>
<p>
<a class="sc" id="9"></a>
<a class="ms" id="p_21Cp_21"></a>
<a class="msdiv" id="msdiv19"></a>
Tenevāhaṃ sataguṇato,<br>
Sukhumālo sukhedhito;<br>
Api ca dānaṃ paripūrento,<br>
Evaṃ tassa adāsahan”ti.<br></p>
</blockquote>
<p class="endsutta">
<a class="sc" id="10"></a>
<a class="ms" id="p_21Cp_22"></a>
Saṅkhacariyaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>