<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="cp26">
<article>
<div class="hgroup">
<p class="division">Cariyāpiṭaka</p>
<p>Yudhañ­jaya­vagga</p>
<h1>Adiṭ­ṭhāna­pā­ramī</h1>
</div>
<h2>1 Temiyacariya</h2>
<blockquote class="gatha">
<p><span class="cross" title="^ja538#1 [Mūga­pak­kha­jātaka]" id="note79">^</span>
<a class="sc" id="1"></a>
<a class="pts1" id="pts1.96"></a>
<a class="ms" id="p_21Cp_321"></a>
<a class="msdiv" id="msdiv48"></a>
“Punāparaṃ yadā homi,<br>
kāsirājassa atrajo;<br>
<span class="var" title="mūgaphakkhoti (s2, s3)" id="note80">Mūgapakkhoti</span> nāmena,<br>
temiyoti vadanti maṃ.</p>
<p><a class="sc" id="2"></a>
<a class="ms" id="p_21Cp_322"></a>
<a class="msdiv" id="msdiv49"></a>
Soḷasit­thi­sahas­sā­naṃ,<br>
na vijjati pumo <span class="var" title="sadā (bj)" id="note81">tadā</span>;<br>
Ahorattānaṃ accayena,<br>
nibbatto ahamekako.</p>
<p><a class="sc" id="3"></a>
<a class="ms" id="p_21Cp_323"></a>
<a class="msdiv" id="msdiv50"></a>
Kicchā laddhaṃ piyaṃ puttaṃ,<br>
abhijātaṃ jutindharaṃ;<br>
Setacchattaṃ dhārayitvāna,<br>
sayane poseti maṃ pitā.</p>
<p><a class="sc" id="4"></a>
<a class="ms" id="p_21Cp_324"></a>
<a class="msdiv" id="msdiv51"></a>
Niddāyamāno sayanavare,<br>
­Pa­bujjhit­vā­nahaṃ tadā;<br>
Addasaṃ paṇḍaraṃ chattaṃ,<br>
Yenāhaṃ nirayaṃ gato.</p>
<p><a class="sc" id="5"></a>
<a class="pts2" id="pts2.29"></a>
<a class="ms" id="p_21Cp_325"></a>
<a class="msdiv" id="msdiv52"></a>
Saha diṭṭhassa me chattaṃ,<br>
tāso uppajji bheravo;<br>
Vinicchayaṃ samāpanno,<br>
‘kathāhaṃ imaṃ muñcissaṃ’.</p>
<p><a class="sc" id="6"></a>
<a class="ms" id="p_21Cp_326"></a>
<a class="msdiv" id="msdiv53"></a>
Pubbasālohitā mayhaṃ,<br>
devatā atthakāminī;<br>
Sā maṃ disvāna dukkhitaṃ,<br>
tīsu ṭhānesu yojayi.</p>
<p><a class="sc" id="7"></a>
<a class="ms" id="p_21Cp_327"></a>
<a class="msdiv" id="msdiv54"></a>
‘Mā paṇḍiccayaṃ vibhāvaya,<br>
Bālamato bhava sabbapāṇinaṃ;<br>
Sabbo taṃ jano ocināyatu,<br>
Evaṃ tava attho bhavissati’.</p>
<p><a class="sc" id="8"></a>
<a class="ms" id="p_21Cp_328"></a>
<a class="msdiv" id="msdiv55"></a>
Evaṃ vuttāyahaṃ tassā,<br>
idaṃ vacanamabraviṃ;<br>
‘Karomi te taṃ vacanaṃ,<br>
yaṃ tvaṃ bhaṇasi devate;<br>
Atthakāmāsi me amma,<br>
hitakāmāsi devate’.</p>
<p><a class="sc" id="9"></a>
<a class="ms" id="p_21Cp_329"></a>
<a class="msdiv" id="msdiv56"></a>
Tassāhaṃ vacanaṃ sutvā,<br>
sāgareva thalaṃ labhiṃ;<br>
Haṭṭho saṃviggamānaso,<br>
tayo aṅge adhiṭṭhahiṃ.</p>
<p><a class="sc" id="10"></a>
<a class="ms" id="p_21Cp_330"></a>
<a class="msdiv" id="msdiv57"></a>
Mūgo ahosiṃ badhiro,<br>
pakkho gativivajjito;<br>
Ete aṅge adhiṭṭhāya,<br>
vassāni soḷasaṃ vasiṃ.</p>
<p><a class="sc" id="11"></a>
<a class="ms" id="p_21Cp_331"></a>
<a class="msdiv" id="msdiv58"></a>
Tato me hatthapāde ca,<br>
jivhaṃ sotañca maddiya;<br>
Anūnataṃ me passitvā,<br>
‘kāḷakaṇṇī’ti nindisuṃ.</p>
<p><a class="sc" id="12"></a>
<a class="ms" id="p_21Cp_332"></a>
<a class="msdiv" id="msdiv59"></a>
Tato jānapadā sabbe,<br>
senā­pati­puro­hitā;<br>
Sabbe ekamanā hutvā,<br>
chaḍḍanaṃ anumodisuṃ.</p>
<p><a class="sc" id="13"></a>
<a class="ms" id="p_21Cp_333"></a>
<a class="msdiv" id="msdiv60"></a>
Sohaṃ tesaṃ matiṃ sutvā,<br>
haṭṭho saṃviggamānaso;<br>
‘Yassatthāya tapociṇṇo,<br>
so me attho samijjhatha’.</p>
<p><a class="sc" id="14"></a>
<a class="ms" id="p_21Cp_334"></a>
<a class="msdiv" id="msdiv61"></a>
Nhāpetvā anulimpitvā,<br>
veṭhetvā rājaveṭhanaṃ;<br>
Chattena abhisiñcitvā,<br>
kāresuṃ puraṃ padakkhiṇaṃ.</p>
<p><a class="sc" id="15"></a>
<a class="ms" id="p_21Cp_335"></a>
<a class="msdiv" id="msdiv62"></a>
Sattāhaṃ dhārayitvāna,<br>
uggate ravimaṇḍale;<br>
Rathena maṃ nīharitvā,<br>
sārathī vanamupāgami.</p>
<p><a class="sc" id="16"></a>
<a class="pts1" id="pts1.97"></a>
<a class="ms" id="p_21Cp_336"></a>
<a class="msdiv" id="msdiv63"></a>
Ekokāse rathaṃ katvā,<br>
sajjassaṃ <span class="var" title="hatthamuñcito (bj, s2, s3, pts2) | hatthamuñcitaṃ (pts1)" id="note82">hatthamuccito</span>;<br>
Sārathī khaṇatī kāsuṃ,<br>
nikhātuṃ pathaviyā mamaṃ.</p>
<p><a class="sc" id="17"></a>
<a class="ms" id="p_21Cp_337"></a>
<a class="msdiv" id="msdiv64"></a>
Adhiṭṭhi­ta­ma­dhiṭṭhā­naṃ,<br>
tajjento vividhakāraṇā;<br>
Na bhindiṃ tamadhiṭṭhānaṃ,<br>
bodhiyāyeva kāraṇā.</p>
<p><a class="sc" id="18"></a>
<a class="ms" id="p_21Cp_338"></a>
<a class="msdiv" id="msdiv65"></a>
Mātāpitā na me dessā,<br>
attā me na ca dessiyo;<br>
Sabbaññutaṃ piyaṃ mayhaṃ,<br>
tasmā vata­ma­dhiṭṭha­hiṃ.</p>
<p><a class="sc" id="19"></a>
<a class="ms" id="p_21Cp_339"></a>
<a class="msdiv" id="msdiv66"></a>
Ete aṅge adhiṭṭhāya,<br>
Vassāni soḷasaṃ vasiṃ;<br>
Adhiṭṭhānena me samo natthi,<br>
Esā me adhiṭṭhā­na­pāramī”ti.</p>
</blockquote>
<p class="endsutta">
<a class="sc" id="20"></a>
<a class="ms" id="p_21Cp_340"></a>
<span class="var" title="mūga­phak­kha­cariyaṃ (s2, s3) | temi­yapaṇ­ḍi­ta­cari­yaṃ (pts1-2)" id="note83">Temiyacariyaṃ</span> chaṭṭhaṃ.</p>
<h2>  Saccapāramī</h2>
<h2>1 Kapirājacariya</h2>
<blockquote class="gatha">
<p><span class="cross" title="^ja224#1 [Kumbhilajātaka]" id="note84">^</span>
<a class="sc" id="21"></a>
<a class="pts2" id="pts2.30"></a>
<a class="ms" id="p_21Cp_341"></a>
<a class="msdiv" id="msdiv67"></a>
“Yadā ahaṃ kapi āsiṃ,<br>
nadīkūle darīsaye;<br>
Pīḷito susumārena,<br>
gamanaṃ na labhāmahaṃ.</p>
<p><a class="sc" id="22"></a>
<a class="ms" id="p_21Cp_342"></a>
<a class="msdiv" id="msdiv68"></a>
Yamhokāse ahaṃ ṭhatvā,<br>
orā pāraṃ patāmahaṃ;<br>
Tatthacchi sattu vadhako,<br>
kumbhīlo luddadassano.</p>
<p><a class="sc" id="23"></a>
<a class="ms" id="p_21Cp_343"></a>
<a class="msdiv" id="msdiv69"></a>
So maṃ asaṃsi ‘ehī’ti,<br>
‘ahampemī’ti taṃ vatiṃ;<br>
Tassa ­mattha­ka­mak­kamma,<br>
parakūle patiṭṭhahiṃ.</p>
<p><a class="sc" id="24"></a>
<a class="ms" id="p_21Cp_344"></a>
<a class="msdiv" id="msdiv70"></a>
Na tassa alikaṃ bhaṇitaṃ,<br>
yathā vācaṃ akāsahaṃ;<br>
Saccena me samo natthi,<br>
esā me saccapāramī”ti.</p>
</blockquote>
<p class="endsutta">
<a class="sc" id="25"></a>
<a class="ms" id="p_21Cp_345"></a>
<span class="var" title="kapila­rā­ja­cari­yaṃ (s2, s3)" id="note85">Kapi­rā­ja­cari­yaṃ</span> sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>