<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp9">
<article>
<div class="hgroup">
<p class="division">Cariyāpiṭaka</p>
<p>Akittivagga</p>
<p>Dānapāramī</p>
<h1>Vessantaracariya</h1>
</div>
<blockquote class="gatha">
<p>
<a class="msdiv" id="msdiv67"></a>
<a class="ms" id="p_21Cp_76"></a>
<a class="sc" id="1"></a>
“Yā me ahosi janikā,<br>
phussatī nāma khattiyā;<br>
Sā atītāsu jātīsu,<br>
sakkassa mahesī piyā.<br>
</p>
<p>
<a class="msdiv" id="msdiv68"></a>
<a class="ms" id="p_21Cp_77"></a>
<a class="sc" id="2"></a>
Tassā āyukkhayaṃ ñatvā,<br>
devindo etadabravi;<br>
‘Dadāmi te dasa vare,<br>
varabhadde yadicchasi’.<br>
</p>
<p>
<a class="msdiv" id="msdiv69"></a>
<a class="ms" id="p_21Cp_78"></a>
<a class="sc" id="3"></a>
Evaṃ vuttā ca sā devī,<br>
sakkaṃ punidamabravi;<br>
‘Kiṃ nu me aparādhatthi,<br>
kiṃ nu dessā ahaṃ tava;<br>
Rammā cāvesi maṃ ṭhānā,<br>
vātova dharaṇīruhaṃ’.<br>
</p>
<p>
<a class="msdiv" id="msdiv70"></a>
<a class="ms" id="p_21Cp_79"></a>
<a class="sc" id="4"></a>
Evaṃ vutto ca so sakko,<br>
puna tassidamabravi;<br>
‘Na ceva te kataṃ pāpaṃ,<br>
na ca me tvaṃsi appiyā.<br>
</p>
<p>
<a class="msdiv" id="msdiv71"></a>
<a class="ms" id="p_21Cp_80"></a>
<a class="sc" id="5"></a>
Ettakaṃyeva te āyu,<br>
cavanakālo bhavissati;<br>
Paṭiggaṇha mayā dinne,<br>
vare dasa varuttame’.<br>
</p>
<p>
<a class="msdiv" id="msdiv72"></a>
<a class="ms" id="p_21Cp_81"></a>
<a class="sc" id="6"></a>
Sakkena sā dinnavarā,<br>
tuṭṭhahaṭṭhā pamoditā;<br>
Mamaṃ abbhantaraṃ katvā,<br>
phussatī dasa vare varī.<br>
</p>
<p>
<a class="msdiv" id="msdiv73"></a>
<a class="ms" id="p_21Cp_82"></a>
<a class="sc" id="7"></a>
Tato cutā sā phussatī,<br>
khattiye upapajjatha;<br>
Jetuttaramhi nagare,<br>
sañjayena samāgami.<br>
</p>
<p>
<a class="msdiv" id="msdiv74"></a>
<a class="ms" id="p_21Cp_83"></a>
<a class="sc" id="8"></a>
Yadāhaṃ phussatiyā kucchiṃ,<br>
okkanto piyamātuyā;<br>
Mama tejena me mātā,<br>
sadā dānaratā ahu.<br>
</p>
<p>
<a class="msdiv" id="msdiv75"></a>
<a class="ms" id="p_21Cp_84"></a>
<a class="sc" id="9"></a>
Adhane āture jiṇṇe,<br>
yācake addhike jane;<br>
Samaṇe brāhmaṇe khīṇe,<br>
deti dānaṃ akiñcane.<br>
</p>
<p>
<a class="msdiv" id="msdiv76"></a>
<a class="ms" id="p_21Cp_85"></a>
<a class="sc" id="10"></a>
Dasa māse dhārayitvāna,<br>
karonte puraṃ padakkhiṇaṃ;<br>
Vessānaṃ vīthiyā majjhe,<br>
janesi phussatī mamaṃ.<br>
</p>
<p>
<a class="msdiv" id="msdiv77"></a>
<a class="ms" id="p_21Cp_86"></a>
<a class="sc" id="11"></a>
Na mayhaṃ mattikaṃ nāmaṃ,<br>
napi pettikasambhavaṃ;<br>
Jātettha vessavīthiyā,<br>
tasmā vessantaro ahu.<br>
</p>
<p>
<a class="msdiv" id="msdiv78"></a>
<a class="ms" id="p_21Cp_87"></a>
<a class="sc" id="12"></a>
Yadāhaṃ dārako homi,<br>
jātiyā aṭṭhavassiko;<br>
Tadā nisajja pāsāde,<br>
dānaṃ dātuṃ vicintayiṃ.<br>
</p>
<p>
<a class="msdiv" id="msdiv79"></a>
<a class="ms" id="p_21Cp_88"></a>
<a class="sc" id="13"></a>
‘Hadayaṃ dadeyyaṃ cakkhuṃ,<br>
maṃsampi rudhirampi ca;<br>
Dadeyyaṃ kāyaṃ sāvetvā,<br>
yadi koci yācaye mamaṃ’.<br>
</p>
<p>
<a class="msdiv" id="msdiv80"></a>
<a class="ms" id="p_21Cp_89"></a>
<a class="sc" id="14"></a>
Sabhāvaṃ cintayantassa,<br>
akampitamasaṇṭhitaṃ;<br>
Akampi tattha pathavī,<br>
sineruvanavaṭaṃsakā.<br>
</p>
<p>
<a class="msdiv" id="msdiv81"></a>
<a class="ms" id="p_21Cp_90"></a>
<a class="sc" id="15"></a>
Anvaddhamāse pannarase,<br>
puṇṇamāse uposathe;<br>
Paccayaṃ nāgamāruyha,<br>
dānaṃ dātuṃ upāgamiṃ.<br>
</p>
<p>
<a class="msdiv" id="msdiv82"></a>
<a class="ms" id="p_21Cp_91"></a>
<a class="sc" id="16"></a>
Kaliṅgaraṭṭhavisayā,<br>
brāhmaṇā upagañchu maṃ;<br>
Ayācuṃ maṃ hatthināgaṃ,<br>
dhaññaṃ maṅgalasammataṃ.<br>
</p>
<p>
<a class="msdiv" id="msdiv83"></a>
<a class="ms" id="p_21Cp_92"></a>
<a class="sc" id="17"></a>
‘Avuṭṭhiko janapado,<br>
dubbhikkho chātako mahā;<br>
Dadāhi pavaraṃ nāgaṃ,<br>
sabbasetaṃ gajuttamaṃ’.<br>
</p>
<p>
<a class="msdiv" id="msdiv84"></a>
<a class="ms" id="p_21Cp_93"></a>
<a class="sc" id="18"></a>
Dadāmi na vikampāmi,<br>
yaṃ maṃ yācanti brāhmaṇā;<br>
Santaṃ nappatigūhāmi,<br>
dāne me ramate mano.<br>
</p>
<p>
<a class="msdiv" id="msdiv85"></a>
<a class="ms" id="p_21Cp_94"></a>
<a class="sc" id="19"></a>
Na me yācakamanuppatte,<br>
paṭikkhepo anucchavo;<br>
Mā me bhijji samādānaṃ,<br>
dassāmi vipulaṃ gajaṃ.<br>
</p>
<p>
<a class="msdiv" id="msdiv86"></a>
<a class="ms" id="p_21Cp_95"></a>
<a class="sc" id="20"></a>
Nāgaṃ gahetvā soṇḍāya,<br>
bhiṅgāre ratanāmaye;<br>
Jalaṃ hatthe ākiritvā,<br>
brāhmaṇānaṃ adaṃ gajaṃ.<br>
</p>
<p>
<a class="msdiv" id="msdiv87"></a>
<a class="ms" id="p_21Cp_96"></a>
<a class="sc" id="21"></a>
Punāparaṃ dadantassa,<br>
sabbasetaṃ gajuttamaṃ;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv88"></a>
<a class="ms" id="p_21Cp_97"></a>
<a class="sc" id="22"></a>
Tassa nāgassa dānena,<br>
sivayo kuddhā samāgatā;<br>
Pabbājesuṃ sakā raṭṭhā,<br>
‘vaṅkaṃ gacchatu pabbataṃ’.<br>
</p>
<p>
<a class="msdiv" id="msdiv89"></a>
<a class="ms" id="p_21Cp_98"></a>
<a class="sc" id="23"></a>
Tesaṃ nicchubhamānānaṃ,<br>
akampitamasaṇṭhitaṃ;<br>
Mahādānaṃ pavattetuṃ,<br>
ekaṃ varamayācisaṃ.<br>
</p>
<p>
<a class="msdiv" id="msdiv90"></a>
<a class="ms" id="p_21Cp_99"></a>
<a class="sc" id="24"></a>
Yācitā sivayo sabbe,<br>
ekaṃ varamadaṃsu me;<br>
Sāvayitvā kaṇṇabheriṃ,<br>
mahādānaṃ dadāmahaṃ.<br>
</p>
<p>
<a class="msdiv" id="msdiv91"></a>
<a class="ms" id="p_21Cp_100"></a>
<a class="sc" id="25"></a>
Athettha vattatī saddo,<br>
tumulo bheravo mahā;<br>
Dānenimaṃ nīharanti,<br>
puna dānaṃ dadātayaṃ.<br>
</p>
<p>
<a class="msdiv" id="msdiv92"></a>
<a class="ms" id="p_21Cp_101"></a>
<a class="sc" id="26"></a>
Hatthiṃ asse rathe datvā,<br>
dāsiṃ dāsaṃ gavaṃ dhanaṃ;<br>
Mahādānaṃ daditvāna,<br>
nagarā nikkhamiṃ tadā.<br>
</p>
<p>
<a class="msdiv" id="msdiv93"></a>
<a class="ms" id="p_21Cp_102"></a>
<a class="sc" id="27"></a>
Nikkhamitvāna nagarā,<br>
nivattitvā vilokite;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv94"></a>
<a class="ms" id="p_21Cp_103"></a>
<a class="sc" id="28"></a>
Catuvāhiṃ rathaṃ datvā,<br>
ṭhatvā cātummahāpathe;<br>
Ekākiyo adutiyo,<br>
maddideviṃ idamabraviṃ.<br>
</p>
<p>
<a class="msdiv" id="msdiv95"></a>
<a class="ms" id="p_21Cp_104"></a>
<a class="sc" id="29"></a>
‘Tvaṃ maddi kaṇhaṃ gaṇhāhi,<br>
lahukā esā kaniṭṭhikā;<br>
Ahaṃ jāliṃ gahessāmi,<br>
garuko bhātiko hi so’.<br>
</p>
<p>
<a class="msdiv" id="msdiv96"></a>
<a class="ms" id="p_21Cp_105"></a>
<a class="sc" id="30"></a>
Padumaṃ puṇḍarīkaṃva,<br>
maddī kaṇhājinaggahī;<br>
Ahaṃ suvaṇṇabimbaṃva,<br>
jāliṃ khattiyamaggahiṃ.<br>
</p>
<p>
<a class="msdiv" id="msdiv97"></a>
<a class="ms" id="p_21Cp_106"></a>
<a class="sc" id="31"></a>
Abhijātā sukhumālā,<br>
khattiyā caturo janā;<br>
Visamaṃ samaṃ akkamantā,<br>
vaṅkaṃ gacchāma pabbataṃ.<br>
</p>
<p>
<a class="msdiv" id="msdiv98"></a>
<a class="ms" id="p_21Cp_107"></a>
<a class="sc" id="32"></a>
Ye keci manujā enti,<br>
anumagge paṭippathe;<br>
Maggante paṭipucchāma,<br>
‘kuhiṃ vaṅkantapabbato’.<br>
</p>
<p>
<a class="msdiv" id="msdiv99"></a>
<a class="ms" id="p_21Cp_108"></a>
<a class="sc" id="33"></a>
Te tattha amhe passitvā,<br>
karuṇaṃ giramudīrayuṃ;<br>
Dukkhante paṭivedenti,<br>
dūre vaṅkantapabbato.<br>
</p>
<p>
<a class="msdiv" id="msdiv100"></a>
<a class="ms" id="p_21Cp_109"></a>
<a class="sc" id="34"></a>
Yadi passanti pavane,<br>
dārakā phaline dume;<br>
Tesaṃ phalānaṃ hetumhi,<br>
uparodanti dārakā.<br>
</p>
<p>
<a class="msdiv" id="msdiv101"></a>
<a class="ms" id="p_21Cp_110"></a>
<a class="sc" id="35"></a>
Rodante dārake disvā,<br>
ubbiddhā vipulā dumā;<br>
Sayamevoṇamitvāna,<br>
upagacchanti dārake.<br>
</p>
<p>
<a class="msdiv" id="msdiv102"></a>
<a class="ms" id="p_21Cp_111"></a>
<a class="sc" id="36"></a>
Idaṃ acchariyaṃ disvā,<br>
abbhutaṃ lomahaṃsanaṃ;<br>
Sāhukāraṃ pavattesi,<br>
maddī sabbaṅgasobhanā.<br>
</p>
<p>
<a class="msdiv" id="msdiv103"></a>
<a class="ms" id="p_21Cp_112"></a>
<a class="sc" id="37"></a>
Accheraṃ vata lokasmiṃ,<br>
abbhutaṃ lomahaṃsanaṃ;<br>
Vessantarassa tejena,<br>
sayamevoṇatā dumā.<br>
</p>
<p>
<a class="msdiv" id="msdiv104"></a>
<a class="ms" id="p_21Cp_113"></a>
<a class="sc" id="38"></a>
Saṅkhipiṃsu pathaṃ yakkhā,<br>
anukampāya dārake;<br>
Nikkhantadivaseneva,<br>
cetaraṭṭhamupāgamuṃ.<br>
</p>
<p>
<a class="msdiv" id="msdiv105"></a>
<a class="ms" id="p_21Cp_114"></a>
<a class="sc" id="39"></a>
Saṭṭhirājasahassāni,<br>
tadā vasanti mātule;<br>
Sabbe pañjalikā hutvā,<br>
rodamānā upāgamuṃ.<br>
</p>
<p>
<a class="msdiv" id="msdiv106"></a>
<a class="ms" id="p_21Cp_115"></a>
<a class="sc" id="40"></a>
Tattha vattetvā sallāpaṃ,<br>
cetehi cetaputtehi;<br>
Te tato nikkhamitvāna,<br>
vaṅkaṃ agamu pabbataṃ.<br>
</p>
<p>
<a class="msdiv" id="msdiv107"></a>
<a class="ms" id="p_21Cp_116"></a>
<a class="sc" id="41"></a>
Āmantayitvā devindo,<br>
vissakammaṃ mahiddhikaṃ;<br>
Assamaṃ sukataṃ rammaṃ,<br>
paṇṇasālaṃ sumāpaya.<br>
</p>
<p>
<a class="msdiv" id="msdiv108"></a>
<a class="ms" id="p_21Cp_117"></a>
<a class="sc" id="42"></a>
Sakkassa vacanaṃ sutvā,<br>
vissakammo mahiddhiko;<br>
Assamaṃ sukataṃ rammaṃ,<br>
paṇṇasālaṃ sumāpayi.<br>
</p>
<p>
<a class="msdiv" id="msdiv109"></a>
<a class="ms" id="p_21Cp_118"></a>
<a class="sc" id="43"></a>
Ajjhogāhetvā pavanaṃ,<br>
appasaddaṃ nirākulaṃ;<br>
Caturo janā mayaṃ tattha,<br>
vasāma pabbatantare.<br>
</p>
<p>
<a class="msdiv" id="msdiv110"></a>
<a class="ms" id="p_21Cp_119"></a>
<a class="sc" id="44"></a>
Ahañca maddidevī ca,<br>
jālī kaṇhājinā cubho;<br>
Aññamaññaṃ sokanudā,<br>
vasāma assame tadā.<br>
</p>
<p>
<a class="msdiv" id="msdiv111"></a>
<a class="ms" id="p_21Cp_120"></a>
<a class="sc" id="45"></a>
Dārake anurakkhanto,<br>
asuñño homi assame;<br>
Maddī phalaṃ āharitvā,<br>
poseti sā tayo jane.<br>
</p>
<p>
<a class="msdiv" id="msdiv112"></a>
<a class="ms" id="p_21Cp_121"></a>
<a class="sc" id="46"></a>
Pavane vasamānassa,<br>
addhiko maṃ upāgami;<br>
Āyāci puttake mayhaṃ,<br>
jāliṃ kaṇhājinaṃ cubho.<br>
</p>
<p>
<a class="msdiv" id="msdiv113"></a>
<a class="ms" id="p_21Cp_122"></a>
<a class="sc" id="47"></a>
Yācakaṃ upagataṃ disvā,<br>
hāso me upapajjatha;<br>
Ubho putte gahetvāna,<br>
adāsiṃ brāhmaṇe tadā.<br>
</p>
<p>
<a class="msdiv" id="msdiv114"></a>
<a class="ms" id="p_21Cp_123"></a>
<a class="sc" id="48"></a>
Sake putte cajantassa,<br>
jūjake brāhmaṇe yadā;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv115"></a>
<a class="ms" id="p_21Cp_124"></a>
<a class="sc" id="49"></a>
Punadeva sakko oruyha,<br>
hutvā brāhmaṇasannibho;<br>
Āyāci maṃ maddideviṃ,<br>
sīlavantiṃ patibbataṃ.<br>
</p>
<p>
<a class="msdiv" id="msdiv116"></a>
<a class="ms" id="p_21Cp_125"></a>
<a class="sc" id="50"></a>
Maddiṃ hatthe gahetvāna,<br>
udakañjali pūriya;<br>
Pasannamanasaṅkappo,<br>
tassa maddiṃ adāsahaṃ.<br>
</p>
<p>
<a class="msdiv" id="msdiv117"></a>
<a class="ms" id="p_21Cp_126"></a>
<a class="sc" id="51"></a>
Maddiyā dīyamānāya,<br>
gagane devā pamoditā;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv118"></a>
<a class="ms" id="p_21Cp_127"></a>
<a class="sc" id="52"></a>
Jāliṃ kaṇhājinaṃ dhītaṃ,<br>
maddideviṃ patibbataṃ;<br>
Cajamāno na cintesiṃ,<br>
bodhiyāyeva kāraṇā.<br>
</p>
<p>
<a class="msdiv" id="msdiv119"></a>
<a class="ms" id="p_21Cp_128"></a>
<a class="sc" id="53"></a>
Na me dessā ubho puttā,<br>
maddidevī na dessiyā;<br>
Sabbaññutaṃ piyaṃ mayhaṃ,<br>
tasmā piye adāsahaṃ.<br>
</p>
<p>
<a class="msdiv" id="msdiv120"></a>
<a class="ms" id="p_21Cp_129"></a>
<a class="sc" id="54"></a>
Punāparaṃ brahāraññe,<br>
mātāpitusamāgame;<br>
Karuṇaṃ paridevante,<br>
sallapante sukhaṃ dukhaṃ.<br>
</p>
<p>
<a class="msdiv" id="msdiv121"></a>
<a class="ms" id="p_21Cp_130"></a>
<a class="sc" id="55"></a>
Hirottappena garunā,<br>
ubhinnaṃ upasaṅkami;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv122"></a>
<a class="ms" id="p_21Cp_131"></a>
<a class="sc" id="56"></a>
Punāparaṃ brahāraññā,<br>
nikkhamitvā sañātibhi;<br>
Pavisāmi puraṃ rammaṃ,<br>
jetuttaraṃ puruttamaṃ.<br>
</p>
<p>
<a class="msdiv" id="msdiv123"></a>
<a class="ms" id="p_21Cp_132"></a>
<a class="sc" id="57"></a>
Ratanāni satta vassiṃsu,<br>
mahāmegho pavassatha;<br>
Tadāpi pathavī kampi,<br>
sineruvanavaṭaṃsakā.<br>
</p>
<p>
<a class="msdiv" id="msdiv124"></a>
<a class="ms" id="p_21Cp_133"></a>
<a class="sc" id="58"></a>
Acetanāyaṃ pathavī,<br>
aviññāya sukhaṃ dukhaṃ;<br>
Sāpi dānabalā mayhaṃ,<br>
sattakkhattuṃ pakampathā”ti.<br>
</p>
</blockquote>
<p class="endsutta">
<a class="ms" id="p_21Cp_134"></a>
<a class="sc" id="59"></a>
Vessantaracariyaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>