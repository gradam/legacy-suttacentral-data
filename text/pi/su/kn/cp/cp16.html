<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp16">
<article>
<div class="hgroup">
<p class="division">Cariyāpiṭaka</p>
<p>Hatthināgavagga</p>
<p>Sīlapāramī</p>
<h1>6 Rurumigarājacariya</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Cp_214"></a>
<a class="msdiv" id="msdiv48"></a>
“Punāparaṃ yadā homi,<br>
sutattakanakasannibho;<br>
Migarājā ruru nāma,<br>
paramasīlasamāhito.<br></p>
<p>
<a class="sc" id="2"></a>
<a class="ms" id="p_21Cp_215"></a>
<a class="msdiv" id="msdiv49"></a>
Ramme padese ramaṇīye,<br>
vivitte amanussake;<br>
Tattha vāsaṃ upagañchiṃ,<br>
gaṅgākūle manorame.<br></p>
<p>
<a class="sc" id="3"></a>
<a class="ms" id="p_21Cp_216"></a>
<a class="msdiv" id="msdiv50"></a>
Atha upari gaṅgāya,<br>
dhanikehi paripīḷito;<br>
Puriso gaṅgāya papati,<br>
‘jīvāmi vā marāmi vā’.<br></p>
<p>
<a class="sc" id="4"></a>
<a class="ms" id="p_21Cp_217"></a>
<a class="msdiv" id="msdiv51"></a>
Rattindivaṃ so gaṅgāya,<br>
vuyhamāno mahodake;<br>
Ravanto karuṇaṃ ravaṃ,<br>
majjhe gaṅgāya gacchati.<br></p>
<p>
<a class="sc" id="5"></a>
<a class="ms" id="p_21Cp_218"></a>
<a class="msdiv" id="msdiv52"></a>
Tassāhaṃ saddaṃ sutvāna,<br>
karuṇaṃ paridevato;<br>
Gaṅgāya tīre ṭhatvāna,<br>
apucchiṃ ‘kosi tvaṃ naro’.<br></p>
<p>
<a class="sc" id="6"></a>
<a class="ms" id="p_21Cp_219"></a>
<a class="msdiv" id="msdiv53"></a>
So me puṭṭho ca byākāsi,<br>
attano karaṇaṃ tadā;<br>
‘Dhanikehi bhīto tasito,<br>
pakkhandohaṃ mahānadiṃ’.<br></p>
<p>
<a class="sc" id="7"></a>
<a class="ms" id="p_21Cp_220"></a>
<a class="msdiv" id="msdiv54"></a>
Tassa katvāna kāruññaṃ,<br>
cajitvā mama jīvitaṃ;<br>
Pavisitvā nīhariṃ tassa,<br>
andhakāramhi rattiyā.<br></p>
<p>
<a class="sc" id="8"></a>
<a class="ms" id="p_21Cp_221"></a>
<a class="msdiv" id="msdiv55"></a>
Assatthakālamaññāya,<br>
tassāhaṃ idamabraviṃ;<br>
‘Ekaṃ taṃ varaṃ yācāmi,<br>
mā maṃ kassaci pāvada’.<br></p>
<p>
<a class="sc" id="9"></a>
<a class="ms" id="p_21Cp_222"></a>
<a class="msdiv" id="msdiv56"></a>
Nagaraṃ gantvāna ācikkhi,<br>
pucchito dhanahetuko;<br>
Rājānaṃ so gahetvāna,<br>
upagañchi mamantikaṃ.<br></p>
<p>
<a class="sc" id="10"></a>
<a class="ms" id="p_21Cp_223"></a>
<a class="msdiv" id="msdiv57"></a>
Yāvatā karaṇaṃ sabbaṃ,<br>
rañño ārocitaṃ mayā;<br>
Rājā sutvāna vacanaṃ,<br>
usuṃ tassa pakappayi;<br>
‘Idheva ghātayissāmi,<br>
mittadubbhiṃ anāriyaṃ’.<br></p>
<p>
<a class="sc" id="11"></a>
<a class="ms" id="p_21Cp_224"></a>
<a class="msdiv" id="msdiv58"></a>
Tamahaṃ anurakkhanto,<br>
nimminiṃ mama attanā;<br>
‘Tiṭṭhateso mahārāja,<br>
kāmakāro bhavāmi te’.<br></p>
<p>
<a class="sc" id="12"></a>
<a class="ms" id="p_21Cp_225"></a>
<a class="msdiv" id="msdiv59"></a>
Anurakkhiṃ mama sīlaṃ,<br>
nārakkhiṃ mama jīvitaṃ;<br>
Sīlavā hi tadā āsiṃ,<br>
bodhiyāyeva kāraṇā”ti.<br></p>
</blockquote>
<p class="endsutta">
<a class="sc" id="13"></a>
<a class="ms" id="p_21Cp_226"></a>
Rurumigarājacariyaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>