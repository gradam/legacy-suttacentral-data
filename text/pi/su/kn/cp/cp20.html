<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp20">
<article>
<div class="hgroup">
<p class="division">Cariyāpiṭaka</p>
<p>Hatthināgavagga</p>
<p>Sīlapāramī</p>
<h1>Saṅkhapālacariya</h1>
</div>
<blockquote class="gatha">
<p>
<a class="msdiv" id="msdiv85"></a>
<a class="ms" id="p_21Cp_255"></a>
<a class="sc" id="1"></a>
“Punāparaṃ yadā homi,<br>
saṅkhapālo mahiddhiko;<br>
Dāṭhāvudho ghoraviso,<br>
dvijivho uragādhibhū.<br>
</p>
<p>
<a class="msdiv" id="msdiv86"></a>
<a class="ms" id="p_21Cp_256"></a>
<a class="sc" id="2"></a>
Catuppathe mahāmagge,<br>
nānājanasamākule;<br>
Caturo aṅge adhiṭṭhāya,<br>
tattha vāsamakappayiṃ.<br>
</p>
<p>
<a class="msdiv" id="msdiv87"></a>
<a class="ms" id="p_21Cp_257"></a>
<a class="sc" id="3"></a>
Chaviyā cammena maṃsena,<br>
Nahāruaṭṭhikehi vā;<br>
Yassa etena karaṇīyaṃ,<br>
Dinnaṃyeva harātu so.<br>
</p>
<p>
<a class="msdiv" id="msdiv88"></a>
<a class="ms" id="p_21Cp_258"></a>
<a class="sc" id="4"></a>
Addasaṃsu bhojaputtā,<br>
kharā luddā akāruṇā;<br>
Upagañchuṃ mamaṃ tattha,<br>
daṇḍamuggarapāṇino.<br>
</p>
<p>
<a class="msdiv" id="msdiv89"></a>
<a class="ms" id="p_21Cp_259"></a>
<a class="sc" id="5"></a>
Nāsāya vinivijjhitvā,<br>
naṅguṭṭhe piṭṭhikaṇṭake;<br>
Kāje āropayitvāna,<br>
bhojaputtā hariṃsu maṃ.<br>
</p>
<p>
<a class="msdiv" id="msdiv90"></a>
<a class="ms" id="p_21Cp_260"></a>
<a class="sc" id="6"></a>
Sasāgarantaṃ pathaviṃ,<br>
sakānanaṃ sapabbataṃ;<br>
Icchamāno cahaṃ tattha,<br>
nāsāvātena jhāpaye.<br>
</p>
<p>
<a class="msdiv" id="msdiv91"></a>
<a class="ms" id="p_21Cp_261"></a>
<a class="sc" id="7"></a>
Sūlehi vinivijjhante,<br>
Koṭṭayantepi sattibhi;<br>
Bhojaputte na kuppāmi,<br>
Esā me sīlapāramī”ti. (234)<br>
</p>
</blockquote>
<p class="endsutta">
<a class="ms" id="p_21Cp_262"></a>
<a class="sc" id="8"></a>
Saṅkhapālacariyaṃ dasamaṃ.</p>
<p class="endsection">
<a class="ms" id="p_21Cp_263"></a>
<a class="sc" id="9"></a>
Hatthināgavaggo dutiyo.</p>
<p class="endsection summary">
<a class="ms" id="p_21Cp_264"></a>
<a class="sc" id="10"></a>
Tassuddānaṃ</p>
<blockquote class="uddanagatha">
<p>
<a class="ms" id="p_21Cp_265"></a>
<a class="sc" id="11"></a>
Hatthināgo bhūridatto,<br>
campeyyo bodhi mahiṃso;<br>
Ruru mātaṅgo dhammo ca,<br>
atrajo ca jayaddiso.<br>
</p>
<p>
<a class="ms" id="p_21Cp_266"></a>
<a class="sc" id="12"></a>
Ete nava sīlabalā,<br>
parikkhārā padesikā;<br>
Jīvitaṃ parirakkhitvā,<br>
sīlāni anurakkhisaṃ.<br>
</p>
<p>
<a class="ms" id="p_21Cp_267"></a>
<a class="sc" id="13"></a>
Saṅkhapālassa me sato,<br>
sabbakālampi jīvitaṃ;<br>
Yassa kassaci niyyattaṃ,<br>
tasmā sā sīlapāramīti.<br>
</p>
</blockquote>
<p class="endsutta">
<a class="ms" id="p_21Cp_268"></a>
<a class="sc" id="14"></a>
Sīlapāraminiddeso niṭṭhito.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>