<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp14">
<article>
<div class="hgroup">
<p class="division">Cariyāpiṭaka</p>
<p>Hatthināgavagga</p>
<p>Sīlapāramī</p>
<h1>4 Cūḷabodhicariya</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Cp_190"></a>
<a class="msdiv" id="msdiv26"></a>
“Punāparaṃ yadā homi,<br>
cūḷabodhi susīlavā;<br>
Bhavaṃ disvāna bhayato,<br>
nekkhammaṃ abhinikkhamiṃ.<br></p>
<p>
<a class="sc" id="2"></a>
<a class="ms" id="p_21Cp_191"></a>
<a class="msdiv" id="msdiv27"></a>
Yā me dutiyikā āsi,<br>
brāhmaṇī kanakasannibhā;<br>
Sāpi vaṭṭe anapekkhā,<br>
nekkhammaṃ abhinikkhami.<br></p>
<p>
<a class="sc" id="3"></a>
<a class="ms" id="p_21Cp_192"></a>
<a class="msdiv" id="msdiv28"></a>
Nirālayā chinnabandhū,<br>
anapekkhā kule gaṇe;<br>
Carantā gāmanigamaṃ,<br>
bārāṇasimupāgamuṃ.<br></p>
<p>
<a class="sc" id="4"></a>
<a class="ms" id="p_21Cp_193"></a>
<a class="msdiv" id="msdiv29"></a>
Tattha vasāma nipakā,<br>
asaṃsaṭṭhā kule gaṇe;<br>
Nirākule appasadde,<br>
rājuyyāne vasāmubho.<br></p>
<p>
<a class="sc" id="5"></a>
<a class="ms" id="p_21Cp_194"></a>
<a class="msdiv" id="msdiv30"></a>
Uyyānadassanaṃ gantvā,<br>
rājā addasa brāhmaṇiṃ;<br>
Upagamma mamaṃ pucchi,<br>
‘tuyhesā kā kassa bhariyā’.<br></p>
<p>
<a class="sc" id="6"></a>
<a class="ms" id="p_21Cp_195"></a>
<a class="msdiv" id="msdiv31"></a>
Evaṃ vutte, ahaṃ tassa,<br>
idaṃ vacanamabraviṃ;<br>
‘Na mayhaṃ bhariyā esā,<br>
sahadhammā ekasāsanī’.<br></p>
<p>
<a class="sc" id="7"></a>
<a class="ms" id="p_21Cp_196"></a>
<a class="msdiv" id="msdiv32"></a>
Tissā sārattagadhito,<br>
gāhāpetvāna ceṭake;<br>
Nippīḷayanto balasā,<br>
antepuraṃ pavesayi.<br></p>
<p>
<a class="sc" id="8"></a>
<a class="ms" id="p_21Cp_197"></a>
<a class="msdiv" id="msdiv33"></a>
Odapattakiyā mayhaṃ,<br>
sahajā ekasāsanī;<br>
Ākaḍḍhitvā nayantiyā,<br>
kopo me upapajjatha.<br></p>
<p>
<a class="sc" id="9"></a>
<a class="ms" id="p_21Cp_198"></a>
<a class="msdiv" id="msdiv34"></a>
Saha kope samuppanne,<br>
sīlabbatamanussariṃ;<br>
Tattheva kopaṃ niggaṇhiṃ,<br>
nādāsiṃ vaḍḍhitūpari.<br></p>
<p>
<a class="sc" id="10"></a>
<a class="ms" id="p_21Cp_199"></a>
<a class="msdiv" id="msdiv35"></a>
Yadi naṃ brāhmaṇiṃ koci,<br>
koṭṭeyya tiṇhasattiyā;<br>
Neva sīlaṃ pabhindeyyaṃ,<br>
bodhiyāyeva kāraṇā.<br></p>
<p>
<a class="sc" id="11"></a>
<a class="ms" id="p_21Cp_200"></a>
<a class="msdiv" id="msdiv36"></a>
Na mesā brāhmaṇī dessā,<br>
napi me balaṃ na vijjati;<br>
Sabbaññutaṃ piyaṃ mayhaṃ,<br>
tasmā sīlānurakkhisan”ti.<br></p>
</blockquote>
<p class="endsutta">
<a class="sc" id="12"></a>
<a class="ms" id="p_21Cp_201"></a>
Cūḷabodhicariyaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>