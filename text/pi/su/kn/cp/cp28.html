<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="cp28">
<article>
<div class="hgroup">
<p class="division">Cariyāpiṭaka</p>
<p>Yudhañjayavagga</p>
<p>Saccapāramī</p>
<h1>3 Vaṭṭapotakacariya</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_21Cp_348"></a>
<a class="msdiv" id="msdiv72"></a>
“Punāparaṃ yadā homi,<br>
magadhe vaṭṭapotako;<br>
Ajātapakkho taruṇo,<br>
maṃsapesi kulāvake.<br></p>
<p>
<a class="sc" id="2"></a>
<a class="ms" id="p_21Cp_349"></a>
<a class="msdiv" id="msdiv73"></a>
Mukhatuṇḍakenāharitvā,<br>
mātā posayatī mamaṃ;<br>
Tassā phassena jīvāmi,<br>
natthi me kāyikaṃ balaṃ.<br></p>
<p>
<a class="sc" id="3"></a>
<a class="ms" id="p_21Cp_350"></a>
<a class="msdiv" id="msdiv74"></a>
Saṃvacchare gimhasamaye,<br>
davaḍāho padippati;<br>
Upagacchati amhākaṃ,<br>
pāvako kaṇhavattanī.<br></p>
<p>
<a class="sc" id="4"></a>
<a class="ms" id="p_21Cp_351"></a>
<a class="msdiv" id="msdiv75"></a>
Dhamadhamāiti evaṃ,<br>
saddāyanto mahāsikhī;<br>
Anupubbena jhāpento,<br>
aggi mamamupāgami.<br></p>
<p>
<a class="sc" id="5"></a>
<a class="ms" id="p_21Cp_352"></a>
<a class="msdiv" id="msdiv76"></a>
Aggivegabhayātītā,<br>
tasitā mātāpitā mama;<br>
Kulāvake maṃ chaḍḍetvā,<br>
attānaṃ parimocayuṃ.<br></p>
<p>
<a class="sc" id="6"></a>
<a class="ms" id="p_21Cp_353"></a>
<a class="msdiv" id="msdiv77"></a>
Pāde pakkhe pajahāmi,<br>
natthi me kāyikaṃ balaṃ;<br>
Sohaṃ agatiko tattha,<br>
evaṃ cintesahaṃ tadā.<br></p>
<p>
<a class="sc" id="7"></a>
<a class="ms" id="p_21Cp_354"></a>
<a class="msdiv" id="msdiv78"></a>
‘Yesāhaṃ upadhāveyyaṃ,<br>
bhīto tasitavedhito;<br>
Te maṃ ohāya pakkantā,<br>
kathaṃ me ajja kātave.<br></p>
<p>
<a class="sc" id="8"></a>
<a class="ms" id="p_21Cp_355"></a>
<a class="msdiv" id="msdiv79"></a>
Atthi loke sīlaguṇo,<br>
saccaṃ soceyyanuddayā;<br>
Tena saccena kāhāmi,<br>
saccakiriyamuttamaṃ.<br></p>
<p>
<a class="sc" id="9"></a>
<a class="ms" id="p_21Cp_356"></a>
<a class="msdiv" id="msdiv80"></a>
Āvejjetvā dhammabalaṃ,<br>
saritvā pubbake jine;<br>
Saccabalamavassāya,<br>
saccakiriyamakāsahaṃ.<br></p>
<p>
<a class="sc" id="10"></a>
<a class="ms" id="p_21Cp_357"></a>
<a class="msdiv" id="msdiv81"></a>
Santi pakkhā apatanā,<br>
santi pādā avañcanā;<br>
Mātāpitā ca nikkhantā,<br>
jātaveda paṭikkama’.<br></p>
<p>
<a class="sc" id="11"></a>
<a class="ms" id="p_21Cp_358"></a>
<a class="msdiv" id="msdiv82"></a>
Sahasacce kate mayhaṃ,<br>
Mahāpajjalito sikhī;<br>
Vajjesi soḷasakarīsāni,<br>
Udakaṃ patvā yathā sikhī;<br>
Saccena me samo natthi,<br>
Esā me saccapāramī”ti.<br></p>
</blockquote>
<p class="endsutta">
<a class="sc" id="12"></a>
<a class="ms" id="p_21Cp_359"></a>
Vaṭṭapotakacariyaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>