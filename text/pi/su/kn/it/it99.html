<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="it99" class="hgroup">
<p class="division">Itivuttaka 99</p>
<h1>Tevijjasutta</h1>
</div>
<p>
<a class="sc" id="1"></a>
<a id="p_18It_713" class="ms"></a>
Vuttañhetaṃ bhagavatā vuttamarahatāti me sutaṃ: </p>
<p>
<a class="sc" id="2"></a>
<a id="p_18It_714" class="ms"></a>
“Dhammenāhaṃ, bhikkhave, tevijjaṃ brāhmaṇaṃ paññāpemi, nāññaṃ
lapitalāpanamattena.</p>
<p>
<a class="sc" id="3"></a>
<a class="pts" id="pts99"></a>
<a id="p_18It_715" class="ms"></a>
Kathañcāhaṃ, bhikkhave, dhammena tevijjaṃ brāhmaṇaṃ paññāpemi, nāññaṃ
lapitalāpanamattena? Idha, bhikkhave, bhikkhu anekavihitaṃ pubbenivāsaṃ
anussarati, seyyathidaṃ–  ekampi jātiṃ dvepi jātiyo tissopi jātiyo catassopi
jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi
jātiyo paññāsampi jātiyo jātisatampi jātisahassampi jātisatasahassampi anekepi
saṃvaṭṭakappe anekepi vivaṭṭakappe anekepi saṃvaṭṭavivaṭṭakappe: ‘amutrāsiṃ
evaṃnāmo evaṅgotto evaṃvaṇṇo evamāhāro evaṃsukhadukkhappaṭisaṃvedī
evamāyupariyanto. So tato cuto amutra udapādiṃ. Tatrāpāsiṃ evaṃnāmo evaṅgotto
evaṃvaṇṇo evamāhāro evaṃsukhadukkhappaṭisaṃvedī evamāyupariyanto. So tato
cuto idhūpapanno’ti. Iti sākāraṃ sauddesaṃ anekavihitaṃ pubbenivāsaṃ
anussarati. Ayamassa paṭhamā vijjā adhigatā hoti, avijjā vihatā, vijjā uppannā,
tamo vihato, āloko uppanno, yathā taṃ appamattassa ātāpino pahitattassa
viharato.</p>
<p>
<a class="sc" id="4"></a>
<a class="pts" id="pts100"></a>
<a id="p_18It_716" class="ms"></a>
Puna caparaṃ, bhikkhave, bhikkhu dibbena cakkhunā visuddhena
atikkantamānusakena satte passati cavamāne upapajjamāne hīne paṇīte suvaṇṇe
dubbaṇṇe, sugate duggate yathākammūpage satte pajānāti: ‘ime vata bhonto sattā
kāyaduccaritena samannāgatā vacīduccaritena samannāgatā manoduccaritena
samannāgatā ariyānaṃ upavādakā micchādiṭṭhikā micchādiṭṭhikammasamādānā. Te
kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Ime vā
pana bhonto sattā kāyasucaritena samannāgatā vacīsucaritena samannāgatā
manosucaritena samannāgatā ariyānaṃ anupavādakā sammādiṭṭhikā
sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ
upapannā’ti. Iti dibbena cakkhunā visuddhena atikkantamānusakena satte passati
cavamāne upapajjamāne hīne paṇīte suvaṇṇe dubbaṇṇe, sugate duggate
yathākammūpage satte pajānāti. Ayamassa dutiyā vijjā adhigatā hoti, avijjā
vihatā, vijjā uppannā, tamo vihato, āloko uppanno, yathā taṃ appamattassa
ātāpino pahitattassa viharato.</p>
<p>
<a class="sc" id="5"></a>
<a id="p_18It_717" class="ms"></a>
Puna caparaṃ, bhikkhave, bhikkhu āsavānaṃ khayā anāsavaṃ cetovimuttiṃ
paññāvimuttiṃ diṭṭheva dhamme sayaṃ abhiññā sacchikatvā upasampajja viharati.
Ayamassa tatiyā vijjā adhigatā hoti, avijjā vihatā, vijjā uppannā, tamo vihato,
āloko uppanno, yathā taṃ appamattassa ātāpino pahitattassa viharato. Evaṃ kho
ahaṃ, bhikkhave, dhammena tevijjaṃ brāhmaṇaṃ paññāpemi, nāññaṃ
lapitalāpanamattenā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p>
<a class="sc" id="6"></a>
<a id="p_18It_718" class="ms"></a>
<span class="cross" title='[{"bm":"63","desc":"Brahmāyusutta","lang":"pi","uid":"mn91"},{"bm":"44","desc":"Vāseṭṭhasutta","lang":"pi","uid":"mn98"},{"bm":"421.1","desc":"383. Pasāda­bahu­labrāhma­ṇavatthu","lang":"pi","uid":"dhp383-423"},{"bm":"489","desc":"Vāseṭṭhasutta","lang":"pi","uid":"snp3.9"}]'>^</span>

“Pubbenivāsaṃ <span class="var" title='[{"note":"sabbattha","var":"yovedi "}]'>yoveti</span>,<br>
saggāpāyañca passati;<br>
<span class="var" title='[{"eds":["s1","s2","s3","pts1","mr"],"var":"atha "}]'>Atho</span> jātikkhayaṃ patto,<br>
abhiññāvosito muni.
</p>
<p>
<a class="sc" id="7"></a>
<a class="pts" id="pts101"></a>
<a id="p_18It_719" class="ms"></a>
Etāhi tīhi vijjāhi,<br>
tevijjo hoti brāhmaṇo;<br>
Tamahaṃ vadāmi tevijjaṃ,<br>
nāññaṃ lapitalāpanan”ti.
</p>
</blockquote>
<p>
<a class="sc" id="8"></a>
<a id="p_18It_720" class="ms"></a>
Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
<p class="endsection">Pañcamo vaggo.</p>
<blockquote class="uddanagatha">
<p>
<a class="sc" id="9"></a>
<a id="p_18It_724" class="ms"></a>
Pasāda jīvita saṅghāṭi,<br>
aggi upaparikkhayā;<br>
Upapatti kāma kalyāṇaṃ,<br>
dānaṃ dhammena te dasāti.
</p>
</blockquote>
<p class="endsutta">Tikanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tikanipāta</span>
<span class="hidden">Pañcamavagga</span>
<span class="hidden">Tevijjasutta</span>
</div>
</section>
<a class="previous" href="/pi/it98">◀ Itivuttaka  98</a><a class="top" href="#"> ▲ TOP </a><a class="next" href="/pi/it100">Itivuttaka  100 ▶</a>
</div>
</body>
</html>