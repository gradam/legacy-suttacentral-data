<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta">
<article>
<div id="it49" class="hgroup">
<p class="division">Itivuttaka 49</p>
<h1>Diṭṭhi­gata­sutta</h1>
</div>
<p><a class="sc" id="1"></a>
<a id="p_18It_313" class="ms"></a>
Vuttañhetaṃ bhagavatā ­vuttama­rahatāti me sutaṃ: </p>
<p><span class="cross" title="^ps1.2#124 [Mahāvagga/1.2.15-- Bhava­vibha­va­diṭṭhi­niddesa]" id="note102">^</span>
<a class="sc" id="2"></a>
<a id="p_18It_314" class="ms"></a>
“Dvīhi, bhikkhave, diṭṭhigatehi pariyuṭṭhitā devamanussā olīyanti eke,
atidhāvanti eke; cakkhumanto ca passanti.</p>
<p><a class="sc" id="3"></a>
<a id="p_18It_315" class="ms"></a>
Kathañca, bhikkhave, olīyanti eke? Bhavārāmā, bhikkhave, devamanussā bhavaratā
bhavasammuditā tesaṃ bhavanirodhāya dhamme desiyamāne cittaṃ na pakkhandati na
pasīdati na santiṭṭhati nādhimuccati. Evaṃ kho, bhikkhave, olīyanti eke.</p>
<p><a class="sc" id="4"></a>
<a class="pts1" id="pts44"></a>
<a id="p_18It_316" class="ms"></a>
Kathañca, bhikkhave, atidhāvanti eke? Bhaveneva kho paneke aṭṭīyamānā
harāyamānā jigucchamānā vibhavaṃ abhinandanti—yato kira, bho, ayaṃ <span class="var" title="satto (si, mr) | attho (pts1)" id="note103">attā</span>
kāyassa bhedā paraṃ maraṇā ucchijjati vinassati na hoti paraṃ maraṇā; etaṃ
santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.</p>
<p><a class="sc" id="5"></a>
<a id="p_18It_317" class="ms"></a>
Kathañca, bhikkhave, cakkhumanto passanti? Idha bhikkhu bhūtaṃ bhūtato passati;
bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ
kho, bhikkhave, cakkhumanto passantī”ti. Etamatthaṃ bhagavā avoca. Tatthetaṃ
iti vuccati: </p>
<blockquote class="gatha">
<p><a class="sc" id="6"></a>
<a id="p_18It_318" class="ms"></a>
“<span class="var" title="yo (s1-3, pts1, mr)" id="note104">Ye</span> bhūtaṃ bhūtato disvā,<br>
bhūtassa ca atikkamaṃ;<br>
Yathābhūte vimuccanti,<br>
bhavataṇhā parikkhayā.
</p>
<p><a class="sc" id="7"></a>
<a id="p_18It_319" class="ms"></a>
<span class="var" title="sace (si, s1-3)" id="note105">Sa ve</span> bhūtapariñño so,<br>
vītataṇho bhavābhave;<br>
Bhūtassa vibhavā bhikkhu,<br>
nāgacchati punabbhavan”ti.
</p>
</blockquote>
<p><a class="sc" id="8"></a>
<a id="p_18It_320" class="ms"></a>
Ayampi attho vutto bhagavatā, iti me sutanti.</p>
<p class="endsection">Dvādasamaṃ.</p>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="9"></a>
<a class="pts1" id="pts45"></a>
<a id="p_18It_324" class="ms"></a>
Dve indriyā dve tapanīyā,<br>
sīlena apare duve;<br>
Anottāpī kuhanā dve ca,<br>
saṃvejanīyena te dasa.
</p>
<p><a class="sc" id="10"></a>
<a id="p_18It_325" class="ms"></a>
Vitakkā desanā vijjā,<br>
paññā dhammena pañcamaṃ;<br>
Ajātaṃ dhātusallānaṃ,<br>
sikkhā jāgariyena ca;<br>
Apāyadiṭṭhiyā <span class="var" title="yeva (s1-3)" id="note106">ceva</span>,<br>
bāvīsati pakāsitāti.
</p>
</blockquote>
<p class="endsutta">Dukanipāto niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Dukanipāta</span>
<span class="hidden">Dutiyavagga</span>
<span class="hidden">Diṭṭhi­gata­sutta</span>
</div>
</section>
<a class="previous" href="/pi/it48">◀ Itivuttaka  48</a><a class="top" href="#"> ▲ TOP </a><a class="next" href="/pi/it50">Itivuttaka  50 ▶</a>
</div>
</body>
</html>