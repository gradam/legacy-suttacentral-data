<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="it111" class="hgroup">
<p class="division">Itivuttaka 111</p>
<h1>Sampannasīlasutta</h1>
</div>
<p>
<a class="sc" id="1"></a>
<a id="p_18It_820" class="ms"></a>
Vuttañhetaṃ bhagavatā vuttamarahatāti me sutaṃ: </p>
<p>
<a class="sc" id="2"></a>
<a id="p_18It_821" class="ms"></a>
<span class="cross" title='[{"bm":"1","desc":"12. Sīlasutta","lang":"pi","uid":"an4.12"},{"bm":"1","desc":"71. Ākaṅkhasutta","lang":"pi","uid":"an10.71"}]'>^</span>

“Sampannasīlā, bhikkhave, <span class="var" title='[{"eds":["s1","s2","s3"],"var":"hotha "}]'>viharatha</span> sampannapātimokkhā; pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.</p>
<p>
<a class="sc" id="3"></a>
<a id="p_18It_822" class="ms"></a>
Sampannasīlānaṃ vo, bhikkhave, <span class="var" title='[{"eds":["s1","s2","s3"],"var":"bhavataṃ "}]'>viharataṃ</span> sampannapātimokkhānaṃ
pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu
vajjesu bhayadassāvīnaṃ samādāya sikkhataṃ sikkhāpadesu, <span class="var" title='[{"eds":["bj"],"var":"kissa bhikkhave uttariṃ karaṇīyaṃ "},{"eds":["s1","s2","s3"],"var":"kimassa bhikkhave uttari karaṇīyaṃ "},{"eds":["pts1"],"var":"kiñcassa bhikkhave uttari karaṇīyaṃ "}]'>kimassa uttari
karaṇīyaṃ</span>?</p>
<p>
<a class="sc" id="4"></a>
<a class="pts" id="pts119"></a>
<a id="p_18It_823" class="ms"></a>
Carato cepi, bhikkhave, bhikkhuno <q class="open" style="background: yellow" id="248" title=" abhijjhā vigatā hoti, byāpādo vigato hoti (sī , syā1-3, pā1, cha1) 15A4:86">abhijjhā, byāpādo vigato</q> hoti, <q class="open" style="background: yellow" id="250" title=" thinamiddhaṃ uddhaccakukkuccaṃ vicikicchā (15A4:86)">thinamiddhaṃ
vigataṃ hoti, uddhaccakukkuccaṃ vigataṃ hoti, vicikicchā</q> pahīnā hoti, āraddhaṃ
hoti vīriyaṃ asallīnaṃ, upaṭṭhitā sati <span class="var" title='[{"eds":["s1","s2","s3"],"var":"appamuṭṭhā "}]'>asammuṭṭhā</span>, passaddho kāyo asāraddho,
samāhitaṃ cittaṃ ekaggaṃ. Carampi, bhikkhave, bhikkhu evaṃbhūto ātāpī ottāpī
satataṃ samitaṃ āraddhavīriyo pahitattoti vuccati.</p>
<p>
<a class="sc" id="5"></a>
<a id="p_18It_824" class="ms"></a>
Ṭhitassa cepi, bhikkhave, bhikkhuno abhijjhā byāpādo vigato hoti … pe …
thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti
vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho,
samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī
satataṃ samitaṃ āraddhavīriyo pahitattoti vuccati.</p>
<p>
<a class="sc" id="6"></a>
<a id="p_18It_825" class="ms"></a>
Nisinnassa cepi, bhikkhave, bhikkhuno abhijjhā byāpādo vigato hoti … pe …
thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti
vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho,
samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī
satataṃ samitaṃ āraddhavīriyo pahitattoti vuccati.</p>
<p>
<a class="sc" id="7"></a>
<a class="pts" id="pts120"></a>
<a id="p_18It_826" class="ms"></a>
Sayānassa cepi, bhikkhave, bhikkhuno jāgarassa abhijjhā byāpādo vigato hoti …
pe … thinamiddhaṃ … uddhaccakukkuccaṃ … vicikicchā pahīnā hoti, āraddhaṃ hoti
vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho,
samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī
ottāpī satataṃ samitaṃ āraddhavīriyo pahitattoti vuccatī”ti. Etamatthaṃ bhagavā
avoca. Tatthetaṃ iti vuccati: </p>
<blockquote class="gatha">
<p>
<a class="sc" id="8"></a>
<a id="p_18It_827" class="ms"></a>
“Yataṃ care yataṃ tiṭṭhe,<br>
yataṃ acche yataṃ saye;<br>
Yataṃ <span class="var" title='[{"eds":["bj","s1","s2","s3","pts1"],"var":"sammiñjaye "}]'>samiñjaye</span> bhikkhu,<br>
yatamenaṃ pasāraye.
</p>
<p>
<a class="sc" id="9"></a>
<a id="p_18It_828" class="ms"></a>
Uddhaṃ tiriyaṃ apācīnaṃ,<br>
yāvatājagatogati;<br>
Samavekkhitā ca dhammānaṃ,<br>
khandhānaṃ udayabbayaṃ.
</p>
<p>
<a class="sc" id="10"></a>
<a class="pts" id="pts121"></a>
<a id="p_18It_829" class="ms"></a>
Evaṃ vihārimātāpiṃ,<br>
santavuttimanuddhataṃ;<br>
Cetosamathasāmīciṃ,<br>
sikkhamānaṃ sadā sataṃ;<br>
Satataṃ pahitattoti,<br>
āhu bhikkhuṃ tathāvidhan”ti.
</p>
</blockquote>
<p>
<a class="sc" id="11"></a>
<a id="p_18It_830" class="ms"></a>
Ayampi attho vutto bhagavatā, iti me sutanti.</p>
<p class="endsection">Dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catukkanipāta</span>
<span class="hidden">Brāhmaṇadhammayāgavagga</span>
<span class="hidden">Sampannasīlasutta</span>
</div>
</section>
<a class="previous" href="/pi/it110">◀ Itivuttaka  110</a><a class="top" href="#"> ▲ TOP</a>
</div>
</body>
</html>