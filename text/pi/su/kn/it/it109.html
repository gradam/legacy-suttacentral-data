<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="it109" class="hgroup">
<p class="division">Itivuttaka 109</p>
<h1>Nadīsotasutta</h1>
</div>
<p>
<a class="sc" id="1"></a>
<a id="p_18It_792" class="ms"></a>


Vuttañhetaṃ bhagavatā vuttamarahatāti me sutaṃ:</p>
<p>
<a class="sc" id="2"></a>
<a class="pts" id="pts114"></a>
<a id="p_18It_793" class="ms"></a>
“Seyyathāpi, bhikkhave, puriso nadiyā sotena ovuyheyya piyarūpasātarūpena.
Tamenaṃ cakkhumā puriso tīre ṭhito disvā evaṃ vadeyya: ‘kiñcāpi kho tvaṃ, ambho
purisa, nadiyā sotena ovuyhasi piyarūpasātarūpena, atthi cettha heṭṭhā rahado
saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā
maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave,
puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</p>
<p>
<a class="sc" id="3"></a>
<a id="p_18It_794" class="ms"></a>
Upamā kho me ayaṃ, bhikkhave, katā atthassa viññāpanāya. <span class="var" title='[{"eds":["bj"],"var":"ayamettha "},{"eds":["s1","s2","s3"],"var":"ayañcevettha "}]'>Ayañcettha</span> attho:
‘nadiyā soto’ti kho, bhikkhave, taṇhāyetaṃ adhivacanaṃ.</p>
<p>
<a class="sc" id="4"></a>
<a id="p_18It_795" class="ms"></a>
‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ
adhivacanaṃ.</p>
<p>
<a class="sc" id="5"></a>
<a id="p_18It_796" class="ms"></a>
‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ
adhivacanaṃ.</p>
<p>
<a class="sc" id="6"></a>
<a id="p_18It_797" class="ms"></a>
‘Ūmibhayan’ti <span class="var" title='[{"eds":["bj","s1","s2","s3"],"var":"saūmīti kho "},{"eds":["pts1"],"var":"saummīti "}]'>kho</span>, bhikkhave, kodhupāyāsassetaṃ adhivacanaṃ.</p>
<p>
<a class="sc" id="7"></a>
<a id="p_18It_798" class="ms"></a>
‘<span class="var" title='[{"note":"bahūsu","var":"sāvaṭṭoti kho "}]'>Āvaṭṭan’ti kho</span>, bhikkhave, pañcannetaṃ kāmaguṇānaṃ adhivacanaṃ.</p>
<p>
<a class="sc" id="8"></a>
<a id="p_18It_799" class="ms"></a>
‘<span class="var" title='[{"note":"bahūsu","var":"sagaho sarakkhasoti kho "}]'>Gaharakkhaso’ti kho</span>, bhikkhave, mātugāmassetaṃ adhivacanaṃ.</p>
<p>
<a class="sc" id="9"></a>
<a class="pts" id="pts115"></a>
<a id="p_18It_800" class="ms"></a>
‘Paṭisoto’ti kho, bhikkhave, nekkhammassetaṃ adhivacanaṃ.</p>
<p>
<a class="sc" id="10"></a>
<a id="p_18It_801" class="ms"></a>
‘Hatthehi ca pādehi ca vāyāmo’ti kho, bhikkhave, vīriyārambhassetaṃ
adhivacanaṃ.</p>
<p>
<a class="sc" id="11"></a>
<a id="p_18It_802" class="ms"></a>
‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ
arahato sammāsambuddhassā”ti. Etamatthaṃ bhagavā avoca. Tatthetaṃ iti
vuccati: </p>
<blockquote class="gatha">
<p>
<a class="sc" id="12"></a>
<a id="p_18It_803" class="ms"></a>
“Sahāpi dukkhena jaheyya kāme,<br>
Yogakkhemaṃ āyatiṃ patthayāno;<br>
Sammappajāno suvimuttacitto,<br>
Vimuttiyā phassaye tattha tattha;<br>
Sa vedagū vūsitabrahmacariyo,<br>
Lokantagū pāragatoti vuccatī”ti.
</p>
</blockquote>
<p>
<a class="sc" id="13"></a>
<a id="p_18It_804" class="ms"></a>
Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catukkanipāta</span>
<span class="hidden">Brāhmaṇadhammayāgavagga</span>
<span class="hidden">Nadīsotasutta</span>
</div>
</section>
<a class="previous" href="/pi/it108">◀ Itivuttaka  108</a><a class="top" href="#"> ▲ TOP </a><a class="next" href="/pi/it110">Itivuttaka  110 ▶</a>
</div>
</body>
</html>