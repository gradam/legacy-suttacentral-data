<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="it97">
<article>
<div class="hgroup">
<p class="division">Itivuttaka 97</p>
<h1>Kal­yāṇa­sīla­sutta</h1>
</div>
<p><a class="sc" id="1"></a><a id="p_18It_693" class="ms"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a id="p_18It_694" class="ms"></a>“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati– </p>
<p><a class="sc" id="3"></a><a id="p_18It_695" class="ms"></a>Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pāti­mokkha­saṃ­vara­saṃ­vuto viharati, ācāra­gocara­sam­panno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.</p>
<p><a class="sc" id="4"></a><a id="p_18It_696" class="ms"></a>Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhi­pak­khi­yā­naṃ dhammānaṃ bhāva­nā­nuyoga­manu­yutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.</p>
<p><a class="sc" id="5"></a><a class="pts" id="pts97"></a><a id="p_18It_697" class="ms"></a>Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.</p>
<p><a class="sc" id="6"></a><a id="p_18It_698" class="ms"></a>Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="7"></a><a id="p_18It_699" class="ms"></a>“Yassa kāyena vācāya,<br>
manasā natthi dukkaṭaṃ;<br>
Taṃ ve kalyāṇasīloti,<br>
āhu bhikkhuṃ <span class="var" title="hirīmataṃ (s1-3, pts1, mr)" id="note204">hirīmanaṃ</span>.</p>
<p><a class="sc" id="8"></a><a id="p_18It_700" class="ms"></a>Yassa dhammā subhāvitā,<br>
<span class="var" title="patta (sabbattha)" id="note205">satta</span> sambodhigāmino;<br>
Taṃ ve kal­yāṇa­dham­moti,<br>
āhu bhikkhuṃ anussadaṃ.</p>
<p><a class="sc" id="9"></a><a id="p_18It_701" class="ms"></a>Yo dukkhassa pajānāti,<br>
idheva khayamattano;<br>
Taṃ ve kalyāṇapaññoti,<br>
āhu bhikkhuṃ anāsavaṃ.</p>
<p><a class="sc" id="10"></a><a id="p_18It_702" class="ms"></a>Tehi dhammehi sampannaṃ,<br>
anīghaṃ chinnasaṃsayaṃ;<br>
Asitaṃ sabbalokassa,<br>
āhu sabbapahāyinan”ti.</p>
</blockquote>
<p><a class="sc" id="11"></a><a id="p_18It_703" class="ms"></a>Ayampi attho vutto bhagavatā, iti me sutanti.</p>
<p class="endsection">Aṭṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Pañcamavagga</span> <span class="hidden">Kal­yāṇa­sīla­sutta</span></aside>
</section>
<a class="previous" href="/pi/it96">◀ Itivuttaka  96</a><a class="top" href="#">▲ TOP</a> <a class="next" href="/pi/it98">Itivuttaka  98 ▶</a>
</div>
</body>
</html>