<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="it69">
<article>
<div class="hgroup">
<p class="division">Itivuttaka 69</p>
<h1>Dutiya­rāga­sutta</h1>
</div>
<p><a class="sc" id="1"></a><a id="p_18It_440" class="ms"></a>Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a><a id="p_18It_441" class="ms"></a>“Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—ayaṃ vuccati, bhikkhave, ‘<span class="var" title="atari (s1-3, c1) | na atari (pts1)" id="note136">atiṇṇo</span> samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo <span class="var" title="pāragato (bj, s1-3)" id="note137">pāraṅgato</span> thale tiṭṭhati brāhmaṇo’”ti. Etamatthaṃ bhagavā avoca. Tatthetaṃ iti vuccati:</p>
<blockquote class="gatha">
<p><a class="sc" id="3"></a><a id="p_18It_442" class="ms"></a>“Yassa rāgo ca doso ca,<br>
Avijjā ca virājitā;<br>
Somaṃ samuddaṃ sagahaṃ sarakkhasaṃ,<br>
Saūmibhayaṃ duttaraṃ accatāri.</p>
<p><a class="sc" id="4"></a><a class="pts" id="pts58"></a><a id="p_18It_443" class="ms"></a>Saṅgātigo maccujaho nirūpadhi,<br>
Pahāsi dukkhaṃ apunabbhavāya;<br>
Atthaṅgato so na pamāṇameti,<br>
Amohayi maccurājanti brūmī”ti.</p>
</blockquote>
<p><a class="sc" id="5"></a><a id="p_18It_444" class="ms"></a>Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
<p class="endsection">Dutiyo vaggo.</p>
<blockquote class="uddanagatha">
<p><a class="sc" id="6"></a><a id="p_18It_448" class="ms"></a>Puññaṃ cakkhu <span class="var" title="athindriyā (s1-3, pts1)" id="note138">atha indriyāni</span>,<br>
Addhā ca caritaṃ duve <span class="var" title="suci (s1-3, pts1)" id="note139">soci</span>;<br>
<span class="var" title="mune (s1-3, pts1)" id="note140">Muno</span> atha rāgaduve,<br>
Puna vaggamāhu dutiya­muttamanti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Tikanipāta</span> <span class="hidden">Dutiyavagga</span> <span class="hidden">Dutiya­rāga­sutta</span></aside>
</section>
<a class="previous" href="/pi/it68">◀ Itivuttaka  68</a><a class="top" href="#">▲ TOP</a> <a class="next" href="/pi/it70">Itivuttaka  70 ▶</a>
</div>
</body>
</html>