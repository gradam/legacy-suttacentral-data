<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="it100" class="hgroup">
<p class="division">Itivuttaka 100</p>
<h1><span class="var" id="note210" title="brāhmaṇasuttaṃ (bj)">Brāhma­ṇa­dhamma­yāga­sutta</span></h1>
</div>
<p><a class="sc" id="1"></a>
<a id="p_18It_726" class="ms"></a>
Vuttañhetaṃ bhagavatā ­vuttama­rahatāti me sutaṃ:</p>
<p><span class="cross" title="^mi5.5.3#1 [Buddha­ap­pābādha­pañha], ^mi5.5.8#1 [Brāhma­ṇa­rā­javā­dapañha]" id="note211">^</span>
<a class="sc" id="2"></a>
<a id="p_18It_727" class="ms"></a>
“Ahamasmi, bhikkhave, brāhmaṇo yācayogo sadā <span class="var" title="payatapāṇī (bj, s1-3)" id="note212">payatapāṇi</span> antima­deha­dharo
anuttaro bhisakko sallakatto. Tassa me tumhe puttā orasā mukhato jātā dhammajā
dhammanimmitā dhammadāyādā, no āmisadāyādā.</p>
<p><a class="sc" id="3"></a>
<a class="pts1" id="pts102"></a>
<a id="p_18It_728" class="ms"></a>
Dvemāni, bhikkhave, dānāni–  āmisadānañca dhammadānañca. Etadaggaṃ, bhikkhave,
imesaṃ dvinnaṃ dānānaṃ yadidaṃ–  dhammadānaṃ.</p>
<p><a class="sc" id="4"></a>
<a id="p_18It_729" class="ms"></a>
Dveme, bhikkhave, saṃvibhāgā–  āmisa­saṃ­vibhāgo ca dhamma­saṃ­vibhāgo ca.
Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ–  dhamma­saṃ­vibhāgo.</p>
<p><a class="sc" id="5"></a>
<a id="p_18It_730" class="ms"></a>
Dveme, bhikkhave, anuggahā–  āmisānuggaho ca dhammānuggaho ca. Etadaggaṃ,
bhikkhave, imesaṃ dvinnaṃ anuggahānaṃ yadidaṃ–  dhammānuggaho.</p>
<p><a class="sc" id="6"></a>
<a id="p_18It_731" class="ms"></a>
Dveme, bhikkhave, yāgā–  āmisayāgo ca dhammayāgo ca. Etadaggaṃ, bhikkhave,
imesaṃ dvinnaṃ yāgānaṃ yadidaṃ–  dhammayāgo”ti. Etamatthaṃ bhagavā avoca.
Tatthetaṃ iti vuccati: </p>
<blockquote class="gatha">
<p><a class="sc" id="7"></a>
<a id="p_18It_732" class="ms"></a>
“Yo dhammayāgaṃ ayajī amaccharī,<br>
Tathāgato <span class="var" title="sabba­sat­tānukampī (s1-3)" id="note213">sabba­bhū­tānukampī</span>;<br>
Taṃ tādisaṃ deva­manus­sa­seṭṭhaṃ,<br>
Sattā namassanti bhavassa pāragun”ti.
</p>
</blockquote>
<p><a class="sc" id="8"></a>
<a id="p_18It_733" class="ms"></a>
Ayampi attho vutto bhagavatā, iti me sutanti.</p>
<p class="endsection">Paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catukkanipāta</span>
<span class="hidden">Brāhma­ṇa­dhamma­yā­gavagga</span>
<span class="hidden">Brāhma­ṇa­dhamma­yāga­sutta</span>
</div>
</section>
<a class="previous" href="/pi/it99">◀ Itivuttaka  99</a><a class="top" href="#"> ▲ TOP </a><a class="next" href="/pi/it101">Itivuttaka  101 ▶</a>
</div>
</body>
</html>