<!DOCTYPE html>
<html>
<head>
<meta charset="utf8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta">
<article>
<div id="it78" class="hgroup">
<p class="division">Itivuttaka 78</p>
<h1><span class="var" id="159" title="dhātusaṃsandanasuttaṃ (bj)">Dhātusosaṃsandanasutta</span></h1>
</div>
<p><a class="sc" id="1"></a>
<a class="pts1" id="pts70"></a>
<a id="p_18It_515" class="ms"></a>
Vuttañhetaṃ bhagavatā vuttamarahatāti me sutaṃ:</p>
<p><span class="cross" title="^sn14.15#1 [15. Caṅkamasutta]" id="note160">^</span>
<a class="sc" id="2"></a>
<a id="p_18It_516" class="ms"></a>
“Dhātuso, bhikkhave, sattā sattehi saddhiṃ saṃsandanti samenti. Hīnādhimuttikā
sattā hīnādhimuttikehi sattehi saddhiṃ saṃsandanti samenti, kalyāṇādhimuttikā
sattā kalyāṇādhimuttikehi sattehi saddhiṃ saṃsandanti samenti.</p>
<p><a class="sc" id="3"></a>
<a id="p_18It_517" class="ms"></a>
Atītampi, bhikkhave, addhānaṃ dhātusova sattā sattehi saddhiṃ saṃsandiṃsu
samiṃsu. Hīnādhimuttikā sattā hīnādhimuttikehi sattehi saddhiṃ saṃsandiṃsu
samiṃsu, kalyāṇādhimuttikā sattā kalyāṇādhimuttikehi sattehi saddhiṃ
saṃsandiṃsu samiṃsu.</p>
<p><a class="sc" id="4"></a>
<a id="p_18It_518" class="ms"></a>
Anāgatampi, bhikkhave, addhānaṃ dhātusova sattā sattehi saddhiṃ saṃsandissanti
samessanti. Hīnādhimuttikā sattā hīnādhimuttikehi sattehi saddhiṃ
saṃsandissanti samessanti, kalyāṇādhimuttikā sattā kalyāṇādhimuttikehi sattehi
saddhiṃ saṃsandissanti samessanti.</p>
<p><a class="sc" id="5"></a>
<a id="p_18It_519" class="ms"></a>
Etarahipi, bhikkhave, paccuppannaṃ addhānaṃ dhātusova sattā sattehi saddhiṃ
saṃsandanti samenti. Hīnādhimuttikā sattā hīnādhimuttikehi sattehi saddhiṃ
saṃsandanti samenti, kalyāṇādhimuttikā sattā kalyāṇādhimuttikehi sattehi
saddhiṃ saṃsandanti samentī”ti. Etamatthaṃ bhagavā avoca. Tatthetaṃ iti
vuccati: </p>
<blockquote class="gatha">
<p><span class="cross" title="^sn14.16#1 [16. Sagāthāsutta]" id="note161">^</span>
<a class="sc" id="6"></a>
<a class="pts1" id="pts71"></a>
<a id="p_18It_520" class="ms"></a>
“Saṃsaggā vanatho jāto,<br>
asaṃsaggena chijjati;<br>
Parittaṃ dārumāruyha,<br>
yathā sīde mahaṇṇave.
</p>
<p><a class="sc" id="7"></a>
<a id="p_18It_521" class="ms"></a>
Evaṃ kusītamāgamma,<br>
sādhujīvīpi sīdati;<br>
Tasmā taṃ parivajjeyya,<br>
kusītaṃ hīnavīriyaṃ.
</p>
<p><span class="cross" title="^sn14.16#1 [16. Sagāthāsutta] | ^thag2.14#2 [Somamittattheragāthā], ^thag3.16#3 [Vimalattheragāthā] | ^mi7.7.4#1 [Pavanaṅgapañha]" id="note162">^</span>
<a class="sc" id="8"></a>
<a id="p_18It_522" class="ms"></a>
Pavivittehi ariyehi,<br>
pahitattehi jhāyibhi;<br>
Niccaṃ āraddhaviriyehi,<br>
paṇḍitehi sahāvase”ti.
</p>
</blockquote>
<p><a class="sc" id="9"></a>
<a id="p_18It_523" class="ms"></a>
Ayampi attho vutto bhagavatā, iti me sutanti.</p>
<p class="endsection">Navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Tikanipāta</span>
<span class="hidden">Tatiyavagga</span>
<span class="hidden">Dhātusosaṃsandanasutta</span>
</div>
</section>
<a class="previous" href="/pi/it77">◀ Itivuttaka  77</a><a class="top" href="#"> ▲ TOP </a><a class="next" href="/pi/it79">Itivuttaka  79 ▶</a>
</div>
</body>
</html>