<!DOCTYPE html>
<html data-prev="it109" data-next="it111">
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta">
<article>
<div class="hgroup">
<p class="division">Itivuttaka 110</p>
<h1>Carasutta</h1>
</div>
<p><a class="sc" id="1"></a>
<a id="p_18It_806" class="ms"></a>
Vuttañhetaṃ bhagavatā ­vuttama­rahatāti me sutaṃ: </p>
<p><a class="sc" id="2"></a>
<a class="pts1" id="pts116"></a>
<a id="p_18It_807" class="ms"></a>
“Carato cepi, bhikkhave, bhikkhuno uppajjati kāmavitakko vā byāpādavitakko vā
vihiṃsāvitakko vā. Tañce, bhikkhave, bhikkhu adhivāseti nappajahati na vinodeti
na <span class="var" title="vyantikaroti (pts1) | byantiṃ karoti (mr)" id="note239">byantīkaroti</span> na anabhāvaṃ gameti. Carampi, bhikkhave, bhikkhu evaṃbhūto
anātāpī <span class="var" title="anottappī (sabbattha)" id="note240">anottāpī</span> satataṃ samitaṃ kusīto hīnavīriyoti vuccati.</p>
<p><a class="sc" id="3"></a>
<a id="p_18It_808" class="ms"></a>
Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā
vihiṃsāvitakko vā. Tañce, bhikkhave, bhikkhu adhivāseti nappajahati na vinodeti
na byantīkaroti na anabhāvaṃ gameti. Ṭhitopi, bhikkhave, bhikkhu evaṃbhūto
anātāpī anottāpī satataṃ samitaṃ kusīto hīnavīriyoti vuccati.</p>
<p><a class="sc" id="4"></a>
<a id="p_18It_809" class="ms"></a>
Nisinnassa cepi, bhikkhave, bhikkhuno uppajjati kāmavitakko vā byāpādavitakko
vā vihiṃsāvitakko vā. Tañce, bhikkhave, bhikkhu adhivāseti nappajahati na
vinodeti na byantīkaroti na anabhāvaṃ gameti. Nisinnopi, bhikkhave, bhikkhu
evaṃbhūto anātāpī anottāpī satataṃ samitaṃ kusīto hīnavīriyoti vuccati.</p>
<p><a class="sc" id="5"></a>
<a id="p_18It_810" class="ms"></a>
Sayānassa cepi, bhikkhave, bhikkhuno jāgarassa uppajjati kāmavitakko vā
byāpādavitakko vā vihiṃsāvitakko vā. Tañce, bhikkhave, bhikkhu adhivāseti
nappajahati na vinodeti na byantīkaroti na anabhāvaṃ gameti. Sayānopi,
bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto
hīnavīriyoti vuccati.</p>
<p><a class="sc" id="6"></a>
<a id="p_18It_811" class="ms"></a>
Carato cepi, bhikkhave, bhikkhuno uppajjati kāmavitakko vā byāpādavitakko vā
vihiṃsāvitakko vā. Tañce, bhikkhave, bhikkhu nādhivāseti pajahati vinodeti
byantīkaroti anabhāvaṃ gameti. Carampi, bhikkhave, bhikkhu evaṃbhūto ātāpī
<span class="var" title="ottappī (sabbattha)" id="note241">ottāpī</span> satataṃ samitaṃ āraddhavīriyo pahitattoti vuccati.</p>
<p><a class="sc" id="7"></a>
<a class="pts1" id="pts117"></a>
<a id="p_18It_812" class="ms"></a>
Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā
vihiṃsāvitakko vā. Tañce, bhikkhave, bhikkhu nādhivāseti pajahati vinodeti
byantīkaroti anabhāvaṃ gameti. Ṭhitopi, bhikkhave, bhikkhu evaṃbhūto ātāpī
ottāpī satataṃ samitaṃ āraddhavīriyo pahitattoti vuccati.</p>
<p><a class="sc" id="8"></a>
<a id="p_18It_813" class="ms"></a>
Nisinnassa cepi, bhikkhave, bhikkhuno uppajjati kāmavitakko vā byāpādavitakko
vā vihiṃsāvitakko vā. Tañce, bhikkhave, bhikkhu nādhivāseti pajahati vinodeti
byantīkaroti anabhāvaṃ gameti. Nisinnopi, bhikkhave, bhikkhu evaṃbhūto ātāpī
ottāpī satataṃ samitaṃ āraddhavīriyo pahitattoti vuccati.</p>
<p><a class="sc" id="9"></a>
<a id="p_18It_814" class="ms"></a>
Sayānassa cepi, bhikkhave, bhikkhuno jāgarassa uppajjati kāmavitakko vā
byāpādavitakko vā vihiṃsāvitakko vā. Tañce, bhikkhave, bhikkhu nādhivāseti
pajahati vinodeti byantīkaroti anabhāvaṃ gameti. Sayānopi, bhikkhave, bhikkhu
jāgaro evaṃbhūto ātāpī ottāpī satataṃ samitaṃ āraddhavīriyo pahitattoti
vuccatī”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="10"></a>
<a id="p_18It_815" class="ms"></a>
“Caraṃ vā yadi vā tiṭṭhaṃ,<br>
nisinno uda vā sayaṃ;<br>
Yo vitakkaṃ vitakketi,<br>
pāpakaṃ gehanissitaṃ.
</p>
<p><a class="sc" id="11"></a>
<a id="p_18It_816" class="ms"></a>
<span class="var" title="kummag­gap­paṭi­panno (^an4.11#1 [11. Carasutta])" id="note242">Kummaggaṃ paṭipanno</span> so,<br>
mohaneyyesu mucchito;<br>
Abhabbo tādiso bhikkhu,<br>
phuṭṭhuṃ sam­bodhi­muttamaṃ.
</p>
<p><a class="sc" id="12"></a>
<a class="pts1" id="pts118"></a>
<a id="p_18It_817" class="ms"></a>
Yo <span class="var" title="yo caraṃ vātha tiṭṭhaṃ vā (bj, mr) | yo caraṃ vā yadi vā tiṭṭhaṃ (s1-3) | yo caraṃ vā yo tiṭṭhaṃ vā (pts1)" id="note243">ca caraṃ vā tiṭṭhaṃ vā</span>,<br>
Nisinno uda vā sayaṃ;<br>
Vitakkaṃ samayitvāna,<br>
Vitakkūpasame rato;<br>
Bhabbo so tādiso bhikkhu,<br>
Phuṭṭhuṃ sam­bodhi­muttaman”ti.
</p>
</blockquote>
<p><a class="sc" id="13"></a>
<a id="p_18It_818" class="ms"></a>
Ayampi attho vutto bhagavatā, iti me sutanti.</p>
<p class="endsection">Ekādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
<span class="hidden">Catukkanipāta</span>
<span class="hidden">Brāhma­ṇa­dhamma­yā­gavagga</span>
<span class="hidden">Carasutta</span>
</div>
</section>
<a class="previous" href="/pi/it109">◀ Itivuttaka  109</a><a class="top" href="#"> ▲ TOP </a><a class="next" href="/pi/it111">Itivuttaka  111 ▶</a>
</div>
</body>
</html>