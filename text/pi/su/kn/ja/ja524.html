<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja524">
<article>
<div class="hgroup">
<p class="division">Jātaka</p>
<p>Cattālīsanipāta</p>
<p>Tesakuṇavagga</p>
<h1>4 Saṅkhapālajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_147"></a>
<a class="msdiv" id="msdiv143"></a>
“Ariyāvakāsosi pasannanetto,<br>
Maññe bhavaṃ pabbajito kulamhā;<br>
Kathaṃ nu vittāni pahāya bhoge,<br>
Pabbaji nikkhamma gharā sapañña”.<br></p>
<p>
<a class="sc" id="2"></a>
<a class="ms" id="p_23J_148"></a>
<a class="msdiv" id="msdiv144"></a>
“Sayaṃ vimānaṃ naradeva disvā,<br>
Mahānubhāvassa mahoragassa;<br>
Disvāna puññāna mahāvipākaṃ,<br>
Saddhāyahaṃ pabbajitomhi rāja”.<br></p>
<p>
<a class="sc" id="3"></a>
<a class="ms" id="p_23J_149"></a>
<a class="msdiv" id="msdiv145"></a>
“Na kāmakāmā na bhayā na dosā,<br>
Vācaṃ musā pabbajitā bhaṇanti;<br>
Akkhāhi me pucchito etamatthaṃ,<br>
Sutvāna me jāyihitippasādo”.<br></p>
<p>
<a class="sc" id="4"></a>
<a class="ms" id="p_23J_150"></a>
<a class="msdiv" id="msdiv146"></a>
“Vāṇijja raṭṭhādhipa gacchamāno,<br>
Pathe addasāsimhi bhojaputte;<br>
Pavaddhakāyaṃ uragaṃ mahantaṃ,<br>
Ādāya gacchante pamodamāne.<br></p>
<p>
<a class="sc" id="5"></a>
<a class="ms" id="p_23J_151"></a>
<a class="msdiv" id="msdiv147"></a>
Sohaṃ samāgamma janinda tehi,<br>
Pahaṭṭhalomo avacamhi bhīto;<br>
‘Kuhiṃ ayaṃ nīyati bhīmakāyo,<br>
Nāgena kiṃ kāhatha bhojaputtā’.<br></p>
<p>
<a class="sc" id="6"></a>
<a class="ms" id="p_23J_152"></a>
<a class="msdiv" id="msdiv148"></a>
‘Nāgo ayaṃ nīyati bhojanatthā,<br>
Pavaddhakāyo urago mahanto;<br>
Sāduñca thūlañca muduñca maṃsaṃ,<br>
Na tvaṃ rasaññāsi videhaputta.<br></p>
<p>
<a class="sc" id="7"></a>
<a class="ms" id="p_23J_153"></a>
<a class="msdiv" id="msdiv149"></a>
Ito mayaṃ gantvā sakaṃ niketaṃ,<br>
Ādāya satthāni vikopayitvā;<br>
Maṃsāni bhokkhāma pamodamānā,<br>
Mayañhi ve sattavo pannagānaṃ’.<br></p>
<p>
<a class="sc" id="8"></a>
<a class="ms" id="p_23J_154"></a>
<a class="msdiv" id="msdiv150"></a>
‘Sace ayaṃ nīyati bhojanatthā,<br>
Pavaddhakāyo urago mahanto;<br>
Dadāmi vo balibaddāni soḷasa,<br>
Nāgaṃ imaṃ muñcatha bandhanasmā’.<br></p>
<p>
<a class="sc" id="9"></a>
<a class="ms" id="p_23J_155"></a>
<a class="msdiv" id="msdiv151"></a>
‘Addhā hi no bhakkho ayaṃ manāpo,<br>
Bahū ca no uragā bhuttapubbā;<br>
Karoma te taṃ vacanaṃ aḷāra,<br>
Mittañca no hohi videhaputta’.<br></p>
<p>
<a class="sc" id="10"></a>
<a class="ms" id="p_23J_156"></a>
<a class="msdiv" id="msdiv152"></a>
Tadāssu te bandhanā mocayiṃsu,<br>
Yaṃ natthuto paṭimokkassa pāse;<br>
Mutto ca so bandhanā nāgarājā,<br>
Pakkāmi pācīnamukho muhuttaṃ.<br></p>
<p>
<a class="sc" id="11"></a>
<a class="ms" id="p_23J_157"></a>
<a class="msdiv" id="msdiv153"></a>
Gantvāna pācīnamukho muhuttaṃ,<br>
Puṇṇehi nettehi palokayī maṃ;<br>
Tadāssahaṃ piṭṭhito anvagacchiṃ,<br>
Dasaṅguliṃ añjaliṃ paggahetvā.<br></p>
<p>
<a class="sc" id="12"></a>
<a class="ms" id="p_23J_158"></a>
<a class="msdiv" id="msdiv154"></a>
‘Gaccheva kho tvaṃ taramānarūpo,<br>
Mā taṃ amittā punaraggahesuṃ;<br>
Dukkho hi luddehi punā samāgamo,<br>
Adassanaṃ bhojaputtāna gaccha’.<br></p>
<p>
<a class="sc" id="13"></a>
<a class="ms" id="p_23J_159"></a>
<a class="msdiv" id="msdiv155"></a>
Agamāsi so rahadaṃ vippasannaṃ,<br>
Nīlobhāsaṃ ramaṇīyaṃ sutitthaṃ;<br>
Samotataṃ jambuhi vetasāhi,<br>
Pāvekkhi nittiṇṇabhayo patīto.<br></p>
<p>
<a class="sc" id="14"></a>
<a class="ms" id="p_23J_160"></a>
<a class="msdiv" id="msdiv156"></a>
So taṃ pavissa na cirassa nāgo,<br>
Dibbena me pāturahuṃ janinda;<br>
Upaṭṭhahī maṃ pitaraṃva putto,<br>
Hadayaṅgamaṃ kaṇṇasukhaṃ bhaṇanto.<br></p>
<p>
<a class="sc" id="15"></a>
<a class="ms" id="p_23J_161"></a>
<a class="msdiv" id="msdiv157"></a>
‘Tvaṃ mesi mātā ca pitā aḷāra,<br>
Abbhantaro pāṇadado sahāyo;<br>
Sakañca iddhiṃ paṭilābhakosmi,<br>
Aḷāra passa me nivesanāni;<br>
Pahūtabhakkhaṃ bahuannapānaṃ,<br>
Masakkasāraṃ viya vāsavassa.<br></p>
<p>
<a class="sc" id="16"></a>
<a class="ms" id="p_23J_162"></a>
<a class="msdiv" id="msdiv158"></a>
Taṃ bhūmibhāgehi upetarūpaṃ,<br>
Asakkharā ceva mudū subhā ca;<br>
Nīcattiṇā apparajā ca bhūmi,<br>
Pāsādikā yattha jahanti sokaṃ.<br></p>
<p>
<a class="sc" id="17"></a>
<a class="ms" id="p_23J_163"></a>
<a class="msdiv" id="msdiv159"></a>
Anāvakulā veḷuriyūpanīlā,<br>
Catuddisaṃ ambavanaṃ surammaṃ;<br>
Pakkā ca pesī ca phalā suphullā,<br>
Niccotukā dhārayantī phalāni’.<br></p>
<p>
<a class="sc" id="18"></a>
<a class="ms" id="p_23J_164"></a>
<a class="msdiv" id="msdiv160"></a>
Tesaṃ vanānaṃ naradeva majjhe,<br>
Nivesanaṃ bhassarasannikāsaṃ;<br>
Rajataggaḷaṃ sovaṇṇamayaṃ uḷāraṃ,<br>
Obhāsatī vijjurivantalikkhe.<br></p>
<p>
<a class="sc" id="19"></a>
<a class="ms" id="p_23J_165"></a>
<a class="msdiv" id="msdiv161"></a>
Maṇīmayā soṇṇamayā uḷārā,<br>
Anekacittā satataṃ sunimmitā;<br>
Paripūrā kaññāhi alaṅkatābhi,<br>
Suvaṇṇakāyūradharāhi rāja.<br></p>
<p>
<a class="sc" id="20"></a>
<a class="ms" id="p_23J_166"></a>
<a class="msdiv" id="msdiv162"></a>
So saṅkhapālo taramānarūpo,<br>
Pāsādamāruyha anomavaṇṇo;<br>
Sahassathambhaṃ atulānubhāvaṃ,<br>
Yatthassa bhariyā mahesī ahosi.<br></p>
<p>
<a class="sc" id="21"></a>
<a class="ms" id="p_23J_167"></a>
<a class="msdiv" id="msdiv163"></a>
Ekā ca nārī taramānarūpā,<br>
Ādāya veḷuriyamayaṃ mahagghaṃ;<br>
Subhaṃ maṇiṃ jātimantūpapannaṃ,<br>
Acoditā āsanamabbhihāsi.<br></p>
<p>
<a class="sc" id="22"></a>
<a class="ms" id="p_23J_168"></a>
<a class="msdiv" id="msdiv164"></a>
Tato maṃ urago hatthe gahetvā,<br>
Nisīdayī pāmukhaāsanasmiṃ;<br>
‘Idamāsanaṃ atra bhavaṃ nisīdatu,<br>
Bhavañhi me aññataro garūnaṃ’.<br></p>
<p>
<a class="sc" id="23"></a>
<a class="ms" id="p_23J_169"></a>
<a class="msdiv" id="msdiv165"></a>
Aññā ca nārī taramānarūpā,<br>
Ādāya vāriṃ upasaṅkamitvā;<br>
Pādāni pakkhālayī me janinda,<br>
Bhariyāva bhattū patino piyassa.<br></p>
<p>
<a class="sc" id="24"></a>
<a class="ms" id="p_23J_170"></a>
<a class="msdiv" id="msdiv166"></a>
Aparā ca nārī taramānarūpā,<br>
Paggayha sovaṇṇamayāya pātiyā;<br>
Anekasūpaṃ vividhaṃ viyañjanaṃ,<br>
Upanāmayī bhatta manuññarūpaṃ.<br></p>
<p>
<a class="sc" id="25"></a>
<a class="ms" id="p_23J_171"></a>
<a class="msdiv" id="msdiv167"></a>
Turiyehi maṃ bhārata bhuttavantaṃ,<br>
Upaṭṭhahuṃ bhattu mano viditvā;<br>
Tatuttariṃ maṃ nipatī mahantaṃ,<br>
Dibbehi kāmehi anappakehi.<br></p>
<p>
<a class="sc" id="26"></a>
<a class="ms" id="p_23J_172"></a>
<a class="msdiv" id="msdiv168"></a>
‘Bhariyā mametā tisatā aḷāra,<br>
Sabbattamajjhā padumuttarābhā;<br>
Aḷāra etāssu te kāmakārā,<br>
Dadāmi te tā paricārayassu’.<br></p>
<p>
<a class="sc" id="27"></a>
<a class="ms" id="p_23J_173"></a>
<a class="msdiv" id="msdiv169"></a>
Saṃvaccharaṃ dibbarasānubhutvā,<br>
Tadāssuhaṃ uttarimajjhabhāsiṃ;<br>
‘Nāgassidaṃ kinti kathañca laddhaṃ,<br>
Kathajjhagamāsi vimānaseṭṭhaṃ.<br></p>
<p>
<a class="sc" id="28"></a>
<a class="ms" id="p_23J_174"></a>
<a class="msdiv" id="msdiv170"></a>
Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchāmi taṃ nāgarājetamatthaṃ,<br>
Kathajjhagamāsi vimānaseṭṭhaṃ’.<br></p>
<p>
<a class="sc" id="29"></a>
<a class="ms" id="p_23J_175"></a>
<a class="msdiv" id="msdiv171"></a>
‘Nādhiccaladdhaṃ na pariṇāmajaṃ me,<br>
Na sayaṃkataṃ nāpi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ vimānaṃ’.<br></p>
<p>
<a class="sc" id="30"></a>
<a class="ms" id="p_23J_176"></a>
<a class="msdiv" id="msdiv172"></a>
‘Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Akkhāhi me nāgarājetamatthaṃ,<br>
Kathaṃ nu te laddhamidaṃ vimānaṃ’.<br></p>
<p>
<a class="sc" id="31"></a>
<a class="ms" id="p_23J_177"></a>
<a class="msdiv" id="msdiv173"></a>
‘Rājā ahosiṃ magadhānamissaro,<br>
Duyyodhano nāma mahānubhāvo;<br>
So ittaraṃ jīvitaṃ saṃviditvā,<br>
Asassataṃ vipariṇāmadhammaṃ.<br></p>
<p>
<a class="sc" id="32"></a>
<a class="ms" id="p_23J_178"></a>
<a class="msdiv" id="msdiv174"></a>
Annañca pānañca pasannacitto,<br>
Sakkacca dānaṃ vipulaṃ adāsiṃ;<br>
Opānabhūtaṃ me gharaṃ tadāsi,<br>
Santappitā samaṇabrāhmaṇā ca.<br></p>
<p>
<a class="sc" id="33"></a>
<a class="ms" id="p_23J_179"></a>
<a class="msdiv" id="msdiv175"></a>
Mālañca gandhañca vilepanañca,<br>
Padīpiyaṃ yānamupassayañca;<br>
Acchādanaṃ seyyamathannapānaṃ,<br>
Sakkacca dānāni adamha tattha.<br></p>
<p>
<a class="sc" id="34"></a>
<a class="ms" id="p_23J_180"></a>
<a class="msdiv" id="msdiv176"></a>
Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teneva me laddhamidaṃ vimānaṃ,<br>
Pahūtabhakkhaṃ bahuannapānaṃ;<br>
Naccehi gītehi cupetarūpaṃ,<br>
Ciraṭṭhitikaṃ na ca sassatāyaṃ’.<br></p>
<p>
<a class="sc" id="35"></a>
<a class="ms" id="p_23J_181"></a>
<a class="msdiv" id="msdiv177"></a>
‘Appānubhāvā taṃ mahānubhāvaṃ,<br>
Tejassinaṃ hanti atejavanto;<br>
Kimeva dāṭhāvudha kiṃ paṭicca,<br>
Hatthattamāgacchi vanibbakānaṃ.<br></p>
<p>
<a class="sc" id="36"></a>
<a class="ms" id="p_23J_182"></a>
<a class="msdiv" id="msdiv178"></a>
Bhayaṃ nu te anvagataṃ mahantaṃ,<br>
Tejo nu te nānvagaṃ dantamūlaṃ;<br>
Kimeva dāṭhāvudha kiṃ paṭicca,<br>
Kilesamāpajji vanibbakānaṃ’.<br></p>
<p>
<a class="sc" id="37"></a>
<a class="ms" id="p_23J_183"></a>
<a class="msdiv" id="msdiv179"></a>
‘Na me bhayaṃ anvagataṃ mahantaṃ,<br>
Tejo na sakkā mama tehi hantuṃ;<br>
Satañca dhammāni sukittitāni,<br>
Samuddavelāva duraccayāni.<br></p>
<p>
<a class="sc" id="38"></a>
<a class="ms" id="p_23J_184"></a>
<a class="msdiv" id="msdiv180"></a>
Cātuddasiṃ pañcadasiṃ aḷāra,<br>
Uposathaṃ niccamupāvasāmi;<br>
Athāgamuṃ soḷasa bhojaputtā,<br>
Rajjuṃ gahetvāna daḷhañca pāsaṃ.<br></p>
<p>
<a class="sc" id="39"></a>
<a class="ms" id="p_23J_185"></a>
<a class="msdiv" id="msdiv181"></a>
Bhetvāna nāsaṃ atikassa rajjuṃ,<br>
Nayiṃsu maṃ samparigayha luddā;<br>
Etādisaṃ dukkhamahaṃ titikkhaṃ,<br>
Uposathaṃ appaṭikopayanto’.<br></p>
<p>
<a class="sc" id="40"></a>
<a class="ms" id="p_23J_186"></a>
<a class="msdiv" id="msdiv182"></a>
‘Ekāyane taṃ pathe addasaṃsu,<br>
Balena vaṇṇena cupetarūpaṃ;<br>
Siriyā paññāya ca bhāvitosi,<br>
Kiṃ patthayaṃ nāga tapo karosi’.<br></p>
<p>
<a class="sc" id="41"></a>
<a class="ms" id="p_23J_187"></a>
<a class="msdiv" id="msdiv183"></a>
‘Na puttahetū na dhanassa hetu,<br>
Na āyuno cāpi aḷāra hetu;<br>
Manussayoniṃ abhipatthayāno,<br>
Tasmā parakkamma tapo karomi’.<br></p>
<p>
<a class="sc" id="42"></a>
<a class="ms" id="p_23J_188"></a>
<a class="msdiv" id="msdiv184"></a>
‘Tvaṃ lohitakkho vihatantaraṃso,<br>
Alaṅkato kappitakesamassu;<br>
Surosito lohitacandanena,<br>
Gandhabbarājāva disā pabhāsasi.<br></p>
<p>
<a class="sc" id="43"></a>
<a class="ms" id="p_23J_189"></a>
<a class="msdiv" id="msdiv185"></a>
Deviddhipattosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarājetamatthaṃ,<br>
Seyyo ito kena manussaloko’.<br></p>
<p>
<a class="sc" id="44"></a>
<a class="ms" id="p_23J_190"></a>
<a class="msdiv" id="msdiv186"></a>
‘Aḷāra nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ’.<br></p>
<p>
<a class="sc" id="45"></a>
<a class="ms" id="p_23J_191"></a>
<a class="msdiv" id="msdiv187"></a>
‘Saṃvaccharo me vasato tavantike,<br>
Annena pānena upaṭṭhitosmi;<br>
Āmantayitvāna palemi nāga,<br>
Cirappavutthosmi ahaṃ janinda’.<br></p>
<p>
<a class="sc" id="46"></a>
<a class="ms" id="p_23J_192"></a>
<a class="msdiv" id="msdiv188"></a>
‘Puttā ca dārā anujīvino ca,<br>
Niccānusiṭṭhā upatiṭṭhathetaṃ;<br>
Kaccinnu taṃ nābhisapittha koci,<br>
Piyañhi me dassanaṃ tuyhaṃ aḷāra’.<br></p>
<p>
<a class="sc" id="47"></a>
<a class="ms" id="p_23J_193"></a>
<a class="msdiv" id="msdiv189"></a>
‘Yathāpi mātū ca pitū agāre,<br>
Putto piyo paṭivihito vaseyya;<br>
Tatopi mayhaṃ idhameva seyyo,<br>
Cittañhi te nāga mayī pasannaṃ’.<br></p>
<p>
<a class="sc" id="48"></a>
<a class="ms" id="p_23J_194"></a>
<a class="msdiv" id="msdiv190"></a>
‘Maṇī mamaṃ vijjati lohitaṅko,<br>
Dhanāharo maṇiratanaṃ uḷāraṃ;<br>
Ādāya tvaṃ gaccha sakaṃ niketaṃ,<br>
Laddhā dhanaṃ taṃ maṇimossajassu’.<br></p>
<p>
<a class="sc" id="49"></a>
<a class="ms" id="p_23J_195"></a>
<a class="msdiv" id="msdiv191"></a>
Diṭṭhā mayā mānusakāpi kāmā,<br>
Asassatā vipariṇāmadhammā;<br>
Ādīnavaṃ kāmaguṇesu disvā,<br>
Saddhāyahaṃ pabbajitomhi rāja.<br></p>
<p>
<a class="sc" id="50"></a>
<a class="ms" id="p_23J_196"></a>
<a class="msdiv" id="msdiv192"></a>
Dumapphalānīva patanti māṇavā,<br>
Daharā ca vuddhā ca sarīrabhedā;<br>
Etampi disvā pabbajitomhi rāja,<br>
Apaṇṇakaṃ sāmaññameva seyyo”.<br></p>
<p>
<a class="sc" id="51"></a>
<a class="ms" id="p_23J_197"></a>
<a class="msdiv" id="msdiv193"></a>
“Addhā have sevitabbā sapaññā,<br>
Bahussutā ye bahuṭhānacintino;<br>
Nāgañca sutvāna tavañcaḷāra,<br>
Kāhāmi puññāni anappakāni”.<br></p>
<p>
<a class="sc" id="52"></a>
<a class="ms" id="p_23J_198"></a>
<a class="msdiv" id="msdiv194"></a>
“Addhā have sevitabbā sapaññā,<br>
Bahussutā ye bahuṭhānacintino;<br>
Nāgañca sutvāna mamañca rāja,<br>
Karohi puññāni anappakānī”ti.<br></p>
</blockquote>
<p class="endsutta">
<a class="sc" id="53"></a>
<a class="ms" id="p_23J_199"></a>
Saṅkhapālajātakaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>