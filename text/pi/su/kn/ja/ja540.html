<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja540">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>Suvaṇṇasāmajātaka</h1>
</div>
<blockquote class="gatha">
<p>
<a class="msdiv" id="msdiv296"></a>
<a class="ms" id="p_23J_1615"></a>
<a class="sc" id="1"></a>
“Ko nu maṃ usunā vijjhi,<br>
pamattaṃ udahārakaṃ;<br>
Khattiyo brāhmaṇo vesso,<br>
ko maṃ viddhā nilīyasi.<br>
</p>
<p>
<a class="msdiv" id="msdiv297"></a>
<a class="ms" id="p_23J_1616"></a>
<a class="sc" id="2"></a>
Na me maṃsāni khajjāni,<br>
Cammenattho na vijjati;<br>
Atha kena nu vaṇṇena,<br>
Viddheyyaṃ maṃ amaññatha.<br>
</p>
<p>
<a class="msdiv" id="msdiv298"></a>
<a class="ms" id="p_23J_1617"></a>
<a class="sc" id="3"></a>
Ko vā tvaṃ kassa vā putto,<br>
kathaṃ jānemu taṃ mayaṃ;<br>
Puṭṭho me samma akkhāhi,<br>
kiṃ maṃ viddhā nilīyasi”.<br>
</p>
<p>
<a class="msdiv" id="msdiv299"></a>
<a class="ms" id="p_23J_1618"></a>
<a class="sc" id="4"></a>
“Rājāhamasmi kāsīnaṃ,<br>
pīḷiyakkhoti maṃ vidū;<br>
Lobhā raṭṭhaṃ pahitvāna,<br>
migamesaṃ carāmahaṃ.<br>
</p>
<p>
<a class="msdiv" id="msdiv300"></a>
<a class="ms" id="p_23J_1619"></a>
<a class="sc" id="5"></a>
Issatthe casmi kusalo,<br>
daḷhadhammoti vissuto;<br>
Nāgopi me na mucceyya,<br>
āgato usupātanaṃ.<br>
</p>
<p>
<a class="msdiv" id="msdiv301"></a>
<a class="ms" id="p_23J_1620"></a>
<a class="sc" id="6"></a>
Ko vā tvaṃ kassa vā putto,<br>
kathaṃ jānemu taṃ mayaṃ;<br>
Pituno attano cāpi,<br>
nāmagottaṃ pavedaya”.<br>
</p>
<p>
<a class="msdiv" id="msdiv302"></a>
<a class="ms" id="p_23J_1621"></a>
<a class="sc" id="7"></a>
“Nesādaputto bhaddante,<br>
sāmo iti maṃ ñātayo;<br>
Āmantayiṃsu jīvantaṃ,<br>
svajjevāhaṃ gato saye.<br>
</p>
<p>
<a class="msdiv" id="msdiv303"></a>
<a class="ms" id="p_23J_1622"></a>
<a class="sc" id="8"></a>
Viddhosmi puthusallena,<br>
savisena yathā migo;<br>
Sakamhi lohite rāja,<br>
passa semi paripluto.<br>
</p>
<p>
<a class="msdiv" id="msdiv304"></a>
<a class="ms" id="p_23J_1623"></a>
<a class="sc" id="9"></a>
Paṭivāmagataṃ sallaṃ,<br>
passa dhimhāmi lohitaṃ;<br>
Āturo tyānupucchāmi,<br>
kiṃ maṃ viddhā nilīyasi.<br>
</p>
<p>
<a class="msdiv" id="msdiv305"></a>
<a class="ms" id="p_23J_1624"></a>
<a class="sc" id="10"></a>
Ajinamhi haññate dīpi,<br>
nāgo dantehi haññate;<br>
Atha kena nu vaṇṇena,<br>
viddheyyaṃ maṃ amaññatha”.<br>
</p>
<p>
<a class="msdiv" id="msdiv306"></a>
<a class="ms" id="p_23J_1625"></a>
<a class="sc" id="11"></a>
“Migo upaṭṭhito āsi,<br>
āgato usupātanaṃ;<br>
Taṃ disvā ubbijī sāma,<br>
tena kodho mamāvisi”.<br>
</p>
<p>
<a class="msdiv" id="msdiv307"></a>
<a class="ms" id="p_23J_1626"></a>
<a class="sc" id="12"></a>
“Yato sarāmi attānaṃ,<br>
yato pattosmi viññutaṃ;<br>
Na maṃ migā uttasanti,<br>
araññe sāpadānipi.<br>
</p>
<p>
<a class="msdiv" id="msdiv308"></a>
<a class="ms" id="p_23J_1627"></a>
<a class="sc" id="13"></a>
Yato nidhiṃ parihariṃ,<br>
yato pattosmi yobbanaṃ;<br>
Na maṃ migā uttasanti,<br>
araññe sāpadānipi.<br>
</p>
<p>
<a class="msdiv" id="msdiv309"></a>
<a class="ms" id="p_23J_1628"></a>
<a class="sc" id="14"></a>
Bhīrū kimpurisā rāja,<br>
pabbate gandhamādane;<br>
Sammodamānā gacchāma,<br>
pabbatāni vanāni ca.<br>
</p>
<p>
<a class="msdiv" id="msdiv310"></a>
<a class="ms" id="p_23J_1629"></a>
<a class="sc" id="15"></a>
Na maṃ migā uttasanti,<br>
araññe sāpadānipi;<br>
Atha kena nu vaṇṇena,<br>
utrāsanti migā mamaṃ”.<br>
</p>
<p>
<a class="msdiv" id="msdiv311"></a>
<a class="ms" id="p_23J_1630"></a>
<a class="sc" id="16"></a>
“Na taṃ tasa migo sāma,<br>
kiṃ tāhaṃ alikaṃ bhaṇe;<br>
Kodhalobhābhibhūtāhaṃ,<br>
usuṃ te taṃ avassajiṃ.<br>
</p>
<p>
<a class="msdiv" id="msdiv312"></a>
<a class="ms" id="p_23J_1631"></a>
<a class="sc" id="17"></a>
Kuto nu sāma āgamma,<br>
kassa vā pahito tuvaṃ;<br>
Udahāro nadiṃ gaccha,<br>
āgato migasammataṃ”.<br>
</p>
<p>
<a class="msdiv" id="msdiv313"></a>
<a class="ms" id="p_23J_1632"></a>
<a class="sc" id="18"></a>
“Andhā mātāpitā mayhaṃ,<br>
te bharāmi brahāvane;<br>
Tesāhaṃ udakāhāro,<br>
āgato migasammataṃ.<br>
</p>
<p>
<a class="msdiv" id="msdiv314"></a>
<a class="ms" id="p_23J_1633"></a>
<a class="sc" id="19"></a>
Atthi nesaṃ usāmattaṃ,<br>
atha sāhassa jīvitaṃ;<br>
Udakassa alābhena,<br>
maññe andhā marissare.<br>
</p>
<p>
<a class="msdiv" id="msdiv315"></a>
<a class="ms" id="p_23J_1634"></a>
<a class="sc" id="20"></a>
Na me idaṃ tathā dukkhaṃ,<br>
labbhā hi pumunā idaṃ;<br>
Yañca ammaṃ na passāmi,<br>
taṃ me dukkhataraṃ ito.<br>
</p>
<p>
<a class="msdiv" id="msdiv316"></a>
<a class="ms" id="p_23J_1635"></a>
<a class="sc" id="21"></a>
Na me idaṃ tathā dukkhaṃ,<br>
labbhā hi pumunā idaṃ;<br>
Yañca tātaṃ na passāmi,<br>
taṃ me dukkhataraṃ ito.<br>
</p>
<p>
<a class="msdiv" id="msdiv317"></a>
<a class="ms" id="p_23J_1636"></a>
<a class="sc" id="22"></a>
Sā nūna kapaṇā ammā,<br>
cirarattāya rucchati;<br>
Aḍḍharatte va ratte vā,<br>
nadīva avasucchati.<br>
</p>
<p>
<a class="msdiv" id="msdiv318"></a>
<a class="ms" id="p_23J_1637"></a>
<a class="sc" id="23"></a>
So nūna kapaṇo tāto,<br>
cirarattāya rucchati;<br>
Aḍḍharatte va ratte vā,<br>
nadīva avasucchati.<br>
</p>
<p>
<a class="msdiv" id="msdiv319"></a>
<a class="ms" id="p_23J_1638"></a>
<a class="sc" id="24"></a>
Uṭṭhānapādacariyāya,<br>
pādasambāhanassa ca;<br>
Sāma tāta vilapantā,<br>
hiṇḍissanti brahāvane.<br>
</p>
<p>
<a class="msdiv" id="msdiv320"></a>
<a class="ms" id="p_23J_1639"></a>
<a class="sc" id="25"></a>
Idampi dutiyaṃ sallaṃ,<br>
kampeti hadayaṃ mamaṃ;<br>
Yañca andhe na passāmi,<br>
maññe hissāmi jīvitaṃ”.<br>
</p>
<p>
<a class="msdiv" id="msdiv321"></a>
<a class="ms" id="p_23J_1640"></a>
<a class="sc" id="26"></a>
“Mā bāḷhaṃ paridevesi,<br>
sāma kalyāṇadassana;<br>
Ahaṃ kammakaro hutvā,<br>
bharissaṃ te brahāvane.<br>
</p>
<p>
<a class="msdiv" id="msdiv322"></a>
<a class="ms" id="p_23J_1641"></a>
<a class="sc" id="27"></a>
Issatthe casmi kusalo,<br>
daḷhadhammoti vissuto;<br>
Ahaṃ kammakaro hutvā,<br>
bharissaṃ te brahāvane.<br>
</p>
<p>
<a class="msdiv" id="msdiv323"></a>
<a class="ms" id="p_23J_1642"></a>
<a class="sc" id="28"></a>
Migānaṃ vighāsamanvesaṃ,<br>
Vanamūlaphalāni ca;<br>
Ahaṃ kammakaro hutvā,<br>
Bharissaṃ te brahāvane.<br>
</p>
<p>
<a class="msdiv" id="msdiv324"></a>
<a class="ms" id="p_23J_1643"></a>
<a class="sc" id="29"></a>
Katamaṃ taṃ vanaṃ sāma,<br>
yattha mātāpitā tava;<br>
Ahaṃ te tathā bharissaṃ,<br>
yathā te abharī tuvaṃ”.<br>
</p>
<p>
<a class="msdiv" id="msdiv325"></a>
<a class="ms" id="p_23J_1644"></a>
<a class="sc" id="30"></a>
“Ayaṃ ekapadī rāja,<br>
yoyaṃ ussīsake mama;<br>
Ito gantvā aḍḍhakosaṃ,<br>
tattha nesaṃ agārakaṃ;<br>
Yattha mātāpitā mayhaṃ,<br>
te bharassu ito gato.<br>
</p>
<p>
<a class="msdiv" id="msdiv326"></a>
<a class="ms" id="p_23J_1645"></a>
<a class="sc" id="31"></a>
Namo te kāsirājatthu,<br>
namo te kāsivaḍḍhana;<br>
Andhā mātāpitā mayhaṃ,<br>
te bharassu brahāvane.<br>
</p>
<p>
<a class="msdiv" id="msdiv327"></a>
<a class="ms" id="p_23J_1646"></a>
<a class="sc" id="32"></a>
Añjaliṃ te paggaṇhāmi,<br>
kāsirāja namatthu te;<br>
Mātaraṃ pitaraṃ mayhaṃ,<br>
vutto vajjāsi vandanaṃ”.<br>
</p>
<p>
<a class="msdiv" id="msdiv328"></a>
<a class="ms" id="p_23J_1647"></a>
<a class="sc" id="33"></a>
Idaṃ vatvāna so sāmo,<br>
yuvā kalyāṇadassano;<br>
Mucchito visavegena,<br>
visaññī samapajjatha.<br>
</p>
<p>
<a class="msdiv" id="msdiv329"></a>
<a class="ms" id="p_23J_1648"></a>
<a class="sc" id="34"></a>
Sa rājā paridevesi,<br>
bahuṃ kāruññasañhitaṃ;<br>
“Ajarāmarohaṃ āsiṃ,<br>
ajjetaṃ ñāmi no pure;<br>
Sāmaṃ kālaṅkataṃ disvā,<br>
natthi maccussa nāgamo.<br>
</p>
<p>
<a class="msdiv" id="msdiv330"></a>
<a class="ms" id="p_23J_1649"></a>
<a class="sc" id="35"></a>
Yassu maṃ paṭimanteti,<br>
savisena samappito;<br>
Svajja evaṃ gate kāle,<br>
na kiñci mabhibhāsati.<br>
</p>
<p>
<a class="msdiv" id="msdiv331"></a>
<a class="ms" id="p_23J_1650"></a>
<a class="sc" id="36"></a>
Nirayaṃ nūna gacchāmi,<br>
ettha me natthi saṃsayo;<br>
Tadā hi pakataṃ pāpaṃ,<br>
cirarattāya kibbisaṃ.<br>
</p>
<p>
<a class="msdiv" id="msdiv332"></a>
<a class="ms" id="p_23J_1651"></a>
<a class="sc" id="37"></a>
Bhavanti tassa vattāro,<br>
gāme kibbisakārako;<br>
Araññe nimmanussamhi,<br>
ko maṃ vattumarahati.<br>
</p>
<p>
<a class="msdiv" id="msdiv333"></a>
<a class="ms" id="p_23J_1652"></a>
<a class="sc" id="38"></a>
Sārayanti hi kammāni,<br>
gāme saṅgaccha māṇavā;<br>
Araññe nimmanussamhi,<br>
ko nu maṃ sārayissati”.<br>
</p>
<p>
<a class="msdiv" id="msdiv334"></a>
<a class="ms" id="p_23J_1653"></a>
<a class="sc" id="39"></a>
Sā devatā antarahitā,<br>
pabbate gandhamādane;<br>
Raññova anukampāya,<br>
imā gāthā abhāsatha.<br>
</p>
<p>
<a class="msdiv" id="msdiv335"></a>
<a class="ms" id="p_23J_1654"></a>
<a class="sc" id="40"></a>
“Āguṃ kira mahārāja,<br>
akari kamma dukkaṭaṃ;<br>
Adūsakā pitāputtā,<br>
tayo ekūsunā hatā.<br>
</p>
<p>
<a class="msdiv" id="msdiv336"></a>
<a class="ms" id="p_23J_1655"></a>
<a class="sc" id="41"></a>
Ehi taṃ anusikkhāmi,<br>
yathā te sugatī siyā;<br>
Dhammenandhe vane posa,<br>
maññehaṃ sugatī tayā”.<br>
</p>
<p>
<a class="msdiv" id="msdiv337"></a>
<a class="ms" id="p_23J_1656"></a>
<a class="sc" id="42"></a>
Sa rājā paridevitvā,<br>
bahuṃ kāruññasañhitaṃ;<br>
Udakakumbhamādāya,<br>
pakkāmi dakkhiṇāmukho.<br>
</p>
<p>
<a class="msdiv" id="msdiv338"></a>
<a class="ms" id="p_23J_1657"></a>
<a class="sc" id="43"></a>
“Kassa nu eso padasaddo,<br>
manussasseva āgato;<br>
Neso sāmassa nigghoso,<br>
ko nu tvamasi mārisa.<br>
</p>
<p>
<a class="msdiv" id="msdiv339"></a>
<a class="ms" id="p_23J_1658"></a>
<a class="sc" id="44"></a>
Santañhi sāmo vajati,<br>
santaṃ pādāni neyati;<br>
Neso sāmassa nigghoso,<br>
ko nu tvamasi mārisa”.<br>
</p>
<p>
<a class="msdiv" id="msdiv340"></a>
<a class="ms" id="p_23J_1659"></a>
<a class="sc" id="45"></a>
“Rājāhamasmi kāsīnaṃ,<br>
pīḷiyakkhoti maṃ vidū;<br>
Lobhā raṭṭhaṃ pahitvāna,<br>
migamesaṃ carāmahaṃ.<br>
</p>
<p>
<a class="msdiv" id="msdiv341"></a>
<a class="ms" id="p_23J_1660"></a>
<a class="sc" id="46"></a>
Issatthe casmi kusalo,<br>
daḷhadhammoti vissuto;<br>
Nāgopi me na mucceyya,<br>
āgato usupātanaṃ”.<br>
</p>
<p>
<a class="msdiv" id="msdiv342"></a>
<a class="ms" id="p_23J_1661"></a>
<a class="sc" id="47"></a>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.<br>
</p>
<p>
<a class="msdiv" id="msdiv343"></a>
<a class="ms" id="p_23J_1662"></a>
<a class="sc" id="48"></a>
Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.<br>
</p>
<p>
<a class="msdiv" id="msdiv344"></a>
<a class="ms" id="p_23J_1663"></a>
<a class="sc" id="49"></a>
Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi”.<br>
</p>
<p>
<a class="msdiv" id="msdiv345"></a>
<a class="ms" id="p_23J_1664"></a>
<a class="sc" id="50"></a>
“Nālaṃ andhā vane daṭṭhuṃ,<br>
ko nu vo phalamāhari;<br>
Anandhassevayaṃ sammā,<br>
nivāpo mayha khāyati”.<br>
</p>
<p>
<a class="msdiv" id="msdiv346"></a>
<a class="ms" id="p_23J_1665"></a>
<a class="sc" id="51"></a>
“Daharo yuvā nātibrahā,<br>
sāmo kalyāṇadassano;<br>
Dīghassa kesā asitā,<br>
atho sūnaggavellitā.<br>
</p>
<p>
<a class="msdiv" id="msdiv347"></a>
<a class="ms" id="p_23J_1666"></a>
<a class="sc" id="52"></a>
So have phalamāharitvā,<br>
ito ādāya kamaṇḍaluṃ;<br>
Nadiṃ gato udahāro,<br>
maññe na dūramāgato”.<br>
</p>
<p>
<a class="msdiv" id="msdiv348"></a>
<a class="ms" id="p_23J_1667"></a>
<a class="sc" id="53"></a>
“Ahaṃ taṃ avadhiṃ sāmaṃ,<br>
yo tuyhaṃ paricārako;<br>
Yaṃ kumāraṃ pavedetha,<br>
sāmaṃ kalyāṇadassanaṃ.<br>
</p>
<p>
<a class="msdiv" id="msdiv349"></a>
<a class="ms" id="p_23J_1668"></a>
<a class="sc" id="54"></a>
Dīghassa kesā asitā,<br>
atho sūnaggavellitā;<br>
Tesu lohitalittesu,<br>
seti sāmo mayā hato”.<br>
</p>
<p>
<a class="msdiv" id="msdiv350"></a>
<a class="ms" id="p_23J_1669"></a>
<a class="sc" id="55"></a>
“Kena dukūla mantesi,<br>
hato sāmoti vādinā;<br>
Hato sāmoti sutvāna,<br>
hadayaṃ me pavedhati.<br>
</p>
<p>
<a class="msdiv" id="msdiv351"></a>
<a class="ms" id="p_23J_1670"></a>
<a class="sc" id="56"></a>
Assatthasseva taruṇaṃ,<br>
pavāḷaṃ māluteritaṃ;<br>
Hato sāmoti sutvāna,<br>
hadayaṃ me pavedhati”.<br>
</p>
<p>
<a class="msdiv" id="msdiv352"></a>
<a class="ms" id="p_23J_1671"></a>
<a class="sc" id="57"></a>
“Pārike kāsirājāyaṃ,<br>
so sāmaṃ migasammate;<br>
Kodhasā usunā vijjhi,<br>
tassa mā pāpamicchimhā”.<br>
</p>
<p>
<a class="msdiv" id="msdiv353"></a>
<a class="ms" id="p_23J_1672"></a>
<a class="sc" id="58"></a>
“Kicchā laddho piyo putto,<br>
yo andhe abharī vane;<br>
Taṃ ekaputtaṃ ghātimhi,<br>
kathaṃ cittaṃ na kopaye”.<br>
</p>
<p>
<a class="msdiv" id="msdiv354"></a>
<a class="ms" id="p_23J_1673"></a>
<a class="sc" id="59"></a>
“Kicchā laddho piyo putto,<br>
yo andhe abharī vane;<br>
Taṃ ekaputtaṃ ghātimhi,<br>
akkodhaṃ āhu paṇḍitā”.<br>
</p>
<p>
<a class="msdiv" id="msdiv355"></a>
<a class="ms" id="p_23J_1674"></a>
<a class="sc" id="60"></a>
“Mā bāḷhaṃ paridevetha,<br>
hato sāmoti vādinā;<br>
Ahaṃ kammakaro hutvā,<br>
bharissāmi brahāvane.<br>
</p>
<p>
<a class="msdiv" id="msdiv356"></a>
<a class="ms" id="p_23J_1675"></a>
<a class="sc" id="61"></a>
Issatthe casmi kusalo,<br>
daḷhadhammoti vissuto;<br>
Ahaṃ kammakaro hutvā,<br>
bharissāmi brahāvane.<br>
</p>
<p>
<a class="msdiv" id="msdiv357"></a>
<a class="ms" id="p_23J_1676"></a>
<a class="sc" id="62"></a>
Migānaṃ vighāsamanvesaṃ,<br>
vanamūlaphalāni ca;<br>
Ahaṃ kammakaro hutvā,<br>
bharissāmi brahāvane”.<br>
</p>
<p>
<a class="msdiv" id="msdiv358"></a>
<a class="ms" id="p_23J_1677"></a>
<a class="sc" id="63"></a>
“Nesa dhammo mahārāja,<br>
netaṃ amhesu kappati;<br>
Rājā tvamasi amhākaṃ,<br>
pāde vandāma te mayaṃ”.<br>
</p>
<p>
<a class="msdiv" id="msdiv359"></a>
<a class="ms" id="p_23J_1678"></a>
<a class="sc" id="64"></a>
“Dhammaṃ nesādā bhaṇatha,<br>
katā apacitī tayā;<br>
Pitā tvamasi amhākaṃ,<br>
mātā tvamasi pārike”.<br>
</p>
<p>
<a class="msdiv" id="msdiv360"></a>
<a class="ms" id="p_23J_1679"></a>
<a class="sc" id="65"></a>
“Namo te kāsirājatthu,<br>
namo te kāsivaḍḍhana;<br>
Añjaliṃ te paggaṇhāma,<br>
yāva sāmānupāpaya.<br>
</p>
<p>
<a class="msdiv" id="msdiv361"></a>
<a class="ms" id="p_23J_1680"></a>
<a class="sc" id="66"></a>
Tassa pāde samajjantā,<br>
mukhañca bhujadassanaṃ;<br>
Saṃsumbhamānā attānaṃ,<br>
kālamāgamayāmase”.<br>
</p>
<p>
<a class="msdiv" id="msdiv362"></a>
<a class="ms" id="p_23J_1681"></a>
<a class="sc" id="67"></a>
“Brahā vāḷamigākiṇṇaṃ,<br>
ākāsantaṃva dissati;<br>
Yattha sāmo hato seti,<br>
candova patito chamā.<br>
</p>
<p>
<a class="msdiv" id="msdiv363"></a>
<a class="ms" id="p_23J_1682"></a>
<a class="sc" id="68"></a>
Brahā vāḷamigākiṇṇaṃ,<br>
ākāsantaṃva dissati;<br>
Yattha sāmo hato seti,<br>
sūriyova patito chamā.<br>
</p>
<p>
<a class="msdiv" id="msdiv364"></a>
<a class="ms" id="p_23J_1683"></a>
<a class="sc" id="69"></a>
Brahā vāḷamigākiṇṇaṃ,<br>
ākāsantaṃva dissati;<br>
Yattha sāmo hato seti,<br>
paṃsunā patikunthito.<br>
</p>
<p>
<a class="msdiv" id="msdiv365"></a>
<a class="ms" id="p_23J_1684"></a>
<a class="sc" id="70"></a>
Brahā vāḷamigākiṇṇaṃ,<br>
ākāsantaṃva dissati;<br>
Yattha sāmo hato seti,<br>
idheva vasathassame”.<br>
</p>
<p>
<a class="msdiv" id="msdiv366"></a>
<a class="ms" id="p_23J_1685"></a>
<a class="sc" id="71"></a>
“Yadi tattha sahassāni,<br>
satāni niyutāni ca;<br>
Nevamhākaṃ bhayaṃ koci,<br>
vane vāḷesu vijjati”.<br>
</p>
<p>
<a class="msdiv" id="msdiv367"></a>
<a class="ms" id="p_23J_1686"></a>
<a class="sc" id="72"></a>
Tato andhānamādāya,<br>
kāsirājā brahāvane;<br>
Hatthe gahetvā pakkāmi,<br>
yattha sāmo hato ahu.<br>
</p>
<p>
<a class="msdiv" id="msdiv368"></a>
<a class="ms" id="p_23J_1687"></a>
<a class="sc" id="73"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Apaviddhaṃ brahāraññe,<br>
candaṃva patitaṃ chamā.<br>
</p>
<p>
<a class="msdiv" id="msdiv369"></a>
<a class="ms" id="p_23J_1688"></a>
<a class="sc" id="74"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Apaviddhaṃ brahāraññe,<br>
sūriyaṃva patitaṃ chamā.<br>
</p>
<p>
<a class="msdiv" id="msdiv370"></a>
<a class="ms" id="p_23J_1689"></a>
<a class="sc" id="75"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Apaviddhaṃ brahāraññe,<br>
kalūnaṃ paridevayuṃ.<br>
</p>
<p>
<a class="msdiv" id="msdiv371"></a>
<a class="ms" id="p_23J_1690"></a>
<a class="sc" id="76"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Bāhā paggayha pakkanduṃ,<br>
“adhammo kira bho iti.<br>
</p>
<p>
<a class="msdiv" id="msdiv372"></a>
<a class="ms" id="p_23J_1691"></a>
<a class="sc" id="77"></a>
Bāḷhaṃ kho tvaṃ pamattosi,<br>
sāma kalyāṇadassana;<br>
Yo ajjevaṃ gate kāle,<br>
na kiñci mabhibhāsasi.<br>
</p>
<p>
<a class="msdiv" id="msdiv373"></a>
<a class="ms" id="p_23J_1692"></a>
<a class="sc" id="78"></a>
Bāḷhaṃ kho tvaṃ padittosi,<br>
sāma kalyāṇadassana;<br>
Yo ajjevaṃ gate kāle,<br>
na kiñci mabhibhāsasi.<br>
</p>
<p>
<a class="msdiv" id="msdiv374"></a>
<a class="ms" id="p_23J_1693"></a>
<a class="sc" id="79"></a>
Bāḷhaṃ kho tvaṃ pakuddhosi,<br>
sāma kalyāṇadassana;<br>
Yo ajjevaṃ gate kāle,<br>
na kiñci mabhibhāsasi.<br>
</p>
<p>
<a class="msdiv" id="msdiv375"></a>
<a class="ms" id="p_23J_1694"></a>
<a class="sc" id="80"></a>
Bāḷhaṃ kho tvaṃ pasuttosi,<br>
sāma kalyāṇadassana;<br>
Yo ajjevaṃ gate kāle,<br>
na kiñci mabhibhāsasi.<br>
</p>
<p>
<a class="msdiv" id="msdiv376"></a>
<a class="ms" id="p_23J_1695"></a>
<a class="sc" id="81"></a>
Bāḷhaṃ kho tvaṃ vimanosi,<br>
sāma kalyāṇadassana;<br>
Yo ajjevaṃ gate kāle,<br>
na kiñci mabhibhāsasi.<br>
</p>
<p>
<a class="msdiv" id="msdiv377"></a>
<a class="ms" id="p_23J_1696"></a>
<a class="sc" id="82"></a>
Jaṭaṃ valinaṃ paṃsugataṃ,<br>
ko dāni saṇṭhapessati;<br>
Sāmo ayaṃ kālaṅkato,<br>
andhānaṃ paricārako.<br>
</p>
<p>
<a class="msdiv" id="msdiv378"></a>
<a class="ms" id="p_23J_1697"></a>
<a class="sc" id="83"></a>
Ko me sammajjamādāya,<br>
sammajjissati assamaṃ;<br>
Sāmo ayaṃ kālaṅkato,<br>
andhānaṃ paricārako.<br>
</p>
<p>
<a class="msdiv" id="msdiv379"></a>
<a class="ms" id="p_23J_1698"></a>
<a class="sc" id="84"></a>
Ko dāni nhāpayissati,<br>
sītenuṇhodakena ca;<br>
Sāmo ayaṃ kālaṅkato,<br>
andhānaṃ paricārako.<br>
</p>
<p>
<a class="msdiv" id="msdiv380"></a>
<a class="ms" id="p_23J_1699"></a>
<a class="sc" id="85"></a>
Ko dāni bhojayissati,<br>
vanamūlaphalāni ca;<br>
Sāmo ayaṃ kālaṅkato,<br>
andhānaṃ paricārako”.<br>
</p>
<p>
<a class="msdiv" id="msdiv381"></a>
<a class="ms" id="p_23J_1700"></a>
<a class="sc" id="86"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Aṭṭitā puttasokena,<br>
mātā saccaṃ abhāsatha.<br>
</p>
<p>
<a class="msdiv" id="msdiv382"></a>
<a class="ms" id="p_23J_1701"></a>
<a class="sc" id="87"></a>
“Yena saccenayaṃ sāmo,<br>
dhammacārī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv383"></a>
<a class="ms" id="p_23J_1702"></a>
<a class="sc" id="88"></a>
Yena saccenayaṃ sāmo,<br>
brahmacārī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv384"></a>
<a class="ms" id="p_23J_1703"></a>
<a class="sc" id="89"></a>
Yena saccenayaṃ sāmo,<br>
saccavādī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv385"></a>
<a class="ms" id="p_23J_1704"></a>
<a class="sc" id="90"></a>
Yena saccenayaṃ sāmo,<br>
mātāpettibharo ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv386"></a>
<a class="ms" id="p_23J_1705"></a>
<a class="sc" id="91"></a>
Yena saccenayaṃ sāmo,<br>
kule jeṭṭhāpacāyiko;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv387"></a>
<a class="ms" id="p_23J_1706"></a>
<a class="sc" id="92"></a>
Yena saccenayaṃ sāmo,<br>
pāṇā piyataro mama;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv388"></a>
<a class="ms" id="p_23J_1707"></a>
<a class="sc" id="93"></a>
Yaṃ kiñcitthi kataṃ puññaṃ,<br>
Mayhañceva pitucca te;<br>
Sabbena tena kusalena,<br>
Visaṃ sāmassa haññatu”.<br>
</p>
<p>
<a class="msdiv" id="msdiv389"></a>
<a class="ms" id="p_23J_1708"></a>
<a class="sc" id="94"></a>
Disvāna patitaṃ sāmaṃ,<br>
puttakaṃ paṃsukunthitaṃ;<br>
Aṭṭito puttasokena,<br>
pitā saccaṃ abhāsatha.<br>
</p>
<p>
<a class="msdiv" id="msdiv390"></a>
<a class="ms" id="p_23J_1709"></a>
<a class="sc" id="95"></a>
“Yena saccenayaṃ sāmo,<br>
dhammacārī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv391"></a>
<a class="ms" id="p_23J_1710"></a>
<a class="sc" id="96"></a>
Yena saccenayaṃ sāmo,<br>
brahmacārī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv392"></a>
<a class="ms" id="p_23J_1711"></a>
<a class="sc" id="97"></a>
Yena saccenayaṃ sāmo,<br>
saccavādī pure ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv393"></a>
<a class="ms" id="p_23J_1712"></a>
<a class="sc" id="98"></a>
Yena saccenayaṃ sāmo,<br>
mātāpettibharo ahu;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv394"></a>
<a class="ms" id="p_23J_1713"></a>
<a class="sc" id="99"></a>
Yena saccenayaṃ sāmo,<br>
kule jeṭṭhāpacāyiko;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv395"></a>
<a class="ms" id="p_23J_1714"></a>
<a class="sc" id="100"></a>
Yena saccenayaṃ sāmo,<br>
pāṇā piyataro mama;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv396"></a>
<a class="ms" id="p_23J_1715"></a>
<a class="sc" id="101"></a>
Yaṃ kiñcitthi kataṃ puññaṃ,<br>
Mayhañceva mātucca te;<br>
Sabbena tena kusalena,<br>
Visaṃ sāmassa haññatu.<br>
</p>
<p>
<a class="msdiv" id="msdiv397"></a>
<a class="ms" id="p_23J_1716"></a>
<a class="sc" id="102"></a>
Sā devatā antarahitā,<br>
pabbate gandhamādane;<br>
Sāmassa anukampāya,<br>
imaṃ saccaṃ abhāsatha.<br>
</p>
<p>
<a class="msdiv" id="msdiv398"></a>
<a class="ms" id="p_23J_1717"></a>
<a class="sc" id="103"></a>
Pabbatyāhaṃ gandhamādane,<br>
cirarattanivāsinī;<br>
Na me piyataro koci,<br>
añño sāmena vijjati;<br>
Etena saccavajjena,<br>
visaṃ sāmassa haññatu.<br>
</p>
<p>
<a class="msdiv" id="msdiv399"></a>
<a class="ms" id="p_23J_1718"></a>
<a class="sc" id="104"></a>
Sabbe vanā gandhamayā,<br>
pabbate gandhamādane;<br>
Etena saccavajjena,<br>
visaṃ sāmassa haññatu”.<br>
</p>
<p>
<a class="msdiv" id="msdiv400"></a>
<a class="ms" id="p_23J_1719"></a>
<a class="sc" id="105"></a>
Tesaṃ lālappamānānaṃ,<br>
bahuṃ kāruññasañhitaṃ;<br>
Khippaṃ sāmo samuṭṭhāsi,<br>
yuvā kalyāṇadassano.<br>
</p>
<p>
<a class="msdiv" id="msdiv401"></a>
<a class="ms" id="p_23J_1720"></a>
<a class="sc" id="106"></a>
“Sāmohamasmi bhaddaṃ vo,<br>
Sotthināmhi samuṭṭhito;<br>
Mā bāḷhaṃ paridevetha,<br>
Mañjunābhivadetha maṃ”.<br>
</p>
<p>
<a class="msdiv" id="msdiv402"></a>
<a class="ms" id="p_23J_1721"></a>
<a class="sc" id="107"></a>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.<br>
</p>
<p>
<a class="msdiv" id="msdiv403"></a>
<a class="ms" id="p_23J_1722"></a>
<a class="sc" id="108"></a>
Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.<br>
</p>
<p>
<a class="msdiv" id="msdiv404"></a>
<a class="ms" id="p_23J_1723"></a>
<a class="sc" id="109"></a>
Atthi me pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi”.<br>
</p>
<p>
<a class="msdiv" id="msdiv405"></a>
<a class="ms" id="p_23J_1724"></a>
<a class="sc" id="110"></a>
“Sammuyhāmi pamuyhāmi,<br>
sabbā muyhanti me disā;<br>
Petaṃ taṃ sāma maddakkhiṃ,<br>
ko nu tvaṃ sāma jīvasi”.<br>
</p>
<p>
<a class="msdiv" id="msdiv406"></a>
<a class="ms" id="p_23J_1725"></a>
<a class="sc" id="111"></a>
“Api jīvaṃ mahārāja,<br>
purisaṃ gāḷhavedanaṃ;<br>
Upanītamanasaṅkappaṃ,<br>
jīvantaṃ maññate mataṃ.<br>
</p>
<p>
<a class="msdiv" id="msdiv407"></a>
<a class="ms" id="p_23J_1726"></a>
<a class="sc" id="112"></a>
Api jīvaṃ mahārāja,<br>
purisaṃ gāḷhavedanaṃ;<br>
Taṃ nirodhagataṃ santaṃ,<br>
jīvantaṃ maññate mataṃ.<br>
</p>
<p>
<a class="msdiv" id="msdiv408"></a>
<a class="ms" id="p_23J_1727"></a>
<a class="sc" id="113"></a>
Yo mātaraṃ pitaraṃ vā,<br>
macco dhammena posati;<br>
Devāpi naṃ tikicchanti,<br>
mātāpettibharaṃ naraṃ.<br>
</p>
<p>
<a class="msdiv" id="msdiv409"></a>
<a class="ms" id="p_23J_1728"></a>
<a class="sc" id="114"></a>
Yo mātaraṃ pitaraṃ vā,<br>
macco dhammena posati;<br>
Idheva naṃ pasaṃsanti,<br>
pecca sagge pamodati”.<br>
</p>
<p>
<a class="msdiv" id="msdiv410"></a>
<a class="ms" id="p_23J_1729"></a>
<a class="sc" id="115"></a>
“Esa bhiyyo pamuyhāmi,<br>
Sabbā muyhanti me disā;<br>
Saraṇaṃ taṃ sāma gacchāmi,<br>
Tvañca me saraṇaṃ bhava”.<br>
</p>
<p>
<a class="msdiv" id="msdiv411"></a>
<a class="ms" id="p_23J_1730"></a>
<a class="sc" id="116"></a>
“Dhammaṃ cara mahārāja,<br>
mātāpitūsu khattiya;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv412"></a>
<a class="ms" id="p_23J_1731"></a>
<a class="sc" id="117"></a>
Dhammaṃ cara mahārāja,<br>
puttadāresu khattiya;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv413"></a>
<a class="ms" id="p_23J_1732"></a>
<a class="sc" id="118"></a>
Dhammaṃ cara mahārāja,<br>
mittāmaccesu khattiya;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv414"></a>
<a class="ms" id="p_23J_1733"></a>
<a class="sc" id="119"></a>
Dhammaṃ cara mahārāja,<br>
vāhanesu balesu ca;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv415"></a>
<a class="ms" id="p_23J_1734"></a>
<a class="sc" id="120"></a>
Dhammaṃ cara mahārāja,<br>
gāmesu nigamesu ca;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv416"></a>
<a class="ms" id="p_23J_1735"></a>
<a class="sc" id="121"></a>
Dhammaṃ cara mahārāja,<br>
raṭṭhesu janapadesu ca;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv417"></a>
<a class="ms" id="p_23J_1736"></a>
<a class="sc" id="122"></a>
Dhammaṃ cara mahārāja,<br>
samaṇabrāhmaṇesu ca;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv418"></a>
<a class="ms" id="p_23J_1737"></a>
<a class="sc" id="123"></a>
Dhammaṃ cara mahārāja,<br>
migapakkhīsu khattiya;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv419"></a>
<a class="ms" id="p_23J_1738"></a>
<a class="sc" id="124"></a>
Dhammaṃ cara mahārāja,<br>
dhammo ciṇṇo sukhāvaho;<br>
Idha dhammaṃ caritvāna,<br>
rāja saggaṃ gamissasi.<br>
</p>
<p>
<a class="msdiv" id="msdiv420"></a>
<a class="ms" id="p_23J_1739"></a>
<a class="sc" id="125"></a>
Dhammaṃ cara mahārāja,<br>
saindā devā sabrahmakā;<br>
Suciṇṇena divaṃ pattā,<br>
mā dhammaṃ rāja pāmado”ti.<br>
</p>
</blockquote>
<p class="endsutta">
<a class="ms" id="p_23J_1740"></a>
<a class="sc" id="126"></a>
Suvaṇṇasāmajātakaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>