<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja461">
<article>
<div class="hgroup">
<p class="division">Jātaka</p>
<p>Ekādasakanipāta</p>
<p>Mātuposakavagga</p>
<h1>7 Dasarathajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2196"></a>
<a class="msdiv" id="msdiv84"></a>
“Etha lakkhaṇa sītā ca,<br>
ubho otarathodakaṃ;<br>
Evāyaṃ bharato āha,<br>
‘rājā dasaratho mato’”.<br></p>
<p>
<a class="sc" id="2"></a>
<a class="ms" id="p_22J_2197"></a>
<a class="msdiv" id="msdiv85"></a>
“Kena rāmappabhāvena,<br>
socitabbaṃ na socasi;<br>
Pitaraṃ kālakataṃ sutvā,<br>
na taṃ pasahate dukhaṃ”.<br></p>
<p>
<a class="sc" id="3"></a>
<a class="ms" id="p_22J_2198"></a>
<a class="msdiv" id="msdiv86"></a>
“Yaṃ na sakkā nipāletuṃ,<br>
posena lapataṃ bahuṃ;<br>
Sa kissa viññū medhāvī,<br>
attānamupatāpaye.<br></p>
<p>
<a class="sc" id="4"></a>
<a class="ms" id="p_22J_2199"></a>
<a class="msdiv" id="msdiv87"></a>
Daharā ca hi vuddhā ca,<br>
ye bālā ye ca paṇḍitā;<br>
Aḍḍhā ceva daliddā ca,<br>
sabbe maccuparāyaṇā.<br></p>
<p>
<a class="sc" id="5"></a>
<a class="ms" id="p_22J_2200"></a>
<a class="msdiv" id="msdiv88"></a>
Phalānamiva pakkānaṃ,<br>
niccaṃ patanato bhayaṃ;<br>
Evaṃ jātāna maccānaṃ,<br>
nicca maraṇato bhayaṃ.<br></p>
<p>
<a class="sc" id="6"></a>
<a class="ms" id="p_22J_2201"></a>
<a class="msdiv" id="msdiv89"></a>
Sāyameke na dissanti,<br>
pāto diṭṭhā bahujjanā;<br>
Pāto eke na dissanti,<br>
sāyaṃ diṭṭhā bahujjanā.<br></p>
<p>
<a class="sc" id="7"></a>
<a class="ms" id="p_22J_2202"></a>
<a class="msdiv" id="msdiv90"></a>
Paridevayamāno ce,<br>
kiñcidatthaṃ udabbahe;<br>
Sammūḷho hiṃsamattānaṃ,<br>
kayirā taṃ vicakkhaṇo.<br></p>
<p>
<a class="sc" id="8"></a>
<a class="ms" id="p_22J_2203"></a>
<a class="msdiv" id="msdiv91"></a>
Kiso vivaṇṇo bhavati,<br>
hiṃsamattānamattano;<br>
Na tena petā pālenti,<br>
niratthā paridevanā.<br></p>
<p>
<a class="sc" id="9"></a>
<a class="ms" id="p_22J_2204"></a>
<a class="msdiv" id="msdiv92"></a>
Yathā saraṇamādittaṃ,<br>
vārinā parinibbaye;<br>
Evampi dhīro sutavā,<br>
medhāvī paṇḍito naro;<br>
Khippamuppatitaṃ sokaṃ,<br>
vāto tūlaṃva dhaṃsaye.<br></p>
<p>
<a class="sc" id="10"></a>
<a class="ms" id="p_22J_2205"></a>
<a class="msdiv" id="msdiv93"></a>
Macco ekova acceti,<br>
ekova jāyate kule;<br>
Saṃyogaparamā tveva,<br>
sambhogā sabbapāṇinaṃ.<br></p>
<p>
<a class="sc" id="11"></a>
<a class="ms" id="p_22J_2206"></a>
<a class="msdiv" id="msdiv94"></a>
Tasmā hi dhīrassa bahussutassa,<br>
Sampassato lokamimaṃ parañca;<br>
Aññāya dhammaṃ hadayaṃ manañca,<br>
Sokā mahantāpi na tāpayanti.<br></p>
<p>
<a class="sc" id="12"></a>
<a class="ms" id="p_22J_2207"></a>
<a class="msdiv" id="msdiv95"></a>
Sohaṃ dassañca bhokkhañca,<br>
bharissāmi ca ñātake;<br>
Sesañca pālayissāmi,<br>
kiccametaṃ vijānato.<br></p>
<p>
<a class="sc" id="13"></a>
<a class="ms" id="p_22J_2208"></a>
<a class="msdiv" id="msdiv96"></a>
Dasa vassasahassāni,<br>
saṭṭhi vassasatāni ca;<br>
Kambugīvo mahābāhu,<br>
rāmo rajjamakārayī”ti.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_22J_2209"></a>
Dasarathajātakaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>