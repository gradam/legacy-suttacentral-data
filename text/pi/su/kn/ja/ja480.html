<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja480">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>Akittijātaka</h1>
</div>
<blockquote class="gatha">
<p>
<a class="msdiv" id="msdiv83"></a>
<a class="ms" id="p_22J_2472"></a>
<a class="sc" id="1"></a>
“Akittiṃ disvā sammantaṃ,<br>
sakko bhūtapatī bravi;<br>
Kiṃ patthayaṃ mahābrahme,<br>
eko sammasi ghammani”.<br>
</p>
<p>
<a class="msdiv" id="msdiv84"></a>
<a class="ms" id="p_22J_2473"></a>
<a class="sc" id="2"></a>
“Dukkho punabbhavo sakka,<br>
sarīrassa ca bhedanaṃ;<br>
Sammohamaraṇaṃ dukkhaṃ,<br>
tasmā sammāmi vāsava”.<br>
</p>
<p>
<a class="msdiv" id="msdiv85"></a>
<a class="ms" id="p_22J_2474"></a>
<a class="sc" id="3"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv86"></a>
<a class="ms" id="p_22J_2475"></a>
<a class="sc" id="4"></a>
“Varañce me ado sakka,<br>
sabbabhūtānamissara;<br>
Yena putte ca dāre ca,<br>
dhanadhaññaṃ piyāni ca;<br>
Laddhā narā na tappanti,<br>
so lobho na mayī vase”.<br>
</p>
<p>
<a class="msdiv" id="msdiv87"></a>
<a class="ms" id="p_22J_2476"></a>
<a class="sc" id="5"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv88"></a>
<a class="ms" id="p_22J_2477"></a>
<a class="sc" id="6"></a>
“Varañce me ado sakka,<br>
sabbabhūtānamissara;<br>
Khettaṃ vatthuṃ hiraññañca,<br>
gavāssaṃ dāsaporisaṃ;<br>
Yena jātena jīyanti,<br>
so doso na mayī vase”.<br>
</p>
<p>
<a class="msdiv" id="msdiv89"></a>
<a class="ms" id="p_22J_2478"></a>
<a class="sc" id="7"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv90"></a>
<a class="ms" id="p_22J_2479"></a>
<a class="sc" id="8"></a>
“Varañce me ado sakka,<br>
sabbabhūtānamissara;<br>
Bālaṃ na passe na suṇe,<br>
na ca bālena saṃvase;<br>
Bālenallāpasallāpaṃ,<br>
na kare na ca rocaye”.<br>
</p>
<p>
<a class="msdiv" id="msdiv91"></a>
<a class="ms" id="p_22J_2480"></a>
<a class="sc" id="9"></a>
“Kiṃ nu te akaraṃ bālo,<br>
vada kassapa kāraṇaṃ;<br>
Kena kassapa bālassa,<br>
dassanaṃ nābhikaṅkhasi”.<br>
</p>
<p>
<a class="msdiv" id="msdiv92"></a>
<a class="ms" id="p_22J_2481"></a>
<a class="sc" id="10"></a>
“Anayaṃ nayati dummedho,<br>
adhurāyaṃ niyuñjati;<br>
Dunnayo seyyaso hoti,<br>
sammā vutto pakuppati;<br>
Vinayaṃ so na jānāti,<br>
sādhu tassa adassanaṃ”.<br>
</p>
<p>
<a class="msdiv" id="msdiv93"></a>
<a class="ms" id="p_22J_2482"></a>
<a class="sc" id="11"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv94"></a>
<a class="ms" id="p_22J_2483"></a>
<a class="sc" id="12"></a>
“Varañce me ado sakka,<br>
sabbabhūtānamissara;<br>
Dhīraṃ passe suṇe dhīraṃ,<br>
dhīrena saha saṃvase;<br>
Dhīrenallāpasallāpaṃ,<br>
taṃ kare tañca rocaye”.<br>
</p>
<p>
<a class="msdiv" id="msdiv95"></a>
<a class="ms" id="p_22J_2484"></a>
<a class="sc" id="13"></a>
“Kiṃ nu te akaraṃ dhīro,<br>
vada kassapa kāraṇaṃ;<br>
Kena kassapa dhīrassa,<br>
dassanaṃ abhikaṅkhasi”.<br>
</p>
<p>
<a class="msdiv" id="msdiv96"></a>
<a class="ms" id="p_22J_2485"></a>
<a class="sc" id="14"></a>
“Nayaṃ nayati medhāvī,<br>
adhurāyaṃ na yuñjati;<br>
Sunayo seyyaso hoti,<br>
sammā vutto na kuppati;<br>
Vinayaṃ so pajānāti,<br>
sādhu tena samāgamo”.<br>
</p>
<p>
<a class="msdiv" id="msdiv97"></a>
<a class="ms" id="p_22J_2486"></a>
<a class="sc" id="15"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv98"></a>
<a class="ms" id="p_22J_2487"></a>
<a class="sc" id="16"></a>
“Varañce me ado sakka,<br>
sabbabhūtānamissara;<br>
Tato ratyā vivasāne,<br>
sūriyuggamanaṃ pati;<br>
Dibbā bhakkhā pātubhaveyyuṃ,<br>
sīlavanto ca yācakā.<br>
</p>
<p>
<a class="msdiv" id="msdiv99"></a>
<a class="ms" id="p_22J_2488"></a>
<a class="sc" id="17"></a>
Dadato me na khīyetha,<br>
datvā nānutapeyyahaṃ;<br>
Dadaṃ cittaṃ pasādeyyaṃ,<br>
etaṃ sakka varaṃ vare”.<br>
</p>
<p>
<a class="msdiv" id="msdiv100"></a>
<a class="ms" id="p_22J_2489"></a>
<a class="sc" id="18"></a>
“Etasmiṃ te sulapite,<br>
patirūpe subhāsite;<br>
Varaṃ kassapa te dammi,<br>
yaṃ kiñci manasicchasi”.<br>
</p>
<p>
<a class="msdiv" id="msdiv101"></a>
<a class="ms" id="p_22J_2490"></a>
<a class="sc" id="19"></a>
“Varañce me ado sakka,<br>
sabbabhūtānamissara;<br>
Na maṃ puna upeyyāsi,<br>
etaṃ sakka varaṃ vare”.<br>
</p>
<p>
<a class="msdiv" id="msdiv102"></a>
<a class="ms" id="p_22J_2491"></a>
<a class="sc" id="20"></a>
“Bahūhi vatacariyāhi,<br>
narā ca atha nāriyo;<br>
Dassanaṃ abhikaṅkhanti,<br>
kiṃ nu me dassane bhayaṃ”.<br>
</p>
<p>
<a class="msdiv" id="msdiv103"></a>
<a class="ms" id="p_22J_2492"></a>
<a class="sc" id="21"></a>
“Taṃ tādisaṃ devavaṇṇaṃ,<br>
sabbakāmasamiddhinaṃ;<br>
Disvā tapo pamajjeyyaṃ,<br>
etaṃ te dassane bhayan”ti.<br>
</p>
</blockquote>
<p class="endsutta">
<a class="ms" id="p_22J_2493"></a>
<a class="sc" id="22"></a>
Akittijātakaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>