<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja375">
<article>
<div class="hgroup">
<p class="division">Jātaka</p>
<p>Pañcakanipāta</p>
<p>Aḍḍhavagga</p>
<h1>Kapotajātaka</h1>
</div>
<blockquote class="gatha">
<p>
<a class="msdiv" id="msdiv135"></a>
<a class="ms" id="p_22J_1306"></a>
<a class="sc" id="1"></a>
“Idāni khomhi sukhito arogo,<br>
Nikkaṇṭako nippatito kapoto;<br>
Kāhāmi dānī hadayassa tuṭṭhiṃ,<br>
Tathāhimaṃ maṃsasākaṃ baleti”.<br>
</p>
<p>
<a class="msdiv" id="msdiv136"></a>
<a class="ms" id="p_22J_1307"></a>
<a class="sc" id="2"></a>
“Kāyaṃ balākā sikhinī,<br>
corī laṅghipitāmahā;<br>
Oraṃ balāke āgaccha,<br>
caṇḍo me vāyaso sakhā”.<br>
</p>
<p>
<a class="msdiv" id="msdiv137"></a>
<a class="ms" id="p_22J_1308"></a>
<a class="sc" id="3"></a>
“Alañhi te jagghitāye,<br>
Mamaṃ disvāna edisaṃ;<br>
Vilūnaṃ sūdaputtena,<br>
Piṭṭhamaṇḍena makkhitaṃ”.<br>
</p>
<p>
<a class="msdiv" id="msdiv138"></a>
<a class="ms" id="p_22J_1309"></a>
<a class="sc" id="4"></a>
“Sunhāto suvilittosi,<br>
annapānena tappito;<br>
Kaṇṭhe ca te veḷuriyo,<br>
agamā nu kajaṅgalaṃ”.<br>
</p>
<p>
<a class="msdiv" id="msdiv139"></a>
<a class="ms" id="p_22J_1310"></a>
<a class="sc" id="5"></a>
“Mā te mitto amitto vā,<br>
agamāsi kajaṅgalaṃ;<br>
Piñchāni tattha lāyitvā,<br>
kaṇṭhe bandhanti vaṭṭanaṃ”.<br>
</p>
<p>
<a class="msdiv" id="msdiv140"></a>
<a class="ms" id="p_22J_1311"></a>
<a class="sc" id="6"></a>
“Punapāpajjasī samma,<br>
Sīlañhi tava tādisaṃ;<br>
Na hi mānusakā bhogā,<br>
Subhuñjā honti pakkhinā”ti. (841)<br>
</p>
</blockquote>
<p class="endsutta">
<a class="ms" id="p_22J_1312"></a>
<a class="sc" id="7"></a>
Kapotajātakaṃ pañcamaṃ.<br>
Aḍḍhavaggo tatiyo.</p>
<p class="endsection summary">
<a class="ms" id="p_22J_1313"></a>
<a class="sc" id="8"></a>
Tassuddānaṃ</p>
<blockquote class="uddanagatha">
<p>
<a class="ms" id="p_22J_1314"></a>
<a class="sc" id="9"></a>
Atha vaṇṇa sasīla hiri labhate,<br>
Sumukhā visa sāḷiyamittavaro;<br>
Atha cakka palāsa sarāja sato,<br>
Yava bāla kapotaka pannarasāti.<br>
</p>
</blockquote>
<p class="endsection summary">
<a class="ms" id="p_22J_1315"></a>
<a class="sc" id="10"></a>
Atha vagguddānaṃ</p>
<blockquote class="uddanagatha">
<p>
<a class="ms" id="p_22J_1316"></a>
<a class="sc" id="11"></a>
Jīnañca vaṇṇaṃ asamaṃvaguppari,<br>
Sudesitā jātakanti santi vīsati;<br>
Mahesino brahmacarittamutta-<br>
Mavoca gāthā atthavatī subyañjanāti.<br>
</p>
</blockquote>
<p class="endsection">
<a class="ms" id="p_22J_1317"></a>
<a class="sc" id="12"></a>
Pañcakanipātaṃ niṭṭhitaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>