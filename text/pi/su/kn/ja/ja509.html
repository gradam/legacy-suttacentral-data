<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja509">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>13 Hatthipālajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3201"></a>
<a class="msdiv" id="msdiv337"></a>
“Cirassaṃ vata passāma,<br>
brāhmaṇaṃ devavaṇṇinaṃ;<br>
Mahājaṭaṃ khāridharaṃ,<br>
paṅkadantaṃ rajassiraṃ.<br></p>
<p>
<a class="sc" id="2"></a>
<a class="ms" id="p_22J_3202"></a>
<a class="msdiv" id="msdiv338"></a>
Cirassaṃ vata passāma,<br>
isiṃ dhammaguṇe rataṃ;<br>
Kāsāyavatthavasanaṃ,<br>
vākacīraṃ paṭicchadaṃ.<br></p>
<p>
<a class="sc" id="3"></a>
<a class="ms" id="p_22J_3203"></a>
<a class="msdiv" id="msdiv339"></a>
Āsanaṃ udakaṃ pajjaṃ,<br>
paṭigaṇhātu no bhavaṃ;<br>
Agghe bhavantaṃ pucchāma,<br>
agghaṃ kurutu no bhavaṃ”.<br></p>
<p>
<a class="sc" id="4"></a>
<a class="ms" id="p_22J_3204"></a>
<a class="msdiv" id="msdiv340"></a>
“Adhicca vede pariyesa vittaṃ,<br>
Putte gahe tāta patiṭṭhapetvā;<br>
Gandhe rase paccanubhuyya sabbaṃ,<br>
Araññaṃ sādhu muni so pasattho”.<br></p>
<p>
<a class="sc" id="5"></a>
<a class="ms" id="p_22J_3205"></a>
<a class="msdiv" id="msdiv341"></a>
“Vedā na saccā na ca vittalābho,<br>
Na puttalābhena jaraṃ vihanti;<br>
Gandhe rase muccanamāhu santo,<br>
Sakammunā hoti phalūpapatti”.<br></p>
<p>
<a class="sc" id="6"></a>
<a class="ms" id="p_22J_3206"></a>
<a class="msdiv" id="msdiv342"></a>
“Addhā hi saccaṃ vacanaṃ tavetaṃ,<br>
Sakammunā hoti phalūpapatti;<br>
Jiṇṇā ca mātāpitaro tavīme,<br>
Passeyyuṃ taṃ vassasataṃ arogaṃ”.<br></p>
<p>
<a class="sc" id="7"></a>
<a class="ms" id="p_22J_3207"></a>
<a class="msdiv" id="msdiv343"></a>
“Yassassa sakkhī maraṇena rāja,<br>
Jarāya mettī naravīraseṭṭha;<br>
Yo cāpi jaññā na marissaṃ kadāci,<br>
Passeyyuṃ taṃ vassasataṃ arogaṃ.<br></p>
<p>
<a class="sc" id="8"></a>
<a class="ms" id="p_22J_3208"></a>
<a class="msdiv" id="msdiv344"></a>
Yathāpi nāvaṃ puriso dakamhi,<br>
Ereti ce naṃ upaneti tīraṃ;<br>
Evampi byādhī satataṃ jarā ca,<br>
Upaneti maccaṃ vasamantakassa”.<br></p>
<p>
<a class="sc" id="9"></a>
<a class="ms" id="p_22J_3209"></a>
<a class="msdiv" id="msdiv345"></a>
“Paṅko ca kāmā palipo ca kāmā,<br>
Manoharā duttarā maccudheyyā;<br>
Etasmiṃ paṅke palipe byasannā,<br>
Hīnattarūpā na taranti pāraṃ.<br></p>
<p>
<a class="sc" id="10"></a>
<a class="ms" id="p_22J_3210"></a>
<a class="msdiv" id="msdiv346"></a>
Ayaṃ pure luddamakāsi kammaṃ,<br>
Svāyaṃ gahīto na hi mokkhito me;<br>
Orundhiyā naṃ parirakkhissāmi,<br>
Māyaṃ puna luddamakāsi kammaṃ”.<br></p>
<p>
<a class="sc" id="11"></a>
<a class="ms" id="p_22J_3211"></a>
<a class="msdiv" id="msdiv347"></a>
“Gavaṃva naṭṭhaṃ puriso yathā vane,<br>
Anvesatī rāja apassamāno;<br>
Evaṃ naṭṭho esukārī mamattho,<br>
Sohaṃ kathaṃ na gaveseyyaṃ rāja.<br></p>
<p>
<a class="sc" id="12"></a>
<a class="ms" id="p_22J_3212"></a>
<a class="msdiv" id="msdiv348"></a>
Hiyyoti hiyyati poso,<br>
Pareti parihāyati;<br>
Anāgataṃ netamatthīti ñatvā,<br>
Uppannachandaṃ ko panudeyya dhīro”.<br></p>
<p>
<a class="sc" id="13"></a>
<a class="ms" id="p_22J_3213"></a>
<a class="msdiv" id="msdiv349"></a>
“Passāmi vohaṃ daharaṃ kumāriṃ,<br>
Mattūpamaṃ ketakapupphanettaṃ;<br>
Abhuttabhoge paṭhame vayasmiṃ,<br>
Ādāya maccu vajate kumāriṃ.<br></p>
<p>
<a class="sc" id="14"></a>
<a class="ms" id="p_22J_3214"></a>
<a class="msdiv" id="msdiv350"></a>
Yuvā sujāto sumukho sudassano,<br>
Sāmo kusumbhaparikiṇṇamassu;<br>
Hitvāna kāme paṭikacca gehaṃ,<br>
Anujāna maṃ pabbajissāmi deva”.<br></p>
<p>
<a class="sc" id="15"></a>
<a class="ms" id="p_22J_3215"></a>
<a class="msdiv" id="msdiv351"></a>
“Sākhāhi rukkho labhate samaññaṃ,<br>
Pahīnasākhaṃ pana khāṇumāhu;<br>
Pahīnaputtassa mamajja bhoti,<br>
Vāseṭṭhi bhikkhācariyāya kālo”.<br></p>
<p>
<a class="sc" id="16"></a>
<a class="ms" id="p_22J_3216"></a>
<a class="msdiv" id="msdiv352"></a>
“Aghasmi koñcāva yathā himaccaye,<br>
Katāni jālāni padāliya haṃsā;<br>
Gacchanti puttā ca patī ca mayhaṃ,<br>
Sāhaṃ kathaṃ nānuvaje pajānaṃ”.<br></p>
<p>
<a class="sc" id="17"></a>
<a class="ms" id="p_22J_3217"></a>
<a class="msdiv" id="msdiv353"></a>
“Ete bhutvā vamitvā ca,<br>
pakkamanti vihaṅgamā;<br>
Ye ca bhutvāna vamiṃsu,<br>
te me hatthattamāgatā.<br></p>
<p>
<a class="sc" id="18"></a>
<a class="ms" id="p_22J_3218"></a>
<a class="msdiv" id="msdiv354"></a>
Avamī brāhmaṇo kāme,<br>
so tvaṃ paccāvamissasi;<br>
Vantādo puriso rāja,<br>
na so hoti pasaṃsiyo”.<br></p>
<p>
<a class="sc" id="19"></a>
<a class="ms" id="p_22J_3219"></a>
<a class="msdiv" id="msdiv355"></a>
“Paṅke ca posaṃ palipe byasannaṃ,<br>
Balī yathā dubbalamuddhareyya;<br>
Evampi maṃ tvaṃ udatāri bhoti,<br>
Pañcāli gāthāhi subhāsitāhi”.<br></p>
<p>
<a class="sc" id="20"></a>
<a class="ms" id="p_22J_3220"></a>
<a class="msdiv" id="msdiv356"></a>
Idaṃ vatvā mahārājā,<br>
esukārī disampati;<br>
Raṭṭhaṃ hitvāna pabbaji,<br>
nāgo chetvāva bandhanaṃ.<br></p>
<p>
<a class="sc" id="21"></a>
<a class="ms" id="p_22J_3221"></a>
<a class="msdiv" id="msdiv357"></a>
“Rājā ca pabbajjamarocayittha,<br>
Raṭṭhaṃ pahāya naravīraseṭṭho;<br>
Tuvampi no hohi yatheva rājā,<br>
Amhehi guttā anusāsa rajjaṃ”.<br></p>
<p>
<a class="sc" id="22"></a>
<a class="ms" id="p_22J_3222"></a>
<a class="msdiv" id="msdiv358"></a>
“Rājā ca pabbajjamarocayittha,<br>
Raṭṭhaṃ pahāya naravīraseṭṭho;<br>
Ahampi ekā carissāmi loke,<br>
Hitvāna kāmāni manoramāni.<br></p>
<p>
<a class="sc" id="23"></a>
<a class="ms" id="p_22J_3223"></a>
<a class="msdiv" id="msdiv359"></a>
Rājā ca pabbajjamarocayittha,<br>
Raṭṭhaṃ pahāya naravīraseṭṭho;<br>
Ahampi ekā carissāmi loke,<br>
Hitvāna kāmāni yathodhikāni.<br></p>
<p>
<a class="sc" id="24"></a>
<a class="ms" id="p_22J_3224"></a>
<a class="msdiv" id="msdiv360"></a>
Accenti kālā tarayanti rattiyo,<br>
Vayoguṇā anupubbaṃ jahanti;<br>
Ahampi ekā carissāmi loke,<br>
Hitvāna kāmāni manoramāni.<br></p>
<p>
<a class="sc" id="25"></a>
<a class="ms" id="p_22J_3225"></a>
<a class="msdiv" id="msdiv361"></a>
Accenti kālā tarayanti rattiyo,<br>
Vayoguṇā anupubbaṃ jahanti;<br>
Ahampi ekā carissāmi loke,<br>
Hitvāna kāmāni yathodhikāni.<br></p>
<p>
<a class="sc" id="26"></a>
<a class="ms" id="p_22J_3226"></a>
<a class="msdiv" id="msdiv362"></a>
Accenti kālā tarayanti rattiyo,<br>
Vayoguṇā anupubbaṃ jahanti;<br>
Ahampi ekā carissāmi loke,<br>
Sītibhūtā sabbamaticca saṅgan”ti.<br></p>
</blockquote>
<p class="endsutta">
<a class="sc" id="27"></a>
<a class="ms" id="p_22J_3227"></a>
Hatthipālajātakaṃ terasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>