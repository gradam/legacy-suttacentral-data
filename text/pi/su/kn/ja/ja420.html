<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja420">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>Sumaṅgalajātaka</h1>
</div>
<blockquote class="gatha">
<p>
<a class="msdiv" id="msdiv27"></a>
<a class="ms" id="p_22J_1702"></a>
<a class="sc" id="1"></a>
“Bhusamhi kuddhoti avekkhiyāna,<br>
Na tāva daṇḍaṃ paṇayeyya issaro;<br>
Aṭṭhānaso appatirūpamattano,<br>
Parassa dukkhāni bhusaṃ udīraye.<br>
</p>
<p>
<a class="msdiv" id="msdiv28"></a>
<a class="ms" id="p_22J_1703"></a>
<a class="sc" id="2"></a>
Yato ca jāneyya pasādamattano,<br>
Atthaṃ niyuñjeyya parassa dukkaṭaṃ;<br>
Tadāyamatthoti sayaṃ avekkhiya,<br>
Athassa daṇḍaṃ sadisaṃ nivesaye.<br>
</p>
<p>
<a class="msdiv" id="msdiv29"></a>
<a class="ms" id="p_22J_1704"></a>
<a class="sc" id="3"></a>
Na cāpi jhāpeti paraṃ na attanaṃ,<br>
Amucchito yo nayate nayānayaṃ;<br>
Yo daṇḍadhāro bhavatīdha issaro,<br>
Sa vaṇṇagutto siriyā na dhaṃsati.<br>
</p>
<p>
<a class="msdiv" id="msdiv30"></a>
<a class="ms" id="p_22J_1705"></a>
<a class="sc" id="4"></a>
Ye khattiyā se anisammakārino,<br>
Paṇenti daṇḍaṃ sahasā pamucchitā;<br>
Avaṇṇasaṃyutā jahanti jīvitaṃ,<br>
Ito vimuttāpi ca yanti duggatiṃ.<br>
</p>
<p>
<a class="msdiv" id="msdiv31"></a>
<a class="ms" id="p_22J_1706"></a>
<a class="sc" id="5"></a>
Dhamme ca ye ariyappavedite ratā,<br>
Anuttarā te vacasā manasā kammunā ca;<br>
Te santisoraccasamādhisaṇṭhitā,<br>
Vajanti lokaṃ dubhayaṃ tathāvidhā.<br>
</p>
<p>
<a class="msdiv" id="msdiv32"></a>
<a class="ms" id="p_22J_1707"></a>
<a class="sc" id="6"></a>
Rājāhamasmi narapamadānamissaro,<br>
Sacepi kujjhāmi ṭhapemi attanaṃ;<br>
Nisedhayanto janataṃ tathāvidhaṃ,<br>
Paṇemi daṇḍaṃ anukampa yoniso”.<br>
</p>
<p>
<a class="msdiv" id="msdiv33"></a>
<a class="ms" id="p_22J_1708"></a>
<a class="sc" id="7"></a>
“Sirī ca lakkhī ca taveva khattiya,<br>
Janādhipa mā vijahi kudācanaṃ;<br>
Akkodhano niccapasannacitto,<br>
Anīgho tuvaṃ vassasatāni pālaya.<br>
</p>
<p>
<a class="msdiv" id="msdiv34"></a>
<a class="ms" id="p_22J_1709"></a>
<a class="sc" id="8"></a>
Guṇehi etehi upeta khattiya,<br>
Ṭhitamariyavattī suvaco akodhano;<br>
Sukhī anuppīḷa pasāsamediniṃ,<br>
Ito vimuttopi ca yāhi suggatiṃ.<br>
</p>
<p>
<a class="msdiv" id="msdiv35"></a>
<a class="ms" id="p_22J_1710"></a>
<a class="sc" id="9"></a>
Evaṃ sunītena subhāsitena,<br>
Dhammena ñāyena upāyaso nayaṃ;<br>
Nibbāpaye saṅkhubhitaṃ mahājanaṃ,<br>
Mahāva megho salilena medinin”ti.<br>
</p>
</blockquote>
<p class="endsutta">
<a class="ms" id="p_22J_1711"></a>
<a class="sc" id="10"></a>
Sumaṅgalajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>