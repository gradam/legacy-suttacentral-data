<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja504">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>8 Bhallātiyajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3045"></a>
<a class="msdiv" id="msdiv186"></a>
Bhallātiyo nāma ahosi rājā,<br>
Raṭṭhaṃ pahāya migavaṃ acāri so;<br>
Agamā girivaraṃ gandhamādanaṃ,<br>
Supupphitaṃ kimpurisānuciṇṇaṃ.<br></p>
<p>
<a class="sc" id="2"></a>
<a class="ms" id="p_22J_3046"></a>
<a class="msdiv" id="msdiv187"></a>
Sāḷūrasaṃghañca nisedhayitvā,<br>
Dhanuṃ kalāpañca so nikkhipitvā;<br>
Upāgami vacanaṃ vattukāmo,<br>
Yatthaṭṭhitā kimpurisā ahesuṃ.<br></p>
<p>
<a class="sc" id="3"></a>
<a class="ms" id="p_22J_3047"></a>
<a class="msdiv" id="msdiv188"></a>
“Himaccaye hemavatāya tīre,<br>
Kimidhaṭṭhitā mantayavho abhiṇhaṃ;<br>
Pucchāmi vo mānusadehavaṇṇe,<br>
Kathaṃ vo jānanti manussaloke”.<br></p>
<p>
<a class="sc" id="4"></a>
<a class="ms" id="p_22J_3048"></a>
<a class="msdiv" id="msdiv189"></a>
“Mallaṃ giriṃ paṇḍarakaṃ tikūṭaṃ,<br>
Sītodakā anuvicarāma najjo;<br>
Migā manussāva nibhāsavaṇṇā,<br>
Jānanti no kimpurisāti ludda”.<br></p>
<p>
<a class="sc" id="5"></a>
<a class="ms" id="p_22J_3049"></a>
<a class="msdiv" id="msdiv190"></a>
“Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane rodatha appatītā.<br></p>
<p>
<a class="sc" id="6"></a>
<a class="ms" id="p_22J_3050"></a>
<a class="msdiv" id="msdiv191"></a>
Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane vilapatha appatītā.<br></p>
<p>
<a class="sc" id="7"></a>
<a class="ms" id="p_22J_3051"></a>
<a class="msdiv" id="msdiv192"></a>
Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane socatha appatītā”.<br></p>
<p>
<a class="sc" id="8"></a>
<a class="ms" id="p_22J_3052"></a>
<a class="msdiv" id="msdiv193"></a>
“Mayekarattaṃ vippavasimha ludda,<br>
Akāmakā aññamaññaṃ sarantā;<br>
Tamekarattaṃ anutappamānā,<br>
Socāma ‘sā ratti punaṃ na hessati’”.<br></p>
<p>
<a class="sc" id="9"></a>
<a class="ms" id="p_22J_3053"></a>
<a class="msdiv" id="msdiv194"></a>
“Yamekarattaṃ anutappathetaṃ,<br>
Dhanaṃ va naṭṭhaṃ pitaraṃ va petaṃ;<br>
Pucchāmi vo mānusadehavaṇṇe,<br>
Kathaṃ vinā vāsamakappayittha”.<br></p>
<p>
<a class="sc" id="10"></a>
<a class="ms" id="p_22J_3054"></a>
<a class="msdiv" id="msdiv195"></a>
“Yamimaṃ nadiṃ passasi sīghasotaṃ,<br>
Nānādumacchādanaṃ selakūlaṃ;<br>
Taṃ me piyo uttari vassakāle,<br>
Mamañca maññaṃ anubandhatīti.<br></p>
<p>
<a class="sc" id="11"></a>
<a class="ms" id="p_22J_3055"></a>
<a class="msdiv" id="msdiv196"></a>
Ahañca aṅkolakamocināmi,<br>
Atimuttakaṃ sattaliyothikañca;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.<br></p>
<p>
<a class="sc" id="12"></a>
<a class="ms" id="p_22J_3056"></a>
<a class="msdiv" id="msdiv197"></a>
Ahañcidaṃ kuravakamocināmi,<br>
Uddālakā pāṭalisindhuvārakā;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.<br></p>
<p>
<a class="sc" id="13"></a>
<a class="ms" id="p_22J_3057"></a>
<a class="msdiv" id="msdiv198"></a>
Ahañca sālassa supupphitassa,<br>
Oceyya pupphāni karomi mālaṃ;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.<br></p>
<p>
<a class="sc" id="14"></a>
<a class="ms" id="p_22J_3058"></a>
<a class="msdiv" id="msdiv199"></a>
Ahañca sālassa supupphitassa,<br>
Oceyya pupphāni karomi bhāraṃ;<br>
Idañca no hehiti santharatthaṃ,<br>
Yatthajjimaṃ viharissāma rattiṃ.<br></p>
<p>
<a class="sc" id="15"></a>
<a class="ms" id="p_22J_3059"></a>
<a class="msdiv" id="msdiv200"></a>
Ahañca kho agaḷuṃ candanañca,<br>
Silāya piṃsāmi pamattarūpā;<br>
‘Piyo ca me hehiti rositaṅgo,<br>
Ahañca naṃ rositā ajjhupessaṃ’.<br></p>
<p>
<a class="sc" id="16"></a>
<a class="ms" id="p_22J_3060"></a>
<a class="msdiv" id="msdiv201"></a>
Athāgamā salilaṃ sīghasotaṃ,<br>
Nudaṃ sāle salaḷe kaṇṇikāre;<br>
Āpūratha tena muhuttakena,<br>
Sāyaṃ nadī āsi mayā suduttarā.<br></p>
<p>
<a class="sc" id="17"></a>
<a class="ms" id="p_22J_3061"></a>
<a class="msdiv" id="msdiv202"></a>
Ubhosu tīresu mayaṃ tadā ṭhitā,<br>
Sampassantā ubhayo aññamaññaṃ;<br>
Sakimpi rodāma sakiṃ hasāma,<br>
Kicchena no āgamā saṃvarī sā.<br></p>
<p>
<a class="sc" id="18"></a>
<a class="ms" id="p_22J_3062"></a>
<a class="msdiv" id="msdiv203"></a>
Pātova kho uggate sūriyamhi,<br>
Catukkaṃ nadiṃ uttariyāna ludda;<br>
Āliṅgiyā aññamaññaṃ mayaṃ ubho,<br>
Sakimpi rodāma sakiṃ hasāma.<br></p>
<p>
<a class="sc" id="19"></a>
<a class="ms" id="p_22J_3063"></a>
<a class="msdiv" id="msdiv204"></a>
Tīhūnakaṃ sattasatāni ludda,<br>
Yamidha mayaṃ vippavasimha pubbe;<br>
Vassekimaṃ jīvitaṃ bhūmipāla,<br>
Ko nīdha kantāya vinā vaseyya”.<br></p>
<p>
<a class="sc" id="20"></a>
<a class="ms" id="p_22J_3064"></a>
<a class="msdiv" id="msdiv205"></a>
“Āyuñca vo kīvatako nu samma,<br>
Sacepi jānātha vadetha āyuṃ;<br>
Anussavā vuḍḍhato āgamā vā,<br>
Akkhātha me taṃ avikampamānā”.<br></p>
<p>
<a class="sc" id="21"></a>
<a class="ms" id="p_22J_3065"></a>
<a class="msdiv" id="msdiv206"></a>
“Āyuñca no vassasahassaṃ ludda,<br>
Na cantarā pāpako atthi rogo;<br>
Appañca dukkhaṃ sukhameva bhiyyo,<br>
Avītarāgā vijahāma jīvitaṃ”.<br></p>
<p>
<a class="sc" id="22"></a>
<a class="ms" id="p_22J_3066"></a>
<a class="msdiv" id="msdiv207"></a>
“Idañca sutvāna amānusānaṃ,<br>
Bhallātiyo ittara jīvitanti;<br>
Nivattatha na migavaṃ acari,<br>
Adāsi dānāni abhuñji bhoge.<br></p>
<p>
<a class="sc" id="23"></a>
<a class="ms" id="p_22J_3067"></a>
<a class="msdiv" id="msdiv208"></a>
Idañca sutvāna amānusānaṃ,<br>
Sammodatha mā kalahaṃ akattha;<br>
Mā vo tapī attakammāparādho,<br>
Yathāpi te kimpurisekarattaṃ.<br></p>
<p>
<a class="sc" id="24"></a>
<a class="ms" id="p_22J_3068"></a>
<a class="msdiv" id="msdiv209"></a>
Idañca sutvāna amānusānaṃ,<br>
Sammodatha mā vivādaṃ akattha;<br>
Mā vo tapī attakammāparādho,<br>
Yathāpi te kimpurisekarattaṃ”.<br></p>
<p>
<a class="sc" id="25"></a>
<a class="ms" id="p_22J_3069"></a>
<a class="msdiv" id="msdiv210"></a>
“Vividhaṃ adhimanā suṇomahaṃ,<br>
Vacanapathaṃ tava atthasaṃhitaṃ;<br>
Muñcaṃ giraṃ nudaseva me daraṃ,<br>
Samaṇa sukhāvaha jīva me ciran”ti.<br></p>
</blockquote>
<p class="endsutta">
<a class="sc" id="26"></a>
<a class="ms" id="p_22J_3070"></a>
Bhallātiyajātakaṃ aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>