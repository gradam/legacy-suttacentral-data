<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja476">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>3 Javanahaṃsajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2412"></a>
<a class="msdiv" id="msdiv27"></a>
“Idheva haṃsa nipata,<br>
piyaṃ me tava dassanaṃ;<br>
Issarosi anuppatto,<br>
yamidhatthi pavedaya”.<br></p>
<p>
<a class="sc" id="2"></a>
<a class="ms" id="p_22J_2413"></a>
<a class="msdiv" id="msdiv28"></a>
“Savanena ekassa piyā bhavanti,<br>
Disvā panekassa viyeti chando;<br>
Disvā ca sutvā ca piyā bhavanti,<br>
Kaccinnu me pīyasi dassanena.<br></p>
<p>
<a class="sc" id="3"></a>
<a class="ms" id="p_22J_2414"></a>
<a class="msdiv" id="msdiv29"></a>
Savanena piyo mesi,<br>
bhiyyo cāgamma dassanaṃ;<br>
Evaṃ piyadassano me,<br>
vasa haṃsa mamantike”.<br></p>
<p>
<a class="sc" id="4"></a>
<a class="ms" id="p_22J_2415"></a>
<a class="msdiv" id="msdiv30"></a>
“Vaseyyāma tavāgāre,<br>
niccaṃ sakkatapūjitā;<br>
Matto ca ekadā vajje,<br>
‘haṃsarājaṃ pacantu me’”.<br></p>
<p>
<a class="sc" id="5"></a>
<a class="ms" id="p_22J_2416"></a>
<a class="msdiv" id="msdiv31"></a>
“Dhiratthu taṃ majjapānaṃ,<br>
yaṃ me piyataraṃ tayā;<br>
Na cāpi majjaṃ pissāmi,<br>
yāva me vacchasī ghare”.<br></p>
<p>
<a class="sc" id="6"></a>
<a class="ms" id="p_22J_2417"></a>
<a class="msdiv" id="msdiv32"></a>
“Suvijānaṃ siṅgālānaṃ,<br>
sakuṇānañca vassitaṃ;<br>
Manussavassitaṃ rāja,<br>
dubbijānataraṃ tato.<br></p>
<p>
<a class="sc" id="7"></a>
<a class="ms" id="p_22J_2418"></a>
<a class="msdiv" id="msdiv33"></a>
Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso.<br></p>
<p>
<a class="sc" id="8"></a>
<a class="ms" id="p_22J_2419"></a>
<a class="msdiv" id="msdiv34"></a>
Yasmiṃ mano nivisati,<br>
avidūre sahāpi so;<br>
Santikepi hi so dūre,<br>
yasmiṃ nāvisate mano.<br></p>
<p>
<a class="sc" id="9"></a>
<a class="ms" id="p_22J_2420"></a>
<a class="msdiv" id="msdiv35"></a>
Antopi so hoti pasannacitto,<br>
Pāraṃ samuddassa pasannacitto;<br>
Antopi so hoti paduṭṭhacitto,<br>
Pāraṃ samuddassa paduṭṭhacitto.<br></p>
<p>
<a class="sc" id="10"></a>
<a class="ms" id="p_22J_2421"></a>
<a class="msdiv" id="msdiv36"></a>
Saṃvasantā vivasanti,<br>
ye disā te rathesabha;<br>
Ārā santo saṃvasanti,<br>
manasā raṭṭhavaḍḍhana.<br></p>
<p>
<a class="sc" id="11"></a>
<a class="ms" id="p_22J_2422"></a>
<a class="msdiv" id="msdiv37"></a>
Aticiraṃ nivāsena,<br>
piyo bhavati appiyo;<br>
Āmanta kho taṃ gacchāma,<br>
purā te homa appiyā”.<br></p>
<p>
<a class="sc" id="12"></a>
<a class="ms" id="p_22J_2423"></a>
<a class="msdiv" id="msdiv38"></a>
“Evañce yācamānānaṃ,<br>
Añjaliṃ nāvabujjhasi;<br>
Paricārakānaṃ sataṃ,<br>
Vacanaṃ na karosi no;<br>
Evaṃ taṃ abhiyācāma,<br>
Puna kayirāsi pariyāyaṃ”.<br></p>
<p>
<a class="sc" id="13"></a>
<a class="ms" id="p_22J_2424"></a>
<a class="msdiv" id="msdiv39"></a>
“Evañce no viharataṃ,<br>
antarāyo na hessati;<br>
Tuyhañcāpi mahārāja,<br>
mayhañca raṭṭhavaḍḍhana;<br>
Appeva nāma passemu,<br>
ahorattānamaccaye”ti.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_22J_2425"></a>
Javanahaṃsajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>