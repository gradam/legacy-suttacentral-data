<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja543">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>6 Bhūridattajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_2109"></a>
<a class="msdiv" id="msdiv784"></a>
“Yaṃ kiñci ratanaṃ atthi,<br>
dhataraṭṭhanivesane;<br>
Sabbāni te upayantu,<br>
dhītaraṃ dehi rājino”.<br></p>
<p>
<a class="sc" id="2"></a>
<a class="ms" id="p_23J_2110"></a>
<a class="msdiv" id="msdiv785"></a>
“Na no vivāho nāgehi,<br>
katapubbo kudācanaṃ;<br>
Taṃ vivāhaṃ asaṃyuttaṃ,<br>
kathaṃ amhe karomase”.<br></p>
<p>
<a class="sc" id="3"></a>
<a class="ms" id="p_23J_2111"></a>
<a class="msdiv" id="msdiv786"></a>
“Jīvitaṃ nūna te cattaṃ,<br>
raṭṭhaṃ vā manujādhipa;<br>
Na hi nāge kupitamhi,<br>
ciraṃ jīvanti tādisā.<br></p>
<p>
<a class="sc" id="4"></a>
<a class="ms" id="p_23J_2112"></a>
<a class="msdiv" id="msdiv787"></a>
Yo tvaṃ deva manussosi,<br>
iddhimantaṃ aniddhimā;<br>
Varuṇassa niyaṃputtaṃ,<br>
yāmunaṃ atimaññasi”.<br></p>
<p>
<a class="sc" id="5"></a>
<a class="ms" id="p_23J_2113"></a>
<a class="msdiv" id="msdiv788"></a>
“Nātimaññāmi rājānaṃ,<br>
dhataraṭṭhaṃ yasassinaṃ;<br>
Dhataraṭṭho hi nāgānaṃ,<br>
bahūnamapi issaro.<br></p>
<p>
<a class="sc" id="6"></a>
<a class="ms" id="p_23J_2114"></a>
<a class="msdiv" id="msdiv789"></a>
Ahi mahānubhāvopi,<br>
na me dhītaramāraho;<br>
Khattiyo ca videhānaṃ,<br>
abhijātā samuddajā”.<br></p>
<p>
<a class="sc" id="7"></a>
<a class="ms" id="p_23J_2115"></a>
<a class="msdiv" id="msdiv790"></a>
“Kambalassatarā uṭṭhentu,<br>
sabbe nāge nivedaya;<br>
Bārāṇasiṃ pavajjantu,<br>
mā ca kañci viheṭhayuṃ”.<br></p>
<p>
<a class="sc" id="8"></a>
<a class="ms" id="p_23J_2116"></a>
<a class="msdiv" id="msdiv791"></a>
“Nivesanesu sobbhesu,<br>
rathiyā caccaresu ca;<br>
Rukkhaggesu ca lambantu,<br>
vitatā toraṇesu ca.<br></p>
<p>
<a class="sc" id="9"></a>
<a class="ms" id="p_23J_2117"></a>
<a class="msdiv" id="msdiv792"></a>
Ahampi sabbasetena,<br>
mahatā sumahaṃ puraṃ;<br>
Parikkhipissaṃ bhogehi,<br>
kāsīnaṃ janayaṃ bhayaṃ”.<br></p>
<p>
<a class="sc" id="10"></a>
<a class="ms" id="p_23J_2118"></a>
<a class="msdiv" id="msdiv793"></a>
Tassa taṃ vacanaṃ sutvā,<br>
uragānekavaṇṇino;<br>
Bārāṇasiṃ pavajjiṃsu,<br>
na ca kañci viheṭhayuṃ.<br></p>
<p>
<a class="sc" id="11"></a>
<a class="ms" id="p_23J_2119"></a>
<a class="msdiv" id="msdiv794"></a>
Nivesanesu sobbhesu,<br>
rathiyā caccaresu ca;<br>
Rukkhaggesu ca lambiṃsu,<br>
vitatā toraṇesu ca.<br></p>
<p>
<a class="sc" id="12"></a>
<a class="ms" id="p_23J_2120"></a>
<a class="msdiv" id="msdiv795"></a>
Tesu disvāna lambante,<br>
puthū kandiṃsu nāriyo;<br>
Nāge soṇḍikate disvā,<br>
passasante muhuṃ muhuṃ.<br></p>
<p>
<a class="sc" id="13"></a>
<a class="ms" id="p_23J_2121"></a>
<a class="msdiv" id="msdiv796"></a>
Bārāṇasī pabyathitā,<br>
āturā samapajjatha;<br>
Bāhā paggayha pakkanduṃ,<br>
“dhītaraṃ dehi rājino”.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_23J_2122"></a>
( )</p>
<blockquote class="uddanagatha">
<p>
<a class="sc" id="15"></a>
<a class="ms" id="p_23J_2123"></a>
<a class="msdiv" id="msdiv797"></a>
“Pupphābhihārassa vanassa majjhe,<br>
Ko lohitakkho vitatantaraṃso;<br>
Kā kambukāyūradharā suvatthā,<br>
Tiṭṭhanti nāriyo dasa vandamānā.<br></p>
<p>
<a class="sc" id="16"></a>
<a class="ms" id="p_23J_2124"></a>
<a class="msdiv" id="msdiv798"></a>
Ko tvaṃ brahābāhu vanassa majjhe,<br>
Virocasi ghatasittova aggi;<br>
Mahesakkho aññatarosi yakkho,<br>
Udāhu nāgosi mahānubhāvo”.<br></p>
<p>
<a class="sc" id="17"></a>
<a class="ms" id="p_23J_2125"></a>
<a class="msdiv" id="msdiv799"></a>
“Nāgohamasmi iddhimā,<br>
tejassī duratikkamo;<br>
Ḍaṃseyyaṃ tejasā kuddho,<br>
phītaṃ janapadaṃ api.<br></p>
<p>
<a class="sc" id="18"></a>
<a class="ms" id="p_23J_2126"></a>
<a class="msdiv" id="msdiv800"></a>
Samuddajā hi me mātā,<br>
dhataraṭṭho ca me pitā;<br>
Sudassanakaniṭṭhosmi,<br>
bhūridattoti maṃ vidū.<br></p>
<p>
<a class="sc" id="19"></a>
<a class="ms" id="p_23J_2127"></a>
<a class="msdiv" id="msdiv801"></a>
Yaṃ gambhīraṃ sadāvaṭṭaṃ,<br>
rahadaṃ bhismaṃ pekkhasi;<br>
Esa dibyo mamāvāso,<br>
anekasataporiso.<br></p>
<p>
<a class="sc" id="20"></a>
<a class="ms" id="p_23J_2128"></a>
<a class="msdiv" id="msdiv802"></a>
Mayūrakoñcābhirudaṃ,<br>
nīlodaṃ vanamajjhato;<br>
Yamunaṃ pavisa mā bhīto,<br>
khemaṃ vattavataṃ sivaṃ.<br></p>
<p>
<a class="sc" id="21"></a>
<a class="ms" id="p_23J_2129"></a>
<a class="msdiv" id="msdiv803"></a>
Tattha patto sānucaro,<br>
saha puttena brāhmaṇa;<br>
Pūjito mayhaṃ kāmehi,<br>
sukhaṃ brāhmaṇa vacchasi”.<br></p>
<p>
<a class="sc" id="22"></a>
<a class="ms" id="p_23J_2130"></a>
<a class="msdiv" id="msdiv804"></a>
“Samā samantaparito,<br>
pahūtatagarā mahī;<br>
Indagopakasañchannā,<br>
sobhati harituttamā.<br></p>
<p>
<a class="sc" id="23"></a>
<a class="ms" id="p_23J_2131"></a>
<a class="msdiv" id="msdiv805"></a>
Rammāni vanacetyāni,<br>
rammā haṃsūpakūjitā;<br>
Opupphāpadmā tiṭṭhanti,<br>
pokkharañño sunimmitā.<br></p>
<p>
<a class="sc" id="24"></a>
<a class="ms" id="p_23J_2132"></a>
<a class="msdiv" id="msdiv806"></a>
Aṭṭhaṃsā sukatā thambhā,<br>
sabbe veḷuriyāmayā;<br>
Sahassathambhā pāsādā,<br>
pūrā kaññāhi jotare.<br></p>
<p>
<a class="sc" id="25"></a>
<a class="ms" id="p_23J_2133"></a>
<a class="msdiv" id="msdiv807"></a>
Vimānaṃ upapannosi,<br>
dibyaṃ puññehi attano;<br>
Asambādhaṃ sivaṃ rammaṃ,<br>
accantasukhasaṃhitaṃ.<br></p>
<p>
<a class="sc" id="26"></a>
<a class="ms" id="p_23J_2134"></a>
<a class="msdiv" id="msdiv808"></a>
Maññe sahassanettassa,<br>
vimānaṃ nābhikaṅkhasi;<br>
Iddhī hi tyāyaṃ vipulā,<br>
sakkasseva jutīmato”.<br></p>
<p>
<a class="sc" id="27"></a>
<a class="ms" id="p_23J_2135"></a>
<a class="msdiv" id="msdiv809"></a>
“Manasāpi na pattabbo,<br>
ānubhāvo jutīmato;<br>
Paricārayamānānaṃ,<br>
saindānaṃ vasavattinaṃ.<br></p>
<p>
<a class="sc" id="28"></a>
<a class="ms" id="p_23J_2136"></a>
<a class="msdiv" id="msdiv810"></a>
Taṃ vimānaṃ abhijjhāya,<br>
amarānaṃ sukhesinaṃ;<br>
Uposathaṃ upavasanto,<br>
semi vammikamuddhani”.<br></p>
<p>
<a class="sc" id="29"></a>
<a class="ms" id="p_23J_2137"></a>
<a class="msdiv" id="msdiv811"></a>
“Ahañca migamesāno,<br>
saputto pāvisiṃ vanaṃ;<br>
Taṃ maṃ mataṃ vā jīvaṃ vā,<br>
nābhivedenti ñātakā.<br></p>
<p>
<a class="sc" id="30"></a>
<a class="ms" id="p_23J_2138"></a>
<a class="msdiv" id="msdiv812"></a>
Āmantaye bhūridattaṃ,<br>
kāsiputtaṃ yasassinaṃ;<br>
Tayā no samanuññātā,<br>
api passemu ñātake”.<br></p>
<p>
<a class="sc" id="31"></a>
<a class="ms" id="p_23J_2139"></a>
<a class="msdiv" id="msdiv813"></a>
“Eso hi vata me chando,<br>
yaṃ vasesi mamantike;<br>
Na hi etādisā kāmā,<br>
sulabhā honti mānuse.<br></p>
<p>
<a class="sc" id="32"></a>
<a class="ms" id="p_23J_2140"></a>
<a class="msdiv" id="msdiv814"></a>
Sace tvaṃ nicchase vatthuṃ,<br>
mama kāmehi pūjito;<br>
Mayā tvaṃ samanuññāto,<br>
sotthiṃ passāhi ñātake”.<br></p>
<p>
<a class="sc" id="33"></a>
<a class="ms" id="p_23J_2141"></a>
<a class="msdiv" id="msdiv815"></a>
“Dhārayimaṃ maṇiṃ dibyaṃ,<br>
pasuṃ putte ca vindati;<br>
Arogo sukhito hoti,<br>
gacchevādāya brāhmaṇa”.<br></p>
<p>
<a class="sc" id="34"></a>
<a class="ms" id="p_23J_2142"></a>
<a class="msdiv" id="msdiv816"></a>
“Kusalaṃ paṭinandāmi,<br>
bhūridatta vaco tava;<br>
Pabbajissāmi jiṇṇosmi,<br>
na kāme abhipatthaye”.<br></p>
<p>
<a class="sc" id="35"></a>
<a class="ms" id="p_23J_2143"></a>
<a class="msdiv" id="msdiv817"></a>
“Brahmacariyassa ce bhaṅgo,<br>
hoti bhogehi kāriyaṃ;<br>
Avikampamāno eyyāsi,<br>
bahuṃ dassāmi te dhanaṃ”.<br></p>
<p>
<a class="sc" id="36"></a>
<a class="ms" id="p_23J_2144"></a>
<a class="msdiv" id="msdiv818"></a>
“Kusalaṃ paṭinandāmi,<br>
bhūridatta vaco tava;<br>
Punapi āgamissāmi,<br>
sace attho bhavissati”.<br></p>
<p>
<a class="sc" id="37"></a>
<a class="ms" id="p_23J_2145"></a>
<a class="msdiv" id="msdiv819"></a>
Idaṃ vatvā bhūridatto,<br>
Pesesi caturo jane;<br>
“Etha gacchatha uṭṭhetha,<br>
Khippaṃ pāpetha brāhmaṇaṃ”.<br></p>
<p>
<a class="sc" id="38"></a>
<a class="ms" id="p_23J_2146"></a>
<a class="msdiv" id="msdiv820"></a>
Tassa taṃ vacanaṃ sutvā,<br>
uṭṭhāya caturo janā;<br>
Pesitā bhūridattena,<br>
khippaṃ pāpesu brāhmaṇaṃ.<br></p>
</blockquote>
<p class="endsutta">
<a class="sc" id="39"></a>
<a class="ms" id="p_23J_2147"></a>
( )</p>
<blockquote class="uddanagatha">
<p>
<a class="sc" id="40"></a>
<a class="ms" id="p_23J_2148"></a>
<a class="msdiv" id="msdiv821"></a>
“Maṇiṃ paggayha maṅgalyaṃ,<br>
sādhuvittaṃ manoramaṃ;<br>
Selaṃ byañjanasampannaṃ,<br>
ko imaṃ maṇimajjhagā”.<br></p>
<p>
<a class="sc" id="41"></a>
<a class="ms" id="p_23J_2149"></a>
<a class="msdiv" id="msdiv822"></a>
“Lohitakkhasahassāhi,<br>
samantā parivāritaṃ;<br>
Ajja kālaṃ pathaṃ gacchaṃ,<br>
ajjhagāhaṃ maṇiṃ imaṃ”.<br></p>
<p>
<a class="sc" id="42"></a>
<a class="ms" id="p_23J_2150"></a>
<a class="msdiv" id="msdiv823"></a>
“Sūpaciṇṇo ayaṃ selo,<br>
accito mānito sadā;<br>
Sudhārito sunikkhitto,<br>
sabbatthamabhisādhaye.<br></p>
<p>
<a class="sc" id="43"></a>
<a class="ms" id="p_23J_2151"></a>
<a class="msdiv" id="msdiv824"></a>
Upacāravipannassa,<br>
nikkhepe dhāraṇāya vā;<br>
Ayaṃ selo vināsāya,<br>
pariciṇṇo ayoniso.<br></p>
<p>
<a class="sc" id="44"></a>
<a class="ms" id="p_23J_2152"></a>
<a class="msdiv" id="msdiv825"></a>
Na imaṃ akusalo dibyaṃ,<br>
maṇiṃ dhāretumāraho;<br>
Paṭipajja sataṃ nikkhaṃ,<br>
dehimaṃ ratanaṃ mama”.<br></p>
<p>
<a class="sc" id="45"></a>
<a class="ms" id="p_23J_2153"></a>
<a class="msdiv" id="msdiv826"></a>
“Na ca myāyaṃ maṇī keyyo,<br>
gohi vā ratanehi vā;<br>
Selo byañjanasampanno,<br>
neva keyyo maṇī mama”.<br></p>
<p>
<a class="sc" id="46"></a>
<a class="ms" id="p_23J_2154"></a>
<a class="msdiv" id="msdiv827"></a>
“No ce tayā maṇī keyyo,<br>
gohi vā ratanehi vā;<br>
Atha kena maṇī keyyo,<br>
taṃ me akkhāhi pucchito”.<br></p>
<p>
<a class="sc" id="47"></a>
<a class="ms" id="p_23J_2155"></a>
<a class="msdiv" id="msdiv828"></a>
“Yo me saṃse mahānāgaṃ,<br>
tejassiṃ duratikkamaṃ;<br>
Tassa dajjaṃ imaṃ selaṃ,<br>
jalantamiva tejasā”.<br></p>
<p>
<a class="sc" id="48"></a>
<a class="ms" id="p_23J_2156"></a>
<a class="msdiv" id="msdiv829"></a>
“Ko nu brāhmaṇavaṇṇena,<br>
supaṇṇo patataṃ varo;<br>
Nāgaṃ jigīsamanvesi,<br>
anvesaṃ bhakkhamattano”.<br></p>
<p>
<a class="sc" id="49"></a>
<a class="ms" id="p_23J_2157"></a>
<a class="msdiv" id="msdiv830"></a>
“Nāhaṃ dijādhipo homi,<br>
na diṭṭho garuḷo mayā;<br>
Āsīvisena vittoti,<br>
vajjo brāhmaṇa maṃ vidū”.<br></p>
<p>
<a class="sc" id="50"></a>
<a class="ms" id="p_23J_2158"></a>
<a class="msdiv" id="msdiv831"></a>
“Kiṃ nu tuyhaṃ balaṃ atthi,<br>
kiṃ sippaṃ vijjate tava;<br>
Kismiṃ vā tvaṃ paratthaddho,<br>
uragaṃ nāpacāyasi”.<br></p>
<p>
<a class="sc" id="51"></a>
<a class="ms" id="p_23J_2159"></a>
<a class="msdiv" id="msdiv832"></a>
“Āraññikassa isino,<br>
cirarattaṃ tapassino;<br>
Supaṇṇo kosiyassakkhā,<br>
visavijjaṃ anuttaraṃ.<br></p>
<p>
<a class="sc" id="52"></a>
<a class="ms" id="p_23J_2160"></a>
<a class="msdiv" id="msdiv833"></a>
Taṃ bhāvitattaññataraṃ,<br>
sammantaṃ pabbatantare;<br>
Sakkaccaṃ taṃ upaṭṭhāsiṃ,<br>
rattindivamatandito.<br></p>
<p>
<a class="sc" id="53"></a>
<a class="ms" id="p_23J_2161"></a>
<a class="msdiv" id="msdiv834"></a>
So tadā pariciṇṇo me,<br>
vattavā brahmacariyavā;<br>
Dibbaṃ pātukarī mantaṃ,<br>
kāmasā bhagavā mama.<br></p>
<p>
<a class="sc" id="54"></a>
<a class="ms" id="p_23J_2162"></a>
<a class="msdiv" id="msdiv835"></a>
Tyāhaṃ mante paratthaddho,<br>
nāhaṃ bhāyāmi bhoginaṃ;<br>
Ācariyo visaghātānaṃ,<br>
alampānoti maṃ vidū”.<br></p>
<p>
<a class="sc" id="55"></a>
<a class="ms" id="p_23J_2163"></a>
<a class="msdiv" id="msdiv836"></a>
“Gaṇhāmase maṇiṃ tāta,<br>
somadatta vijānahi;<br>
Mā daṇḍena siriṃ pattaṃ,<br>
kāmasā pajahimhase”.<br></p>
<p>
<a class="sc" id="56"></a>
<a class="ms" id="p_23J_2164"></a>
<a class="msdiv" id="msdiv837"></a>
“Sakaṃ nivesanaṃ pattaṃ,<br>
yo taṃ brāhmaṇa pūjayi;<br>
Evaṃ kalyāṇakārissa,<br>
kiṃ mohā dubbhimicchasi.<br></p>
<p>
<a class="sc" id="57"></a>
<a class="ms" id="p_23J_2165"></a>
<a class="msdiv" id="msdiv838"></a>
Sace tvaṃ dhanakāmosi,<br>
bhūridatto padassati;<br>
Tameva gantvā yācassu,<br>
bahuṃ dassati te dhanaṃ”.<br></p>
<p>
<a class="sc" id="58"></a>
<a class="ms" id="p_23J_2166"></a>
<a class="msdiv" id="msdiv839"></a>
“Hatthagataṃ pattagataṃ,<br>
nikiṇṇaṃ khādituṃ varaṃ;<br>
Mā no sandiṭṭhiko attho,<br>
somadatta upaccagā”.<br></p>
<p>
<a class="sc" id="59"></a>
<a class="ms" id="p_23J_2167"></a>
<a class="msdiv" id="msdiv840"></a>
“Paccati niraye ghore,<br>
mahissamapi vivarati;<br>
Mittadubbhī hitaccāgī,<br>
jīvarevāpi sussati.<br></p>
<p>
<a class="sc" id="60"></a>
<a class="ms" id="p_23J_2168"></a>
<a class="msdiv" id="msdiv841"></a>
Sace tvaṃ dhanakāmosi,<br>
bhūridatto padassati;<br>
Maññe attakataṃ veraṃ,<br>
naciraṃ vedayissasi”.<br></p>
<p>
<a class="sc" id="61"></a>
<a class="ms" id="p_23J_2169"></a>
<a class="msdiv" id="msdiv842"></a>
“Mahāyaññaṃ yajitvāna,<br>
evaṃ sujjhanti brāhmaṇā;<br>
Mahāyaññaṃ yajissāma,<br>
evaṃ mokkhāma pāpakā”.<br></p>
<p>
<a class="sc" id="62"></a>
<a class="ms" id="p_23J_2170"></a>
<a class="msdiv" id="msdiv843"></a>
“Handa dāni apāyāmi,<br>
nāhaṃ ajja tayā saha;<br>
Padampekaṃ na gaccheyyaṃ,<br>
evaṃ kibbisakārinā”.<br></p>
<p>
<a class="sc" id="63"></a>
<a class="ms" id="p_23J_2171"></a>
<a class="msdiv" id="msdiv844"></a>
Idaṃ vatvāna pitaraṃ,<br>
somadatto bahussuto;<br>
Ujjhāpetvāna bhūtāni,<br>
tamhā ṭhānā apakkami.<br></p>
<p>
<a class="sc" id="64"></a>
<a class="ms" id="p_23J_2172"></a>
<a class="msdiv" id="msdiv845"></a>
“Gaṇhāhetaṃ mahānāgaṃ,<br>
āharetaṃ maṇiṃ mama;<br>
Indagopakavaṇṇābho,<br>
yassa lohitako siro.<br></p>
<p>
<a class="sc" id="65"></a>
<a class="ms" id="p_23J_2173"></a>
<a class="msdiv" id="msdiv846"></a>
Kappāsapicurāsīva,<br>
eso kāyo padissati;<br>
Vammikaggagato seti,<br>
taṃ tvaṃ gaṇhāhi brāhmaṇa”.<br></p>
<p>
<a class="sc" id="66"></a>
<a class="ms" id="p_23J_2174"></a>
<a class="msdiv" id="msdiv847"></a>
Athosadhehi dibbehi,<br>
jappaṃ mantapadāni ca;<br>
Evaṃ taṃ asakkhi satthuṃ,<br>
katvā parittamattano.<br></p>
</blockquote>
<p class="endsutta">
<a class="sc" id="67"></a>
<a class="ms" id="p_23J_2175"></a>
( )</p>
<blockquote class="uddanagatha">
<p>
<a class="sc" id="68"></a>
<a class="ms" id="p_23J_2176"></a>
<a class="msdiv" id="msdiv848"></a>
“Mamaṃ disvāna āyantaṃ,<br>
sabbakāmasamiddhinaṃ;<br>
Indriyāni ahaṭṭhāni,<br>
sāvaṃ jātaṃ mukhaṃ tava.<br></p>
<p>
<a class="sc" id="69"></a>
<a class="ms" id="p_23J_2177"></a>
<a class="msdiv" id="msdiv849"></a>
Padmaṃ yathā hatthagataṃ,<br>
Pāṇinā parimadditaṃ;<br>
Sāvaṃ jātaṃ mukhaṃ tuyhaṃ,<br>
Mamaṃ disvāna edisaṃ.<br></p>
<p>
<a class="sc" id="70"></a>
<a class="ms" id="p_23J_2178"></a>
<a class="msdiv" id="msdiv850"></a>
Kacci nu te nābhisasi,<br>
kacci te atthi vedanā;<br>
Yena sāvaṃ mukhaṃ tuyhaṃ,<br>
mamaṃ disvāna āgataṃ”.<br></p>
<p>
<a class="sc" id="71"></a>
<a class="ms" id="p_23J_2179"></a>
<a class="msdiv" id="msdiv851"></a>
“Supinaṃ tāta addakkhiṃ,<br>
ito māsaṃ adhogataṃ;<br>
Dakkhiṇaṃ viya me bāhuṃ,<br>
chetvā ruhiramakkhitaṃ;<br>
Puriso ādāya pakkāmi,<br>
mama rodantiyā sati.<br></p>
<p>
<a class="sc" id="72"></a>
<a class="ms" id="p_23J_2180"></a>
<a class="msdiv" id="msdiv852"></a>
Yatohaṃ supinamaddakkhiṃ,<br>
sudassana vijānahi;<br>
Tato divā vā rattiṃ vā,<br>
sukhaṃ me nopalabbhati”.<br></p>
<p>
<a class="sc" id="73"></a>
<a class="ms" id="p_23J_2181"></a>
<a class="msdiv" id="msdiv853"></a>
“Yaṃ pubbe parivāriṃsu,<br>
kaññā ruciraviggahā;<br>
Hemajālapaṭicchannā,<br>
bhūridatto na dissati.<br></p>
<p>
<a class="sc" id="74"></a>
<a class="ms" id="p_23J_2182"></a>
<a class="msdiv" id="msdiv854"></a>
Yaṃ pubbe parivāriṃsu,<br>
nettiṃsavaradhārino;<br>
Kaṇikārāva samphullā,<br>
bhūridatto na dissati.<br></p>
<p>
<a class="sc" id="75"></a>
<a class="ms" id="p_23J_2183"></a>
<a class="msdiv" id="msdiv855"></a>
Handa dāni gamissāma,<br>
bhūridattanivesanaṃ;<br>
Dhammaṭṭhaṃ sīlasampannaṃ,<br>
passāma tava bhātaraṃ”.<br></p>
<p>
<a class="sc" id="76"></a>
<a class="ms" id="p_23J_2184"></a>
<a class="msdiv" id="msdiv856"></a>
Tañca disvāna āyantiṃ,<br>
bhūridattassa mātaraṃ;<br>
Bāhā paggayha pakkanduṃ,<br>
bhūridattassa nāriyo.<br></p>
<p>
<a class="sc" id="77"></a>
<a class="ms" id="p_23J_2185"></a>
<a class="msdiv" id="msdiv857"></a>
“Puttaṃ teyye na jānāma,<br>
ito māsaṃ adhogataṃ;<br>
Mataṃ vā yadi vā jīvaṃ,<br>
bhūridattaṃ yasassinaṃ.<br></p>
<p>
<a class="sc" id="78"></a>
<a class="ms" id="p_23J_2186"></a>
<a class="msdiv" id="msdiv858"></a>
Sakuṇī hataputtāva,<br>
suññaṃ disvā kulāvakaṃ;<br>
Ciraṃ dukkhena jhāyissaṃ,<br>
bhūridattaṃ apassatī.<br></p>
<p>
<a class="sc" id="79"></a>
<a class="ms" id="p_23J_2187"></a>
<a class="msdiv" id="msdiv859"></a>
Kurarī hatachāpāva,<br>
suññaṃ disvā kulāvakaṃ;<br>
Ciraṃ dukkhena jhāyissaṃ,<br>
bhūridattaṃ apassatī.<br></p>
<p>
<a class="sc" id="80"></a>
<a class="ms" id="p_23J_2188"></a>
<a class="msdiv" id="msdiv860"></a>
Sā nūna cakkavākīva,<br>
pallalasmiṃ anodake;<br>
Ciraṃ dukkhena jhāyissaṃ,<br>
bhūridattaṃ apassatī.<br></p>
<p>
<a class="sc" id="81"></a>
<a class="ms" id="p_23J_2189"></a>
<a class="msdiv" id="msdiv861"></a>
Kammārānaṃ yathā ukkā,<br>
anto jhāyati no bahi;<br>
Evaṃ jhāyāmi sokena,<br>
bhūridattaṃ apassatī”.<br></p>
<p>
<a class="sc" id="82"></a>
<a class="ms" id="p_23J_2190"></a>
<a class="msdiv" id="msdiv862"></a>
Sālāva sampamathitā,<br>
mālutena pamadditā;<br>
Senti puttā ca dārā ca,<br>
bhūridattanivesane.<br></p>
<p>
<a class="sc" id="83"></a>
<a class="ms" id="p_23J_2191"></a>
<a class="msdiv" id="msdiv863"></a>
Idaṃ sutvāna nigghosaṃ,<br>
bhūridattanivesane;<br>
Ariṭṭho ca subhogo ca,<br>
padhāviṃsu anantarā.<br></p>
<p>
<a class="sc" id="84"></a>
<a class="ms" id="p_23J_2192"></a>
<a class="msdiv" id="msdiv864"></a>
“Amma assāsa mā soci,<br>
evaṃdhammā hi pāṇino;<br>
Cavanti upapajjanti,<br>
esassa pariṇāmitā”.<br></p>
<p>
<a class="sc" id="85"></a>
<a class="ms" id="p_23J_2193"></a>
<a class="msdiv" id="msdiv865"></a>
“Ahampi tāta jānāmi,<br>
evaṃdhammā hi pāṇino;<br>
Sokena ca paretasmi,<br>
bhūridattaṃ apassatī.<br></p>
<p>
<a class="sc" id="86"></a>
<a class="ms" id="p_23J_2194"></a>
<a class="msdiv" id="msdiv866"></a>
Ajja ce me imaṃ rattiṃ,<br>
sudassana vijānahi;<br>
Bhūridattaṃ apassantī,<br>
maññe hissāmi jīvitaṃ”.<br></p>
<p>
<a class="sc" id="87"></a>
<a class="ms" id="p_23J_2195"></a>
<a class="msdiv" id="msdiv867"></a>
“Amma assāsa mā soci,<br>
ānayissāma bhātaraṃ;<br>
Disodisaṃ gamissāma,<br>
bhātupariyesanaṃ caraṃ.<br></p>
<p>
<a class="sc" id="88"></a>
<a class="ms" id="p_23J_2196"></a>
<a class="msdiv" id="msdiv868"></a>
Pabbate giriduggesu,<br>
gāmesu nigamesu ca;<br>
Orena sattarattassa,<br>
bhātaraṃ passa āgataṃ”.<br></p>
<p>
<a class="sc" id="89"></a>
<a class="ms" id="p_23J_2197"></a>
<a class="msdiv" id="msdiv869"></a>
“Hatthā pamutto urago,<br>
pāde te nipatī bhusaṃ;<br>
Kacci nu taṃ ḍaṃsī tāta,<br>
mā bhāyi sukhito bhava”.<br></p>
<p>
<a class="sc" id="90"></a>
<a class="ms" id="p_23J_2198"></a>
<a class="msdiv" id="msdiv870"></a>
“Neva mayhaṃ ayaṃ nāgo,<br>
alaṃ dukkhāya kāyaci;<br>
Yāvatatthi ahiggāho,<br>
mayā bhiyyo na vijjati”.<br></p>
<p>
<a class="sc" id="91"></a>
<a class="ms" id="p_23J_2199"></a>
<a class="msdiv" id="msdiv871"></a>
“Ko nu brāhmaṇavaṇṇena,<br>
ditto parisamāgato;<br>
Avhāyantu suyuddhena,<br>
suṇantu parisā mama”.<br></p>
<p>
<a class="sc" id="92"></a>
<a class="ms" id="p_23J_2200"></a>
<a class="msdiv" id="msdiv872"></a>
“Tvaṃ maṃ nāgena ālampa,<br>
ahaṃ maṇḍūkachāpiyā;<br>
Hotu no abbhutaṃ tattha,<br>
ā sahassehi pañcahi”.<br></p>
<p>
<a class="sc" id="93"></a>
<a class="ms" id="p_23J_2201"></a>
<a class="msdiv" id="msdiv873"></a>
“Ahañhi vasumā aḍḍho,<br>
tvaṃ daliddosi māṇava;<br>
Ko nu te pāṭibhogatthi,<br>
upajūtañca kiṃ siyā.<br></p>
<p>
<a class="sc" id="94"></a>
<a class="ms" id="p_23J_2202"></a>
<a class="msdiv" id="msdiv874"></a>
Upajūtañca me assa,<br>
pāṭibhogo ca tādiso;<br>
Hotu no abbhutaṃ tattha,<br>
ā sahassehi pañcahi”.<br></p>
<p>
<a class="sc" id="95"></a>
<a class="ms" id="p_23J_2203"></a>
<a class="msdiv" id="msdiv875"></a>
“Suṇohi me mahārāja,<br>
vacanaṃ bhaddamatthu te;<br>
Pañcannaṃ me sahassānaṃ,<br>
pāṭibhogo hi kittima”.<br></p>
<p>
<a class="sc" id="96"></a>
<a class="ms" id="p_23J_2204"></a>
<a class="msdiv" id="msdiv876"></a>
“Pettikaṃ vā iṇaṃ hoti,<br>
Yaṃ vā hoti sayaṃkataṃ;<br>
Kiṃ tvaṃ evaṃ bahuṃ mayhaṃ,<br>
Dhanaṃ yācasi brāhmaṇa”.<br></p>
<p>
<a class="sc" id="97"></a>
<a class="ms" id="p_23J_2205"></a>
<a class="msdiv" id="msdiv877"></a>
“Alampāno hi nāgena,<br>
mamaṃ abhijigīsati;<br>
Ahaṃ maṇḍūkachāpiyā,<br>
ḍaṃsayissāmi brāhmaṇaṃ.<br></p>
<p>
<a class="sc" id="98"></a>
<a class="ms" id="p_23J_2206"></a>
<a class="msdiv" id="msdiv878"></a>
Taṃ tvaṃ daṭṭhuṃ mahārāja,<br>
ajja raṭṭhābhivaḍḍhana;<br>
Khattasaṃghaparibyūḷho,<br>
niyyāhi ahidassanaṃ”.<br></p>
<p>
<a class="sc" id="99"></a>
<a class="ms" id="p_23J_2207"></a>
<a class="msdiv" id="msdiv879"></a>
“Neva taṃ atimaññāmi,<br>
sippavādena māṇava;<br>
Atimattosi sippena,<br>
uragaṃ nāpacāyasi”.<br></p>
<p>
<a class="sc" id="100"></a>
<a class="ms" id="p_23J_2208"></a>
<a class="msdiv" id="msdiv880"></a>
“Ahampi nātimaññāmi,<br>
sippavādena brāhmaṇa;<br>
Avisena ca nāgena,<br>
bhusaṃ vañcayase janaṃ.<br></p>
<p>
<a class="sc" id="101"></a>
<a class="ms" id="p_23J_2209"></a>
<a class="msdiv" id="msdiv881"></a>
Evañcetaṃ jano jaññā,<br>
Yathā jānāmi taṃ ahaṃ;<br>
Na tvaṃ labhasi ālampa,<br>
Bhusamuṭṭhiṃ kuto dhanaṃ”.<br></p>
<p>
<a class="sc" id="102"></a>
<a class="ms" id="p_23J_2210"></a>
<a class="msdiv" id="msdiv882"></a>
“Kharājino jaṭī dummī,<br>
ditto parisamāgato;<br>
Yo tvaṃ evaṃ gataṃ nāgaṃ,<br>
aviso atimaññasi.<br></p>
<p>
<a class="sc" id="103"></a>
<a class="ms" id="p_23J_2211"></a>
<a class="msdiv" id="msdiv883"></a>
Āsajja kho naṃ jaññāsi,<br>
puṇṇaṃ uggassa tejaso;<br>
Maññe taṃ bhasmarāsiṃva,<br>
khippameso karissati”.<br></p>
<p>
<a class="sc" id="104"></a>
<a class="ms" id="p_23J_2212"></a>
<a class="msdiv" id="msdiv884"></a>
“Siyā visaṃ siluttassa,<br>
deḍḍubhassa silābhuno;<br>
Neva lohitasīsassa,<br>
visaṃ nāgassa vijjati”.<br></p>
<p>
<a class="sc" id="105"></a>
<a class="ms" id="p_23J_2213"></a>
<a class="msdiv" id="msdiv885"></a>
“Sutametaṃ arahataṃ,<br>
saññatānaṃ tapassinaṃ;<br>
Idha dānāni datvāna,<br>
saggaṃ gacchanti dāyakā;<br>
Jīvanto dehi dānāni,<br>
yadi te atthi dātave.<br></p>
<p>
<a class="sc" id="106"></a>
<a class="ms" id="p_23J_2214"></a>
<a class="msdiv" id="msdiv886"></a>
Ayaṃ nāgo mahiddhiko,<br>
tejassī duratikkamo;<br>
Tena taṃ ḍaṃsayissāmi,<br>
so taṃ bhasmaṃ karissati”.<br></p>
<p>
<a class="sc" id="107"></a>
<a class="ms" id="p_23J_2215"></a>
<a class="msdiv" id="msdiv887"></a>
“Mayāpetaṃ sutaṃ samma,<br>
saññatānaṃ tapassinaṃ;<br>
Idha dānāni datvāna,<br>
saggaṃ gacchanti dāyakā;<br>
Tvameva dehi jīvanto,<br>
yadi te atthi dātave.<br></p>
<p>
<a class="sc" id="108"></a>
<a class="ms" id="p_23J_2216"></a>
<a class="msdiv" id="msdiv888"></a>
Ayaṃ ajamukhī nāma,<br>
puṇṇā uggassa tejaso;<br>
Tāya taṃ ḍaṃsayissāmi,<br>
sā taṃ bhasmaṃ karissati.<br></p>
<p>
<a class="sc" id="109"></a>
<a class="ms" id="p_23J_2217"></a>
<a class="msdiv" id="msdiv889"></a>
Yā dhītā dhataraṭṭhassa,<br>
vemātā bhaginī mama;<br>
Sā taṃ ḍaṃsatvajamukhī,<br>
puṇṇā uggassa tejaso.<br></p>
<p>
<a class="sc" id="110"></a>
<a class="ms" id="p_23J_2218"></a>
<a class="msdiv" id="msdiv890"></a>
Chamāyañce nisiñcissaṃ,<br>
brahmadatta vijānahi;<br>
Tiṇalatāni osadhyo,<br>
ussusseyyuṃ asaṃsayaṃ.<br></p>
<p>
<a class="sc" id="111"></a>
<a class="ms" id="p_23J_2219"></a>
<a class="msdiv" id="msdiv891"></a>
Uddhañce pātayissāmi,<br>
brahmadatta vijānahi;<br>
Satta vassāniyaṃ devo,<br>
na vasse na himaṃ pate.<br></p>
<p>
<a class="sc" id="112"></a>
<a class="ms" id="p_23J_2220"></a>
<a class="msdiv" id="msdiv892"></a>
Udake ce nisiñcissaṃ,<br>
brahmadatta vijānahi;<br>
Yāvantodakajā pāṇā,<br>
mareyyuṃ macchakacchapā”.<br></p>
</blockquote>
<p class="endsutta">
<a class="sc" id="113"></a>
<a class="ms" id="p_23J_2221"></a>
( )</p>
<blockquote class="uddanagatha">
<p>
<a class="sc" id="114"></a>
<a class="ms" id="p_23J_2222"></a>
<a class="msdiv" id="msdiv893"></a>
“Lokyaṃ sajantaṃ udakaṃ,<br>
payāgasmiṃ patiṭṭhitaṃ;<br>
Komaṃ ajjhoharī bhūto,<br>
ogāḷhaṃ yamunaṃ nadiṃ”.<br></p>
<p>
<a class="sc" id="115"></a>
<a class="ms" id="p_23J_2223"></a>
<a class="msdiv" id="msdiv894"></a>
“Yadesa lokādhipatī yasassī,<br>
Bārāṇasiṃ pakriya samantato;<br>
Tassāha putto uragūsabhassa,<br>
Subhogoti maṃ brāhmaṇa vedayanti”.<br></p>
<p>
<a class="sc" id="116"></a>
<a class="ms" id="p_23J_2224"></a>
<a class="msdiv" id="msdiv895"></a>
“Sace hi putto uragūsabhassa,<br>
Kāsissa rañño amarādhipassa;<br>
Mahesakkho aññataro pitā te,<br>
Maccesu mātā pana te atulyā;<br>
Na tādiso arahati brāhmaṇassa,<br>
Dāsampi ohārituṃ mahānubhāvo”.<br></p>
<p>
<a class="sc" id="117"></a>
<a class="ms" id="p_23J_2225"></a>
<a class="msdiv" id="msdiv896"></a>
“Rukkhaṃ nissāya vijjhittho,<br>
eṇeyyaṃ pātumāgataṃ;<br>
So viddho dūramacari,<br>
saravegena sīghavā.<br></p>
<p>
<a class="sc" id="118"></a>
<a class="ms" id="p_23J_2226"></a>
<a class="msdiv" id="msdiv897"></a>
Taṃ tvaṃ patitamaddakkhi,<br>
araññasmiṃ brahāvane;<br>
Sa maṃsakājamādāya,<br>
sāyaṃ nigrodhupāgami.<br></p>
<p>
<a class="sc" id="119"></a>
<a class="ms" id="p_23J_2227"></a>
<a class="msdiv" id="msdiv898"></a>
Sukasāḷikasaṅghuṭṭhaṃ,<br>
piṅgalaṃ santhatāyutaṃ;<br>
Kokilābhirudaṃ rammaṃ,<br>
dhuvaṃ haritasaddalaṃ.<br></p>
<p>
<a class="sc" id="120"></a>
<a class="ms" id="p_23J_2228"></a>
<a class="msdiv" id="msdiv899"></a>
Tattha te so pāturahu,<br>
iddhiyā yasasā jalaṃ;<br>
Mahānubhāvo bhātā me,<br>
kaññāhi parivārito.<br></p>
<p>
<a class="sc" id="121"></a>
<a class="ms" id="p_23J_2229"></a>
<a class="msdiv" id="msdiv900"></a>
So tena pariciṇṇo tvaṃ,<br>
sabbakāmehi tappito;<br>
Aduṭṭhassa tuvaṃ dubbhi,<br>
taṃ te veraṃ idhāgataṃ.<br></p>
<p>
<a class="sc" id="122"></a>
<a class="ms" id="p_23J_2230"></a>
<a class="msdiv" id="msdiv901"></a>
Khippaṃ gīvaṃ pasārehi,<br>
na te dassāmi jīvitaṃ;<br>
Bhātu parisaraṃ veraṃ,<br>
chedayissāmi te siraṃ”.<br></p>
<p>
<a class="sc" id="123"></a>
<a class="ms" id="p_23J_2231"></a>
<a class="msdiv" id="msdiv902"></a>
“Ajjhāyako yācayogī,<br>
āhutaggi ca brāhmaṇo;<br>
Etehi tīhi ṭhānehi,<br>
avajjho hoti brāhmaṇo”.<br></p>
<p>
<a class="sc" id="124"></a>
<a class="ms" id="p_23J_2232"></a>
<a class="msdiv" id="msdiv903"></a>
“Yaṃ pūraṃ dhataraṭṭhassa,<br>
ogāḷhaṃ yamunaṃ nadiṃ;<br>
Jotate sabbasovaṇṇaṃ,<br>
girimāhacca yāmunaṃ.<br></p>
<p>
<a class="sc" id="125"></a>
<a class="ms" id="p_23J_2233"></a>
<a class="msdiv" id="msdiv904"></a>
Tattha te purisabyagghā,<br>
sodariyā mama bhātaro;<br>
Yathā te tattha vakkhanti,<br>
tathā hessasi brāhmaṇa”.<br></p>
</blockquote>
<p class="endsutta">
<a class="sc" id="126"></a>
<a class="ms" id="p_23J_2234"></a>
( )</p>
<blockquote class="uddanagatha">
<p>
<a class="sc" id="127"></a>
<a class="ms" id="p_23J_2235"></a>
<a class="msdiv" id="msdiv905"></a>
“Anittarā ittarasampayuttā,<br>
Yaññā ca vedā ca subhoga loke;<br>
Tadaggarayhañhi vinindamāno,<br>
Jahāti vittañca satañca dhammaṃ.<br></p>
<p>
<a class="sc" id="128"></a>
<a class="ms" id="p_23J_2236"></a>
<a class="msdiv" id="msdiv906"></a>
Ajjhenamariyā pathaviṃ janindā,<br>
Vessā kasiṃ pāricariyañca suddā;<br>
Upāgu paccekaṃ yathāpadesaṃ,<br>
Katāhu ete vasināti āhu.<br></p>
<p>
<a class="sc" id="129"></a>
<a class="ms" id="p_23J_2237"></a>
<a class="msdiv" id="msdiv907"></a>
Dhātā vidhātā varuṇo kuvero,<br>
Somo yamo candimā vāyu sūriyo;<br>
Etepi yaññaṃ puthuso yajitvā,<br>
Ajjhāyakānaṃ atho sabbakāme.<br></p>
<p>
<a class="sc" id="130"></a>
<a class="ms" id="p_23J_2238"></a>
<a class="msdiv" id="msdiv908"></a>
Vikāsitā cāpasatāni pañca,<br>
Yo ajjuno balavā bhīmaseno;<br>
Sahassabāhu asamo pathabyā,<br>
Sopi tadā mādahi jātavedaṃ.<br></p>
<p>
<a class="sc" id="131"></a>
<a class="ms" id="p_23J_2239"></a>
<a class="msdiv" id="msdiv909"></a>
Yo brāhmaṇe bhojayi dīgharattaṃ,<br>
Annena pānena yathānubhāvaṃ;<br>
Pasannacitto anumodamāno,<br>
Subhoga devaññataro ahosi.<br></p>
<p>
<a class="sc" id="132"></a>
<a class="ms" id="p_23J_2240"></a>
<a class="msdiv" id="msdiv910"></a>
Mahāsanaṃ devamanomavaṇṇaṃ,<br>
Yo sappinā asakkhi bhojetumaggiṃ;<br>
Sa yaññatantaṃ varato yajitvā,<br>
Dibbaṃ gatiṃ mucalindajjhagacchi.<br></p>
<p>
<a class="sc" id="133"></a>
<a class="ms" id="p_23J_2241"></a>
<a class="msdiv" id="msdiv911"></a>
Mahānubhāvo vassasahassajīvī,<br>
Yo pabbajī dassaneyyo uḷāro;<br>
Hitvā apariyanta raṭṭhaṃ sasenaṃ,<br>
Rājā dudīpopi jagāma saggaṃ.<br></p>
<p>
<a class="sc" id="134"></a>
<a class="ms" id="p_23J_2242"></a>
<a class="msdiv" id="msdiv912"></a>
Yo sāgarantaṃ sāgaro vijitvā,<br>
Yūpaṃ subhaṃ soṇṇamayaṃ uḷāraṃ;<br>
Ussesi vessānaramādahāno,<br>
Subhoga devaññataro ahosi.<br></p>
<p>
<a class="sc" id="135"></a>
<a class="ms" id="p_23J_2243"></a>
<a class="msdiv" id="msdiv913"></a>
Yassānubhāvena subhoga gaṅgā,<br>
Pavattatha dadhisannisinnaṃ samuddaṃ;<br>
Salomapādo paricariya maggiṃ,<br>
Aṅgo sahassakkhapurajjhagacchi.<br></p>
<p>
<a class="sc" id="136"></a>
<a class="ms" id="p_23J_2244"></a>
<a class="msdiv" id="msdiv914"></a>
Mahiddhiko devavaro yasassī,<br>
Senāpati tidive vāsavassa;<br>
So somayāgena malaṃ vihantvā,<br>
Subhoga devaññataro ahosi.<br></p>
<p>
<a class="sc" id="137"></a>
<a class="ms" id="p_23J_2245"></a>
<a class="msdiv" id="msdiv915"></a>
Akārayi lokamimaṃ parañca,<br>
Bhāgīrathiṃ himavantañca gijjhaṃ;<br>
Yo iddhimā devavaro yasassī,<br>
Sopi tadā ādahi jātavedaṃ.<br></p>
<p>
<a class="sc" id="138"></a>
<a class="ms" id="p_23J_2246"></a>
<a class="msdiv" id="msdiv916"></a>
Mālāgirī himavā yo ca gijjho,<br>
Sudassano nisabho kuveru;<br>
Ete ca aññe ca nagā mahantā,<br>
Cityā katā yaññakarehi māhu.<br></p>
<p>
<a class="sc" id="139"></a>
<a class="ms" id="p_23J_2247"></a>
<a class="msdiv" id="msdiv917"></a>
Ajjhāyakaṃ mantaguṇūpapannaṃ,<br>
Tapassinaṃ yācayogotidhāhu;<br>
Tīre samuddassudakaṃ sajantaṃ,<br>
Taṃ sāgarojjhohari tenapeyyo.<br></p>
<p>
<a class="sc" id="140"></a>
<a class="ms" id="p_23J_2248"></a>
<a class="msdiv" id="msdiv918"></a>
Āyāgavatthūni puthū pathabyā,<br>
Saṃvijjanti brāhmaṇā vāsavassa;<br>
Purimaṃ disaṃ pacchimaṃ dakkhiṇuttaraṃ,<br>
Saṃvijjamānā janayanti vedaṃ”.<br></p>
<p>
<a class="sc" id="141"></a>
<a class="ms" id="p_23J_2249"></a>
<a class="msdiv" id="msdiv919"></a>
“Kalī hi dhīrāna kaṭaṃ magānaṃ,<br>
Bhavanti vedajjhagatānariṭṭha;<br>
Marīcidhammaṃ asamekkhitattā,<br>
Māyāguṇā nātivahanti paññaṃ.<br></p>
<p>
<a class="sc" id="142"></a>
<a class="ms" id="p_23J_2250"></a>
<a class="msdiv" id="msdiv920"></a>
Vedā na tāṇāya bhavanti dassa,<br>
Mittadduno bhūnahuno narassa;<br>
Na tāyate pariciṇṇo ca aggi,<br>
Dosantaraṃ maccamanariyakammaṃ.<br></p>
<p>
<a class="sc" id="143"></a>
<a class="ms" id="p_23J_2251"></a>
<a class="msdiv" id="msdiv921"></a>
Sabbañca maccā sadhanaṃ sabhogaṃ,<br>
Ādīpitaṃ dāru tiṇena missaṃ;<br>
Dahaṃ na tappe asamatthatejo,<br>
Ko taṃ subhikkhaṃ dvirasaññu kayirā.<br></p>
<p>
<a class="sc" id="144"></a>
<a class="ms" id="p_23J_2252"></a>
<a class="msdiv" id="msdiv922"></a>
Yathāpi khīraṃ vipariṇāmadhammaṃ,<br>
Dadhi bhavitvā navanītampi hoti;<br>
Evampi aggi vipariṇāmadhammo,<br>
Tejo samorohatī yogayutto.<br></p>
<p>
<a class="sc" id="145"></a>
<a class="ms" id="p_23J_2253"></a>
<a class="msdiv" id="msdiv923"></a>
Na dissatī aggimanuppaviṭṭho,<br>
Sukkhesu kaṭṭhesu navesu cāpi;<br>
Nāmatthamāno araṇīnarena,<br>
Nākammunā jāyati jātavedo.<br></p>
<p>
<a class="sc" id="146"></a>
<a class="ms" id="p_23J_2254"></a>
<a class="msdiv" id="msdiv924"></a>
Sace hi aggi antarato vaseyya,<br>
Sukkhesu kaṭṭhesu navesu cāpi;<br>
Sabbāni susseyyu vanāni loke,<br>
Sukkhāni kaṭṭhāni ca pajjaleyyuṃ.<br></p>
<p>
<a class="sc" id="147"></a>
<a class="ms" id="p_23J_2255"></a>
<a class="msdiv" id="msdiv925"></a>
Karoti ce dārutiṇena puññaṃ,<br>
Bhojaṃ naro dhūmasikhiṃ patāpavaṃ;<br>
Aṅgārikā loṇakarā ca sūdā,<br>
Sarīradāhāpi kareyyu puññaṃ.<br></p>
<p>
<a class="sc" id="148"></a>
<a class="ms" id="p_23J_2256"></a>
<a class="msdiv" id="msdiv926"></a>
Atha ce hi ete na karonti puññaṃ,<br>
Ajjhenamaggiṃ idha tappayitvā;<br>
Na koci lokasmiṃ karoti puññaṃ,<br>
Bhojaṃ naro dhūmasikhiṃ patāpavaṃ.<br></p>
<p>
<a class="sc" id="149"></a>
<a class="ms" id="p_23J_2257"></a>
<a class="msdiv" id="msdiv927"></a>
Kathañhi lokāpacito samāno,<br>
Amanuññagandhaṃ bahūnaṃ akantaṃ;<br>
Yadeva maccā parivajjayanti,<br>
Tadappasatthaṃ dvirasaññu bhuñje.<br></p>
<p>
<a class="sc" id="150"></a>
<a class="ms" id="p_23J_2258"></a>
<a class="msdiv" id="msdiv928"></a>
Sikhimpi devesu vadanti heke,<br>
Āpaṃ milakkhū pana devamāhu;<br>
Sabbeva ete vitathaṃ bhaṇanti,<br>
Aggī na devaññataro na cāpo.<br></p>
<p>
<a class="sc" id="151"></a>
<a class="ms" id="p_23J_2259"></a>
<a class="msdiv" id="msdiv929"></a>
Anindriyabaddhamasaññakāyaṃ,<br>
Vessānaraṃ kammakaraṃ pajānaṃ;<br>
Paricariya maggiṃ sugatiṃ kathaṃ vaje,<br>
Pāpāni kammāni pakubbamāno.<br></p>
<p>
<a class="sc" id="152"></a>
<a class="ms" id="p_23J_2260"></a>
<a class="msdiv" id="msdiv930"></a>
Sabbābhibhū tāhudha jīvikatthā,<br>
Aggissa brahmā paricārakoti;<br>
Sabbānubhāvī ca vasī kimatthaṃ,<br>
Animmito nimmitaṃ vanditassa.<br></p>
<p>
<a class="sc" id="153"></a>
<a class="ms" id="p_23J_2261"></a>
<a class="msdiv" id="msdiv931"></a>
Hassaṃ anijjhānakhamaṃ atacchaṃ,<br>
Sakkārahetu pakiriṃsu pubbe;<br>
Te lābhasakkāre apātubhonte,<br>
Sandhāpitā jantubhi santidhammaṃ.<br></p>
<p>
<a class="sc" id="154"></a>
<a class="ms" id="p_23J_2262"></a>
<a class="msdiv" id="msdiv932"></a>
Ajjhenamariyā pathaviṃ janindā,<br>
Vessā kasiṃ pāricariyañca suddā;<br>
Upāgu paccekaṃ yathāpadesaṃ,<br>
Katāhu ete vasināti āhu.<br></p>
<p>
<a class="sc" id="155"></a>
<a class="ms" id="p_23J_2263"></a>
<a class="msdiv" id="msdiv933"></a>
Etañca saccaṃ vacanaṃ bhaveyya,<br>
Yathā idaṃ bhāsitaṃ brāhmaṇehi;<br>
Nākhattiyo jātu labhetha rajjaṃ,<br>
Nābrāhmaṇo mantapadāni sikkhe;<br>
Nāññatra vessehi kasiṃ kareyya,<br>
Suddo na mucce parapesanāya.<br></p>
<p>
<a class="sc" id="156"></a>
<a class="ms" id="p_23J_2264"></a>
<a class="msdiv" id="msdiv934"></a>
Yasmā ca etaṃ vacanaṃ abhūtaṃ,<br>
Musāvime odariyā bhaṇanti;<br>
Tadappapaññā abhisaddahanti,<br>
Passanti taṃ paṇḍitā attanāva.<br></p>
<p>
<a class="sc" id="157"></a>
<a class="ms" id="p_23J_2265"></a>
<a class="msdiv" id="msdiv935"></a>
Khatyā hi vessānaṃ baliṃ haranti,<br>
Ādāya satthāni caranti brāhmaṇā;<br>
Taṃ tādisaṃ saṅkhubhitaṃ pabhinnaṃ,<br>
Kasmā brahmā nujju karoti lokaṃ.<br></p>
<p>
<a class="sc" id="158"></a>
<a class="ms" id="p_23J_2266"></a>
<a class="msdiv" id="msdiv936"></a>
Sace hi so issaro sabbaloke,<br>
Brahmā bahūbhūtapatī pajānaṃ;<br>
Kiṃ sabbalokaṃ vidahī alakkhiṃ,<br>
Kiṃ sabbalokaṃ na sukhiṃ akāsi.<br></p>
<p>
<a class="sc" id="159"></a>
<a class="ms" id="p_23J_2267"></a>
<a class="msdiv" id="msdiv937"></a>
Sace hi so issaro sabbaloke,<br>
Brahmā bahūbhūtapatī pajānaṃ;<br>
Māyā musāvajjamadena cāpi,<br>
Lokaṃ adhammena kimatthamakāri.<br></p>
<p>
<a class="sc" id="160"></a>
<a class="ms" id="p_23J_2268"></a>
<a class="msdiv" id="msdiv938"></a>
Sace hi so issaro sabbaloke,<br>
Brahmā bahūbhūtapatī pajānaṃ;<br>
Adhammiko bhūtapatī ariṭṭha,<br>
Dhamme sati yo vidahī adhammaṃ.<br></p>
<p>
<a class="sc" id="161"></a>
<a class="ms" id="p_23J_2269"></a>
<a class="msdiv" id="msdiv939"></a>
Kīṭā paṭaṅgā uragā ca bhekā,<br>
Hantvā kimī sujjhati makkhikā ca;<br>
Etepi dhammā anariyarūpā,<br>
Kambojakānaṃ vitathā bahūnaṃ.<br></p>
<p>
<a class="sc" id="162"></a>
<a class="ms" id="p_23J_2270"></a>
<a class="msdiv" id="msdiv940"></a>
Sace hi so sujjhati yo hanāti,<br>
Hatopi so saggamupeti ṭhānaṃ;<br>
Bhovādi bhovādina mārayeyyuṃ,<br>
Ye cāpi tesaṃ abhisaddaheyyuṃ.<br></p>
<p>
<a class="sc" id="163"></a>
<a class="ms" id="p_23J_2271"></a>
<a class="msdiv" id="msdiv941"></a>
Neva migā na pasū nopi gāvo,<br>
Āyācanti attavadhāya keci;<br>
Vipphandamāne idha jīvikatthā,<br>
Yaññesu pāṇe pasumārabhanti.<br></p>
<p>
<a class="sc" id="164"></a>
<a class="ms" id="p_23J_2272"></a>
<a class="msdiv" id="msdiv942"></a>
Yūpussane pasubandhe ca bālā,<br>
Cittehi vaṇṇehi mukhaṃ nayanti;<br>
Ayaṃ te yūpo kāmaduho parattha,<br>
Bhavissati sassato samparāye.<br></p>
<p>
<a class="sc" id="165"></a>
<a class="ms" id="p_23J_2273"></a>
<a class="msdiv" id="msdiv943"></a>
Sace ca yūpe maṇisaṅkhamuttaṃ,<br>
Dhaññaṃ dhanaṃ rajataṃ jātarūpaṃ;<br>
Sukkhesu kaṭṭhesu navesu cāpi,<br>
Sace duhe tidive sabbakāme;<br>
Tevijjasaṅghāva puthū yajeyyuṃ,<br>
Abrāhmaṇaṃ kañci na yājayeyyuṃ.<br></p>
<p>
<a class="sc" id="166"></a>
<a class="ms" id="p_23J_2274"></a>
<a class="msdiv" id="msdiv944"></a>
Kuto ca yūpe maṇisaṅkhamuttaṃ,<br>
Dhaññaṃ dhanaṃ rajataṃ jātarūpaṃ;<br>
Sukkhesu kaṭṭhesu navesu cāpi,<br>
Kuto duhe tidive sabbakāme.<br></p>
<p>
<a class="sc" id="167"></a>
<a class="ms" id="p_23J_2275"></a>
<a class="msdiv" id="msdiv945"></a>
Saṭhā ca luddā ca paluddhabālā,<br>
Cittehi vaṇṇehi mukhaṃ nayanti;<br>
Ādāya aggiṃ mama dehi vittaṃ,<br>
Tato sukhī hohisi sabbakāme.<br></p>
<p>
<a class="sc" id="168"></a>
<a class="ms" id="p_23J_2276"></a>
<a class="msdiv" id="msdiv946"></a>
Tamaggihuttaṃ saraṇaṃ pavissa,<br>
Cittehi vaṇṇehi mukhaṃ nayanti;<br>
Oropayitvā kesamassuṃ nakhañca,<br>
Vedehi vittaṃ atigāḷhayanti.<br></p>
<p>
<a class="sc" id="169"></a>
<a class="ms" id="p_23J_2277"></a>
<a class="msdiv" id="msdiv947"></a>
Kākā ulūkaṃva raho labhitvā,<br>
Ekaṃ samānaṃ bahukā samecca;<br>
Annāni bhutvā kuhakā kuhitvā,<br>
Muṇḍaṃ karitvā yaññapathossajanti.<br></p>
<p>
<a class="sc" id="170"></a>
<a class="ms" id="p_23J_2278"></a>
<a class="msdiv" id="msdiv948"></a>
Evañhi so vañcito brāhmaṇehi,<br>
Eko samāno bahukā samecca;<br>
Te yogayogena vilumpamānā,<br>
Diṭṭhaṃ adiṭṭhena dhanaṃ haranti.<br></p>
<p>
<a class="sc" id="171"></a>
<a class="ms" id="p_23J_2279"></a>
<a class="msdiv" id="msdiv949"></a>
Akāsiyā rājūhivānusiṭṭhā,<br>
Tadassa ādāya dhanaṃ haranti;<br>
Te tādisā corasamā asantā,<br>
Vajjhā na haññanti ariṭṭha loke.<br></p>
<p>
<a class="sc" id="172"></a>
<a class="ms" id="p_23J_2280"></a>
<a class="msdiv" id="msdiv950"></a>
Indassa bāhārasi dakkhiṇāti,<br>
Yaññesu chindanti palāsayaṭṭhiṃ;<br>
Tañcepi saccaṃ maghavā chinnabāhu,<br>
Kenassa indo asure jināti.<br></p>
<p>
<a class="sc" id="173"></a>
<a class="ms" id="p_23J_2281"></a>
<a class="msdiv" id="msdiv951"></a>
Tañceva tucchaṃ maghavā samaṅgī,<br>
Hantā avajjho paramo sa devo;<br>
Mantā ime brāhmaṇā tuccharūpā,<br>
Sandiṭṭhikā vañcanā esa loke.<br></p>
<p>
<a class="sc" id="174"></a>
<a class="ms" id="p_23J_2282"></a>
<a class="msdiv" id="msdiv952"></a>
Mālāgiri himavā yo ca gijjho,<br>
Sudassano nisabho kuveru;<br>
Ete ca aññe ca nagā mahantā,<br>
Cityā katā yaññakarehi māhu.<br></p>
<p>
<a class="sc" id="175"></a>
<a class="ms" id="p_23J_2283"></a>
<a class="msdiv" id="msdiv953"></a>
Yathāpakārāni hi iṭṭhakāni,<br>
Cityā katā yaññakarehi māhu;<br>
Na pabbatā honti tathāpakārā,<br>
Aññā disā acalā tiṭṭhaselā.<br></p>
<p>
<a class="sc" id="176"></a>
<a class="ms" id="p_23J_2284"></a>
<a class="msdiv" id="msdiv954"></a>
Na iṭṭhakā honti silā cirena,<br>
Na tattha sañjāyati ayo na lohaṃ;<br>
Yaññañca etaṃ parivaṇṇayantā,<br>
Cityā katā yaññakarehi māhu.<br></p>
<p>
<a class="sc" id="177"></a>
<a class="ms" id="p_23J_2285"></a>
<a class="msdiv" id="msdiv955"></a>
Ajjhāyakaṃ mantaguṇūpapannaṃ,<br>
Tapassinaṃ yācayogotidhāhu;<br>
Tīre samuddassudakaṃ sajantaṃ,<br>
Taṃ sāgarojjhohari tenapeyyo.<br></p>
<p>
<a class="sc" id="178"></a>
<a class="ms" id="p_23J_2286"></a>
<a class="msdiv" id="msdiv956"></a>
Parosahassampi samantavede,<br>
Mantūpapanne nadiyo vahanti;<br>
Na tena byāpannarasūdakā na,<br>
Kasmā samuddo atulo apeyyo.<br></p>
<p>
<a class="sc" id="179"></a>
<a class="ms" id="p_23J_2287"></a>
<a class="msdiv" id="msdiv957"></a>
Ye keci kūpā idha jīvaloke,<br>
Loṇūdakā kūpakhaṇehi khātā;<br>
Na brāhmaṇajjhoharaṇena tesu,<br>
Āpo apeyyo dvirasaññu māhu.<br></p>
<p>
<a class="sc" id="180"></a>
<a class="ms" id="p_23J_2288"></a>
<a class="msdiv" id="msdiv958"></a>
Pure puratthā kā kassa bhariyā,<br>
Mano manussaṃ ajanesi pubbe;<br>
Tenāpi dhammena na koci hīno,<br>
Evampi vosaggavibhaṅgamāhu.<br></p>
<p>
<a class="sc" id="181"></a>
<a class="ms" id="p_23J_2289"></a>
<a class="msdiv" id="msdiv959"></a>
Caṇḍālaputtopi adhicca vede,<br>
Bhāseyya mante kusalo matīmā;<br>
Na tassa muddhāpi phaleyya sattadhā,<br>
Mantā ime attavadhāya katā.<br></p>
<p>
<a class="sc" id="182"></a>
<a class="ms" id="p_23J_2290"></a>
<a class="msdiv" id="msdiv960"></a>
Vācākatā giddhikatā gahītā,<br>
Dummocayā kabyapathānupannā;<br>
Bālāna cittaṃ visame niviṭṭhaṃ,<br>
Tadappapaññā abhisaddahanti.<br></p>
<p>
<a class="sc" id="183"></a>
<a class="ms" id="p_23J_2291"></a>
<a class="msdiv" id="msdiv961"></a>
Sīhassa byagghassa ca dīpino ca,<br>
Na vijjatī porisiyaṃ balena;<br>
Manussabhāvo ca gavaṃva pekkho,<br>
Jātī hi tesaṃ asamā samānā.<br></p>
<p>
<a class="sc" id="184"></a>
<a class="ms" id="p_23J_2292"></a>
<a class="msdiv" id="msdiv962"></a>
Sace ca rājā pathaviṃ vijitvā,<br>
Sajīvavā assavapārisajjo;<br>
Sayameva so sattusaṅghaṃ vijeyya,<br>
Tassappajā niccasukhī bhaveyya.<br></p>
<p>
<a class="sc" id="185"></a>
<a class="ms" id="p_23J_2293"></a>
<a class="msdiv" id="msdiv963"></a>
Khattiyamantā ca tayo ca vedā,<br>
Atthena ete samakā bhavanti;<br>
Tesañca atthaṃ avinicchinitvā,<br>
Na bujjhatī oghapathaṃva channaṃ.<br></p>
<p>
<a class="sc" id="186"></a>
<a class="ms" id="p_23J_2294"></a>
<a class="msdiv" id="msdiv964"></a>
Khattiyamantā ca tayo ca vedā,<br>
Atthena ete samakā bhavanti;<br>
Lābho alābho ayaso yaso ca,<br>
Sabbeva tesaṃ catunnañca dhammā.<br></p>
<p>
<a class="sc" id="187"></a>
<a class="ms" id="p_23J_2295"></a>
<a class="msdiv" id="msdiv965"></a>
Yathāpi ibbhā dhanadhaññahetu,<br>
Kammāni karonti puthū pathabyā;<br>
Tevijjasaṅghā ca tatheva ajja,<br>
Kammāni karonti puthū pathabyā.<br></p>
<p>
<a class="sc" id="188"></a>
<a class="ms" id="p_23J_2296"></a>
<a class="msdiv" id="msdiv966"></a>
Ibbhehi ye te samakā bhavanti,<br>
Niccussukā kāmaguṇesu yuttā;<br>
Kammāni karonti puthū pathabyā,<br>
Tadappapaññā dvirasaññurā te”.<br></p>
</blockquote>
<p class="endsutta">
<a class="sc" id="189"></a>
<a class="ms" id="p_23J_2297"></a>
( )</p>
<blockquote class="uddanagatha">
<p>
<a class="sc" id="190"></a>
<a class="ms" id="p_23J_2298"></a>
<a class="msdiv" id="msdiv967"></a>
“Kassa bherī mudiṅgā ca,<br>
saṅkhāpaṇavadindimā;<br>
Purato paṭipannāni,<br>
hāsayantā rathesabhaṃ.<br></p>
<p>
<a class="sc" id="191"></a>
<a class="ms" id="p_23J_2299"></a>
<a class="msdiv" id="msdiv968"></a>
Kassa kañcanapaṭṭena,<br>
puthunā vijjuvaṇṇinā;<br>
Yuvā kalāpasannaddho,<br>
ko eti siriyā jalaṃ.<br></p>
<p>
<a class="sc" id="192"></a>
<a class="ms" id="p_23J_2300"></a>
<a class="msdiv" id="msdiv969"></a>
Ukkāmukhapahaṭṭhaṃva,<br>
khadiraṅgārasannibhaṃ;<br>
Mukhañca rucirā bhāti,<br>
ko eti siriyā jalaṃ.<br></p>
<p>
<a class="sc" id="193"></a>
<a class="ms" id="p_23J_2301"></a>
<a class="msdiv" id="msdiv970"></a>
Kassa jambonadaṃ chattaṃ,<br>
sasalākaṃ manoramaṃ;<br>
Ādiccaraṃsāvaraṇaṃ,<br>
ko eti siriyā jalaṃ.<br></p>
<p>
<a class="sc" id="194"></a>
<a class="ms" id="p_23J_2302"></a>
<a class="msdiv" id="msdiv971"></a>
Kassa aṅgaṃ pariggayha,<br>
vālabījanimuttamaṃ;<br>
Ubhato varapuññassa,<br>
muddhani uparūpari.<br></p>
<p>
<a class="sc" id="195"></a>
<a class="ms" id="p_23J_2303"></a>
<a class="msdiv" id="msdiv972"></a>
Kassa pekhuṇahatthāni,<br>
citrāni ca mudūni ca;<br>
Kañcanamaṇidaṇḍāni,<br>
caranti dubhato mukhaṃ.<br></p>
<p>
<a class="sc" id="196"></a>
<a class="ms" id="p_23J_2304"></a>
<a class="msdiv" id="msdiv973"></a>
Khadiraṅgāravaṇṇābhā,<br>
ukkāmukhapahaṃsitā;<br>
Kassete kuṇḍalā vaggū,<br>
sobhanti dubhato mukhaṃ.<br></p>
<p>
<a class="sc" id="197"></a>
<a class="ms" id="p_23J_2305"></a>
<a class="msdiv" id="msdiv974"></a>
Kassa vātena chupitā,<br>
niddhantā mudukāḷakā;<br>
Sobhayanti nalāṭantaṃ,<br>
nabhā vijjurivuggatā.<br></p>
<p>
<a class="sc" id="198"></a>
<a class="ms" id="p_23J_2306"></a>
<a class="msdiv" id="msdiv975"></a>
Kassa etāni akkhīni,<br>
āyatāni puthūni ca;<br>
Ko sobhati visālakkho,<br>
kassetaṃ uṇṇajaṃ mukhaṃ.<br></p>
<p>
<a class="sc" id="199"></a>
<a class="ms" id="p_23J_2307"></a>
<a class="msdiv" id="msdiv976"></a>
Kassete lapanajātā,<br>
suddhā saṅkhavarūpamā;<br>
Bhāsamānassa sobhanti,<br>
dantā kuppilasādisā.<br></p>
<p>
<a class="sc" id="200"></a>
<a class="ms" id="p_23J_2308"></a>
<a class="msdiv" id="msdiv977"></a>
Kassa lākhārasasamā,<br>
hatthapādā sukhedhitā;<br>
Ko so bimboṭṭhasampanno,<br>
divā sūriyova bhāsati.<br></p>
<p>
<a class="sc" id="201"></a>
<a class="ms" id="p_23J_2309"></a>
<a class="msdiv" id="msdiv978"></a>
Himaccaye himavati,<br>
mahāsālova pupphito;<br>
Ko so odātapāvāro,<br>
jayaṃ indova sobhati.<br></p>
<p>
<a class="sc" id="202"></a>
<a class="ms" id="p_23J_2310"></a>
<a class="msdiv" id="msdiv979"></a>
Suvaṇṇapīḷakākiṇṇaṃ,<br>
maṇidaṇḍavicittakaṃ;<br>
Ko so parisamogayha,<br>
īsaṃ khaggaṃ pamuñcati.<br></p>
<p>
<a class="sc" id="203"></a>
<a class="ms" id="p_23J_2311"></a>
<a class="msdiv" id="msdiv980"></a>
Suvaṇṇavikatā cittā,<br>
sukatā cittasibbanā;<br>
Ko so omuñcate pādā,<br>
namo katvā mahesino”.<br></p>
<p>
<a class="sc" id="204"></a>
<a class="ms" id="p_23J_2312"></a>
<a class="msdiv" id="msdiv981"></a>
“Dhataraṭṭhā hi te nāgā,<br>
iddhimanto yasassino;<br>
Samuddajāya uppannā,<br>
nāgā ete mahiddhikā”ti.<br></p>
</blockquote>
<p class="endsutta">
<a class="sc" id="205"></a>
<a class="ms" id="p_23J_2313"></a>
Bhūridattajātakaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>