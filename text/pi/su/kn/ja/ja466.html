<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja466">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>Samuddavāṇijajātaka</h1>
</div>
<blockquote class="gatha">
<p>
<a class="msdiv" id="msdiv25"></a>
<a class="ms" id="p_22J_2265"></a>
<a class="sc" id="1"></a>
“Kasanti vapanti te janā,<br>
Manujā kammaphalūpajīvino;<br>
Nayimassa dīpakassa bhāgino,<br>
Jambudīpā idameva no varaṃ”.<br>
</p>
<p>
<a class="msdiv" id="msdiv26"></a>
<a class="ms" id="p_22J_2266"></a>
<a class="sc" id="2"></a>
“Tipañcarattūpagatamhi cande,<br>
Vego mahā hehiti sāgarassa;<br>
Uplavissaṃ dīpamimaṃ uḷāraṃ,<br>
Mā vo vadhī gacchatha leṇamaññaṃ”.<br>
</p>
<p>
<a class="msdiv" id="msdiv27"></a>
<a class="ms" id="p_22J_2267"></a>
<a class="sc" id="3"></a>
“Na jātuyaṃ sāgaravārivego,<br>
Uplavissaṃ dīpamimaṃ uḷāraṃ;<br>
Taṃ me nimittehi bahūhi diṭṭhaṃ,<br>
Mā bhetha kiṃ socatha modathavho.<br>
</p>
<p>
<a class="msdiv" id="msdiv28"></a>
<a class="ms" id="p_22J_2268"></a>
<a class="sc" id="4"></a>
Pahūtabhakkhaṃ bahuannapānaṃ,<br>
Pattattha āvāsamimaṃ uḷāraṃ;<br>
Na vo bhayaṃ paṭipassāmi kiñci,<br>
Āputtaputtehi pamodathavho”.<br>
</p>
<p>
<a class="msdiv" id="msdiv29"></a>
<a class="ms" id="p_22J_2269"></a>
<a class="sc" id="5"></a>
“Yo devoyaṃ dakkhiṇāyaṃ disāyaṃ,<br>
Khemanti pakkosati tassa saccaṃ;<br>
Na uttaro vedi bhayābhayassa,<br>
Mā bhetha kiṃ socatha modathavho”.<br>
</p>
<p>
<a class="msdiv" id="msdiv30"></a>
<a class="ms" id="p_22J_2270"></a>
<a class="sc" id="6"></a>
“Yathā ime vippavadanti yakkhā,<br>
Eko bhayaṃ saṃsati khemameko;<br>
Tadiṅgha mayhaṃ vacanaṃ suṇātha,<br>
Khippaṃ lahuṃ mā vinassimha sabbe.<br>
</p>
<p>
<a class="msdiv" id="msdiv31"></a>
<a class="ms" id="p_22J_2271"></a>
<a class="sc" id="7"></a>
Sabbe samāgamma karoma nāvaṃ,<br>
Doṇiṃ daḷhaṃ sabbayantūpapannaṃ;<br>
Sace ayaṃ dakkhiṇo saccamāha,<br>
Moghaṃ paṭikkosati uttaroyaṃ;<br>
Sā ceva no hehiti āpadatthā,<br>
Imañca dīpaṃ na pariccajema.<br>
</p>
<p>
<a class="msdiv" id="msdiv32"></a>
<a class="ms" id="p_22J_2272"></a>
<a class="sc" id="8"></a>
Sace ca kho uttaro saccamāha,<br>
Moghaṃ paṭikkosati dakkhiṇoyaṃ;<br>
Tameva nāvaṃ abhiruyha sabbe,<br>
Evaṃ mayaṃ sotthi taremu pāraṃ.<br>
</p>
<p>
<a class="msdiv" id="msdiv33"></a>
<a class="ms" id="p_22J_2273"></a>
<a class="sc" id="9"></a>
Na ve sugaṇhaṃ paṭhamena seṭṭhaṃ,<br>
Kaniṭṭhamāpāthagataṃ gahetvā;<br>
Yo cīdha tacchaṃ paviceyya gaṇhati,<br>
Sa ve naro seṭṭhamupeti ṭhānaṃ.<br>
</p>
<p>
<a class="msdiv" id="msdiv34"></a>
<a class="ms" id="p_22J_2274"></a>
<a class="sc" id="10"></a>
Yathāpi te sāgaravārimajjhe,<br>
Sakammunā sotthi vahiṃsu vāṇijā;<br>
Anāgatatthaṃ paṭivijjhiyāna,<br>
Appampi nācceti sa bhūripañño.<br>
</p>
<p>
<a class="msdiv" id="msdiv35"></a>
<a class="ms" id="p_22J_2275"></a>
<a class="sc" id="11"></a>
Bālā ca mohena rasānugiddhā,<br>
Anāgataṃ appaṭivijjhiyatthaṃ;<br>
Paccuppanne sīdanti atthajāte,<br>
Samuddamajjhe yathā te manussā.<br>
</p>
<p>
<a class="msdiv" id="msdiv36"></a>
<a class="ms" id="p_22J_2276"></a>
<a class="sc" id="12"></a>
Anāgataṃ paṭikayirātha kiccaṃ,<br>
‘Mā maṃ kiccaṃ kiccakāle byadhesi’;<br>
Taṃ tādisaṃ paṭikatakiccakāriṃ,<br>
Na taṃ kiccaṃ kiccakāle byadhetī”ti.<br>
</p>
</blockquote>
<p class="endsutta">
<a class="ms" id="p_22J_2277"></a>
<a class="sc" id="13"></a>
Samuddavāṇijajātakaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>