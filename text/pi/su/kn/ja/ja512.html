<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja512">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>Kumbhajātaka</h1>
</div>
<blockquote class="gatha">
<p>
<a class="msdiv" id="msdiv33"></a>
<a class="ms" id="p_22J_3289"></a>
<a class="sc" id="1"></a>
“Ko pāturāsī tidivā nabhamhi,<br>
Obhāsayaṃ saṃvariṃ candimāva;<br>
Gattehi te rasmiyo niccharanti,<br>
Sateratā vijjurivantalikkhe.<br>
</p>
<p>
<a class="msdiv" id="msdiv34"></a>
<a class="ms" id="p_22J_3290"></a>
<a class="sc" id="2"></a>
So chinnavātaṃ kamasī aghamhi,<br>
Vehāyasaṃ gacchasi tiṭṭhasī ca;<br>
Iddhī nu te vatthukatā subhāvitā,<br>
Anaddhagūnaṃ api devatānaṃ.<br>
</p>
<p>
<a class="msdiv" id="msdiv35"></a>
<a class="ms" id="p_22J_3291"></a>
<a class="sc" id="3"></a>
Vehāyasaṃ gammamāgamma tiṭṭhasi,<br>
Kumbhaṃ kiṇāthāti yametamatthaṃ;<br>
Ko vā tuvaṃ kissa vā tāya kumbho,<br>
Akkhāhi me brāhmaṇa etamatthaṃ”.<br>
</p>
<p>
<a class="msdiv" id="msdiv36"></a>
<a class="ms" id="p_22J_3292"></a>
<a class="sc" id="4"></a>
“Na sappikumbho napi telakumbho,<br>
Na phāṇitassa na madhussa kumbho;<br>
Kumbhassa vajjāni anappakāni,<br>
Dose bahū kumbhagate suṇātha.<br>
</p>
<p>
<a class="msdiv" id="msdiv37"></a>
<a class="ms" id="p_22J_3293"></a>
<a class="sc" id="5"></a>
Gaḷeyya yaṃ pitvā pate papātaṃ,<br>
Sobbhaṃ guhaṃ candaniyoḷigallaṃ;<br>
Bahumpi bhuñjeyya abhojaneyyaṃ,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv38"></a>
<a class="ms" id="p_22J_3294"></a>
<a class="sc" id="6"></a>
Yaṃ pitva cittasmimanesamāno,<br>
Āhiṇḍatī goriva bhakkhasādī;<br>
Anāthamāno upagāyati naccati ca,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv39"></a>
<a class="ms" id="p_22J_3295"></a>
<a class="sc" id="7"></a>
Yaṃ ve pivitvā acelova naggo,<br>
Careyya gāme visikhantarāni;<br>
Sammūḷhacitto ativelasāyī,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv40"></a>
<a class="ms" id="p_22J_3296"></a>
<a class="sc" id="8"></a>
Yaṃ pitva uṭṭhāya pavedhamāno,<br>
Sīsañca bāhuñca pacālayanto;<br>
So naccatī dārukaṭallakova,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv41"></a>
<a class="ms" id="p_22J_3297"></a>
<a class="sc" id="9"></a>
Yaṃ ve pivitvā aggidaḍḍhā sayanti,<br>
Atho sigālehipi khāditāse;<br>
Bandhaṃ vadhaṃ bhogajāniñcupenti,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv42"></a>
<a class="ms" id="p_22J_3298"></a>
<a class="sc" id="10"></a>
Yaṃ pitva bhāseyya abhāsaneyyaṃ,<br>
Sabhāyamāsīno apetavattho;<br>
Sammakkhito vantagato byasanno,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv43"></a>
<a class="ms" id="p_22J_3299"></a>
<a class="sc" id="11"></a>
Yaṃ ve pivitvā ukkaṭṭho āvilakkho,<br>
Mameva sabbā pathavīti maññe;<br>
Na me samo cāturantopi rājā,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv44"></a>
<a class="ms" id="p_22J_3300"></a>
<a class="sc" id="12"></a>
Mānātimānā kalahāni pesuṇī,<br>
Dubbaṇṇinī naggayinī palāyinī;<br>
Corāna dhuttāna gatī niketo,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv45"></a>
<a class="ms" id="p_22J_3301"></a>
<a class="sc" id="13"></a>
Iddhāni phītāni kulāni assu,<br>
Anekasāhassadhanāni loke;<br>
Ucchinnadāyajjakatānimāya,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv46"></a>
<a class="ms" id="p_22J_3302"></a>
<a class="sc" id="14"></a>
Dhaññaṃ dhanaṃ rajataṃ jātarūpaṃ,<br>
Khettaṃ gavaṃ yattha vināsayanti;<br>
Ucchedanī vittavataṃ kulānaṃ,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv47"></a>
<a class="ms" id="p_22J_3303"></a>
<a class="sc" id="15"></a>
Yaṃ ve pitvā dittarūpova poso,<br>
Akkosati mātaraṃ pitarañca;<br>
Sassumpi gaṇheyya athopi suṇhaṃ,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv48"></a>
<a class="ms" id="p_22J_3304"></a>
<a class="sc" id="16"></a>
Yaṃ ve pitvā dittarūpāva nārī,<br>
Akkosatī sasuraṃ sāmikañca;<br>
Dāsampi gaṇhe paricārakampi,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv49"></a>
<a class="ms" id="p_22J_3305"></a>
<a class="sc" id="17"></a>
Yaṃ ve pivitvāna haneyya poso,<br>
Dhamme ṭhitaṃ samaṇaṃ brāhmaṇaṃ vā;<br>
Gacche apāyampi tatonidānaṃ,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv50"></a>
<a class="ms" id="p_22J_3306"></a>
<a class="sc" id="18"></a>
Yaṃ ve pivitvā duccaritaṃ caranti,<br>
Kāyena vācāya ca cetasā ca;<br>
Nirayaṃ vajanti duccaritaṃ caritvā,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv51"></a>
<a class="ms" id="p_22J_3307"></a>
<a class="sc" id="19"></a>
Yaṃ yācamānā na labhanti pubbe,<br>
Bahuṃ hiraññampi pariccajantā;<br>
So taṃ pivitvā alikaṃ bhaṇāti,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv52"></a>
<a class="ms" id="p_22J_3308"></a>
<a class="sc" id="20"></a>
Yaṃ ve pitvā pesane pesiyanto,<br>
Accāyike karaṇīyamhi jāte;<br>
Atthampi so nappajānāti vutto,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv53"></a>
<a class="ms" id="p_22J_3309"></a>
<a class="sc" id="21"></a>
Hirīmanāpi ahirīkabhāvaṃ,<br>
Pātuṃ karonti madanāya mattā;<br>
Dhīrāpi santā bahukaṃ bhaṇanti,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv54"></a>
<a class="ms" id="p_22J_3310"></a>
<a class="sc" id="22"></a>
Yaṃ ve pitvā ekathūpā sayanti,<br>
Anāsakā thaṇḍiladukkhaseyyaṃ;<br>
Dubbaṇṇiyaṃ āyasakyañcupenti,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv55"></a>
<a class="ms" id="p_22J_3311"></a>
<a class="sc" id="23"></a>
Yaṃ ve pitvā pattakhandhā sayanti,<br>
Gāvo kuṭahatāva na hi vāruṇiyā;<br>
Vego narena susahoriva,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv56"></a>
<a class="ms" id="p_22J_3312"></a>
<a class="sc" id="24"></a>
Yaṃ manussā vivajjenti,<br>
sappaṃ ghoravisamiva;<br>
Taṃ loke visasamānaṃ,<br>
ko naro pātumarahati.<br>
</p>
<p>
<a class="msdiv" id="msdiv57"></a>
<a class="ms" id="p_22J_3313"></a>
<a class="sc" id="25"></a>
Yaṃ ve pitvā andhakaveṇḍaputtā,<br>
Samuddatīre paricārayantā;<br>
Upakkamuṃ musalehaññamaññaṃ,<br>
Tassā puṇṇaṃ kumbhamimaṃ kiṇātha.<br>
</p>
<p>
<a class="msdiv" id="msdiv58"></a>
<a class="ms" id="p_22J_3314"></a>
<a class="sc" id="26"></a>
Yaṃ ve pitvā pubbadevā pamattā,<br>
Tidivā cutā sassatiyā samāya;<br>
Taṃ tādisaṃ majjamimaṃ niratthakaṃ,<br>
Jānaṃ mahārāja kathaṃ piveyya.<br>
</p>
<p>
<a class="msdiv" id="msdiv59"></a>
<a class="ms" id="p_22J_3315"></a>
<a class="sc" id="27"></a>
Nayimasmiṃ kumbhasmiṃ dadhi vā madhu vā,<br>
Evaṃ abhiññāya kiṇāhi rāja;<br>
Evañhimaṃ kumbhagatā mayā te,<br>
Akkhātarūpaṃ tava sabbamitta”.<br>
</p>
<p>
<a class="msdiv" id="msdiv60"></a>
<a class="ms" id="p_22J_3316"></a>
<a class="sc" id="28"></a>
“Na me pitā vā athavāpi mātā,<br>
Etādisā yādisako tuvaṃsi;<br>
Hitānukampī paramatthakāmo,<br>
Sohaṃ karissaṃ vacanaṃ tavajja.<br>
</p>
<p>
<a class="msdiv" id="msdiv61"></a>
<a class="ms" id="p_22J_3317"></a>
<a class="sc" id="29"></a>
Dadāmi te gāmavarāni pañca,<br>
Dāsīsataṃ satta gavaṃsatāni;<br>
Ājaññayutte ca rathe dasa ime,<br>
Ācariyo hosi mamatthakāmo”.<br>
</p>
<p>
<a class="msdiv" id="msdiv62"></a>
<a class="ms" id="p_22J_3318"></a>
<a class="sc" id="30"></a>
“Taveva dāsīsatamatthu rāja,<br>
Gāmā ca gāvo ca taveva hontu;<br>
Ājaññayuttā ca rathā taveva,<br>
Sakkohamasmī tidasānamindo.<br>
</p>
<p>
<a class="msdiv" id="msdiv63"></a>
<a class="ms" id="p_22J_3319"></a>
<a class="sc" id="31"></a>
Maṃsodanaṃ sappipāyāsaṃ bhuñja,<br>
Khādassu ca tvaṃ madhumāsapūve;<br>
Evaṃ tuvaṃ dhammarato janinda,<br>
Anindito saggamupehi ṭhānan”ti.<br>
</p>
</blockquote>
<p class="endsutta">
<a class="ms" id="p_22J_3320"></a>
<a class="sc" id="32"></a>
Kumbhajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>