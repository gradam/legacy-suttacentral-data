<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja511">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>1 Kiṃchandajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3256"></a>
<a class="msdiv" id="msdiv1"></a>
“Kiṃchando kimadhippāyo,<br>
eko sammasi ghammani;<br>
Kiṃ patthayāno kiṃ esaṃ,<br>
kena atthena brāhmaṇa”.<br></p>
<p>
<a class="sc" id="2"></a>
<a class="ms" id="p_22J_3257"></a>
<a class="msdiv" id="msdiv2"></a>
“Yathā mahā vāridharo,<br>
kumbho supariṇāhavā;<br>
Tathūpamaṃ ambapakkaṃ,<br>
vaṇṇagandharasuttamaṃ.<br></p>
<p>
<a class="sc" id="3"></a>
<a class="ms" id="p_22J_3258"></a>
<a class="msdiv" id="msdiv3"></a>
Taṃ vuyhamānaṃ sotena,<br>
disvānāmalamajjhime;<br>
Pāṇīhi naṃ gahetvāna,<br>
agyāyatanamāhariṃ.<br></p>
<p>
<a class="sc" id="4"></a>
<a class="ms" id="p_22J_3259"></a>
<a class="msdiv" id="msdiv4"></a>
Tato kadalipattesu,<br>
nikkhipitvā sayaṃ ahaṃ;<br>
Satthena naṃ vikappetvā,<br>
khuppipāsaṃ ahāsi me.<br></p>
<p>
<a class="sc" id="5"></a>
<a class="ms" id="p_22J_3260"></a>
<a class="msdiv" id="msdiv5"></a>
Sohaṃ apetadaratho,<br>
Byantībhūto dukhakkhamo;<br>
Assādaṃ nādhigacchāmi,<br>
Phalesvaññesu kesuci.<br></p>
<p>
<a class="sc" id="6"></a>
<a class="ms" id="p_22J_3261"></a>
<a class="msdiv" id="msdiv6"></a>
Sosetvā nūna maraṇaṃ,<br>
taṃ mamaṃ āvahissati;<br>
Ambaṃ yassa phalaṃ sādu,<br>
madhuraggaṃ manoramaṃ;<br>
Yamuddhariṃ vuyhamānaṃ,<br>
udadhismā mahaṇṇave.<br></p>
<p>
<a class="sc" id="7"></a>
<a class="ms" id="p_22J_3262"></a>
<a class="msdiv" id="msdiv7"></a>
Akkhātaṃ te mayā sabbaṃ,<br>
yasmā upavasāmahaṃ;<br>
Rammaṃ pati nisinnosmi,<br>
puthulomāyutā puthu.<br></p>
<p>
<a class="sc" id="8"></a>
<a class="ms" id="p_22J_3263"></a>
<a class="msdiv" id="msdiv8"></a>
Tvañca kho meva akkhāhi,<br>
attānamapalāyini;<br>
Kā vā tvamasi kalyāṇi,<br>
kissa vā tvaṃ sumajjhime.<br></p>
<p>
<a class="sc" id="9"></a>
<a class="ms" id="p_22J_3264"></a>
<a class="msdiv" id="msdiv9"></a>
Ruppapaṭṭapalimaṭṭhīva,<br>
byagghīva girisānujā;<br>
Yā santi nāriyo devesu,<br>
devānaṃ paricārikā.<br></p>
<p>
<a class="sc" id="10"></a>
<a class="ms" id="p_22J_3265"></a>
<a class="msdiv" id="msdiv10"></a>
Yā ca manussalokasmiṃ,<br>
Rūpenānvāgatitthiyo;<br>
Rūpena te sadisī natthi,<br>
Devesu gandhabbamanussaloke;<br>
Puṭṭhāsi me cārupubbaṅgi,<br>
Brūhi nāmañca bandhave”.<br></p>
<p>
<a class="sc" id="11"></a>
<a class="ms" id="p_22J_3266"></a>
<a class="msdiv" id="msdiv11"></a>
“Yaṃ tvaṃ pati nisinnosi,<br>
rammaṃ brāhmaṇa kosikiṃ;<br>
Sāhaṃ bhusālayāvutthā,<br>
varavārivahoghasā.<br></p>
<p>
<a class="sc" id="12"></a>
<a class="ms" id="p_22J_3267"></a>
<a class="msdiv" id="msdiv12"></a>
Nānādumagaṇākiṇṇā,<br>
bahukā girikandarā;<br>
Mameva pamukhā honti,<br>
abhisandanti pāvuse.<br></p>
<p>
<a class="sc" id="13"></a>
<a class="ms" id="p_22J_3268"></a>
<a class="msdiv" id="msdiv13"></a>
Atho bahū vanatodā,<br>
nīlavārivahindharā;<br>
Bahukā nāgavittodā,<br>
abhisandanti vārinā.<br></p>
<p>
<a class="sc" id="14"></a>
<a class="ms" id="p_22J_3269"></a>
<a class="msdiv" id="msdiv14"></a>
Tā ambajambulabujā,<br>
nīpā tālā cudumbarā;<br>
Bahūni phalajātāni,<br>
āvahanti abhiṇhaso.<br></p>
<p>
<a class="sc" id="15"></a>
<a class="ms" id="p_22J_3270"></a>
<a class="msdiv" id="msdiv15"></a>
Yaṃ kiñci ubhato tīre,<br>
phalaṃ patati ambuni;<br>
Asaṃsayaṃ taṃ sotassa,<br>
phalaṃ hoti vasānugaṃ.<br></p>
<p>
<a class="sc" id="16"></a>
<a class="ms" id="p_22J_3271"></a>
<a class="msdiv" id="msdiv16"></a>
Etadaññāya medhāvi,<br>
puthupañña suṇohi me;<br>
Mā rocaya mabhisaṅgaṃ,<br>
paṭisedha janādhipa.<br></p>
<p>
<a class="sc" id="17"></a>
<a class="ms" id="p_22J_3272"></a>
<a class="msdiv" id="msdiv17"></a>
Na vāhaṃ vaḍḍhavaṃ maññe,<br>
Yaṃ tvaṃ raṭṭhābhivaḍḍhana;<br>
Āceyyamāno rājisi,<br>
Maraṇaṃ abhikaṅkhasi.<br></p>
<p>
<a class="sc" id="18"></a>
<a class="ms" id="p_22J_3273"></a>
<a class="msdiv" id="msdiv18"></a>
Tassa jānanti pitaro,<br>
gandhabbā ca sadevakā;<br>
Ye cāpi isayo loke,<br>
saññatattā tapassino;<br>
Asaṃsayaṃ tepi jānanti,<br>
paṭṭhabhūtā yasassino”.<br></p>
<p>
<a class="sc" id="19"></a>
<a class="ms" id="p_22J_3274"></a>
<a class="msdiv" id="msdiv19"></a>
“Evaṃ viditvā vidū sabbadhammaṃ,<br>
Viddhaṃsanaṃ cavanaṃ jīvitassa;<br>
Na cīyatī tassa narassa pāpaṃ,<br>
Sace na ceteti vadhāya tassa.<br></p>
<p>
<a class="sc" id="20"></a>
<a class="ms" id="p_22J_3275"></a>
<a class="msdiv" id="msdiv20"></a>
Isipūgasamaññāte,<br>
evaṃ lokyā viditā sati;<br>
Anariyaparisambhāse,<br>
pāpakammaṃ jigīsasi.<br></p>
<p>
<a class="sc" id="21"></a>
<a class="ms" id="p_22J_3276"></a>
<a class="msdiv" id="msdiv21"></a>
Sace ahaṃ marissāmi,<br>
tīre te puthusussoṇi;<br>
Asaṃsayaṃ taṃ asiloko,<br>
mayi pete āgamissati.<br></p>
<p>
<a class="sc" id="22"></a>
<a class="ms" id="p_22J_3277"></a>
<a class="msdiv" id="msdiv22"></a>
Tasmā hi pāpakaṃ kammaṃ,<br>
rakkhasseva sumajjhime;<br>
Mā taṃ sabbo jano pacchā,<br>
pakuṭṭhāyi mayi mate”.<br></p>
<p>
<a class="sc" id="23"></a>
<a class="ms" id="p_22J_3278"></a>
<a class="msdiv" id="msdiv23"></a>
“Aññātametaṃ avisayhasāhi,<br>
Attānamambañca dadāmi te taṃ;<br>
So duccaje kāmaguṇe pahāya,<br>
Santiñca dhammañca adhiṭṭhitosi.<br></p>
<p>
<a class="sc" id="24"></a>
<a class="ms" id="p_22J_3279"></a>
<a class="msdiv" id="msdiv24"></a>
Yo hitvā pubbasaññogaṃ,<br>
pacchā saṃyojane ṭhito;<br>
Adhammañceva carati,<br>
pāpañcassa pavaḍḍhati.<br></p>
<p>
<a class="sc" id="25"></a>
<a class="ms" id="p_22J_3280"></a>
<a class="msdiv" id="msdiv25"></a>
Ehi taṃ pāpayissāmi,<br>
kāmaṃ appossuko bhava;<br>
Upānayāmi sītasmiṃ,<br>
viharāhi anussuko.<br></p>
<p>
<a class="sc" id="26"></a>
<a class="ms" id="p_22J_3281"></a>
<a class="msdiv" id="msdiv26"></a>
Taṃ puppharasamattebhi,<br>
vakkaṅgehi arindama;<br>
Koñcā mayūrā diviyā,<br>
kolaṭṭhimadhusāḷikā;<br>
Kūjitā haṃsapūgehi,<br>
kokilettha pabodhare.<br></p>
<p>
<a class="sc" id="27"></a>
<a class="ms" id="p_22J_3282"></a>
<a class="msdiv" id="msdiv27"></a>
Ambettha vippasākhaggā,<br>
palālakhalasannibhā;<br>
Kosambasaḷalā nīpā,<br>
pakkatālavilambino”.<br></p>
<p>
<a class="sc" id="28"></a>
<a class="ms" id="p_22J_3283"></a>
<a class="msdiv" id="msdiv28"></a>
“Mālī tiriṭī kāyūrī,<br>
aṅgadī candanussado;<br>
Rattiṃ tvaṃ paricāresi,<br>
divā vedesi vedanaṃ.<br></p>
<p>
<a class="sc" id="29"></a>
<a class="ms" id="p_22J_3284"></a>
<a class="msdiv" id="msdiv29"></a>
Soḷasitthisahassāni,<br>
yā temā paricārikā;<br>
Evaṃ mahānubhāvosi,<br>
abbhuto lomahaṃsano.<br></p>
<p>
<a class="sc" id="30"></a>
<a class="ms" id="p_22J_3285"></a>
<a class="msdiv" id="msdiv30"></a>
Kiṃ kammamakarī pubbe,<br>
pāpaṃ attadukhāvahaṃ;<br>
Yaṃ karitvā manussesu,<br>
piṭṭhimaṃsāni khādasi”.<br></p>
<p>
<a class="sc" id="31"></a>
<a class="ms" id="p_22J_3286"></a>
<a class="msdiv" id="msdiv31"></a>
“Ajjhenāni paṭiggayha,<br>
kāmesu gadhito ahaṃ;<br>
Acariṃ dīghamaddhānaṃ,<br>
paresaṃ ahitāyahaṃ.<br></p>
<p>
<a class="sc" id="32"></a>
<a class="ms" id="p_22J_3287"></a>
<a class="msdiv" id="msdiv32"></a>
Yo piṭṭhimaṃsiko hoti,<br>
evaṃ ukkacca khādati;<br>
Yathāhaṃ ajja khādāmi,<br>
piṭṭhimaṃsāni attano”ti.<br></p>
</blockquote>
<p class="endsutta">
<a class="sc" id="33"></a>
<a class="ms" id="p_22J_3288"></a>
Kiṃchandajātakaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>