<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja545">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>8 Mahānāradakassapajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_2486"></a>
<a class="msdiv" id="msdiv1153"></a>
Ahu rājā videhānaṃ,<br>
aṅgati nāma khattiyo;<br>
Pahūtayoggo dhanimā,<br>
anantabalaporiso.<br></p>
<p>
<a class="sc" id="2"></a>
<a class="ms" id="p_23J_2487"></a>
<a class="msdiv" id="msdiv1154"></a>
So ca pannarasiṃ rattiṃ,<br>
purimayāme anāgate;<br>
Cātumāsā komudiyā,<br>
amacce sannipātayi.<br></p>
<p>
<a class="sc" id="3"></a>
<a class="ms" id="p_23J_2488"></a>
<a class="msdiv" id="msdiv1155"></a>
Paṇḍite sutasampanne,<br>
mhitapubbe vicakkhaṇe;<br>
Vijayañca sunāmañca,<br>
senāpatiṃ alātakaṃ.<br></p>
<p>
<a class="sc" id="4"></a>
<a class="ms" id="p_23J_2489"></a>
<a class="msdiv" id="msdiv1156"></a>
Tamanupucchi vedeho,<br>
“paccekaṃ brūtha saṃ ruciṃ;<br>
Cātumāsā komudajja,<br>
juṇhaṃ byapahataṃ tamaṃ;<br>
Kāyajja ratiyā rattiṃ,<br>
viharemu imaṃ utuṃ”.<br></p>
<p>
<a class="sc" id="5"></a>
<a class="ms" id="p_23J_2490"></a>
<a class="msdiv" id="msdiv1157"></a>
Tato senāpati rañño,<br>
Alāto etadabravi;<br>
“Haṭṭhaṃ yoggaṃ balaṃ sabbaṃ,<br>
Senaṃ sannāhayāmase.<br></p>
<p>
<a class="sc" id="6"></a>
<a class="ms" id="p_23J_2491"></a>
<a class="msdiv" id="msdiv1158"></a>
Niyyāma deva yuddhāya,<br>
anantabalaporisā;<br>
Ye te vasaṃ na āyanti,<br>
vasaṃ upanayāmase;<br>
Esā mayhaṃ sakā diṭṭhi,<br>
ajitaṃ ojināmase”.<br></p>
<p>
<a class="sc" id="7"></a>
<a class="ms" id="p_23J_2492"></a>
<a class="msdiv" id="msdiv1159"></a>
Alātassa vaco sutvā,<br>
sunāmo etadabravi;<br>
“Sabbe tuyhaṃ mahārāja,<br>
amittā vasamāgatā.<br></p>
<p>
<a class="sc" id="8"></a>
<a class="ms" id="p_23J_2493"></a>
<a class="msdiv" id="msdiv1160"></a>
Nikkhittasatthā paccatthā,<br>
nivātamanuvattare;<br>
Uttamo ussavo ajja,<br>
na yuddhaṃ mama ruccati.<br></p>
<p>
<a class="sc" id="9"></a>
<a class="ms" id="p_23J_2494"></a>
<a class="msdiv" id="msdiv1161"></a>
Annapānañca khajjañca,<br>
khippaṃ abhiharantu te;<br>
Ramassu deva kāmehi,<br>
naccagīte suvādite”.<br></p>
<p>
<a class="sc" id="10"></a>
<a class="ms" id="p_23J_2495"></a>
<a class="msdiv" id="msdiv1162"></a>
Sunāmassa vaco sutvā,<br>
vijayo etadabravi;<br>
“Sabbe kāmā mahārāja,<br>
niccaṃ tava mupaṭṭhitā.<br></p>
<p>
<a class="sc" id="11"></a>
<a class="ms" id="p_23J_2496"></a>
<a class="msdiv" id="msdiv1163"></a>
Na hete dullabhā deva,<br>
tava kāmehi modituṃ;<br>
Sadāpi kāmā sulabhā,<br>
netaṃ cittamataṃ mama.<br></p>
<p>
<a class="sc" id="12"></a>
<a class="ms" id="p_23J_2497"></a>
<a class="msdiv" id="msdiv1164"></a>
Samaṇaṃ brāhmaṇaṃ vāpi,<br>
upāsemu bahussutaṃ;<br>
Yo najja vinaye kaṅkhaṃ,<br>
atthadhammavidū ise”.<br></p>
<p>
<a class="sc" id="13"></a>
<a class="ms" id="p_23J_2498"></a>
<a class="msdiv" id="msdiv1165"></a>
Vijayassa vaco sutvā,<br>
rājā aṅgati mabravi;<br>
“Yathā vijayo bhaṇati,<br>
mayhampetaṃva ruccati.<br></p>
<p>
<a class="sc" id="14"></a>
<a class="ms" id="p_23J_2499"></a>
<a class="msdiv" id="msdiv1166"></a>
Samaṇaṃ brāhmaṇaṃ vāpi,<br>
upāsemu bahussutaṃ;<br>
Yo najja vinaye kaṅkhaṃ,<br>
atthadhammavidū ise.<br></p>
<p>
<a class="sc" id="15"></a>
<a class="ms" id="p_23J_2500"></a>
<a class="msdiv" id="msdiv1167"></a>
Sabbeva santā karotha matiṃ,<br>
Kaṃ upāsemu paṇḍitaṃ;<br>
Yo najja vinaye kaṅkhaṃ,<br>
Atthadhammavidū ise”.<br></p>
<p>
<a class="sc" id="16"></a>
<a class="ms" id="p_23J_2501"></a>
<a class="msdiv" id="msdiv1168"></a>
Vedehassa vaco sutvā,<br>
alāto etadabravi;<br>
“Atthāyaṃ migadāyasmiṃ,<br>
acelo dhīrasammato.<br></p>
<p>
<a class="sc" id="17"></a>
<a class="ms" id="p_23J_2502"></a>
<a class="msdiv" id="msdiv1169"></a>
Guṇo kassapagottāyaṃ,<br>
suto citrakathī gaṇī;<br>
Taṃ deva payirupāsemu,<br>
so no kaṅkhaṃ vinessati”.<br></p>
<p>
<a class="sc" id="18"></a>
<a class="ms" id="p_23J_2503"></a>
<a class="msdiv" id="msdiv1170"></a>
Alātassa vaco sutvā,<br>
rājā codesi sārathiṃ;<br>
“Migadāyaṃ gamissāma,<br>
yuttaṃ yānaṃ idhānaya”.<br></p>
<p>
<a class="sc" id="19"></a>
<a class="ms" id="p_23J_2504"></a>
<a class="msdiv" id="msdiv1171"></a>
Tassa yānaṃ ayojesuṃ,<br>
dantaṃ rūpiyapakkharaṃ;<br>
Sukkamaṭṭhaparivāraṃ,<br>
paṇḍaraṃ dosināmukhaṃ.<br></p>
<p>
<a class="sc" id="20"></a>
<a class="ms" id="p_23J_2505"></a>
<a class="msdiv" id="msdiv1172"></a>
Tatrāsuṃ kumudāyuttā,<br>
cattāro sindhavā hayā;<br>
Anilūpamasamuppātā,<br>
sudantā soṇṇamālino.<br></p>
<p>
<a class="sc" id="21"></a>
<a class="ms" id="p_23J_2506"></a>
<a class="msdiv" id="msdiv1173"></a>
Setacchattaṃ setaratho,<br>
setassā setabījanī;<br>
Vedeho sahamaccehi,<br>
niyyaṃ candova sobhati.<br></p>
<p>
<a class="sc" id="22"></a>
<a class="ms" id="p_23J_2507"></a>
<a class="msdiv" id="msdiv1174"></a>
Tamanuyāyiṃsu bahavo,<br>
indikhaggadharā balī;<br>
Assapiṭṭhigatā vīrā,<br>
narā naravarādhipaṃ.<br></p>
<p>
<a class="sc" id="23"></a>
<a class="ms" id="p_23J_2508"></a>
<a class="msdiv" id="msdiv1175"></a>
So muhuttaṃva yāyitvā,<br>
yānā oruyha khattiyo;<br>
Vedeho sahamaccehi,<br>
pattī guṇamupāgami.<br></p>
<p>
<a class="sc" id="24"></a>
<a class="ms" id="p_23J_2509"></a>
<a class="msdiv" id="msdiv1176"></a>
Yepi tattha tadā āsuṃ,<br>
brāhmaṇibbhā samāgatā;<br>
Na te apanayī rājā,<br>
akataṃ bhūmimāgate.<br></p>
<p>
<a class="sc" id="25"></a>
<a class="ms" id="p_23J_2510"></a>
<a class="msdiv" id="msdiv1177"></a>
Tato so mudukā bhisiyā,<br>
muducittakasanthate;<br>
Mudupaccatthate rājā,<br>
ekamantaṃ upāvisi.<br></p>
<p>
<a class="sc" id="26"></a>
<a class="ms" id="p_23J_2511"></a>
<a class="msdiv" id="msdiv1178"></a>
Nisajja rājā sammodi,<br>
kathaṃ sāraṇiyaṃ tato;<br>
“Kacci yāpaniyaṃ bhante,<br>
vātānamaviyaggatā.<br></p>
<p>
<a class="sc" id="27"></a>
<a class="ms" id="p_23J_2512"></a>
<a class="msdiv" id="msdiv1179"></a>
Kacci akasirā vutti,<br>
labhasi piṇḍayāpanaṃ;<br>
Apābādho casi kacci,<br>
cakkhuṃ na parihāyati”.<br></p>
<p>
<a class="sc" id="28"></a>
<a class="ms" id="p_23J_2513"></a>
<a class="msdiv" id="msdiv1180"></a>
Taṃ guṇo paṭisammodi,<br>
vedehaṃ vinaye rataṃ;<br>
“Yāpanīyaṃ mahārāja,<br>
sabbametaṃ tadūbhayaṃ.<br></p>
<p>
<a class="sc" id="29"></a>
<a class="ms" id="p_23J_2514"></a>
<a class="msdiv" id="msdiv1181"></a>
Kacci tuyhampi vedeha,<br>
paccantā na balīyare;<br>
Kacci arogaṃ yoggaṃ te,<br>
kacci vahati vāhanaṃ;<br>
Kacci te byādhayo natthi,<br>
sarīrassupatāpiyā”.<br></p>
<p>
<a class="sc" id="30"></a>
<a class="ms" id="p_23J_2515"></a>
<a class="msdiv" id="msdiv1182"></a>
Paṭisammodito rājā,<br>
tato pucchi anantarā;<br>
Atthaṃ dhammañca ñāyañca,<br>
dhammakāmo rathesabho.<br></p>
<p>
<a class="sc" id="31"></a>
<a class="ms" id="p_23J_2516"></a>
<a class="msdiv" id="msdiv1183"></a>
“Kathaṃ dhammaṃ care macco,<br>
mātāpitūsu kassapa;<br>
Kathaṃ care ācariye,<br>
puttadāre kathaṃ care.<br></p>
<p>
<a class="sc" id="32"></a>
<a class="ms" id="p_23J_2517"></a>
<a class="msdiv" id="msdiv1184"></a>
Kathaṃ careyya vuḍḍhesu,<br>
kathaṃ samaṇabrāhmaṇe;<br>
Kathañca balakāyasmiṃ,<br>
kathaṃ janapade care.<br></p>
<p>
<a class="sc" id="33"></a>
<a class="ms" id="p_23J_2518"></a>
<a class="msdiv" id="msdiv1185"></a>
Kathaṃ dhammaṃ caritvāna,<br>
maccā gacchanti suggatiṃ;<br>
Kathañceke adhammaṭṭhā,<br>
patanti nirayaṃ atho”.<br></p>
<p>
<a class="sc" id="34"></a>
<a class="ms" id="p_23J_2519"></a>
<a class="msdiv" id="msdiv1186"></a>
Vedehassa vaco sutvā,<br>
kassapo etadabravi;<br>
“Suṇohi me mahārāja,<br>
saccaṃ avitathaṃ padaṃ.<br></p>
<p>
<a class="sc" id="35"></a>
<a class="ms" id="p_23J_2520"></a>
<a class="msdiv" id="msdiv1187"></a>
Natthi dhammacaritassa,<br>
phalaṃ kalyāṇapāpakaṃ;<br>
Natthi deva paro loko,<br>
ko tato hi idhāgato.<br></p>
<p>
<a class="sc" id="36"></a>
<a class="ms" id="p_23J_2521"></a>
<a class="msdiv" id="msdiv1188"></a>
Natthi deva pitaro vā,<br>
kuto mātā kuto pitā;<br>
Natthi ācariyo nāma,<br>
adantaṃ ko damessati.<br></p>
<p>
<a class="sc" id="37"></a>
<a class="ms" id="p_23J_2522"></a>
<a class="msdiv" id="msdiv1189"></a>
Samatulyāni bhūtāni,<br>
natthi jeṭṭhāpacāyikā;<br>
Natthi balaṃ vīriyaṃ vā,<br>
kuto uṭṭhānaporisaṃ;<br>
Niyatāni hi bhūtāni,<br>
yathā goṭaviso tathā.<br></p>
<p>
<a class="sc" id="38"></a>
<a class="ms" id="p_23J_2523"></a>
<a class="msdiv" id="msdiv1190"></a>
Laddheyyaṃ labhate macco,<br>
tattha dānaphalaṃ kuto;<br>
Natthi dānaphalaṃ deva,<br>
avaso devavīriyo.<br></p>
<p>
<a class="sc" id="39"></a>
<a class="ms" id="p_23J_2524"></a>
<a class="msdiv" id="msdiv1191"></a>
Bālehi dānaṃ paññattaṃ,<br>
paṇḍitehi paṭicchitaṃ;<br>
Avasā denti dhīrānaṃ,<br>
bālā paṇḍitamānino.<br></p>
<p>
<a class="sc" id="40"></a>
<a class="ms" id="p_23J_2525"></a>
<a class="msdiv" id="msdiv1192"></a>
Sattime sassatā kāyā,<br>
acchejjā avikopino;<br>
Tejo pathavī āpo ca,<br>
vāyo sukhaṃ dukhañcime;<br>
Jīve ca sattime kāyā,<br>
yesaṃ chettā na vijjati.<br></p>
<p>
<a class="sc" id="41"></a>
<a class="ms" id="p_23J_2526"></a>
<a class="msdiv" id="msdiv1193"></a>
Natthi hantā va chettā vā,<br>
haññe yevāpi koci naṃ;<br>
Antareneva kāyānaṃ,<br>
satthāni vītivattare.<br></p>
<p>
<a class="sc" id="42"></a>
<a class="ms" id="p_23J_2527"></a>
<a class="msdiv" id="msdiv1194"></a>
Yo cāpi siramādāya,<br>
paresaṃ nisitāsinā;<br>
Na so chindati te kāye,<br>
tattha pāpaphalaṃ kuto.<br></p>
<p>
<a class="sc" id="43"></a>
<a class="ms" id="p_23J_2528"></a>
<a class="msdiv" id="msdiv1195"></a>
Cullāsītimahākappe,<br>
sabbe sujjhanti saṃsaraṃ;<br>
Anāgate tamhi kāle,<br>
saññatopi na sujjhati.<br></p>
<p>
<a class="sc" id="44"></a>
<a class="ms" id="p_23J_2529"></a>
<a class="msdiv" id="msdiv1196"></a>
Caritvāpi bahuṃ bhadraṃ,<br>
neva sujjhantināgate;<br>
Pāpañcepi bahuṃ katvā,<br>
taṃ khaṇaṃ nātivattare.<br></p>
<p>
<a class="sc" id="45"></a>
<a class="ms" id="p_23J_2530"></a>
<a class="msdiv" id="msdiv1197"></a>
Anupubbena no suddhi,<br>
kappānaṃ cullasītiyā;<br>
Niyatiṃ nātivattāma,<br>
velantamiva sāgaro”.<br></p>
<p>
<a class="sc" id="46"></a>
<a class="ms" id="p_23J_2531"></a>
<a class="msdiv" id="msdiv1198"></a>
Kassapassa vaco sutvā,<br>
alāto etadabravi;<br>
“Yathā bhadanto bhaṇati,<br>
mayhampetaṃva ruccati.<br></p>
<p>
<a class="sc" id="47"></a>
<a class="ms" id="p_23J_2532"></a>
<a class="msdiv" id="msdiv1199"></a>
Ahampi purimaṃ jātiṃ,<br>
sare saṃsaritattano;<br>
Piṅgalo nāmahaṃ āsiṃ,<br>
luddo goghātako pure.<br></p>
<p>
<a class="sc" id="48"></a>
<a class="ms" id="p_23J_2533"></a>
<a class="msdiv" id="msdiv1200"></a>
Bārāṇasiyaṃ phītāyaṃ,<br>
bahuṃ pāpaṃ kataṃ mayā;<br>
Bahū mayā hatā pāṇā,<br>
mahiṃsā sūkarā ajā.<br></p>
<p>
<a class="sc" id="49"></a>
<a class="ms" id="p_23J_2534"></a>
<a class="msdiv" id="msdiv1201"></a>
Tato cuto idha jāto,<br>
iddhe senāpatīkule;<br>
Natthi nūna phalaṃ pāpaṃ,<br>
yohaṃ na nirayaṃ gato”.<br></p>
<p>
<a class="sc" id="50"></a>
<a class="ms" id="p_23J_2535"></a>
<a class="msdiv" id="msdiv1202"></a>
Athettha bījako nāma,<br>
dāso āsi paṭaccarī;<br>
Uposathaṃ upavasanto,<br>
guṇasantikupāgami.<br></p>
<p>
<a class="sc" id="51"></a>
<a class="ms" id="p_23J_2536"></a>
<a class="msdiv" id="msdiv1203"></a>
Kassapassa vaco sutvā,<br>
alātassa ca bhāsitaṃ;<br>
Passasanto muhuṃ uṇhaṃ,<br>
rudaṃ assūni vattayi.<br></p>
<p>
<a class="sc" id="52"></a>
<a class="ms" id="p_23J_2537"></a>
<a class="msdiv" id="msdiv1204"></a>
Tamanupucchi vedeho,<br>
“kimatthaṃ samma rodasi;<br>
Kiṃ te sutaṃ vā diṭṭhaṃ vā,<br>
kiṃ maṃ vedesi vedanaṃ”.<br></p>
<p>
<a class="sc" id="53"></a>
<a class="ms" id="p_23J_2538"></a>
<a class="msdiv" id="msdiv1205"></a>
Vedehassa vaco sutvā,<br>
bījako etadabravi;<br>
“Natthi me vedanā dukkhā,<br>
mahārāja suṇohi me.<br></p>
<p>
<a class="sc" id="54"></a>
<a class="ms" id="p_23J_2539"></a>
<a class="msdiv" id="msdiv1206"></a>
Ahampi purimaṃ jātiṃ,<br>
sarāmi sukhamattano;<br>
Sāketāhaṃ pure āsiṃ,<br>
bhāvaseṭṭhi guṇe rato.<br></p>
<p>
<a class="sc" id="55"></a>
<a class="ms" id="p_23J_2540"></a>
<a class="msdiv" id="msdiv1207"></a>
Sammato brāhmaṇibbhānaṃ,<br>
saṃvibhāgarato suci;<br>
Na cāpi pāpakaṃ kammaṃ,<br>
sarāmi katamattano.<br></p>
<p>
<a class="sc" id="56"></a>
<a class="ms" id="p_23J_2541"></a>
<a class="msdiv" id="msdiv1208"></a>
Tato cutāhaṃ vedeha,<br>
idha jāto duritthiyā;<br>
Gabbhamhi kumbhadāsiyā,<br>
yato jāto suduggato.<br></p>
<p>
<a class="sc" id="57"></a>
<a class="ms" id="p_23J_2542"></a>
<a class="msdiv" id="msdiv1209"></a>
Evampi duggato santo,<br>
samacariyaṃ adhiṭṭhito;<br>
Upaḍḍhabhāgaṃ bhattassa,<br>
dadāmi yo me icchati.<br></p>
<p>
<a class="sc" id="58"></a>
<a class="ms" id="p_23J_2543"></a>
<a class="msdiv" id="msdiv1210"></a>
Cātuddasiṃ pañcadasiṃ,<br>
sadā upavasāmahaṃ;<br>
Na cāpi bhūte hiṃsāmi,<br>
theyyañcāpi vivajjayiṃ.<br></p>
<p>
<a class="sc" id="59"></a>
<a class="ms" id="p_23J_2544"></a>
<a class="msdiv" id="msdiv1211"></a>
Sabbameva hi nūnetaṃ,<br>
suciṇṇaṃ bhavati nipphalaṃ;<br>
Niratthaṃ maññidaṃ sīlaṃ,<br>
alāto bhāsatī yathā.<br></p>
<p>
<a class="sc" id="60"></a>
<a class="ms" id="p_23J_2545"></a>
<a class="msdiv" id="msdiv1212"></a>
Kalimeva nūna gaṇhāmi,<br>
asippo dhuttako yathā;<br>
Kaṭaṃ alāto gaṇhāti,<br>
kitavosikkhito yathā.<br></p>
<p>
<a class="sc" id="61"></a>
<a class="ms" id="p_23J_2546"></a>
<a class="msdiv" id="msdiv1213"></a>
Dvāraṃ nappaṭipassāmi,<br>
yena gacchāmi suggatiṃ;<br>
Tasmā rāja parodāmi,<br>
sutvā kassapabhāsitaṃ”.<br></p>
<p>
<a class="sc" id="62"></a>
<a class="ms" id="p_23J_2547"></a>
<a class="msdiv" id="msdiv1214"></a>
Bījakassa vaco sutvā,<br>
rājā aṅgati mabravi;<br>
“Natthi dvāraṃ sugatiyā,<br>
niyatiṃ kaṅkha bījaka.<br></p>
<p>
<a class="sc" id="63"></a>
<a class="ms" id="p_23J_2548"></a>
<a class="msdiv" id="msdiv1215"></a>
Sukhaṃ vā yadi vā dukkhaṃ,<br>
niyatiyā kira labbhati;<br>
Saṃsārasuddhi sabbesaṃ,<br>
mā turittho anāgate.<br></p>
<p>
<a class="sc" id="64"></a>
<a class="ms" id="p_23J_2549"></a>
<a class="msdiv" id="msdiv1216"></a>
Ahampi pubbe kalyāṇo,<br>
brāhmaṇibbhesu byāvaṭo;<br>
Vohāramanusāsanto,<br>
ratihīno tadantarā.<br></p>
<p>
<a class="sc" id="65"></a>
<a class="ms" id="p_23J_2550"></a>
<a class="msdiv" id="msdiv1217"></a>
Punapi bhante dakkhemu,<br>
saṅgati ce bhavissati”;<br>
Idaṃ vatvāna vedeho,<br>
paccagā sanivesanaṃ.<br></p>
<p>
<a class="sc" id="66"></a>
<a class="ms" id="p_23J_2551"></a>
<a class="msdiv" id="msdiv1218"></a>
Tato ratyā vivasāne,<br>
upaṭṭhānamhi aṅgati;<br>
Amacce sannipātetvā,<br>
idaṃ vacanamabravi.<br></p>
<p>
<a class="sc" id="67"></a>
<a class="ms" id="p_23J_2552"></a>
<a class="msdiv" id="msdiv1219"></a>
“Candake me vimānasmiṃ,<br>
sadā kāme vidhentu me;<br>
Mā upagacchuṃ atthesu,<br>
guyhappakāsiyesu ca.<br></p>
<p>
<a class="sc" id="68"></a>
<a class="ms" id="p_23J_2553"></a>
<a class="msdiv" id="msdiv1220"></a>
Vijayo ca sunāmo ca,<br>
senāpati alātako;<br>
Ete atthe nisīdantu,<br>
vohārakusalā tayo”.<br></p>
<p>
<a class="sc" id="69"></a>
<a class="ms" id="p_23J_2554"></a>
<a class="msdiv" id="msdiv1221"></a>
Idaṃ vatvāna vedeho,<br>
“kāmeva bahumaññatha;<br>
Na cāpi brāhmaṇibbhesu,<br>
atthe kismiñci byāvaṭo”.<br></p>
<p>
<a class="sc" id="70"></a>
<a class="ms" id="p_23J_2555"></a>
<a class="msdiv" id="msdiv1222"></a>
Tato dvesattarattassa,<br>
vedehassatrajā piyā;<br>
Rājakaññā rucā nāma,<br>
dhātimātaramabravi.<br></p>
<p>
<a class="sc" id="71"></a>
<a class="ms" id="p_23J_2556"></a>
<a class="msdiv" id="msdiv1223"></a>
“Alaṅkarotha maṃ khippaṃ,<br>
sakhiyo cālaṅkarontu me;<br>
Suve pannaraso dibyo,<br>
gacchaṃ issarasantike”.<br></p>
<p>
<a class="sc" id="72"></a>
<a class="ms" id="p_23J_2557"></a>
<a class="msdiv" id="msdiv1224"></a>
Tassā mālyaṃ abhihariṃsu,<br>
candanañca mahārahaṃ;<br>
Maṇisaṅkhamuttāratanaṃ,<br>
nānāratte ca ambare.<br></p>
<p>
<a class="sc" id="73"></a>
<a class="ms" id="p_23J_2558"></a>
<a class="msdiv" id="msdiv1225"></a>
Tañca soṇṇamaye pīṭhe,<br>
nisinnaṃ bahukitthiyo;<br>
Parikiriya pasobhiṃsu,<br>
rucaṃ ruciravaṇṇiniṃ.<br></p>
<p>
<a class="sc" id="74"></a>
<a class="ms" id="p_23J_2559"></a>
<a class="msdiv" id="msdiv1226"></a>
Sā ca sakhimajjhagatā,<br>
sabbābharaṇabhūsitā;<br>
Sateratā abbhamiva,<br>
candakaṃ pāvisī rucā.<br></p>
<p>
<a class="sc" id="75"></a>
<a class="ms" id="p_23J_2560"></a>
<a class="msdiv" id="msdiv1227"></a>
Upasaṅkamitvā vedehaṃ,<br>
vanditvā vinaye rataṃ;<br>
Suvaṇṇakhacite pīṭhe,<br>
ekamantaṃ upāvisi.<br></p>
<p>
<a class="sc" id="76"></a>
<a class="ms" id="p_23J_2561"></a>
<a class="msdiv" id="msdiv1228"></a>
Tañca disvāna vedeho,<br>
accharānaṃva saṅgamaṃ;<br>
Rucaṃ sakhimajjhagataṃ,<br>
idaṃ vacanamabravi.<br></p>
<p>
<a class="sc" id="77"></a>
<a class="ms" id="p_23J_2562"></a>
<a class="msdiv" id="msdiv1229"></a>
“Kacci ramasi pāsāde,<br>
antopokkharaṇiṃ pati;<br>
Kacci bahuvidhaṃ khajjaṃ,<br>
sadā abhiharanti te.<br></p>
<p>
<a class="sc" id="78"></a>
<a class="ms" id="p_23J_2563"></a>
<a class="msdiv" id="msdiv1230"></a>
Kacci bahuvidhaṃ mālyaṃ,<br>
ocinitvā kumāriyo;<br>
Gharake karotha paccekaṃ,<br>
khiḍḍāratiratā muhuṃ.<br></p>
<p>
<a class="sc" id="79"></a>
<a class="ms" id="p_23J_2564"></a>
<a class="msdiv" id="msdiv1231"></a>
Kena vā vikalaṃ tuyhaṃ,<br>
kiṃ khippaṃ āharantu te;<br>
Manokarassu kuḍḍamukhī,<br>
api candasamamhipi”.<br></p>
<p>
<a class="sc" id="80"></a>
<a class="ms" id="p_23J_2565"></a>
<a class="msdiv" id="msdiv1232"></a>
Vedehassa vaco sutvā,<br>
rucā pitaramabravi;<br>
“Sabbametaṃ mahārāja,<br>
labbhatissarasantike.<br></p>
<p>
<a class="sc" id="81"></a>
<a class="ms" id="p_23J_2566"></a>
<a class="msdiv" id="msdiv1233"></a>
Suve pannaraso dibyo,<br>
sahassaṃ āharantu me;<br>
Yathādinnañca dassāmi,<br>
dānaṃ sabbavanīsvahaṃ”.<br></p>
<p>
<a class="sc" id="82"></a>
<a class="ms" id="p_23J_2567"></a>
<a class="msdiv" id="msdiv1234"></a>
Rucāya vacanaṃ sutvā,<br>
rājā aṅgati mabravi;<br>
“Bahuṃ vināsitaṃ vittaṃ,<br>
niratthaṃ aphalaṃ tayā.<br></p>
<p>
<a class="sc" id="83"></a>
<a class="ms" id="p_23J_2568"></a>
<a class="msdiv" id="msdiv1235"></a>
Uposathe vasaṃ niccaṃ,<br>
annapānaṃ na bhuñjasi;<br>
Niyatetaṃ abhuttabbaṃ,<br>
natthi puññaṃ abhuñjato.<br></p>
<p>
<a class="sc" id="84"></a>
<a class="ms" id="p_23J_2569"></a>
<a class="msdiv" id="msdiv1236"></a>
Bījakopi hi sutvāna,<br>
tadā kassapabhāsitaṃ;<br>
Passasanto muhuṃ uṇhaṃ,<br>
rudaṃ assūni vattayi.<br></p>
<p>
<a class="sc" id="85"></a>
<a class="ms" id="p_23J_2570"></a>
<a class="msdiv" id="msdiv1237"></a>
Yāva ruce jīvamānā,<br>
mā bhattamapanāmayi;<br>
Natthi bhadde paro loko,<br>
kiṃ niratthaṃ vihaññasi”.<br></p>
<p>
<a class="sc" id="86"></a>
<a class="ms" id="p_23J_2571"></a>
<a class="msdiv" id="msdiv1238"></a>
Vedehassa vaco sutvā,<br>
rucā ruciravaṇṇinī;<br>
Jānaṃ pubbāparaṃ dhammaṃ,<br>
pitaraṃ etadabravi.<br></p>
<p>
<a class="sc" id="87"></a>
<a class="ms" id="p_23J_2572"></a>
<a class="msdiv" id="msdiv1239"></a>
“Sutameva pure āsi,<br>
sakkhi diṭṭhamidaṃ mayā;<br>
Bālūpasevī yo hoti,<br>
bālova samapajjatha.<br></p>
<p>
<a class="sc" id="88"></a>
<a class="ms" id="p_23J_2573"></a>
<a class="msdiv" id="msdiv1240"></a>
Mūḷho hi mūḷhamāgamma,<br>
bhiyyo mohaṃ nigacchati;<br>
Patirūpaṃ alātena,<br>
bījakena ca muyhituṃ.<br></p>
<p>
<a class="sc" id="89"></a>
<a class="ms" id="p_23J_2574"></a>
<a class="msdiv" id="msdiv1241"></a>
Tvañca devāsi sappañño,<br>
dhiro atthassa kovido;<br>
Kathaṃ bālehi sadisaṃ,<br>
hīnadiṭṭhiṃ upāgami.<br></p>
<p>
<a class="sc" id="90"></a>
<a class="ms" id="p_23J_2575"></a>
<a class="msdiv" id="msdiv1242"></a>
Sacepi saṃsārapathena sujjhati,<br>
Niratthiyā pabbajjā guṇassa;<br>
Kīṭova aggiṃ jalitaṃ apāpataṃ,<br>
Upapajjati mohamūḷho naggabhāvaṃ.<br></p>
<p>
<a class="sc" id="91"></a>
<a class="ms" id="p_23J_2576"></a>
<a class="msdiv" id="msdiv1243"></a>
Saṃsārasuddhīti pure niviṭṭhā,<br>
Kammaṃ vidūsenti bahū ajānaṃ;<br>
Pubbe kalī duggahitovanatthā,<br>
Dummo ca yā balisā ambujova.<br></p>
<p>
<a class="sc" id="92"></a>
<a class="ms" id="p_23J_2577"></a>
<a class="msdiv" id="msdiv1244"></a>
Upamaṃ te karissāmi,<br>
mahārāja tavatthiyā;<br>
Upamāya midhekacce,<br>
atthaṃ jānanti paṇḍitā.<br></p>
<p>
<a class="sc" id="93"></a>
<a class="ms" id="p_23J_2578"></a>
<a class="msdiv" id="msdiv1245"></a>
Vāṇijānaṃ yathā nāvā,<br>
appamāṇabharā garu;<br>
Atibhāraṃ samādāya,<br>
aṇṇave avasīdati.<br></p>
<p>
<a class="sc" id="94"></a>
<a class="ms" id="p_23J_2579"></a>
<a class="msdiv" id="msdiv1246"></a>
Evameva naro pāpaṃ,<br>
thokaṃ thokampi ācinaṃ;<br>
Atibhāraṃ samādāya,<br>
niraye avasīdati.<br></p>
<p>
<a class="sc" id="95"></a>
<a class="ms" id="p_23J_2580"></a>
<a class="msdiv" id="msdiv1247"></a>
Na tāva bhāro paripūro,<br>
alātassa mahīpati;<br>
Ācināti ca taṃ pāpaṃ,<br>
yena gacchati duggatiṃ.<br></p>
<p>
<a class="sc" id="96"></a>
<a class="ms" id="p_23J_2581"></a>
<a class="msdiv" id="msdiv1248"></a>
Pubbevassa kataṃ puññaṃ,<br>
alātassa mahīpati;<br>
Tasseva deva nissando,<br>
yañceso labhate sukhaṃ.<br></p>
<p>
<a class="sc" id="97"></a>
<a class="ms" id="p_23J_2582"></a>
<a class="msdiv" id="msdiv1249"></a>
Khīyate cassa taṃ puññaṃ,<br>
tathā hi aguṇe rato;<br>
Ujumaggaṃ avahāya,<br>
kummaggamanudhāvati.<br></p>
<p>
<a class="sc" id="98"></a>
<a class="ms" id="p_23J_2583"></a>
<a class="msdiv" id="msdiv1250"></a>
Tulā yathā paggahitā,<br>
ohite tulamaṇḍale;<br>
Unnameti tulāsīsaṃ,<br>
bhāre oropite sati.<br></p>
<p>
<a class="sc" id="99"></a>
<a class="ms" id="p_23J_2584"></a>
<a class="msdiv" id="msdiv1251"></a>
Evameva naro puññaṃ,<br>
thokaṃ thokampi ācinaṃ;<br>
Saggātimāno dāsova,<br>
bījako sātave rato.<br></p>
<p>
<a class="sc" id="100"></a>
<a class="ms" id="p_23J_2585"></a>
<a class="msdiv" id="msdiv1252"></a>
Yamajja bījako dāso,<br>
dukkhaṃ passati attani;<br>
Pubbevassa kataṃ pāpaṃ,<br>
tameso paṭisevati.<br></p>
<p>
<a class="sc" id="101"></a>
<a class="ms" id="p_23J_2586"></a>
<a class="msdiv" id="msdiv1253"></a>
Khīyate cassa taṃ pāpaṃ,<br>
tathā hi vinaye rato;<br>
Kassapañca samāpajja,<br>
mā hevuppathamāgamā.<br></p>
<p>
<a class="sc" id="102"></a>
<a class="ms" id="p_23J_2587"></a>
<a class="msdiv" id="msdiv1254"></a>
Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.<br></p>
<p>
<a class="sc" id="103"></a>
<a class="ms" id="p_23J_2588"></a>
<a class="msdiv" id="msdiv1255"></a>
Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
sahavāso hi tādiso.<br></p>
<p>
<a class="sc" id="104"></a>
<a class="ms" id="p_23J_2589"></a>
<a class="msdiv" id="msdiv1256"></a>
Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
Upalepabhayā dhīro,<br>
neva pāpasakhā siyā.<br></p>
<p>
<a class="sc" id="105"></a>
<a class="ms" id="p_23J_2590"></a>
<a class="msdiv" id="msdiv1257"></a>
Pūtimacchaṃ kusaggena,<br>
yo naro upanayhati;<br>
Kusāpi pūti vāyanti,<br>
evaṃ bālūpasevanā.<br></p>
<p>
<a class="sc" id="106"></a>
<a class="ms" id="p_23J_2591"></a>
<a class="msdiv" id="msdiv1258"></a>
Tagarañca palāsena,<br>
yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.<br></p>
<p>
<a class="sc" id="107"></a>
<a class="ms" id="p_23J_2592"></a>
<a class="msdiv" id="msdiv1259"></a>
Tasmā pattapuṭasseva,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatiṃ.<br></p>
<p>
<a class="sc" id="108"></a>
<a class="ms" id="p_23J_2593"></a>
<a class="msdiv" id="msdiv1260"></a>
Ahampi jātiyo satta,<br>
sare saṃsaritattano;<br>
Anāgatāpi satteva,<br>
yā gamissaṃ ito cutā.<br></p>
<p>
<a class="sc" id="109"></a>
<a class="ms" id="p_23J_2594"></a>
<a class="msdiv" id="msdiv1261"></a>
Yā me sā sattamī jāti,<br>
ahu pubbe janādhipa;<br>
Kammāraputto magadhesu,<br>
ahuṃ rājagahe pure.<br></p>
<p>
<a class="sc" id="110"></a>
<a class="ms" id="p_23J_2595"></a>
<a class="msdiv" id="msdiv1262"></a>
Pāpaṃ sahāyamāgamma,<br>
bahuṃ pāpaṃ kataṃ mayā;<br>
Paradārassa heṭhento,<br>
carimhā amarā viya.<br></p>
<p>
<a class="sc" id="111"></a>
<a class="ms" id="p_23J_2596"></a>
<a class="msdiv" id="msdiv1263"></a>
Taṃ kammaṃ nihitaṃ aṭṭhā,<br>
bhasmacchannova pāvako;<br>
Atha aññehi kammehi,<br>
ajāyiṃ vaṃsabhūmiyaṃ.<br></p>
<p>
<a class="sc" id="112"></a>
<a class="ms" id="p_23J_2597"></a>
<a class="msdiv" id="msdiv1264"></a>
Kosambiyaṃ seṭṭhikule,<br>
iddhe phīte mahaddhane;<br>
Ekaputto mahārāja,<br>
niccaṃ sakkatapūjito.<br></p>
<p>
<a class="sc" id="113"></a>
<a class="ms" id="p_23J_2598"></a>
<a class="msdiv" id="msdiv1265"></a>
Tattha mittaṃ asevissaṃ,<br>
sahāyaṃ sātave rataṃ;<br>
Paṇḍitaṃ sutasampannaṃ,<br>
so maṃ atthe nivesayi.<br></p>
<p>
<a class="sc" id="114"></a>
<a class="ms" id="p_23J_2599"></a>
<a class="msdiv" id="msdiv1266"></a>
Cātuddasiṃ pañcadasiṃ,<br>
bahuṃ rattiṃ upāvasiṃ;<br>
Taṃ kammaṃ nihitaṃ aṭṭhā,<br>
nidhīva udakantike.<br></p>
<p>
<a class="sc" id="115"></a>
<a class="ms" id="p_23J_2600"></a>
<a class="msdiv" id="msdiv1267"></a>
Atha pāpāna kammānaṃ,<br>
Yametaṃ magadhe kataṃ;<br>
Phalaṃ pariyāga maṃ pacchā,<br>
Bhutvā duṭṭhavisaṃ yathā.<br></p>
<p>
<a class="sc" id="116"></a>
<a class="ms" id="p_23J_2601"></a>
<a class="msdiv" id="msdiv1268"></a>
Tato cutāhaṃ vedeha,<br>
roruve niraye ciraṃ;<br>
Sakammunā apaccissaṃ,<br>
taṃ saraṃ na sukhaṃ labhe.<br></p>
<p>
<a class="sc" id="117"></a>
<a class="ms" id="p_23J_2602"></a>
<a class="msdiv" id="msdiv1269"></a>
Bahuvassagaṇe tattha,<br>
khepayitvā bahuṃ dukhaṃ;<br>
Bhinnāgate ahuṃ rāja,<br>
chagalo uddhatapphalo.<br></p>
<p>
<a class="sc" id="118"></a>
<a class="ms" id="p_23J_2603"></a>
<a class="msdiv" id="msdiv1270"></a>
Sātaputtā mayā vūḷhā,<br>
piṭṭhiyā ca rathena ca;<br>
Tassa kammassa nissando,<br>
paradāragamanassa me.<br></p>
<p>
<a class="sc" id="119"></a>
<a class="ms" id="p_23J_2604"></a>
<a class="msdiv" id="msdiv1271"></a>
Tato cutāhaṃ vedeha,<br>
kapi āsiṃ brahāvane;<br>
Niluñcitaphaloyeva,<br>
yūthapena pagabbhinā;<br>
Tassa kammassa nissando,<br>
paradāragamanassa me.<br></p>
<p>
<a class="sc" id="120"></a>
<a class="ms" id="p_23J_2605"></a>
<a class="msdiv" id="msdiv1272"></a>
Tato cutāhaṃ vedeha,<br>
dassanesu pasū ahuṃ;<br>
Niluñcito javo bhadro,<br>
yoggaṃ vūḷhaṃ ciraṃ mayā;<br>
Tassa kammassa nissando,<br>
paradāragamanassa me.<br></p>
<p>
<a class="sc" id="121"></a>
<a class="ms" id="p_23J_2606"></a>
<a class="msdiv" id="msdiv1273"></a>
Tato cutāhaṃ vedeha,<br>
vajjīsu kulamāgamā;<br>
Nevitthī na pumā āsiṃ,<br>
manussatte sudullabhe;<br>
Tassa kammassa nissando,<br>
paradāragamanassa me.<br></p>
<p>
<a class="sc" id="122"></a>
<a class="ms" id="p_23J_2607"></a>
<a class="msdiv" id="msdiv1274"></a>
Tato cutāhaṃ vedeha,<br>
ajāyiṃ nandane vane;<br>
Bhavane tāvatiṃsāhaṃ,<br>
accharā kāmavaṇṇinī.<br></p>
<p>
<a class="sc" id="123"></a>
<a class="ms" id="p_23J_2608"></a>
<a class="msdiv" id="msdiv1275"></a>
Vicittavatthābharaṇā,<br>
āmuttamaṇikuṇḍalā;<br>
Kusalā naccagītassa,<br>
sakkassa paricārikā.<br></p>
<p>
<a class="sc" id="124"></a>
<a class="ms" id="p_23J_2609"></a>
<a class="msdiv" id="msdiv1276"></a>
Tattha ṭhitāhaṃ vedeha,<br>
sarāmi jātiyo imā;<br>
Anāgatāpi satteva,<br>
yā gamissaṃ ito cutā.<br></p>
<p>
<a class="sc" id="125"></a>
<a class="ms" id="p_23J_2610"></a>
<a class="msdiv" id="msdiv1277"></a>
Pariyāgataṃ taṃ kusalaṃ,<br>
yaṃ me kosambiyaṃ kataṃ;<br>
Deve ceva manusse ca,<br>
sandhāvissaṃ ito cutā.<br></p>
<p>
<a class="sc" id="126"></a>
<a class="ms" id="p_23J_2611"></a>
<a class="msdiv" id="msdiv1278"></a>
Satta jacco mahārāja,<br>
niccaṃ sakkatapūjitā;<br>
Thībhāvāpi na muccissaṃ,<br>
chaṭṭhā nigatiyo imā.<br></p>
<p>
<a class="sc" id="127"></a>
<a class="ms" id="p_23J_2612"></a>
<a class="msdiv" id="msdiv1279"></a>
Sattamī ca gati deva,<br>
devaputto mahiddhiko;<br>
Pumā devo bhavissāmi,<br>
devakāyasmimuttamo.<br></p>
<p>
<a class="sc" id="128"></a>
<a class="ms" id="p_23J_2613"></a>
<a class="msdiv" id="msdiv1280"></a>
Ajjāpi santānamayaṃ,<br>
mālaṃ ganthenti nandane;<br>
Devaputto javo nāma,<br>
yo me mālaṃ paṭicchati.<br></p>
<p>
<a class="sc" id="129"></a>
<a class="ms" id="p_23J_2614"></a>
<a class="msdiv" id="msdiv1281"></a>
Muhutto viya so dibyo,<br>
idha vassāni soḷasa;<br>
Rattindivo ca so dibyo,<br>
mānusiṃ saradosataṃ.<br></p>
<p>
<a class="sc" id="130"></a>
<a class="ms" id="p_23J_2615"></a>
<a class="msdiv" id="msdiv1282"></a>
Iti kammāni anventi,<br>
asaṅkheyyāpi jātiyo;<br>
Kalyāṇaṃ yadi vā pāpaṃ,<br>
na hi kammaṃ vinassati.<br></p>
<p>
<a class="sc" id="131"></a>
<a class="ms" id="p_23J_2616"></a>
<a class="msdiv" id="msdiv1283"></a>
Yo icche puriso hotuṃ,<br>
jātiṃ jātiṃ punappunaṃ;<br>
Paradāraṃ vivajjeyya,<br>
dhotapādova kaddamaṃ.<br></p>
<p>
<a class="sc" id="132"></a>
<a class="ms" id="p_23J_2617"></a>
<a class="msdiv" id="msdiv1284"></a>
Yā icche puriso hotuṃ,<br>
jātiṃ jātiṃ punappunaṃ;<br>
Sāmikaṃ apacāyeyya,<br>
indaṃva paricārikā.<br></p>
<p>
<a class="sc" id="133"></a>
<a class="ms" id="p_23J_2618"></a>
<a class="msdiv" id="msdiv1285"></a>
Yo icche dibyabhogañca,<br>
dibbamāyuṃ yasaṃ sukhaṃ;<br>
Pāpāni parivajjetvā,<br>
tividhaṃ dhammamācare.<br></p>
<p>
<a class="sc" id="134"></a>
<a class="ms" id="p_23J_2619"></a>
<a class="msdiv" id="msdiv1286"></a>
Kāyena vācā manasā,<br>
appamatto vicakkhaṇo;<br>
Attano hoti atthāya,<br>
itthī vā yadi vā pumā.<br></p>
<p>
<a class="sc" id="135"></a>
<a class="ms" id="p_23J_2620"></a>
<a class="msdiv" id="msdiv1287"></a>
Ye kecime mānujā jīvaloke,<br>
Yasassino sabbasamantabhogā;<br>
Asaṃsayaṃ tehi pure suciṇṇaṃ,<br>
Kammassakāse puthu sabbasattā.<br></p>
<p>
<a class="sc" id="136"></a>
<a class="ms" id="p_23J_2621"></a>
<a class="msdiv" id="msdiv1288"></a>
Iṅghānucintesi sayampi deva,<br>
Kutonidānā te imā janinda;<br>
Yā te imā accharāsannikāsā,<br>
Alaṅkatā kañcanajālachannā”.<br></p>
<p>
<a class="sc" id="137"></a>
<a class="ms" id="p_23J_2622"></a>
<a class="msdiv" id="msdiv1289"></a>
Iccevaṃ pitaraṃ kaññā,<br>
rucā tosesi aṅgatiṃ;<br>
Mūḷhassa maggamācikkhi,<br>
dhammamakkhāsi subbatā.<br></p>
<p>
<a class="sc" id="138"></a>
<a class="ms" id="p_23J_2623"></a>
<a class="msdiv" id="msdiv1290"></a>
Athāgamā brahmalokā,<br>
nārado mānusiṃ pajaṃ;<br>
Jambudīpaṃ avekkhanto,<br>
addā rājānamaṅgatiṃ.<br></p>
<p>
<a class="sc" id="139"></a>
<a class="ms" id="p_23J_2624"></a>
<a class="msdiv" id="msdiv1291"></a>
Tato patiṭṭhā pāsāde,<br>
vedehassa puratthato;<br>
Tañca disvānānuppattaṃ,<br>
rucā isimavandatha.<br></p>
<p>
<a class="sc" id="140"></a>
<a class="ms" id="p_23J_2625"></a>
<a class="msdiv" id="msdiv1292"></a>
Athāsanamhā oruyha,<br>
rājā byathitamānaso;<br>
Nāradaṃ paripucchanto,<br>
idaṃ vacanamabravi.<br></p>
<p>
<a class="sc" id="141"></a>
<a class="ms" id="p_23J_2626"></a>
<a class="msdiv" id="msdiv1293"></a>
“Kuto nu āgacchasi devavaṇṇi,<br>
Obhāsayaṃ sabbadisā candimāva;<br>
Akkhāhi me pucchito nāmagottaṃ,<br>
Kathaṃ taṃ jānanti manussaloke”.<br></p>
<p>
<a class="sc" id="142"></a>
<a class="ms" id="p_23J_2627"></a>
<a class="msdiv" id="msdiv1294"></a>
“Ahañhi devato idāni emi,<br>
Obhāsayaṃ sabbadisā candimāva;<br>
Akkhāmi te pucchito nāmagottaṃ,<br>
Jānanti maṃ nārado kassapo ca”.<br></p>
<p>
<a class="sc" id="143"></a>
<a class="ms" id="p_23J_2628"></a>
<a class="msdiv" id="msdiv1295"></a>
“Accherarūpaṃ tava yādisañca,<br>
Vehāyasaṃ gacchasi tiṭṭhasī ca;<br>
Pucchāmi taṃ nārada etamatthaṃ,<br>
Atha kena vaṇṇena tavāyamiddhi”.<br></p>
<p>
<a class="sc" id="144"></a>
<a class="ms" id="p_23J_2629"></a>
<a class="msdiv" id="msdiv1296"></a>
“Saccañca dhammo ca damo ca cāgo,<br>
Guṇā mamete pakatā purāṇā;<br>
Teheva dhammehi susevitehi,<br>
Manojavo yena kāmaṃ gatosmi”.<br></p>
<p>
<a class="sc" id="145"></a>
<a class="ms" id="p_23J_2630"></a>
<a class="msdiv" id="msdiv1297"></a>
“Accheramācikkhasi puññasiddhiṃ,<br>
Sace hi etehi yathā vadesi;<br>
Pucchāmi taṃ nārada etamatthaṃ,<br>
Puṭṭho ca me sādhu viyākarohi”.<br></p>
<p>
<a class="sc" id="146"></a>
<a class="ms" id="p_23J_2631"></a>
<a class="msdiv" id="msdiv1298"></a>
“Pucchassu maṃ rāja tavesa attho,<br>
Yaṃ saṃsayaṃ kuruse bhūmipāla;<br>
Ahaṃ taṃ nissaṃsayataṃ gamemi,<br>
Nayehi ñāyehi ca hetubhī ca”.<br></p>
<p>
<a class="sc" id="147"></a>
<a class="ms" id="p_23J_2632"></a>
<a class="msdiv" id="msdiv1299"></a>
“Pucchāmi taṃ nārada etamatthaṃ,<br>
Puṭṭho ca me nārada mā musā bhaṇi;<br>
Atthi nu devā pitaro nu atthi,<br>
Loko paro atthi jano yamāhu”.<br></p>
<p>
<a class="sc" id="148"></a>
<a class="ms" id="p_23J_2633"></a>
<a class="msdiv" id="msdiv1300"></a>
“Attheva devā pitaro ca atthi,<br>
Loko paro atthi jano yamāhu;<br>
Kāmesu giddhā ca narā pamūḷhā,<br>
Lokaṃ paraṃ na vidū mohayuttā”.<br></p>
<p>
<a class="sc" id="149"></a>
<a class="ms" id="p_23J_2634"></a>
<a class="msdiv" id="msdiv1301"></a>
“Atthīti ce nārada saddahāsi,<br>
Nivesanaṃ paraloke matānaṃ;<br>
Idheva me pañca satāni dehi,<br>
Dassāmi te paraloke sahassaṃ”.<br></p>
<p>
<a class="sc" id="150"></a>
<a class="ms" id="p_23J_2635"></a>
<a class="msdiv" id="msdiv1302"></a>
“Dajjemu kho pañca satāni bhoto,<br>
Jaññāmu ce sīlavantaṃ vadaññuṃ;<br>
Luddaṃ taṃ bhontaṃ niraye vasantaṃ,<br>
Ko codaye paraloke sahassaṃ.<br></p>
<p>
<a class="sc" id="151"></a>
<a class="ms" id="p_23J_2636"></a>
<a class="msdiv" id="msdiv1303"></a>
Idheva yo hoti adhammasīlo,<br>
Pāpācāro alaso luddakammo;<br>
Na paṇḍitā tasmiṃ iṇaṃ dadanti,<br>
Na hi āgamo hoti tathāvidhamhā.<br></p>
<p>
<a class="sc" id="152"></a>
<a class="ms" id="p_23J_2637"></a>
<a class="msdiv" id="msdiv1304"></a>
Dakkhañca posaṃ manujā viditvā,<br>
Uṭṭhānakaṃ sīlavantaṃ vadaññuṃ;<br>
Sayameva bhogehi nimantayanti,<br>
Kammaṃ karitvā puna māharesi.<br></p>
<p>
<a class="sc" id="153"></a>
<a class="ms" id="p_23J_2638"></a>
<a class="msdiv" id="msdiv1305"></a>
Ito cuto dakkhasi tattha rāja,<br>
Kākolasaṅghehi vikassamānaṃ;<br>
Taṃ khajjamānaṃ niraye vasantaṃ,<br>
Kākehi gijjhehi ca senakehi;<br>
Sañchinnagattaṃ ruhiraṃ savantaṃ,<br>
Ko codaye paraloke sahassaṃ.<br></p>
<p>
<a class="sc" id="154"></a>
<a class="ms" id="p_23J_2639"></a>
<a class="msdiv" id="msdiv1306"></a>
Andhaṃtamaṃ tattha na candasūriyā,<br>
Nirayo sadā tumulo ghorarūpo;<br>
Sā neva rattī na divā paññāyati,<br>
Tathāvidhe ko vicare dhanatthiko.<br></p>
<p>
<a class="sc" id="155"></a>
<a class="ms" id="p_23J_2640"></a>
<a class="msdiv" id="msdiv1307"></a>
Sabalo ca sāmo ca duve suvānā,<br>
Pavaddhakāyā balino mahantā;<br>
Khādanti dantehi ayomayehi,<br>
Ito paṇunnaṃ paralokapattaṃ.<br></p>
<p>
<a class="sc" id="156"></a>
<a class="ms" id="p_23J_2641"></a>
<a class="msdiv" id="msdiv1308"></a>
Taṃ khajjamānaṃ niraye vasantaṃ,<br>
Luddehi vāḷehi aghammigehi ca;<br>
Sañchinnagattaṃ ruhiraṃ savantaṃ,<br>
Ko codaye paraloke sahassaṃ.<br></p>
<p>
<a class="sc" id="157"></a>
<a class="ms" id="p_23J_2642"></a>
<a class="msdiv" id="msdiv1309"></a>
Usūhi sattīhi ca sunisitāhi,<br>
Hananti vijjhanti ca paccamittā;<br>
Kāḷūpakāḷā nirayamhi ghore,<br>
Pubbe naraṃ dukkaṭakammakāriṃ.<br></p>
<p>
<a class="sc" id="158"></a>
<a class="ms" id="p_23J_2643"></a>
<a class="msdiv" id="msdiv1310"></a>
Taṃ haññamānaṃ niraye vajantaṃ,<br>
Kucchismiṃ passasmiṃ vipphālitūdaraṃ;<br>
Sañchinnagattaṃ ruhiraṃ savantaṃ,<br>
Ko codaye paraloke sahassaṃ.<br></p>
<p>
<a class="sc" id="159"></a>
<a class="ms" id="p_23J_2644"></a>
<a class="msdiv" id="msdiv1311"></a>
Sattī usū tomarabhiṇḍivālā,<br>
Vividhāvudhā vassanti tattha devā;<br>
Patanti aṅgāramivaccimanto,<br>
Silāsanī vassati luddakamme.<br></p>
<p>
<a class="sc" id="160"></a>
<a class="ms" id="p_23J_2645"></a>
<a class="msdiv" id="msdiv1312"></a>
Uṇho ca vāto nirayamhi dussaho,<br>
Na tamhi sukhaṃ labbhati ittarampi;<br>
Taṃ taṃ vidhāvantamalenamāturaṃ,<br>
Ko codaye paraloke sahassaṃ.<br></p>
<p>
<a class="sc" id="161"></a>
<a class="ms" id="p_23J_2646"></a>
<a class="msdiv" id="msdiv1313"></a>
Sandhāvamānampi rathesu yuttaṃ,<br>
Sajotibhūtaṃ pathaviṃ kamantaṃ;<br>
Patodalaṭṭhīhi sucodayantaṃ,<br>
Ko codaye paraloke sahassaṃ.<br></p>
<p>
<a class="sc" id="162"></a>
<a class="ms" id="p_23J_2647"></a>
<a class="msdiv" id="msdiv1314"></a>
Tamāruhantaṃ khurasañcitaṃ giriṃ,<br>
Vibhiṃsanaṃ pajjalitaṃ bhayānakaṃ;<br>
Sañchinnagattaṃ ruhiraṃ savantaṃ,<br>
Ko codaye paraloke sahassaṃ.<br></p>
<p>
<a class="sc" id="163"></a>
<a class="ms" id="p_23J_2648"></a>
<a class="msdiv" id="msdiv1315"></a>
Tamāruhantaṃ pabbatasannikāsaṃ,<br>
Aṅgārarāsiṃ jalitaṃ bhayānakaṃ;<br>
Sudaḍḍhagattaṃ kapaṇaṃ rudantaṃ,<br>
Ko codaye paraloke sahassaṃ.<br></p>
<p>
<a class="sc" id="164"></a>
<a class="ms" id="p_23J_2649"></a>
<a class="msdiv" id="msdiv1316"></a>
Abbhakūṭasamā uccā,<br>
kaṇṭakanicitā dumā;<br>
Ayomayehi tikkhehi,<br>
naralohitapāyibhi.<br></p>
<p>
<a class="sc" id="165"></a>
<a class="ms" id="p_23J_2650"></a>
<a class="msdiv" id="msdiv1317"></a>
Tamāruhanti nāriyo,<br>
narā ca paradāragū;<br>
Coditā sattihatthehi,<br>
yamaniddesakāribhi.<br></p>
<p>
<a class="sc" id="166"></a>
<a class="ms" id="p_23J_2651"></a>
<a class="msdiv" id="msdiv1318"></a>
Tamāruhantaṃ nirayaṃ,<br>
simbaliṃ ruhiramakkhitaṃ;<br>
Vidaḍḍhakāyaṃ vitacaṃ,<br>
āturaṃ gāḷhavedanaṃ.<br></p>
<p>
<a class="sc" id="167"></a>
<a class="ms" id="p_23J_2652"></a>
<a class="msdiv" id="msdiv1319"></a>
Passasantaṃ muhuṃ uṇhaṃ,<br>
pubbakammāparādhikaṃ;<br>
Dumagge vitacaṃ gattaṃ,<br>
ko taṃ yāceyya taṃ dhanaṃ.<br></p>
<p>
<a class="sc" id="168"></a>
<a class="ms" id="p_23J_2653"></a>
<a class="msdiv" id="msdiv1320"></a>
Abbhakūṭasamā uccā,<br>
asipattācitā dumā;<br>
Ayomayehi tikkhehi,<br>
naralohitapāyibhi.<br></p>
<p>
<a class="sc" id="169"></a>
<a class="ms" id="p_23J_2654"></a>
<a class="msdiv" id="msdiv1321"></a>
Tamāruhantaṃ asipattapādapaṃ,<br>
Asīhi tikkhehi ca chijjamānaṃ;<br>
Sañchinnagattaṃ ruhiraṃ savantaṃ,<br>
Ko codaye paraloke sahassaṃ.<br></p>
<p>
<a class="sc" id="170"></a>
<a class="ms" id="p_23J_2655"></a>
<a class="msdiv" id="msdiv1322"></a>
Tato nikkhantamattaṃ taṃ,<br>
asipattācitā dumā;<br>
Sampatitaṃ vetaraṇiṃ,<br>
ko taṃ yāceyya taṃ dhanaṃ.<br></p>
<p>
<a class="sc" id="171"></a>
<a class="ms" id="p_23J_2656"></a>
<a class="msdiv" id="msdiv1323"></a>
Kharā kharodakā tattā,<br>
duggā vetaraṇī nadī;<br>
Ayopokkharasañchannā,<br>
tikkhā pattehi sandati.<br></p>
<p>
<a class="sc" id="172"></a>
<a class="ms" id="p_23J_2657"></a>
<a class="msdiv" id="msdiv1324"></a>
Tattha sañchinnagattaṃ taṃ,<br>
vuyhantaṃ ruhiramakkhitaṃ;<br>
Vetaraññe anālambe,<br>
ko taṃ yāceyya taṃ dhanaṃ”.<br></p>
<p>
<a class="sc" id="173"></a>
<a class="ms" id="p_23J_2658"></a>
<a class="msdiv" id="msdiv1325"></a>
“Vedhāmi rukkho viya chijjamāno,<br>
Disaṃ na jānāmi pamūḷhasañño;<br>
Bhayānutappāmi mahā ca me bhayā,<br>
Sutvāna kathā tava bhāsitā ise.<br></p>
<p>
<a class="sc" id="174"></a>
<a class="ms" id="p_23J_2659"></a>
<a class="msdiv" id="msdiv1326"></a>
Āditte vārimajjhaṃva,<br>
dīpaṃvoghe mahaṇṇave;<br>
Andhakāreva pajjoto,<br>
tvaṃ nosi saraṇaṃ ise.<br></p>
<p>
<a class="sc" id="175"></a>
<a class="ms" id="p_23J_2660"></a>
<a class="msdiv" id="msdiv1327"></a>
Atthañca dhammaṃ anusāsa maṃ ise,<br>
Atītamaddhā aparādhitaṃ mayā;<br>
Ācikkha me nārada suddhimaggaṃ,<br>
Yathā ahaṃ no nirayaṃ pateyyaṃ”.<br></p>
<p>
<a class="sc" id="176"></a>
<a class="ms" id="p_23J_2661"></a>
<a class="msdiv" id="msdiv1328"></a>
“Yathā ahū dhataraṭṭho,<br>
Vessāmitto aṭṭhako yāmataggi;<br>
Usindaro cāpi sivī ca rājā,<br>
Paricārakā samaṇabrāhmaṇānaṃ.<br></p>
<p>
<a class="sc" id="177"></a>
<a class="ms" id="p_23J_2662"></a>
<a class="msdiv" id="msdiv1329"></a>
Ete caññe ca rājāno,<br>
ye saggavisayaṃ gatā;<br>
Adhammaṃ parivajjetvā,<br>
dhammaṃ cara mahīpati.<br></p>
<p>
<a class="sc" id="178"></a>
<a class="ms" id="p_23J_2663"></a>
<a class="msdiv" id="msdiv1330"></a>
Annahatthā ca te byamhe,<br>
ghosayantu pure tava;<br>
Ko chāto ko ca tasito,<br>
ko mālaṃ ko vilepanaṃ;<br>
Nānārattānaṃ vatthānaṃ,<br>
ko naggo paridahissati.<br></p>
<p>
<a class="sc" id="179"></a>
<a class="ms" id="p_23J_2664"></a>
<a class="msdiv" id="msdiv1331"></a>
Ko panthe chattamāneti,<br>
pādukā ca mudū subhā;<br>
Iti sāyañca pāto ca,<br>
ghosayantu pure tava.<br></p>
<p>
<a class="sc" id="180"></a>
<a class="ms" id="p_23J_2665"></a>
<a class="msdiv" id="msdiv1332"></a>
Jiṇṇaṃ posaṃ gavāssañca,<br>
māssu yuñja yathā pure;<br>
Parihārañca dajjāsi,<br>
adhikārakato balī.<br></p>
<p>
<a class="sc" id="181"></a>
<a class="ms" id="p_23J_2666"></a>
<a class="msdiv" id="msdiv1333"></a>
Kāyo te rathasaññāto,<br>
manosārathiko lahu;<br>
Avihiṃsāsāritakkho,<br>
saṃvibhāgapaṭicchado.<br></p>
<p>
<a class="sc" id="182"></a>
<a class="ms" id="p_23J_2667"></a>
<a class="msdiv" id="msdiv1334"></a>
Pādasaññamanemiyo,<br>
hatthasaññamapakkharo;<br>
Kucchisaññamanabbhanto,<br>
vācāsaññamakūjano.<br></p>
<p>
<a class="sc" id="183"></a>
<a class="ms" id="p_23J_2668"></a>
<a class="msdiv" id="msdiv1335"></a>
Saccavākyasamattaṅgo,<br>
apesuññasusaññato;<br>
Girāsakhilanelaṅgo,<br>
mitabhāṇisilesito.<br></p>
<p>
<a class="sc" id="184"></a>
<a class="ms" id="p_23J_2669"></a>
<a class="msdiv" id="msdiv1336"></a>
Saddhālobhasusaṅkhāro,<br>
nivātañjalikubbaro;<br>
Athaddhatānatīsāko,<br>
sīlasaṃvaranandhano.<br></p>
<p>
<a class="sc" id="185"></a>
<a class="ms" id="p_23J_2670"></a>
<a class="msdiv" id="msdiv1337"></a>
Akkodhanamanugghātī,<br>
dhammapaṇḍarachattako;<br>
Bāhusaccamapālambo,<br>
ṭhitacittamupādhiyo.<br></p>
<p>
<a class="sc" id="186"></a>
<a class="ms" id="p_23J_2671"></a>
<a class="msdiv" id="msdiv1338"></a>
Kālaññutācittasāro,<br>
vesārajjatidaṇḍako;<br>
Nivātavuttiyottako,<br>
anatimānayugo lahu.<br></p>
<p>
<a class="sc" id="187"></a>
<a class="ms" id="p_23J_2672"></a>
<a class="msdiv" id="msdiv1339"></a>
Alīnacittasanthāro,<br>
vuddhisevī rajohato;<br>
Sati patodo dhīrassa,<br>
dhiti yogo ca rasmiyo.<br></p>
<p>
<a class="sc" id="188"></a>
<a class="ms" id="p_23J_2673"></a>
<a class="msdiv" id="msdiv1340"></a>
Mano dantaṃ pathaṃ neti,<br>
samadantehi vāhibhi;<br>
Icchā lobho ca kummaggo,<br>
ujumaggo ca saṃyamo.<br></p>
<p>
<a class="sc" id="189"></a>
<a class="ms" id="p_23J_2674"></a>
<a class="msdiv" id="msdiv1341"></a>
Rūpe sadde rase gandhe,<br>
vāhanassa padhāvato;<br>
Paññā ākoṭanī rāja,<br>
tattha attāva sārathi.<br></p>
<p>
<a class="sc" id="190"></a>
<a class="ms" id="p_23J_2675"></a>
<a class="msdiv" id="msdiv1342"></a>
Sace etena yānena,<br>
samacariyā daḷhā dhiti;<br>
Sabbakāmaduho rāja,<br>
na jātu nirayaṃ vaje”.<br></p>
<p>
<a class="sc" id="191"></a>
<a class="ms" id="p_23J_2676"></a>
<a class="msdiv" id="msdiv1343"></a>
“Alāto devadattosi,<br>
sunāmo āsi bhaddaji;<br>
Vijayo sāriputtosi,<br>
moggallānosi bījako.<br></p>
<p>
<a class="sc" id="192"></a>
<a class="ms" id="p_23J_2677"></a>
<a class="msdiv" id="msdiv1344"></a>
Sunakkhatto licchaviputto,<br>
guṇo āsi acelako;<br>
Ānando sā rucā āsi,<br>
yā rājānaṃ pasādayi.<br></p>
<p>
<a class="sc" id="193"></a>
<a class="ms" id="p_23J_2678"></a>
<a class="msdiv" id="msdiv1345"></a>
Uruvelakassapo rājā,<br>
pāpadiṭṭhi tadā ahu;<br>
Mahābrahmā bodhisatto,<br>
evaṃ dhāretha jātakan”ti.<br></p>
</blockquote>
<p class="endsutta">
<a class="sc" id="194"></a>
<a class="ms" id="p_23J_2679"></a>
Mahānāradakassapajātakaṃ aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>