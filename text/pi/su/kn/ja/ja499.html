<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja499">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>3 Sivijātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2906"></a>
<a class="msdiv" id="msdiv52"></a>
“Dūre apassaṃ therova,<br>
cakkhuṃ yācitumāgato;<br>
Ekanettā bhavissāma,<br>
cakkhuṃ me dehi yācito”.<br></p>
<p>
<a class="sc" id="2"></a>
<a class="ms" id="p_22J_2907"></a>
<a class="msdiv" id="msdiv53"></a>
“Kenānusiṭṭho idha māgatosi,<br>
Vanibbaka cakkhupathāni yācituṃ;<br>
Suduccajaṃ yācasi uttamaṅgaṃ,<br>
Yamāhu nettaṃ purisena duccajaṃ”.<br></p>
<p>
<a class="sc" id="3"></a>
<a class="ms" id="p_22J_2908"></a>
<a class="msdiv" id="msdiv54"></a>
“Yamāhu devesu sujampatīti,<br>
Maghavāti naṃ āhu manussaloke;<br>
Tenānusiṭṭho idha māgatosmi,<br>
Vanibbako cakkhupathāni yācituṃ.<br></p>
<p>
<a class="sc" id="4"></a>
<a class="ms" id="p_22J_2909"></a>
<a class="msdiv" id="msdiv55"></a>
Vanibbato mayha vaniṃ anuttaraṃ,<br>
Dadāhi te cakkhupathāni yācito;<br>
Dadāhi me cakkhupathaṃ anuttaraṃ,<br>
Yamāhu nettaṃ purisena duccajaṃ”.<br></p>
<p>
<a class="sc" id="5"></a>
<a class="ms" id="p_22J_2910"></a>
<a class="msdiv" id="msdiv56"></a>
“Yena atthena āgacchi,<br>
yamatthamabhipatthayaṃ;<br>
Te te ijjhantu saṅkappā,<br>
labha cakkhūni brāhmaṇa.<br></p>
<p>
<a class="sc" id="6"></a>
<a class="ms" id="p_22J_2911"></a>
<a class="msdiv" id="msdiv57"></a>
Ekaṃ te yācamānassa,<br>
Ubhayāni dadāmahaṃ;<br>
Sa cakkhumā gaccha janassa pekkhato,<br>
Yadicchase tvaṃ tadate samijjhatu”.<br></p>
<p>
<a class="sc" id="7"></a>
<a class="ms" id="p_22J_2912"></a>
<a class="msdiv" id="msdiv58"></a>
“Mā no deva adā cakkhuṃ,<br>
mā no sabbe parākari;<br>
Dhanaṃ dehi mahārāja,<br>
muttā veḷuriyā bahū.<br></p>
<p>
<a class="sc" id="8"></a>
<a class="ms" id="p_22J_2913"></a>
<a class="msdiv" id="msdiv59"></a>
Yutte deva rathe dehi,<br>
ājānīye calaṅkate;<br>
Nāge dehi mahārāja,<br>
hemakappanavāsase.<br></p>
<p>
<a class="sc" id="9"></a>
<a class="ms" id="p_22J_2914"></a>
<a class="msdiv" id="msdiv60"></a>
Yathā taṃ sivayo sabbe,<br>
sayoggā sarathā sadā;<br>
Samantā parikireyyuṃ,<br>
evaṃ dehi rathesabha”.<br></p>
<p>
<a class="sc" id="10"></a>
<a class="ms" id="p_22J_2915"></a>
<a class="msdiv" id="msdiv61"></a>
“Yo ve dassanti vatvāna,<br>
adāne kurute mano;<br>
Bhūmyaṃ so patitaṃ pāsaṃ,<br>
gīvāyaṃ paṭimuñcati.<br></p>
<p>
<a class="sc" id="11"></a>
<a class="ms" id="p_22J_2916"></a>
<a class="msdiv" id="msdiv62"></a>
Yo ve dassanti vatvāna,<br>
adāne kurute mano;<br>
Pāpā pāpataro hoti,<br>
sampatto yamasādhanaṃ.<br></p>
<p>
<a class="sc" id="12"></a>
<a class="ms" id="p_22J_2917"></a>
<a class="msdiv" id="msdiv63"></a>
Yañhi yāce tañhi dade,<br>
yaṃ na yāce na taṃ dade;<br>
Svāhaṃ tameva dassāmi,<br>
yaṃ maṃ yācati brāhmaṇo”.<br></p>
<p>
<a class="sc" id="13"></a>
<a class="ms" id="p_22J_2918"></a>
<a class="msdiv" id="msdiv64"></a>
“Āyuṃ nu vaṇṇaṃ nu sukhaṃ balaṃ nu,<br>
Kiṃ patthayāno nu janinda desi;<br>
Kathañhi rājā sivinaṃ anuttaro,<br>
Cakkhūni dajjā paralokahetu”.<br></p>
<p>
<a class="sc" id="14"></a>
<a class="ms" id="p_22J_2919"></a>
<a class="msdiv" id="msdiv65"></a>
“Na vāhametaṃ yasasā dadāmi,<br>
Na puttamicche na dhanaṃ na raṭṭhaṃ;<br>
Satañca dhammo carito purāṇo,<br>
Icceva dāne ramate mano mama”.<br>
( )<br></p>
<p>
<a class="sc" id="15"></a>
<a class="ms" id="p_22J_2920"></a>
<a class="msdiv" id="msdiv66"></a>
“Sakhā ca mitto ca mamāsi sīvika,<br>
Susikkhito sādhu karohi me vaco;<br>
Uddharitvā cakkhūni mamaṃ jigīsato,<br>
Hatthesu ṭhapehi vanibbakassa”.<br></p>
<p>
<a class="sc" id="16"></a>
<a class="ms" id="p_22J_2921"></a>
<a class="msdiv" id="msdiv67"></a>
Codito sivirājena,<br>
sīviko vacanaṅkaro;<br>
Rañño cakkhūnuddharitvā,<br>
brāhmaṇassūpanāmayi;<br>
Sacakkhu brāhmaṇo āsi,<br>
andho rājā upāvisi.<br></p>
<p>
<a class="sc" id="17"></a>
<a class="ms" id="p_22J_2922"></a>
<a class="msdiv" id="msdiv68"></a>
Tato so katipāhassa,<br>
uparūḷhesu cakkhusu;<br>
Sūtaṃ āmantayī rājā,<br>
sivīnaṃ raṭṭhavaḍḍhano.<br></p>
<p>
<a class="sc" id="18"></a>
<a class="ms" id="p_22J_2923"></a>
<a class="msdiv" id="msdiv69"></a>
“Yojehi sārathi yānaṃ,<br>
yuttañca paṭivedaya;<br>
Uyyānabhūmiṃ gacchāma,<br>
pokkharañño vanāni ca”.<br></p>
<p>
<a class="sc" id="19"></a>
<a class="ms" id="p_22J_2924"></a>
<a class="msdiv" id="msdiv70"></a>
So ca pokkharaṇītīre,<br>
pallaṅkena upāvisi;<br>
Tassa sakko pāturahu,<br>
devarājā sujampati.<br></p>
<p>
<a class="sc" id="20"></a>
<a class="ms" id="p_22J_2925"></a>
<a class="msdiv" id="msdiv71"></a>
“Sakkohamasmi devindo,<br>
āgatosmi tavantike;<br>
Varaṃ varassu rājīsi,<br>
yaṃ kiñci manasicchasi”.<br></p>
<p>
<a class="sc" id="21"></a>
<a class="ms" id="p_22J_2926"></a>
<a class="msdiv" id="msdiv72"></a>
“Pahūtaṃ me dhanaṃ sakka,<br>
balaṃ koso canappako;<br>
Andhassa me sato dāni,<br>
maraṇaññeva ruccati”.<br></p>
<p>
<a class="sc" id="22"></a>
<a class="ms" id="p_22J_2927"></a>
<a class="msdiv" id="msdiv73"></a>
“Yāni saccāni dvipadinda,<br>
tāni bhāsassu khattiya;<br>
Saccaṃ te bhaṇamānassa,<br>
puna cakkhu bhavissati”.<br></p>
<p>
<a class="sc" id="23"></a>
<a class="ms" id="p_22J_2928"></a>
<a class="msdiv" id="msdiv74"></a>
“Ye maṃ yācitumāyanti,<br>
nānāgottā vanibbakā;<br>
Yopi maṃ yācate tattha,<br>
sopi me manaso piyo;<br>
Etena saccavajjena,<br>
cakkhu me upapajjatha.<br></p>
<p>
<a class="sc" id="24"></a>
<a class="ms" id="p_22J_2929"></a>
<a class="msdiv" id="msdiv75"></a>
Yaṃ maṃ so yācituṃ āgā,<br>
dehi cakkhunti brāhmaṇo;<br>
Tassa cakkhūni pādāsiṃ,<br>
brāhmaṇassa vanibbato.<br></p>
<p>
<a class="sc" id="25"></a>
<a class="ms" id="p_22J_2930"></a>
<a class="msdiv" id="msdiv76"></a>
Bhiyyo maṃ āvisī pīti,<br>
somanassañcanappakaṃ;<br>
Etena saccavajjena,<br>
dutiyaṃ me upapajjatha”.<br></p>
<p>
<a class="sc" id="26"></a>
<a class="ms" id="p_22J_2931"></a>
<a class="msdiv" id="msdiv77"></a>
“Dhammena bhāsitā gāthā,<br>
sivīnaṃ raṭṭhavaḍḍhana;<br>
Etāni tava nettāni,<br>
dibbāni paṭidissare.<br></p>
<p>
<a class="sc" id="27"></a>
<a class="ms" id="p_22J_2932"></a>
<a class="msdiv" id="msdiv78"></a>
Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhontu te”.<br></p>
<p>
<a class="sc" id="28"></a>
<a class="ms" id="p_22J_2933"></a>
<a class="msdiv" id="msdiv79"></a>
“Ko nīdha vittaṃ na dadeyya yācito,<br>
Api visiṭṭhaṃ supiyampi attano;<br>
Tadiṅgha sabbe sivayo samāgatā,<br>
Dibbāni nettāni mamajja passatha.<br></p>
<p>
<a class="sc" id="29"></a>
<a class="ms" id="p_22J_2934"></a>
<a class="msdiv" id="msdiv80"></a>
Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhonti me.<br></p>
<p>
<a class="sc" id="30"></a>
<a class="ms" id="p_22J_2935"></a>
<a class="msdiv" id="msdiv81"></a>
Na cāgamattā paramatthi kiñci,<br>
Maccānaṃ idha jīvite;<br>
Datvāna mānusaṃ cakkhuṃ,<br>
Laddhaṃ me cakkhuṃ amānusaṃ.<br></p>
<p>
<a class="sc" id="31"></a>
<a class="ms" id="p_22J_2936"></a>
<a class="msdiv" id="msdiv82"></a>
Etampi disvā sivayo,<br>
Detha dānāni bhuñjatha;<br>
Datvā ca bhutvā ca yathānubhāvaṃ,<br>
Aninditā saggamupetha ṭhānan”ti.<br></p>
</blockquote>
<p class="endsutta">
<a class="sc" id="32"></a>
<a class="ms" id="p_22J_2937"></a>
Sivijātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>