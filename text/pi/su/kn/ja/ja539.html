<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja539">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>Mahājanakajātaka</h1>
</div>
<blockquote class="gatha">
<p>
<a class="msdiv" id="msdiv123"></a>
<a class="ms" id="p_23J_1438"></a>
<a class="sc" id="1"></a>
“Koyaṃ majjhe samuddasmiṃ,<br>
apassaṃ tīramāyuhe;<br>
Kaṃ tvaṃ atthavasaṃ ñatvā,<br>
evaṃ vāyamase bhusaṃ”.<br>
</p>
<p>
<a class="msdiv" id="msdiv124"></a>
<a class="ms" id="p_23J_1439"></a>
<a class="sc" id="2"></a>
“Nisamma vattaṃ lokassa,<br>
vāyāmassa ca devate;<br>
Tasmā majjhe samuddasmiṃ,<br>
apassaṃ tīramāyuhe”.<br>
</p>
<p>
<a class="msdiv" id="msdiv125"></a>
<a class="ms" id="p_23J_1440"></a>
<a class="sc" id="3"></a>
“Gambhīre appameyyasmiṃ,<br>
tīraṃ yassa na dissati;<br>
Mogho te purisavāyāmo,<br>
appatvāva marissasi”.<br>
</p>
<p>
<a class="msdiv" id="msdiv126"></a>
<a class="ms" id="p_23J_1441"></a>
<a class="sc" id="4"></a>
“Anaṇo ñātinaṃ hoti,<br>
devānaṃ pitunañca so;<br>
Karaṃ purisakiccāni,<br>
na ca pacchānutappati”.<br>
</p>
<p>
<a class="msdiv" id="msdiv127"></a>
<a class="ms" id="p_23J_1442"></a>
<a class="sc" id="5"></a>
“Apāraneyyaṃ yaṃ kammaṃ,<br>
Aphalaṃ kilamathuddayaṃ;<br>
Tattha ko vāyamenattho,<br>
Maccu yassābhinippataṃ”.<br>
</p>
<p>
<a class="msdiv" id="msdiv128"></a>
<a class="ms" id="p_23J_1443"></a>
<a class="sc" id="6"></a>
“Apāraneyyamaccantaṃ,<br>
yo viditvāna devate;<br>
Na rakkhe attano pāṇaṃ,<br>
jaññā so yadi hāpaye.<br>
</p>
<p>
<a class="msdiv" id="msdiv129"></a>
<a class="ms" id="p_23J_1444"></a>
<a class="sc" id="7"></a>
Adhippāyaphalaṃ eke,<br>
asmiṃ lokasmi devate;<br>
Payojayanti kammāni,<br>
tāni ijjhanti vā na vā.<br>
</p>
<p>
<a class="msdiv" id="msdiv130"></a>
<a class="ms" id="p_23J_1445"></a>
<a class="sc" id="8"></a>
Sandiṭṭhikaṃ kammaphalaṃ,<br>
nanu passasi devate;<br>
Sannā aññe tarāmahaṃ,<br>
tañca passāmi santike.<br>
</p>
<p>
<a class="msdiv" id="msdiv131"></a>
<a class="ms" id="p_23J_1446"></a>
<a class="sc" id="9"></a>
So ahaṃ vāyamissāmi,<br>
yathāsatti yathābalaṃ;<br>
Gacchaṃ pāraṃ samuddassa,<br>
kassaṃ purisakāriyaṃ”.<br>
</p>
<p>
<a class="msdiv" id="msdiv132"></a>
<a class="ms" id="p_23J_1447"></a>
<a class="sc" id="10"></a>
“Yo tvaṃ evaṃ gate oghe,<br>
appameyye mahaṇṇave;<br>
Dhammavāyāmasampanno,<br>
kammunā nāvasīdasi;<br>
So tvaṃ tattheva gacchāhi,<br>
yattha te nirato mano.<br>
</p>
<p>
<a class="ms" id="p_23J_1448"></a>
<a class="sc" id="11"></a>
Suriyuggamane nidhi,<br>
atho oggamane nidhi;<br>
Anto nidhi bahi nidhi,<br>
na anto na bahi nidhi.<br>
</p>
<p>
<a class="ms" id="p_23J_1449"></a>
<a class="sc" id="12"></a>
Ārohane mahānidhi,<br>
atho orohane nidhi;<br>
Catūsu mahāsālesu,<br>
samantā yojane nidhi.<br>
</p>
<p>
<a class="ms" id="p_23J_1450"></a>
<a class="sc" id="13"></a>
Dantaggesu mahānidhi,<br>
bālaggesu ca kepuke;<br>
Rukkhaggesu mahānidhi,<br>
soḷasete mahānidhī;<br>
Sahassathāmo pallaṅko,<br>
sīvalārādhanena ca.<br>
</p>
<p>
<a class="msdiv" id="msdiv133"></a>
<a class="ms" id="p_23J_1451"></a>
<a class="sc" id="14"></a>
Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.<br>
</p>
<p>
<a class="msdiv" id="msdiv134"></a>
<a class="ms" id="p_23J_1452"></a>
<a class="sc" id="15"></a>
Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.<br>
</p>
<p>
<a class="msdiv" id="msdiv135"></a>
<a class="ms" id="p_23J_1453"></a>
<a class="sc" id="16"></a>
Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.<br>
</p>
<p>
<a class="msdiv" id="msdiv136"></a>
<a class="ms" id="p_23J_1454"></a>
<a class="sc" id="17"></a>
Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.<br>
</p>
<p>
<a class="msdiv" id="msdiv137"></a>
<a class="ms" id="p_23J_1455"></a>
<a class="sc" id="18"></a>
Dukkhūpanītopi naro sapañño,<br>
Āsaṃ na chindeyya sukhāgamāya;<br>
Bahū hi phassā ahitā hitā ca,<br>
Avitakkitā maccumupabbajanti.<br>
</p>
<p>
<a class="msdiv" id="msdiv138"></a>
<a class="ms" id="p_23J_1456"></a>
<a class="sc" id="19"></a>
Acintitampi bhavati,<br>
cintitampi vinassati;<br>
Na hi cintāmayā bhogā,<br>
itthiyā purisassa vā”.<br>
</p>
<p>
<a class="msdiv" id="msdiv139"></a>
<a class="ms" id="p_23J_1457"></a>
<a class="sc" id="20"></a>
“Aporāṇaṃ vata bho rājā,<br>
sabbabhummo disampati;<br>
Nājja nacce nisāmeti,<br>
na gīte kurute mano.<br>
</p>
<p>
<a class="msdiv" id="msdiv140"></a>
<a class="ms" id="p_23J_1458"></a>
<a class="sc" id="21"></a>
Na mige napi uyyāne,<br>
napi haṃse udikkhati;<br>
Mūgova tuṇhimāsīno,<br>
na atthamanusāsati”.<br>
</p>
<p>
<a class="msdiv" id="msdiv141"></a>
<a class="ms" id="p_23J_1459"></a>
<a class="sc" id="22"></a>
“Sukhakāmā rahosīlā,<br>
vadhabandhā upāratā;<br>
Kassa nu ajja ārāme,<br>
daharā vuddhā ca acchare.<br>
</p>
<p>
<a class="msdiv" id="msdiv142"></a>
<a class="ms" id="p_23J_1460"></a>
<a class="sc" id="23"></a>
Atikkantavanathā dhīrā,<br>
namo tesaṃ mahesinaṃ;<br>
Ye ussukamhi lokamhi,<br>
viharanti manussukā.<br>
</p>
<p>
<a class="msdiv" id="msdiv143"></a>
<a class="ms" id="p_23J_1461"></a>
<a class="sc" id="24"></a>
Te chetvā maccuno jālaṃ,<br>
tataṃ māyāvino daḷaṃ;<br>
Chinnālayattā gacchanti,<br>
ko tesaṃ gatimāpaye.<br>
</p>
<p>
<a class="msdiv" id="msdiv144"></a>
<a class="ms" id="p_23J_1462"></a>
<a class="sc" id="25"></a>
Kadāhaṃ mithilaṃ phītaṃ,<br>
vibhattaṃ bhāgaso mitaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv145"></a>
<a class="ms" id="p_23J_1463"></a>
<a class="sc" id="26"></a>
Kadāhaṃ mithilaṃ phītaṃ,<br>
visālaṃ sabbatopabhaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv146"></a>
<a class="ms" id="p_23J_1464"></a>
<a class="sc" id="27"></a>
Kadāhaṃ mithilaṃ phītaṃ,<br>
bahupākāratoraṇaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv147"></a>
<a class="ms" id="p_23J_1465"></a>
<a class="sc" id="28"></a>
Kadāhaṃ mithilaṃ phītaṃ,<br>
daḷhamaṭṭālakoṭṭhakaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv148"></a>
<a class="ms" id="p_23J_1466"></a>
<a class="sc" id="29"></a>
Kadāhaṃ mithilaṃ phītaṃ,<br>
suvibhattaṃ mahāpathaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv149"></a>
<a class="ms" id="p_23J_1467"></a>
<a class="sc" id="30"></a>
Kadāhaṃ mithilaṃ phītaṃ,<br>
suvibhattantarāpaṇaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv150"></a>
<a class="ms" id="p_23J_1468"></a>
<a class="sc" id="31"></a>
Kadāhaṃ mithilaṃ phītaṃ,<br>
gavassarathapīḷitaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv151"></a>
<a class="ms" id="p_23J_1469"></a>
<a class="sc" id="32"></a>
Kadāhaṃ mithilaṃ phītaṃ,<br>
ārāmavanamāliniṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv152"></a>
<a class="ms" id="p_23J_1470"></a>
<a class="sc" id="33"></a>
Kadāhaṃ mithilaṃ phītaṃ,<br>
uyyānavanamāliniṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv153"></a>
<a class="ms" id="p_23J_1471"></a>
<a class="sc" id="34"></a>
Kadāhaṃ mithilaṃ phītaṃ,<br>
pāsādavanamāliniṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv154"></a>
<a class="ms" id="p_23J_1472"></a>
<a class="sc" id="35"></a>
Kadāhaṃ mithilaṃ phītaṃ,<br>
tipuraṃ rājabandhuniṃ;<br>
Māpitaṃ somanassena,<br>
vedehena yasassinā;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv155"></a>
<a class="ms" id="p_23J_1473"></a>
<a class="sc" id="36"></a>
Kadāhaṃ vedehe phīte,<br>
nicite dhammarakkhite;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv156"></a>
<a class="ms" id="p_23J_1474"></a>
<a class="sc" id="37"></a>
Kadāhaṃ vedehe phīte,<br>
ajeyye dhammarakkhite;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv157"></a>
<a class="ms" id="p_23J_1475"></a>
<a class="sc" id="38"></a>
Kadāhaṃ antepuraṃ rammaṃ,<br>
Vibhattaṃ bhāgaso mitaṃ;<br>
Pahāya pabbajissāmi,<br>
Taṃ kudāssu bhavissati.<br>
</p>
<p>
<a class="msdiv" id="msdiv158"></a>
<a class="ms" id="p_23J_1476"></a>
<a class="sc" id="39"></a>
Kadāhaṃ antepuraṃ rammaṃ,<br>
sudhāmattikalepanaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv159"></a>
<a class="ms" id="p_23J_1477"></a>
<a class="sc" id="40"></a>
Kadāhaṃ antepuraṃ rammaṃ,<br>
sucigandhaṃ manoramaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv160"></a>
<a class="ms" id="p_23J_1478"></a>
<a class="sc" id="41"></a>
Kadāhaṃ kūṭāgāre ca,<br>
vibhatte bhāgaso mite;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv161"></a>
<a class="ms" id="p_23J_1479"></a>
<a class="sc" id="42"></a>
Kadāhaṃ kūṭāgāre ca,<br>
sudhāmattikalepane;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv162"></a>
<a class="ms" id="p_23J_1480"></a>
<a class="sc" id="43"></a>
Kadāhaṃ kūṭāgāre ca,<br>
sucigandhe manorame;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv163"></a>
<a class="ms" id="p_23J_1481"></a>
<a class="sc" id="44"></a>
Kadāhaṃ kūṭāgāre ca,<br>
litte candanaphosite;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv164"></a>
<a class="ms" id="p_23J_1482"></a>
<a class="sc" id="45"></a>
Kadāhaṃ soṇṇapallaṅke,<br>
gonake cittasanthate;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv165"></a>
<a class="ms" id="p_23J_1483"></a>
<a class="sc" id="46"></a>
Kadāhaṃ maṇipallaṅke,<br>
gonake cittasanthate;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv166"></a>
<a class="ms" id="p_23J_1484"></a>
<a class="sc" id="47"></a>
Kadāhaṃ kappāsakoseyyaṃ,<br>
khomakoṭumbarāni ca;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv167"></a>
<a class="ms" id="p_23J_1485"></a>
<a class="sc" id="48"></a>
Kadāhaṃ pokkharaṇī rammā,<br>
cakkavākapakūjitā;<br>
Mandālakehi sañchannā,<br>
padumuppalakehi ca;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv168"></a>
<a class="ms" id="p_23J_1486"></a>
<a class="sc" id="49"></a>
Kadāhaṃ hatthigumbe ca,<br>
sabbālaṅkārabhūsite;<br>
Suvaṇṇakacche mātaṅge,<br>
hemakappanavāsase.<br>
</p>
<p>
<a class="msdiv" id="msdiv169"></a>
<a class="ms" id="p_23J_1487"></a>
<a class="sc" id="50"></a>
Ārūḷhe gāmaṇīyehi,<br>
tomaraṅkusapāṇibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv170"></a>
<a class="ms" id="p_23J_1488"></a>
<a class="sc" id="51"></a>
Kadāhaṃ assagumbe ca,<br>
sabbālaṅkārabhūsite;<br>
Ājānīyeva jātiyā,<br>
sindhave sīghavāhane.<br>
</p>
<p>
<a class="msdiv" id="msdiv171"></a>
<a class="ms" id="p_23J_1489"></a>
<a class="sc" id="52"></a>
Ārūḷhe gāmaṇīyehi,<br>
illiyācāpadhāribhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv172"></a>
<a class="ms" id="p_23J_1490"></a>
<a class="sc" id="53"></a>
Kadāhaṃ rathaseniyo,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv173"></a>
<a class="ms" id="p_23J_1491"></a>
<a class="sc" id="54"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv174"></a>
<a class="ms" id="p_23J_1492"></a>
<a class="sc" id="55"></a>
Kadāhaṃ sovaṇṇarathe,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv175"></a>
<a class="ms" id="p_23J_1493"></a>
<a class="sc" id="56"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv176"></a>
<a class="ms" id="p_23J_1494"></a>
<a class="sc" id="57"></a>
Kadāhaṃ sajjhurathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv177"></a>
<a class="ms" id="p_23J_1495"></a>
<a class="sc" id="58"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv178"></a>
<a class="ms" id="p_23J_1496"></a>
<a class="sc" id="59"></a>
Kadāhaṃ assarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv179"></a>
<a class="ms" id="p_23J_1497"></a>
<a class="sc" id="60"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv180"></a>
<a class="ms" id="p_23J_1498"></a>
<a class="sc" id="61"></a>
Kadāhaṃ oṭṭharathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv181"></a>
<a class="ms" id="p_23J_1499"></a>
<a class="sc" id="62"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv182"></a>
<a class="ms" id="p_23J_1500"></a>
<a class="sc" id="63"></a>
Kadāhaṃ goṇarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv183"></a>
<a class="ms" id="p_23J_1501"></a>
<a class="sc" id="64"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv184"></a>
<a class="ms" id="p_23J_1502"></a>
<a class="sc" id="65"></a>
Kadāhaṃ ajarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv185"></a>
<a class="ms" id="p_23J_1503"></a>
<a class="sc" id="66"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv186"></a>
<a class="ms" id="p_23J_1504"></a>
<a class="sc" id="67"></a>
Kadāhaṃ meṇḍarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv187"></a>
<a class="ms" id="p_23J_1505"></a>
<a class="sc" id="68"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv188"></a>
<a class="ms" id="p_23J_1506"></a>
<a class="sc" id="69"></a>
Kadāhaṃ migarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.<br>
</p>
<p>
<a class="msdiv" id="msdiv189"></a>
<a class="ms" id="p_23J_1507"></a>
<a class="sc" id="70"></a>
Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv190"></a>
<a class="ms" id="p_23J_1508"></a>
<a class="sc" id="71"></a>
Kadāhaṃ hatthārohe ca,<br>
sabbālaṅkārabhūsite;<br>
Nīlavammadhare sūre,<br>
tomaraṅkusapāṇine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv191"></a>
<a class="ms" id="p_23J_1509"></a>
<a class="sc" id="72"></a>
Kadāhaṃ assārohe ca,<br>
sabbālaṅkārabhūsite;<br>
Nīlavammadhare sūre,<br>
illiyācāpadhārine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv192"></a>
<a class="ms" id="p_23J_1510"></a>
<a class="sc" id="73"></a>
Kadāhaṃ rathārohe ca,<br>
sabbālaṅkārabhūsite;<br>
Nīlavammadhare sūre,<br>
cāpahatthe kalāpine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv193"></a>
<a class="ms" id="p_23J_1511"></a>
<a class="sc" id="74"></a>
Kadāhaṃ dhanuggahe ca,<br>
sabbālaṅkārabhūsite;<br>
Nīlavammadhare sūre,<br>
cāpahatthe kalāpine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv194"></a>
<a class="ms" id="p_23J_1512"></a>
<a class="sc" id="75"></a>
Kadāhaṃ rājaputte ca,<br>
sabbālaṅkārabhūsite;<br>
Citravammadhare sūre,<br>
kañcanāveḷadhārine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv195"></a>
<a class="ms" id="p_23J_1513"></a>
<a class="sc" id="76"></a>
Kadāhaṃ ariyagaṇe ca,<br>
vatavante alaṅkate;<br>
Haricandanalittaṅge,<br>
kāsikuttamadhārine;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv196"></a>
<a class="ms" id="p_23J_1514"></a>
<a class="sc" id="77"></a>
Kadāhaṃ amaccagaṇe ca,<br>
sabbālaṅkārabhūsite;<br>
Pītavammadhare sūre,<br>
purato gacchamāline;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv197"></a>
<a class="ms" id="p_23J_1515"></a>
<a class="sc" id="78"></a>
Kadāhaṃ sattasatā bhariyā,<br>
Sabbālaṅkārabhūsitā;<br>
Pahāya pabbajissāmi,<br>
Taṃ kudāssu bhavissati.<br>
</p>
<p>
<a class="msdiv" id="msdiv198"></a>
<a class="ms" id="p_23J_1516"></a>
<a class="sc" id="79"></a>
Kadāhaṃ sattasatā bhariyā,<br>
Susaññā tanumajjhimā;<br>
Pahāya pabbajissāmi,<br>
Taṃ kudāssu bhavissati.<br>
</p>
<p>
<a class="msdiv" id="msdiv199"></a>
<a class="ms" id="p_23J_1517"></a>
<a class="sc" id="80"></a>
Kadāhaṃ sattasatā bhariyā,<br>
Assavā piyabhāṇinī;<br>
Pahāya pabbajissāmi,<br>
Taṃ kudāssu bhavissati.<br>
</p>
<p>
<a class="msdiv" id="msdiv200"></a>
<a class="ms" id="p_23J_1518"></a>
<a class="sc" id="81"></a>
Kadāhaṃ satapalaṃ kaṃsaṃ,<br>
sovaṇṇaṃ satarājikaṃ;<br>
Pahāya pabbajissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv201"></a>
<a class="ms" id="p_23J_1519"></a>
<a class="sc" id="82"></a>
Kadāssu maṃ hatthigumbā,<br>
sabbālaṅkārabhūsitā;<br>
Suvaṇṇakacchā mātaṅgā,<br>
hemakappanavāsasā.<br>
</p>
<p>
<a class="msdiv" id="msdiv202"></a>
<a class="ms" id="p_23J_1520"></a>
<a class="sc" id="83"></a>
Ārūḷhā gāmaṇīyehi,<br>
tomaraṅkusapāṇibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv203"></a>
<a class="ms" id="p_23J_1521"></a>
<a class="sc" id="84"></a>
Kadāssu maṃ assagumbā,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhanā.<br>
</p>
<p>
<a class="msdiv" id="msdiv204"></a>
<a class="ms" id="p_23J_1522"></a>
<a class="sc" id="85"></a>
Ārūḷhā gāmaṇīyehi,<br>
illiyācāpadhāribhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv205"></a>
<a class="ms" id="p_23J_1523"></a>
<a class="sc" id="86"></a>
Kadāssu maṃ rathasenī,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv206"></a>
<a class="ms" id="p_23J_1524"></a>
<a class="sc" id="87"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv207"></a>
<a class="ms" id="p_23J_1525"></a>
<a class="sc" id="88"></a>
Kadāssu maṃ soṇṇarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv208"></a>
<a class="ms" id="p_23J_1526"></a>
<a class="sc" id="89"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv209"></a>
<a class="ms" id="p_23J_1527"></a>
<a class="sc" id="90"></a>
Kadāssu maṃ sajjhurathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv210"></a>
<a class="ms" id="p_23J_1528"></a>
<a class="sc" id="91"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv211"></a>
<a class="ms" id="p_23J_1529"></a>
<a class="sc" id="92"></a>
Kadāssu maṃ assarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv212"></a>
<a class="ms" id="p_23J_1530"></a>
<a class="sc" id="93"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv213"></a>
<a class="ms" id="p_23J_1531"></a>
<a class="sc" id="94"></a>
Kadāssu maṃ oṭṭharathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv214"></a>
<a class="ms" id="p_23J_1532"></a>
<a class="sc" id="95"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv215"></a>
<a class="ms" id="p_23J_1533"></a>
<a class="sc" id="96"></a>
Kadāssu maṃ goṇarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv216"></a>
<a class="ms" id="p_23J_1534"></a>
<a class="sc" id="97"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv217"></a>
<a class="ms" id="p_23J_1535"></a>
<a class="sc" id="98"></a>
Kadāssu maṃ ajarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv218"></a>
<a class="ms" id="p_23J_1536"></a>
<a class="sc" id="99"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv219"></a>
<a class="ms" id="p_23J_1537"></a>
<a class="sc" id="100"></a>
Kadāssu maṃ meṇḍarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv220"></a>
<a class="ms" id="p_23J_1538"></a>
<a class="sc" id="101"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv221"></a>
<a class="ms" id="p_23J_1539"></a>
<a class="sc" id="102"></a>
Kadāssu maṃ migarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br>
</p>
<p>
<a class="msdiv" id="msdiv222"></a>
<a class="ms" id="p_23J_1540"></a>
<a class="sc" id="103"></a>
Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv223"></a>
<a class="ms" id="p_23J_1541"></a>
<a class="sc" id="104"></a>
Kadāssu maṃ hatthārohā,<br>
sabbālaṅkārabhūsitā;<br>
Nīlavammadharā sūrā,<br>
tomaraṅkusapāṇino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv224"></a>
<a class="ms" id="p_23J_1542"></a>
<a class="sc" id="105"></a>
Kadāssu maṃ assārohā,<br>
sabbālaṅkārabhūsitā;<br>
Nīlavammadharā sūrā,<br>
illiyācāpadhārino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv225"></a>
<a class="ms" id="p_23J_1543"></a>
<a class="sc" id="106"></a>
Kadāssu maṃ rathārohā,<br>
sabbālaṅkārabhūsitā;<br>
Nīlavammadharā sūrā,<br>
cāpahatthā kalāpino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv226"></a>
<a class="ms" id="p_23J_1544"></a>
<a class="sc" id="107"></a>
Kadāssu maṃ dhanuggahā,<br>
sabbālaṅkārabhūsitā;<br>
Nīlavammadharā sūrā,<br>
cāpahatthā kalāpino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv227"></a>
<a class="ms" id="p_23J_1545"></a>
<a class="sc" id="108"></a>
Kadāssu maṃ rājaputtā,<br>
sabbālaṅkārabhūsitā;<br>
Citravammadharā sūrā,<br>
kañcanāveḷadhārino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv228"></a>
<a class="ms" id="p_23J_1546"></a>
<a class="sc" id="109"></a>
Kadāssu maṃ ariyagaṇā,<br>
vatavantā alaṅkatā;<br>
Haricandanalittaṅgā,<br>
kāsikuttamadhārino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv229"></a>
<a class="ms" id="p_23J_1547"></a>
<a class="sc" id="110"></a>
Kadāssu maṃ amaccagaṇā,<br>
sabbālaṅkārabhūsitā;<br>
Pītavammadharā sūrā,<br>
purato gacchamālino;<br>
Yantaṃ maṃ nānuyissanti,<br>
taṃ kudāssu bhavissati.<br>
</p>
<p>
<a class="msdiv" id="msdiv230"></a>
<a class="ms" id="p_23J_1548"></a>
<a class="sc" id="111"></a>
Kadāssu maṃ sattasatā bhariyā,<br>
Sabbālaṅkārabhūsitā;<br>
Yantaṃ maṃ nānuyissanti,<br>
Taṃ kudāssu bhavissati.<br>
</p>
<p>
<a class="msdiv" id="msdiv231"></a>
<a class="ms" id="p_23J_1549"></a>
<a class="sc" id="112"></a>
Kadāssu maṃ sattasatā bhariyā,<br>
Susaññā tanumajjhimā;<br>
Yantaṃ maṃ nānuyissanti,<br>
Taṃ kudāssu bhavissati.<br>
</p>
<p>
<a class="msdiv" id="msdiv232"></a>
<a class="ms" id="p_23J_1550"></a>
<a class="sc" id="113"></a>
Kadāssu maṃ sattasatā bhariyā,<br>
Assavā piyabhāṇinī;<br>
Yantaṃ maṃ nānuyissanti,<br>
Taṃ kudāssu bhavissati.<br>
</p>
<p>
<a class="msdiv" id="msdiv233"></a>
<a class="ms" id="p_23J_1551"></a>
<a class="sc" id="114"></a>
Kadāhaṃ pattaṃ gahetvāna,<br>
muṇḍo saṅghāṭipāruto;<br>
Piṇḍikāya carissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv234"></a>
<a class="ms" id="p_23J_1552"></a>
<a class="sc" id="115"></a>
Kadāhaṃ paṃsukūlānaṃ,<br>
ujjhitānaṃ mahāpathe;<br>
Saṅghāṭiṃ dhārayissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv235"></a>
<a class="ms" id="p_23J_1553"></a>
<a class="sc" id="116"></a>
Kadāhaṃ sattāhasammeghe,<br>
ovaṭṭho allacīvaro;<br>
Piṇḍikāya carissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv236"></a>
<a class="ms" id="p_23J_1554"></a>
<a class="sc" id="117"></a>
Kadāhaṃ sabbattha gantvā,<br>
rukkhā rukkhaṃ vanā vanaṃ;<br>
Anapekkho gamissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv237"></a>
<a class="ms" id="p_23J_1555"></a>
<a class="sc" id="118"></a>
Kadāhaṃ giriduggesu,<br>
pahīnabhayabheravo;<br>
Adutiyo gamissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv238"></a>
<a class="ms" id="p_23J_1556"></a>
<a class="sc" id="119"></a>
Kadāhaṃ vīṇaṃva rujjako,<br>
sattatantiṃ manoramaṃ;<br>
Cittaṃ ujuṃ karissāmi,<br>
taṃ kudāssu bhavissati.<br>
</p>
<p>
<a class="msdiv" id="msdiv239"></a>
<a class="ms" id="p_23J_1557"></a>
<a class="sc" id="120"></a>
Kadāhaṃ rathakārova,<br>
parikantaṃ upāhanaṃ;<br>
Kāmasaṃyojane checchaṃ,<br>
ye dibbe ye ca mānuse”.<br>
</p>
<p>
<a class="msdiv" id="msdiv240"></a>
<a class="ms" id="p_23J_1558"></a>
<a class="sc" id="121"></a>
Tā ca sattasatā bhariyā,<br>
sabbālaṅkārabhūsitā;<br>
Bāhā paggayha pakkanduṃ,<br>
“kasmā no vijahissasi”.<br>
</p>
<p>
<a class="msdiv" id="msdiv241"></a>
<a class="ms" id="p_23J_1559"></a>
<a class="sc" id="122"></a>
Tā ca sattasatā bhariyā,<br>
susaññā tanumajjhimā;<br>
Bāhā paggayha pakkanduṃ,<br>
“kasmā no vijahissasi”.<br>
</p>
<p>
<a class="msdiv" id="msdiv242"></a>
<a class="ms" id="p_23J_1560"></a>
<a class="sc" id="123"></a>
Tā ca sattasatā bhariyā,<br>
assavā piyabhāṇinī;<br>
Bāhā paggayha pakkanduṃ,<br>
“kasmā no vijahissasi”.<br>
</p>
<p>
<a class="msdiv" id="msdiv243"></a>
<a class="ms" id="p_23J_1561"></a>
<a class="sc" id="124"></a>
Tā ca sattasatā bhariyā,<br>
sabbālaṅkārabhūsitā;<br>
Hitvā sampaddavī rājā,<br>
pabbajjāya purakkhato.<br>
</p>
<p>
<a class="msdiv" id="msdiv244"></a>
<a class="ms" id="p_23J_1562"></a>
<a class="sc" id="125"></a>
Tā ca sattasatā bhariyā,<br>
susaññā tanumajjhimā;<br>
Hitvā sampaddavī rājā,<br>
pabbajjāya purakkhato.<br>
</p>
<p>
<a class="msdiv" id="msdiv245"></a>
<a class="ms" id="p_23J_1563"></a>
<a class="sc" id="126"></a>
Tā ca sattasatā bhariyā,<br>
assavā piyabhāṇinī;<br>
Hitvā sampaddavī rājā,<br>
pabbajjāya purakkhato.<br>
</p>
<p>
<a class="msdiv" id="msdiv246"></a>
<a class="ms" id="p_23J_1564"></a>
<a class="sc" id="127"></a>
Hitvā satapalaṃ kaṃsaṃ,<br>
sovaṇṇaṃ satarājikaṃ;<br>
Aggahī mattikaṃ pattaṃ,<br>
taṃ dutiyābhisecanaṃ.<br>
</p>
<p>
<a class="msdiv" id="msdiv247"></a>
<a class="ms" id="p_23J_1565"></a>
<a class="sc" id="128"></a>
“Bhesmā aggisamā jālā,<br>
kosā ḍayhanti bhāgaso;<br>
Rajataṃ jātarūpañca,<br>
muttā veḷuriyā bahū.<br>
</p>
<p>
<a class="msdiv" id="msdiv248"></a>
<a class="ms" id="p_23J_1566"></a>
<a class="sc" id="129"></a>
Maṇayo saṅkhamuttā ca,<br>
vatthikaṃ haricandanaṃ;<br>
Ajinaṃ dantabhaṇḍañca,<br>
lohaṃ kāḷāyasaṃ bahū;<br>
Ehi rāja nivattassu,<br>
mā tetaṃ vinasā dhanaṃ”.<br>
</p>
<p>
<a class="msdiv" id="msdiv249"></a>
<a class="ms" id="p_23J_1567"></a>
<a class="sc" id="130"></a>
“Susukhaṃ vata jīvāma,<br>
yesaṃ no natthi kiñcanaṃ;<br>
Mithilā dayhamānāya,<br>
na me kiñci adayhatha”.<br>
</p>
<p>
<a class="msdiv" id="msdiv250"></a>
<a class="ms" id="p_23J_1568"></a>
<a class="sc" id="131"></a>
“Aṭaviyo samuppannā,<br>
raṭṭhaṃ viddhaṃsayanti taṃ;<br>
Ehi rāja nivattassu,<br>
mā raṭṭhaṃ vinasā idaṃ”.<br>
</p>
<p>
<a class="msdiv" id="msdiv251"></a>
<a class="ms" id="p_23J_1569"></a>
<a class="sc" id="132"></a>
“Susukhaṃ vata jīvāma,<br>
yesaṃ no natthi kiñcanaṃ;<br>
Raṭṭhe vilumpamānamhi,<br>
na me kiñci ahīratha.<br>
</p>
<p>
<a class="msdiv" id="msdiv252"></a>
<a class="ms" id="p_23J_1570"></a>
<a class="sc" id="133"></a>
Susukhaṃ vata jīvāma,<br>
yesaṃ no natthi kiñcanaṃ;<br>
Pītibhakkhā bhavissāma,<br>
devā ābhassarā yathā”.<br>
</p>
<p>
<a class="msdiv" id="msdiv253"></a>
<a class="ms" id="p_23J_1571"></a>
<a class="sc" id="134"></a>
“Kimheso mahato ghoso,<br>
kā nu gāmeva kīḷiyā;<br>
Samaṇa teva pucchāma,<br>
kattheso abhisaṭo jano”.<br>
</p>
<p>
<a class="msdiv" id="msdiv254"></a>
<a class="ms" id="p_23J_1572"></a>
<a class="sc" id="135"></a>
“Mamaṃ ohāya gacchantaṃ,<br>
ettheso abhisaṭo jano;<br>
Sīmātikkamanaṃ yantaṃ,<br>
munimonassa pattiyā;<br>
Missaṃ nandīhi gacchantaṃ,<br>
kiṃ jānamanupucchasi”.<br>
</p>
<p>
<a class="msdiv" id="msdiv255"></a>
<a class="ms" id="p_23J_1573"></a>
<a class="sc" id="136"></a>
“Māssu tiṇṇo amaññittha,<br>
sarīraṃ dhārayaṃ imaṃ;<br>
Atīraṇeyya yamidaṃ,<br>
bahū hi paripanthayo”.<br>
</p>
<p>
<a class="msdiv" id="msdiv256"></a>
<a class="ms" id="p_23J_1574"></a>
<a class="sc" id="137"></a>
“Ko nu me paripanthassa,<br>
mamaṃ evaṃvihārino;<br>
Yo neva diṭṭhe nādiṭṭhe,<br>
kāmānamabhipatthaye”.<br>
</p>
<p>
<a class="msdiv" id="msdiv257"></a>
<a class="ms" id="p_23J_1575"></a>
<a class="sc" id="138"></a>
“Niddā tandī vijambhitā,<br>
aratī bhattasammado;<br>
Āvasanti sarīraṭṭhā,<br>
bahū hi paripanthayo”.<br>
</p>
<p>
<a class="msdiv" id="msdiv258"></a>
<a class="ms" id="p_23J_1576"></a>
<a class="sc" id="139"></a>
“Kalyāṇaṃ vata maṃ bhavaṃ,<br>
brāhmaṇa manusāsati;<br>
Brāhmaṇa teva pucchāmi,<br>
ko nu tvamasi mārisa”.<br>
</p>
<p>
<a class="msdiv" id="msdiv259"></a>
<a class="ms" id="p_23J_1577"></a>
<a class="sc" id="140"></a>
“Nārado iti me nāmaṃ,<br>
kassapo iti maṃ vidū;<br>
Bhoto sakāsamāgacchiṃ,<br>
sādhu sabbhi samāgamo.<br>
</p>
<p>
<a class="msdiv" id="msdiv260"></a>
<a class="ms" id="p_23J_1578"></a>
<a class="sc" id="141"></a>
Tassa te sabbo ānando,<br>
vihāro upavattatu;<br>
Yaṃ ūnaṃ taṃ paripūrehi,<br>
khantiyā upasamena ca.<br>
</p>
<p>
<a class="msdiv" id="msdiv261"></a>
<a class="ms" id="p_23J_1579"></a>
<a class="sc" id="142"></a>
Pasāraya sannatañca,<br>
unnatañca pasāraya;<br>
Kammaṃ vijjañca dhammañca,<br>
sakkatvāna paribbaja.<br>
</p>
<p>
<a class="msdiv" id="msdiv262"></a>
<a class="ms" id="p_23J_1580"></a>
<a class="sc" id="143"></a>
Bahū hatthī ca asse ca,<br>
nagare janapadāni ca;<br>
Hitvā janaka pabbajito,<br>
kapāle ratimajjhagā.<br>
</p>
<p>
<a class="msdiv" id="msdiv263"></a>
<a class="ms" id="p_23J_1581"></a>
<a class="sc" id="144"></a>
Kacci nu te jānapadā,<br>
mittāmaccā ca ñātakā;<br>
Dubbhimakaṃsu janaka,<br>
kasmā tetaṃ aruccatha”.<br>
</p>
<p>
<a class="msdiv" id="msdiv264"></a>
<a class="ms" id="p_23J_1582"></a>
<a class="sc" id="145"></a>
“Na migājina jātucche,<br>
ahaṃ kañci kudācanaṃ;<br>
Adhammena jine ñātiṃ,<br>
na cāpi ñātayo mamaṃ.<br>
</p>
<p>
<a class="msdiv" id="msdiv265"></a>
<a class="ms" id="p_23J_1583"></a>
<a class="sc" id="146"></a>
Disvāna lokavattantaṃ,<br>
khajjantaṃ kaddamīkataṃ;<br>
Haññare bajjhare cettha,<br>
yattha sanno puthujjano;<br>
Etāhaṃ upamaṃ katvā,<br>
bhikkhakosmi migājina”.<br>
</p>
<p>
<a class="msdiv" id="msdiv266"></a>
<a class="ms" id="p_23J_1584"></a>
<a class="sc" id="147"></a>
“Ko nu te bhagavā satthā,<br>
kassetaṃ vacanaṃ suci;<br>
Na hi kappaṃ vā vijjaṃ vā,<br>
paccakkhāya rathesabha;<br>
Samaṇaṃ āhu vattantaṃ,<br>
yathā dukkhassatikkamo.<br>
</p>
<p>
<a class="msdiv" id="msdiv267"></a>
<a class="ms" id="p_23J_1585"></a>
<a class="sc" id="148"></a>
Na migājina jātucche,<br>
ahaṃ kañci kudācanaṃ;<br>
Samaṇaṃ brāhmaṇaṃ vāpi,<br>
sakkatvā anupāvisiṃ”.<br>
</p>
<p>
<a class="msdiv" id="msdiv268"></a>
<a class="ms" id="p_23J_1586"></a>
<a class="sc" id="149"></a>
“Mahatā cānubhāvena,<br>
gacchanto siriyā jalaṃ;<br>
Gīyamānesu gītesu,<br>
vajjamānesu vaggusu.<br>
</p>
<p>
<a class="msdiv" id="msdiv269"></a>
<a class="ms" id="p_23J_1587"></a>
<a class="sc" id="150"></a>
Tūriyatāḷasaṅghuṭṭhe,<br>
Sammatālasamāhite;<br>
Sa migājina maddakkhiṃ,<br>
Phaliṃ ambaṃ tirocchadaṃ;<br>
Haññamānaṃ manussehi,<br>
Phalakāmehi jantubhi.<br>
</p>
<p>
<a class="msdiv" id="msdiv270"></a>
<a class="ms" id="p_23J_1588"></a>
<a class="sc" id="151"></a>
So khohaṃ taṃ siriṃ hitvā,<br>
orohitvā migājina;<br>
Mūlaṃ ambassupāgacchiṃ,<br>
phalino nipphalassa ca.<br>
</p>
<p>
<a class="msdiv" id="msdiv271"></a>
<a class="ms" id="p_23J_1589"></a>
<a class="sc" id="152"></a>
Phaliṃ ambaṃ hataṃ disvā,<br>
viddhaṃstaṃ vinaḷīkataṃ;<br>
Athekaṃ itaraṃ ambaṃ,<br>
nīlobhāsaṃ manoramaṃ.<br>
</p>
<p>
<a class="msdiv" id="msdiv272"></a>
<a class="ms" id="p_23J_1590"></a>
<a class="sc" id="153"></a>
Evameva nūnamhepi,<br>
issare bahukaṇṭake;<br>
Amittā no vadhissanti,<br>
yathā ambo phalī hato.<br>
</p>
<p>
<a class="msdiv" id="msdiv273"></a>
<a class="ms" id="p_23J_1591"></a>
<a class="sc" id="154"></a>
Ajinamhi haññate dīpi,<br>
nāgo dantehi haññate;<br>
Dhanamhi dhanino hanti,<br>
aniketamasanthavaṃ;<br>
Phalī ambo aphalo ca,<br>
te satthāro ubho mama”.<br>
</p>
<p>
<a class="msdiv" id="msdiv274"></a>
<a class="ms" id="p_23J_1592"></a>
<a class="sc" id="155"></a>
“Sabbo jano pabyathito,<br>
rājā pabbajito iti;<br>
Hatthārohā anīkaṭṭhā,<br>
rathikā pattikārakā.<br>
</p>
<p>
<a class="msdiv" id="msdiv275"></a>
<a class="ms" id="p_23J_1593"></a>
<a class="sc" id="156"></a>
Assāsayitvā janataṃ,<br>
ṭhapayitvā paṭicchadaṃ;<br>
Puttaṃ rajje ṭhapetvāna,<br>
atha pacchā pabbajissasi”.<br>
</p>
<p>
<a class="msdiv" id="msdiv276"></a>
<a class="ms" id="p_23J_1594"></a>
<a class="sc" id="157"></a>
“Cattā mayā jānapadā,<br>
mittāmaccā ca ñātakā;<br>
Santi puttā videhānaṃ,<br>
dīghāvu raṭṭhavaḍḍhano;<br>
Te rajjaṃ kārayissanti,<br>
mithilāyaṃ pajāpati.<br>
</p>
<p>
<a class="msdiv" id="msdiv277"></a>
<a class="ms" id="p_23J_1595"></a>
<a class="sc" id="158"></a>
Ehi taṃ anusikkhāmi,<br>
yaṃ vākyaṃ mama ruccati;<br>
Rajjaṃ tuvaṃ kārayasi,<br>
pāpaṃ duccaritaṃ bahuṃ;<br>
Kāyena vācā manasā,<br>
yena gacchasi duggatiṃ.<br>
</p>
<p>
<a class="msdiv" id="msdiv278"></a>
<a class="ms" id="p_23J_1596"></a>
<a class="sc" id="159"></a>
Paradinnakena paraniṭṭhitena,<br>
Piṇḍena yāpehi sa dhīradhammo”.<br>
</p>
<p>
<a class="msdiv" id="msdiv279"></a>
<a class="ms" id="p_23J_1597"></a>
<a class="sc" id="160"></a>
“Yopi catutthe bhattakāle na bhuñje,<br>
Ajuṭṭhamārīva khudāya miyye;<br>
Na tveva piṇḍaṃ luḷitaṃ anariyaṃ,<br>
Kulaputtarūpo sappuriso na seve;<br>
Tayidaṃ na sādhu tayidaṃ na suṭṭhu,<br>
Sunakhucchiṭṭhakaṃ janaka bhuñjase tuvaṃ”.<br>
</p>
<p>
<a class="msdiv" id="msdiv280"></a>
<a class="ms" id="p_23J_1598"></a>
<a class="sc" id="161"></a>
“Na cāpi me sīvali so abhakkho,<br>
Yaṃ hoti cattaṃ gihino sunassa vā;<br>
Ye keci bhogā idha dhammaladdhā,<br>
Sabbo so bhakkho anavayoti vutto”.<br>
</p>
<p>
<a class="msdiv" id="msdiv281"></a>
<a class="ms" id="p_23J_1599"></a>
<a class="sc" id="162"></a>
“Kumārike upaseniye,<br>
Niccaṃ niggaḷamaṇḍite;<br>
Kasmā te eko bhujo janati,<br>
Eko te na janatī bhujo”.<br>
</p>
<p>
<a class="msdiv" id="msdiv282"></a>
<a class="ms" id="p_23J_1600"></a>
<a class="sc" id="163"></a>
“Imasmiṃ me samaṇa hatthe,<br>
paṭimukkā dunīvarā;<br>
Saṅghātā jāyate saddo,<br>
dutiyasseva sā gati.<br>
</p>
<p>
<a class="msdiv" id="msdiv283"></a>
<a class="ms" id="p_23J_1601"></a>
<a class="sc" id="164"></a>
Imasmiṃ me samaṇa hatthe,<br>
paṭimukko ekanīvaro;<br>
So adutiyo na janati,<br>
munibhūtova tiṭṭhati.<br>
</p>
<p>
<a class="msdiv" id="msdiv284"></a>
<a class="ms" id="p_23J_1602"></a>
<a class="sc" id="165"></a>
Vivādappatto dutiyo,<br>
keneko vivadissati;<br>
Tassa te saggakāmassa,<br>
ekattamuparocataṃ”.<br>
</p>
<p>
<a class="msdiv" id="msdiv285"></a>
<a class="ms" id="p_23J_1603"></a>
<a class="sc" id="166"></a>
“Suṇāsi sīvali kathā,<br>
kumāriyā paveditā;<br>
Pesiyā maṃ garahittho,<br>
dutiyasseva sā gati.<br>
</p>
<p>
<a class="msdiv" id="msdiv286"></a>
<a class="ms" id="p_23J_1604"></a>
<a class="sc" id="167"></a>
Ayaṃ dvedhāpatho bhadde,<br>
anuciṇṇo pathāvihi;<br>
Tesaṃ tvaṃ ekaṃ gaṇhāhi,<br>
ahamekaṃ punāparaṃ.<br>
</p>
<p>
<a class="msdiv" id="msdiv287"></a>
<a class="ms" id="p_23J_1605"></a>
<a class="sc" id="168"></a>
Māvaca maṃ tvaṃ pati meti,<br>
nāhaṃ bhariyāti vā puna”;<br>
Imameva kathayantā,<br>
thūṇaṃ nagarupāgamuṃ.<br>
</p>
<p>
<a class="msdiv" id="msdiv288"></a>
<a class="ms" id="p_23J_1606"></a>
<a class="sc" id="169"></a>
Koṭṭhake usukārassa,<br>
bhattakāle upaṭṭhite;<br>
Tatrā ca so usukāro,<br>
ekaṃ daṇḍaṃ ujuṃ kataṃ;<br>
Ekañca cakkhuṃ niggayha,<br>
jimhamekena pekkhati.<br>
</p>
<p>
<a class="msdiv" id="msdiv289"></a>
<a class="ms" id="p_23J_1607"></a>
<a class="sc" id="170"></a>
“Evaṃ no sādhu passasi,<br>
usukāra suṇohi me;<br>
Yadekaṃ cakkhuṃ niggayha,<br>
jimhamekena pekkhasi”.<br>
</p>
<p>
<a class="msdiv" id="msdiv290"></a>
<a class="ms" id="p_23J_1608"></a>
<a class="sc" id="171"></a>
“Dvīhi samaṇa cakkhūhi,<br>
Visālaṃ viya khāyati;<br>
Asampatvā paramaṃ liṅgaṃ,<br>
Nujubhāvāya kappati.<br>
</p>
<p>
<a class="msdiv" id="msdiv291"></a>
<a class="ms" id="p_23J_1609"></a>
<a class="sc" id="172"></a>
Ekañca cakkhuṃ niggayha,<br>
jimhamekena pekkhato;<br>
Sampatvā paramaṃ liṅgaṃ,<br>
ujubhāvāya kappati.<br>
</p>
<p>
<a class="msdiv" id="msdiv292"></a>
<a class="ms" id="p_23J_1610"></a>
<a class="sc" id="173"></a>
Vivādappatto dutiyo,<br>
keneko vivadissati;<br>
Tassa te saggakāmassa,<br>
ekattamuparocataṃ”.<br>
</p>
<p>
<a class="msdiv" id="msdiv293"></a>
<a class="ms" id="p_23J_1611"></a>
<a class="sc" id="174"></a>
“Suṇāsi sīvali kathā,<br>
usukārena veditā;<br>
Pesiyā maṃ garahittho,<br>
dutiyasseva sā gati.<br>
</p>
<p>
<a class="msdiv" id="msdiv294"></a>
<a class="ms" id="p_23J_1612"></a>
<a class="sc" id="175"></a>
Ayaṃ dvedhāpatho bhadde,<br>
anuciṇṇo pathāvihi;<br>
Tesaṃ tvaṃ ekaṃ gaṇhāhi,<br>
ahamekaṃ punāparaṃ.<br>
</p>
<p>
<a class="msdiv" id="msdiv295"></a>
<a class="ms" id="p_23J_1613"></a>
<a class="sc" id="176"></a>
Māvaca maṃ tvaṃ pati meti,<br>
nāhaṃ bhariyāti vā puna;<br>
Muñjāvesikā pavāḷhā,<br>
ekā vihara sīvalī”ti.<br>
</p>
</blockquote>
<p class="endsutta">
<a class="ms" id="p_23J_1614"></a>
<a class="sc" id="177"></a>
Mahājanakajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>