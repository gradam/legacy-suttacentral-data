<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja382">
<article>
<div class="hgroup">
<p class="division">Jātaka</p>
<p>Chakkanipāta</p>
<p>Avāriyavagga</p>
<h1>7 Sirikāḷakaṇṇijātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1363"></a>
<a class="msdiv" id="msdiv40"></a>
“Kā nu kāḷena vaṇṇena,<br>
na cāpi piyadassanā;<br>
Kā vā tvaṃ kassa vā dhītā,<br>
kathaṃ jānemu taṃ mayaṃ”.<br></p>
<p>
<a class="sc" id="2"></a>
<a class="ms" id="p_22J_1364"></a>
<a class="msdiv" id="msdiv41"></a>
“Mahārājassahaṃ dhītā,<br>
virūpakkhassa caṇḍiyā;<br>
Ahaṃ kāḷī alakkhikā,<br>
kāḷakaṇṇīti maṃ vidū;<br>
Okāsaṃ yācito dehi,<br>
vasemu tava santike”.<br></p>
<p>
<a class="sc" id="3"></a>
<a class="ms" id="p_22J_1365"></a>
<a class="msdiv" id="msdiv42"></a>
“Kiṃsīle kiṃsamācāre,<br>
Purise nivisase tuvaṃ;<br>
Puṭṭhā me kāḷi akkhāhi,<br>
Kathaṃ jānemu taṃ mayaṃ”.<br></p>
<p>
<a class="sc" id="4"></a>
<a class="ms" id="p_22J_1366"></a>
<a class="msdiv" id="msdiv43"></a>
“Makkhī paḷāsī sārambhī,<br>
issukī maccharī saṭho;<br>
So mayhaṃ puriso kanto,<br>
laddhaṃ yassa vinassati.<br></p>
<p>
<a class="sc" id="5"></a>
<a class="ms" id="p_22J_1367"></a>
<a class="msdiv" id="msdiv44"></a>
Kodhano upanāhī ca,<br>
pisuṇo ca vibhedako;<br>
Kaṇḍakavāco pharuso,<br>
so me kantataro tato.<br></p>
<p>
<a class="sc" id="6"></a>
<a class="ms" id="p_22J_1368"></a>
<a class="msdiv" id="msdiv45"></a>
Ajja suveti puriso,<br>
sadatthaṃ nāvabujjhati;<br>
Ovajjamāno kuppati,<br>
seyyaṃ so atimaññati.<br></p>
<p>
<a class="sc" id="7"></a>
<a class="ms" id="p_22J_1369"></a>
<a class="msdiv" id="msdiv46"></a>
Davappaluddho puriso,<br>
sabbamittehi dhaṃsati;<br>
So mayhaṃ puriso kanto,<br>
tasmiṃ homi anāmayā”.<br></p>
<p>
<a class="sc" id="8"></a>
<a class="ms" id="p_22J_1370"></a>
<a class="msdiv" id="msdiv47"></a>
“Apehi etto tvaṃ kāḷi,<br>
netaṃ amhesu vijjati;<br>
Aññaṃ janapadaṃ gaccha,<br>
nigame rājadhāniyo”.<br></p>
<p>
<a class="sc" id="9"></a>
<a class="ms" id="p_22J_1371"></a>
<a class="msdiv" id="msdiv48"></a>
“Ahampi kho taṃ jānāmi,<br>
netaṃ tumhesu vijjati;<br>
Santi loke alakkhikā,<br>
saṃgharanti bahuṃ dhanaṃ;<br>
Ahaṃ devo ca me bhātā,<br>
ubho naṃ vidhamāmase”.<br></p>
<p>
<a class="sc" id="10"></a>
<a class="ms" id="p_22J_1372"></a>
<a class="msdiv" id="msdiv49"></a>
“Kā nu dibbena vaṇṇena,<br>
pathabyā supatiṭṭhitā;<br>
Kā vā tvaṃ kassa vā dhītā,<br>
kathaṃ jānemu taṃ mayaṃ”.<br></p>
<p>
<a class="sc" id="11"></a>
<a class="ms" id="p_22J_1373"></a>
<a class="msdiv" id="msdiv50"></a>
“Mahārājassahaṃ dhītā,<br>
dhataraṭṭhassa sirīmato;<br>
Ahaṃ sirī ca lakkhī ca,<br>
bhūripaññāti maṃ vidū;<br>
Okāsaṃ yācito dehi,<br>
vasemu tava santike”.<br></p>
<p>
<a class="sc" id="12"></a>
<a class="ms" id="p_22J_1374"></a>
<a class="msdiv" id="msdiv51"></a>
“Kiṃsīle kiṃsamācāre,<br>
Purise nivisase tuvaṃ;<br>
Puṭṭhā me lakkhi akkhāhi,<br>
Kathaṃ jānemu taṃ mayaṃ”.<br></p>
<p>
<a class="sc" id="13"></a>
<a class="ms" id="p_22J_1375"></a>
<a class="msdiv" id="msdiv52"></a>
“Yo cāpi sīte atha vāpi uṇhe,<br>
Vātātape ḍaṃsasarīsape ca;<br>
Khudhaṃ pipāsaṃ abhibhuyya sabbaṃ,<br>
Rattindivaṃ yo satataṃ niyutto.<br></p>
<p>
<a class="sc" id="14"></a>
<a class="ms" id="p_22J_1376"></a>
<a class="msdiv" id="msdiv53"></a>
Kālāgatañca na hāpeti atthaṃ,<br>
So me manāpo nivise ca tamhi;<br>
Akkodhano mittavā cāgavā ca,<br>
Sīlūpapanno asaṭhojubhūto.<br></p>
<p>
<a class="sc" id="15"></a>
<a class="ms" id="p_22J_1377"></a>
<a class="msdiv" id="msdiv54"></a>
Saṅgāhako sakhilo saṇhavāco,<br>
Mahattapattopi nivātavutti;<br>
Tasmiṃhaṃ pose vipulā bhavāmi,<br>
Ūmi samuddassa yathāpi vaṇṇaṃ.<br></p>
<p>
<a class="sc" id="16"></a>
<a class="ms" id="p_22J_1378"></a>
<a class="msdiv" id="msdiv55"></a>
Yo cāpi mitte atha vā amitte,<br>
Seṭṭhe sarikkhe atha vāpi hīne;<br>
Atthaṃ carantaṃ atha vā anatthaṃ,<br>
Āvī raho saṅgahameva vatte.<br></p>
<p>
<a class="sc" id="17"></a>
<a class="ms" id="p_22J_1379"></a>
<a class="msdiv" id="msdiv56"></a>
Vācaṃ na vajjā pharusaṃ kadāci,<br>
Matassa jīvassa ca tassa homi;<br>
Etesaṃ yo aññataraṃ labhitvā,<br>
Kantā sirī majjati appapañño;<br>
Taṃ dittarūpaṃ visamaṃ carantaṃ,<br>
Karīsaṭhānaṃva vivajjayāmi.<br></p>
<p>
<a class="sc" id="18"></a>
<a class="ms" id="p_22J_1380"></a>
<a class="msdiv" id="msdiv57"></a>
Attanā kurute lakkhiṃ,<br>
alakkhiṃ kurutattanā;<br>
Na hi lakkhiṃ alakkhiṃ vā,<br>
añño aññassa kārako”ti.<br></p>
</blockquote>
<p class="endsutta">
<a class="sc" id="19"></a>
<a class="ms" id="p_22J_1381"></a>
Sirikāḷakaṇṇijātakaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>