<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja494">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>11 Sādhinajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2759"></a>
<a class="msdiv" id="msdiv202"></a>
“Abbhuto vata lokasmiṃ,<br>
uppajji lomahaṃsano;<br>
Dibbo ratho pāturahu,<br>
vedehassa yasassino”.<br></p>
<p>
<a class="sc" id="2"></a>
<a class="ms" id="p_22J_2760"></a>
<a class="msdiv" id="msdiv203"></a>
Devaputto mahiddhiko,<br>
mātali devasārathi;<br>
Nimantayittha rājānaṃ,<br>
vedehaṃ mithilaggahaṃ.<br></p>
<p>
<a class="sc" id="3"></a>
<a class="ms" id="p_22J_2761"></a>
<a class="msdiv" id="msdiv204"></a>
“Ehimaṃ rathamāruyha,<br>
rājaseṭṭha disampati;<br>
Devā dassanakāmā te,<br>
tāvatiṃsā saindakā;<br>
Saramānā hi te devā,<br>
sudhammāyaṃ samacchare”.<br></p>
<p>
<a class="sc" id="4"></a>
<a class="ms" id="p_22J_2762"></a>
<a class="msdiv" id="msdiv205"></a>
Tato ca rājā sādhino,<br>
vedeho mithilaggaho;<br>
Sahassayuttamāruyha,<br>
agā devāna santike;<br>
Taṃ devā paṭinandiṃsu,<br>
disvā rājānamāgataṃ.<br></p>
<p>
<a class="sc" id="5"></a>
<a class="ms" id="p_22J_2763"></a>
<a class="msdiv" id="msdiv206"></a>
“Svāgataṃ te mahārāja,<br>
atho te adurāgataṃ;<br>
Nisīda dāni rājīsi,<br>
devarājassa santike”.<br></p>
<p>
<a class="sc" id="6"></a>
<a class="ms" id="p_22J_2764"></a>
<a class="msdiv" id="msdiv207"></a>
Sakkopi paṭinandittha,<br>
vedehaṃ mithilaggahaṃ;<br>
Nimantayittha kāmehi,<br>
āsanena ca vāsavo.<br></p>
<p>
<a class="sc" id="7"></a>
<a class="ms" id="p_22J_2765"></a>
<a class="msdiv" id="msdiv208"></a>
“Sādhu khosi anuppatto,<br>
āvāsaṃ vasavattinaṃ;<br>
Vasa devesu rājīsi,<br>
sabbakāmasamiddhisu;<br>
Tāvatiṃsesu devesu,<br>
bhuñja kāme amānuse”.<br></p>
<p>
<a class="sc" id="8"></a>
<a class="ms" id="p_22J_2766"></a>
<a class="msdiv" id="msdiv209"></a>
“Ahaṃ pure saggagato ramāmi,<br>
Naccehi gītehi ca vāditehi;<br>
So dāni ajja na ramāmi sagge,<br>
Āyuṃ nu khīṇo maraṇaṃ nu santike;<br>
Udāhu mūḷhosmi janindaseṭṭha”.<br></p>
<p>
<a class="sc" id="9"></a>
<a class="ms" id="p_22J_2767"></a>
<a class="msdiv" id="msdiv210"></a>
“Na tāyu khīṇaṃ maraṇañca dūre,<br>
Na cāpi mūḷho naravīraseṭṭha;<br>
Tuyhañca puññāni parittakāni,<br>
Yesaṃ vipākaṃ idha vedayittho.<br></p>
<p>
<a class="sc" id="10"></a>
<a class="ms" id="p_22J_2768"></a>
<a class="msdiv" id="msdiv211"></a>
Vasa devānubhāvena,<br>
rājaseṭṭha disampati;<br>
Tāvatiṃsesu devesu,<br>
bhuñja kāme amānuse”.<br></p>
<p>
<a class="sc" id="11"></a>
<a class="ms" id="p_22J_2769"></a>
<a class="msdiv" id="msdiv212"></a>
“Yathā yācitakaṃ yānaṃ,<br>
yathā yācitakaṃ dhanaṃ;<br>
Evaṃsampadamevetaṃ,<br>
yaṃ parato dānapaccayā.<br></p>
<p>
<a class="sc" id="12"></a>
<a class="ms" id="p_22J_2770"></a>
<a class="msdiv" id="msdiv213"></a>
Na cāhametamicchāmi,<br>
yaṃ parato dānapaccayā;<br>
Sayaṃkatāni puññāni,<br>
taṃ me āveṇikaṃ dhanaṃ.<br></p>
<p>
<a class="sc" id="13"></a>
<a class="ms" id="p_22J_2771"></a>
<a class="msdiv" id="msdiv214"></a>
Sohaṃ gantvā manussesu,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhito hoti,<br>
na ca pacchānutappati.<br></p>
<p>
<a class="sc" id="14"></a>
<a class="ms" id="p_22J_2772"></a>
<a class="msdiv" id="msdiv215"></a>
Imāni tāni khettāni,<br>
imaṃ nikkhaṃ sukuṇḍalaṃ;<br>
Imā tā haritānūpā,<br>
imā najjo savantiyo.<br></p>
<p>
<a class="sc" id="15"></a>
<a class="ms" id="p_22J_2773"></a>
<a class="msdiv" id="msdiv216"></a>
Imā tā pokkharaṇī rammā,<br>
cakkavākapakūjitā;<br>
Mandālakehi sañchannā,<br>
padumuppalakehi ca;<br>
Yassimāni mamāyiṃsu,<br>
kiṃ nu te disataṃ gatā.<br></p>
<p>
<a class="sc" id="16"></a>
<a class="ms" id="p_22J_2774"></a>
<a class="msdiv" id="msdiv217"></a>
Tānīdha khettāni so bhūmibhāgo,<br>
Teyeva ārāmavanūpacārā;<br>
Tameva mayhaṃ janataṃ apassato,<br>
Suññaṃva me nārada khāyate disā”.<br></p>
<p>
<a class="sc" id="17"></a>
<a class="ms" id="p_22J_2775"></a>
<a class="msdiv" id="msdiv218"></a>
“Diṭṭhā mayā vimānāni,<br>
obhāsentā catuddisā;<br>
Sammukhā devarājassa,<br>
tidasānañca sammukhā.<br></p>
<p>
<a class="sc" id="18"></a>
<a class="ms" id="p_22J_2776"></a>
<a class="msdiv" id="msdiv219"></a>
Vutthaṃ me bhavanaṃ dibyaṃ,<br>
Bhuttā kāmā amānusā;<br>
Tāvatiṃsesu devesu,<br>
Sabbakāmasamiddhisu.<br></p>
<p>
<a class="sc" id="19"></a>
<a class="ms" id="p_22J_2777"></a>
<a class="msdiv" id="msdiv220"></a>
Sohaṃ etādisaṃ hitvā,<br>
puññāyamhi idhāgato;<br>
Dhammameva carissāmi,<br>
nāhaṃ rajjena atthiko.<br></p>
<p>
<a class="sc" id="20"></a>
<a class="ms" id="p_22J_2778"></a>
<a class="msdiv" id="msdiv221"></a>
Adaṇḍāvacaraṃ maggaṃ,<br>
sammāsambuddhadesitaṃ;<br>
Taṃ maggaṃ paṭipajjissaṃ,<br>
yena gacchanti subbatā”ti.<br></p>
</blockquote>
<p class="endsutta">
<a class="sc" id="21"></a>
<a class="ms" id="p_22J_2779"></a>
Sādhinajātakaṃ ekādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>