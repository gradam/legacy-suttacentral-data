<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja496">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>Bhikkhāparamparajātaka</h1>
</div>
<blockquote class="gatha">
<p>
<a class="msdiv" id="msdiv270"></a>
<a class="ms" id="p_22J_2829"></a>
<a class="sc" id="1"></a>
“Sukhumālarūpaṃ disvā,<br>
raṭṭhā vivanamāgataṃ;<br>
Kūṭāgāravarūpetaṃ,<br>
mahāsayanamupāsitaṃ.<br>
</p>
<p>
<a class="msdiv" id="msdiv271"></a>
<a class="ms" id="p_22J_2830"></a>
<a class="sc" id="2"></a>
Tassa te pemakenāhaṃ,<br>
adāsiṃ vaḍḍhamodanaṃ;<br>
Sālīnaṃ vicitaṃ bhattaṃ,<br>
suciṃ maṃsūpasecanaṃ.<br>
</p>
<p>
<a class="msdiv" id="msdiv272"></a>
<a class="ms" id="p_22J_2831"></a>
<a class="sc" id="3"></a>
Taṃ tvaṃ bhattaṃ paṭiggayha,<br>
brāhmaṇassa adāsayi;<br>
Attānaṃ anasitvāna,<br>
koyaṃ dhammo namatthu te”.<br>
</p>
<p>
<a class="msdiv" id="msdiv273"></a>
<a class="ms" id="p_22J_2832"></a>
<a class="sc" id="4"></a>
“Ācariyo brāhmaṇo mayhaṃ,<br>
kiccākiccesu byāvaṭo;<br>
Garu ca āmantanīyo ca,<br>
dātumarahāmi bhojanaṃ”.<br>
</p>
<p>
<a class="msdiv" id="msdiv274"></a>
<a class="ms" id="p_22J_2833"></a>
<a class="sc" id="5"></a>
“Brāhmaṇaṃ dāni pucchāmi,<br>
gotamaṃ rājapūjitaṃ;<br>
Rājā te bhattaṃ pādāsi,<br>
suciṃ maṃsūpasecanaṃ.<br>
</p>
<p>
<a class="msdiv" id="msdiv275"></a>
<a class="ms" id="p_22J_2834"></a>
<a class="sc" id="6"></a>
Taṃ tvaṃ bhattaṃ paṭiggayha,<br>
isissa bhojanaṃ adā;<br>
Akhettaññūsi dānassa,<br>
koyaṃ dhammo namatthu te”.<br>
</p>
<p>
<a class="msdiv" id="msdiv276"></a>
<a class="ms" id="p_22J_2835"></a>
<a class="sc" id="7"></a>
“Bharāmi puttadāre ca,<br>
gharesu gadhito ahaṃ;<br>
Bhuñje mānusake kāme,<br>
anusāsāmi rājino.<br>
</p>
<p>
<a class="msdiv" id="msdiv277"></a>
<a class="ms" id="p_22J_2836"></a>
<a class="sc" id="8"></a>
Āraññikassa isino,<br>
cirarattaṃ tapassino;<br>
Vuḍḍhassa bhāvitattassa,<br>
dātumarahāmi bhojanaṃ”.<br>
</p>
<p>
<a class="msdiv" id="msdiv278"></a>
<a class="ms" id="p_22J_2837"></a>
<a class="sc" id="9"></a>
“Isiñca dāni pucchāmi,<br>
kisaṃ dhamanisanthataṃ;<br>
Parūḷhakacchanakhalomaṃ,<br>
paṅkadantaṃ rajassiraṃ.<br>
</p>
<p>
<a class="msdiv" id="msdiv279"></a>
<a class="ms" id="p_22J_2838"></a>
<a class="sc" id="10"></a>
Eko araññe viharasi,<br>
nāvakaṅkhasi jīvitaṃ;<br>
Bhikkhu kena tayā seyyo,<br>
yassa tvaṃ bhojanaṃ adā”.<br>
</p>
<p>
<a class="msdiv" id="msdiv280"></a>
<a class="ms" id="p_22J_2839"></a>
<a class="sc" id="11"></a>
“Khaṇantālukalambāni,<br>
bilālitakkalāni ca;<br>
Dhunaṃ sāmākanīvāraṃ,<br>
saṃghāriyaṃ pasāriyaṃ.<br>
</p>
<p>
<a class="msdiv" id="msdiv281"></a>
<a class="ms" id="p_22J_2840"></a>
<a class="sc" id="12"></a>
Sākaṃ bhisaṃ madhuṃ maṃsaṃ,<br>
Badarāmalakāni ca;<br>
Tāni āharitvā bhuñjāmi,<br>
Atthi me so pariggaho.<br>
</p>
<p>
<a class="msdiv" id="msdiv282"></a>
<a class="ms" id="p_22J_2841"></a>
<a class="sc" id="13"></a>
Pacanto apacantassa,<br>
amamassa sakiñcano;<br>
Anādānassa sādāno,<br>
dātumarahāmi bhojanaṃ”.<br>
</p>
<p>
<a class="msdiv" id="msdiv283"></a>
<a class="ms" id="p_22J_2842"></a>
<a class="sc" id="14"></a>
“Bhikkhuñca dāni pucchāmi,<br>
tuṇhīmāsīna subbataṃ;<br>
Isi te bhattaṃ pādāsi,<br>
suciṃ maṃsūpasecanaṃ.<br>
</p>
<p>
<a class="msdiv" id="msdiv284"></a>
<a class="ms" id="p_22J_2843"></a>
<a class="sc" id="15"></a>
Taṃ tvaṃ bhattaṃ paṭiggayha,<br>
tuṇhī bhuñjasi ekako;<br>
Nāññaṃ kañci nimantesi,<br>
koyaṃ dhammo namatthu te”.<br>
</p>
<p>
<a class="msdiv" id="msdiv285"></a>
<a class="ms" id="p_22J_2844"></a>
<a class="sc" id="16"></a>
“Na pacāmi na pācemi,<br>
na chindāmi na chedaye;<br>
Taṃ maṃ akiñcanaṃ ñatvā,<br>
sabbapāpehi ārataṃ.<br>
</p>
<p>
<a class="msdiv" id="msdiv286"></a>
<a class="ms" id="p_22J_2845"></a>
<a class="sc" id="17"></a>
Vāmena bhikkhamādāya,<br>
dakkhiṇena kamaṇḍaluṃ;<br>
Isi me bhattaṃ pādāsi,<br>
suciṃ maṃsūpasecanaṃ.<br>
</p>
<p>
<a class="msdiv" id="msdiv287"></a>
<a class="ms" id="p_22J_2846"></a>
<a class="sc" id="18"></a>
Ete hi dātumarahanti,<br>
samamā sapariggahā;<br>
Paccanīkamahaṃ maññe,<br>
yo dātāraṃ nimantaye”.<br>
</p>
<p>
<a class="msdiv" id="msdiv288"></a>
<a class="ms" id="p_22J_2847"></a>
<a class="sc" id="19"></a>
“Atthāya vata me ajja,<br>
idhāgacchi rathesabho;<br>
Sohaṃ ajja pajānāmi,<br>
yattha dinnaṃ mahapphalaṃ.<br>
</p>
<p>
<a class="msdiv" id="msdiv289"></a>
<a class="ms" id="p_22J_2848"></a>
<a class="sc" id="20"></a>
Raṭṭhesu giddhā rājāno,<br>
Kiccākiccesu brāhmaṇā;<br>
Isī mūlaphale giddhā,<br>
Vippamuttā ca bhikkhavo”ti. (2219)<br>
</p>
</blockquote>
<p class="endsutta">
<a class="ms" id="p_22J_2849"></a>
<a class="sc" id="21"></a>
Bhikkhāparamparajātakaṃ terasamaṃ.</p>
<p class="endsection">
<a class="ms" id="p_22J_2850"></a>
<a class="sc" id="22"></a>
Pakiṇṇakanipātaṃ niṭṭhitaṃ.</p>
<p class="endsection summary">
<a class="ms" id="p_22J_2851"></a>
<a class="sc" id="23"></a>
Tassuddānaṃ</p>
<blockquote class="uddanagatha">
<p>
<a class="ms" id="p_22J_2852"></a>
<a class="sc" id="24"></a>
Suva kinnara mukka kharājinaso,<br>
Bhisajāta mahesi kapotavaro;<br>
Atha mora satacchaka vāṇijako,<br>
Atha rāja sabrāhmaṇa bhikkhaparanti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>