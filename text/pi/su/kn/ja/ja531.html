<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja531">
<article>
<div class="hgroup">
<p class="division">Jātaka</p>
<p>Sattatinipāta</p>
<p>Kusavagga</p>
<h1>Kusajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_23J_582"></a>
<a class="sc" id="1"></a>
“Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabbakāmūpapannaṃ;<br>
Idaṃ te rajjaṃ anusāsa amma,<br>
Gacchāmahaṃ yattha piyā pabhāvatī”.<br>
</p>
<p>
<a class="msdiv" id="msdiv2"></a>
<a class="ms" id="p_23J_583"></a>
<a class="sc" id="2"></a>
“Anujjubhūtena haraṃ mahantaṃ,<br>
Divā ca ratto ca nisīthakāle;<br>
Paṭigaccha tvaṃ khippaṃ kusāvatiṃ kusa,<br>
Nicchāmi dubbaṇṇamahaṃ vasantaṃ”.<br>
</p>
<p>
<a class="msdiv" id="msdiv3"></a>
<a class="ms" id="p_23J_584"></a>
<a class="sc" id="3"></a>
“Nāhaṃ gamissāmi ito kusāvatiṃ,<br>
Pabhāvatī vaṇṇapalobhito tava;<br>
Ramāmi maddassa niketaramme,<br>
Hitvāna raṭṭhaṃ tava dassane rato.<br>
</p>
<p>
<a class="msdiv" id="msdiv4"></a>
<a class="ms" id="p_23J_585"></a>
<a class="sc" id="4"></a>
Pabhāvatī vaṇṇapalobhito tava,<br>
Sammūḷharūpo vicarāmi mediniṃ;<br>
Disaṃ na jānāmi kutomhi āgato,<br>
Tayamhi matto migamandalocane.<br>
</p>
<p>
<a class="msdiv" id="msdiv5"></a>
<a class="ms" id="p_23J_586"></a>
<a class="sc" id="5"></a>
Suvaṇṇacīravasane,<br>
jātarūpasumekhale;<br>
Sussoṇi tava kāmā hi,<br>
nāhaṃ rajjena matthiko”.<br>
</p>
<p>
<a class="msdiv" id="msdiv6"></a>
<a class="ms" id="p_23J_587"></a>
<a class="sc" id="6"></a>
“Abbhūti tassa bho hoti,<br>
yo anicchantamicchati;<br>
Akāmaṃ rāja kāmesi,<br>
akantaṃ kantumicchasi”.<br>
</p>
<p>
<a class="msdiv" id="msdiv7"></a>
<a class="ms" id="p_23J_588"></a>
<a class="sc" id="7"></a>
“Akāmaṃ vā sakāmaṃ vā,<br>
yo naro labhate piyaṃ;<br>
Lābhamettha pasaṃsāma,<br>
alābho tattha pāpako”.<br>
</p>
<p>
<a class="msdiv" id="msdiv8"></a>
<a class="ms" id="p_23J_589"></a>
<a class="sc" id="8"></a>
“Pāsāṇasāraṃ khaṇasi,<br>
kaṇikārassa dārunā;<br>
Vātaṃ jālena bādhesi,<br>
yo anicchantamicchasi”.<br>
</p>
<p>
<a class="msdiv" id="msdiv9"></a>
<a class="ms" id="p_23J_590"></a>
<a class="sc" id="9"></a>
“Pāsāṇo nūna te hadaye,<br>
ohito mudulakkhaṇe;<br>
Yo te sātaṃ na vindāmi,<br>
tirojanapadāgato.<br>
</p>
<p>
<a class="msdiv" id="msdiv10"></a>
<a class="ms" id="p_23J_591"></a>
<a class="sc" id="10"></a>
Yadā maṃ bhakuṭiṃ katvā,<br>
rājaputtī udikkhati;<br>
Āḷāriko tadā homi,<br>
rañño maddassantepure.<br>
</p>
<p>
<a class="msdiv" id="msdiv11"></a>
<a class="ms" id="p_23J_592"></a>
<a class="sc" id="11"></a>
Yadā umhayamānā maṃ,<br>
rājaputtī udikkhati;<br>
Nāḷāriko tadā homi,<br>
rājā homi tadā kuso”.<br>
</p>
<p>
<a class="msdiv" id="msdiv12"></a>
<a class="ms" id="p_23J_593"></a>
<a class="sc" id="12"></a>
“Sace hi vacanaṃ saccaṃ,<br>
nemittānaṃ bhavissati;<br>
Neva me tvaṃ patī assa,<br>
kāmaṃ chindantu sattadhā”.<br>
</p>
<p>
<a class="msdiv" id="msdiv13"></a>
<a class="ms" id="p_23J_594"></a>
<a class="sc" id="13"></a>
“Sace hi vacanaṃ saccaṃ,<br>
aññesaṃ yadi vā mamaṃ;<br>
Neva tuyhaṃ patī atthi,<br>
añño sīhassarā kusā”.<br>
</p>
<p>
<a class="msdiv" id="msdiv14"></a>
<a class="ms" id="p_23J_595"></a>
<a class="sc" id="14"></a>
“Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
olokeyya pabhāvatī.<br>
</p>
<p>
<a class="msdiv" id="msdiv15"></a>
<a class="ms" id="p_23J_596"></a>
<a class="sc" id="15"></a>
Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
ālapeyya pabhāvatī.<br>
</p>
<p>
<a class="msdiv" id="msdiv16"></a>
<a class="ms" id="p_23J_597"></a>
<a class="sc" id="16"></a>
Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
umhāyeyya pabhāvatī.<br>
</p>
<p>
<a class="msdiv" id="msdiv17"></a>
<a class="ms" id="p_23J_598"></a>
<a class="sc" id="17"></a>
Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pamhāyeyya pabhāvatī.<br>
</p>
<p>
<a class="msdiv" id="msdiv18"></a>
<a class="ms" id="p_23J_599"></a>
<a class="sc" id="18"></a>
Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pāṇīhi upasamphuse”.<br>
</p>
<p>
<a class="msdiv" id="msdiv19"></a>
<a class="ms" id="p_23J_600"></a>
<a class="sc" id="19"></a>
“Na hi nūnāyaṃ rājaputtī,<br>
kuse sātampi vindati;<br>
Āḷārike bhate pose,<br>
vetanena anatthike”.<br>
</p>
<p>
<a class="msdiv" id="msdiv20"></a>
<a class="ms" id="p_23J_601"></a>
<a class="sc" id="20"></a>
“Na hi nūnāyaṃ sā khujjā,<br>
labhati jivhāya chedanaṃ;<br>
Sunisitena satthena,<br>
evaṃ dubbhāsitaṃ bhaṇaṃ”.<br>
</p>
<p>
<a class="msdiv" id="msdiv21"></a>
<a class="ms" id="p_23J_602"></a>
<a class="sc" id="21"></a>
“Mā naṃ rūpena pāmesi,<br>
ārohena pabhāvati;<br>
Mahāyasoti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv22"></a>
<a class="ms" id="p_23J_603"></a>
<a class="sc" id="22"></a>
Mā naṃ rūpena pāmesi,<br>
ārohena pabhāvati;<br>
Mahaddhanoti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv23"></a>
<a class="ms" id="p_23J_604"></a>
<a class="sc" id="23"></a>
Mā naṃ rūpena pāmesi,<br>
ārohena pabhāvati;<br>
Mahabbaloti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv24"></a>
<a class="ms" id="p_23J_605"></a>
<a class="sc" id="24"></a>
Mā naṃ rūpena pāmesi,<br>
ārohena pabhāvati;<br>
Mahāraṭṭhoti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv25"></a>
<a class="ms" id="p_23J_606"></a>
<a class="sc" id="25"></a>
Mā naṃ rūpena pāmesi,<br>
ārohena pabhāvati;<br>
Mahārājāti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv26"></a>
<a class="ms" id="p_23J_607"></a>
<a class="sc" id="26"></a>
Mā naṃ rūpena pāmesi,<br>
ārohena pabhāvati;<br>
Sīhassaroti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv27"></a>
<a class="ms" id="p_23J_608"></a>
<a class="sc" id="27"></a>
Mā naṃ rūpena pāmesi,<br>
ārohena pabhāvati;<br>
Vaggussaroti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv28"></a>
<a class="ms" id="p_23J_609"></a>
<a class="sc" id="28"></a>
Mā naṃ rūpena pāmesi,<br>
ārohena pabhāvati;<br>
Bindussaroti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv29"></a>
<a class="ms" id="p_23J_610"></a>
<a class="sc" id="29"></a>
Mā naṃ rūpena pāmesi,<br>
ārohena pabhāvati;<br>
Mañjussaroti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv30"></a>
<a class="ms" id="p_23J_611"></a>
<a class="sc" id="30"></a>
Mā naṃ rūpena pāmesi,<br>
ārohena pabhāvati;<br>
Madhussaroti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv31"></a>
<a class="ms" id="p_23J_612"></a>
<a class="sc" id="31"></a>
Mā naṃ rūpena pāmesi,<br>
ārohena pabhāvati;<br>
Satasippoti katvāna,<br>
karassu rucire piyaṃ.<br>
</p>
<p>
<a class="msdiv" id="msdiv32"></a>
<a class="ms" id="p_23J_613"></a>
<a class="sc" id="32"></a>
Mā naṃ rūpena pāmesi,<br>
ārohena pabhāvati;<br>
Khattiyotipi katvāna,<br>
karassu rucire piyaṃ.<br>
</p>
<p>
<a class="msdiv" id="msdiv33"></a>
<a class="ms" id="p_23J_614"></a>
<a class="sc" id="33"></a>
Mā naṃ rūpena pāmesi,<br>
ārohena pabhāvati;<br>
Kusarājāti katvāna,<br>
karassu rucire piyaṃ”.<br>
</p>
<p>
<a class="msdiv" id="msdiv34"></a>
<a class="ms" id="p_23J_615"></a>
<a class="sc" id="34"></a>
“Ete nāgā upatthaddhā,<br>
sabbe tiṭṭhanti vammitā;<br>
Purā maddanti pākāraṃ,<br>
ānentetaṃ pabhāvatiṃ”.<br>
</p>
<p>
<a class="msdiv" id="msdiv35"></a>
<a class="ms" id="p_23J_616"></a>
<a class="sc" id="35"></a>
“Satta bile karitvāna,<br>
ahametaṃ pabhāvatiṃ;<br>
Khattiyānaṃ padassāmi,<br>
ye maṃ hantuṃ idhāgatā”.<br>
</p>
<p>
<a class="msdiv" id="msdiv36"></a>
<a class="ms" id="p_23J_617"></a>
<a class="sc" id="36"></a>
“Avuṭṭhahi rājaputtī,<br>
sāmā koseyyavāsinī;<br>
Assupuṇṇehi nettehi,<br>
dāsīgaṇapurakkhatā”.<br>
</p>
<p>
<a class="msdiv" id="msdiv37"></a>
<a class="ms" id="p_23J_618"></a>
<a class="sc" id="37"></a>
“Taṃ nūna kakkūpanisevitaṃ mukhaṃ,<br>
Ādāsadantātharupaccavekkhitaṃ;<br>
Subhaṃ sunettaṃ virajaṃ anaṅgaṇaṃ,<br>
Chuddhaṃ vane ṭhassati khattiyehi.<br>
</p>
<p>
<a class="msdiv" id="msdiv38"></a>
<a class="ms" id="p_23J_619"></a>
<a class="sc" id="38"></a>
Te nūna me asite vellitagge,<br>
Kese mudū candanasāralitte;<br>
Samākule sīvathikāya majjhe,<br>
Pādehi gijjhā parikaḍḍhissanti.<br>
</p>
<p>
<a class="msdiv" id="msdiv39"></a>
<a class="ms" id="p_23J_620"></a>
<a class="sc" id="39"></a>
Tā nūna me tambanakhā sulomā,<br>
Bāhā mudū candanasāralittā;<br>
Chinnā vane ujjhitā khattiyehi,<br>
Gayha dhaṅko gacchati yenakāmaṃ.<br>
</p>
<p>
<a class="msdiv" id="msdiv40"></a>
<a class="ms" id="p_23J_621"></a>
<a class="sc" id="40"></a>
Te nūna tālūpanibhe alambe,<br>
Nisevite kāsikacandanena;<br>
Thanesu me lambissati siṅgālo,<br>
Mātūva putto taruṇo tanūjo.<br>
</p>
<p>
<a class="msdiv" id="msdiv41"></a>
<a class="ms" id="p_23J_622"></a>
<a class="sc" id="41"></a>
Taṃ nūna soṇiṃ puthulaṃ sukoṭṭitaṃ,<br>
Nisevitaṃ kañcanamekhalāhi;<br>
Chinnaṃ vane khattiyehī avatthaṃ,<br>
Siṅgālasaṅghā parikaḍḍhissanti.<br>
</p>
<p>
<a class="msdiv" id="msdiv42"></a>
<a class="ms" id="p_23J_623"></a>
<a class="sc" id="42"></a>
Soṇā dhaṅkā siṅgālā ca,<br>
ye caññe santi dāṭhino;<br>
Ajarā nūna hessanti,<br>
bhakkhayitvā pabhāvatiṃ.<br>
</p>
<p>
<a class="msdiv" id="msdiv43"></a>
<a class="ms" id="p_23J_624"></a>
<a class="sc" id="43"></a>
Sace maṃsāni hariṃsu,<br>
khattiyā dūragāmino;<br>
Aṭṭhīni amma yācitvā,<br>
anupathe dahātha naṃ.<br>
</p>
<p>
<a class="msdiv" id="msdiv44"></a>
<a class="ms" id="p_23J_625"></a>
<a class="sc" id="44"></a>
Khettāni amma kāretvā,<br>
kaṇikārettha ropaya;<br>
Yadā te pupphitā assu,<br>
hemantānaṃ himaccaye;<br>
Sareyyātha mamaṃ amma,<br>
evaṃvaṇṇā pabhāvatī”.<br>
</p>
<p>
<a class="msdiv" id="msdiv45"></a>
<a class="ms" id="p_23J_626"></a>
<a class="sc" id="45"></a>
“Tassā mātā udaṭṭhāsi,<br>
khattiyā devavaṇṇinī;<br>
Disvā asiñca sūnañca,<br>
rañño maddassantepure”.<br>
</p>
<p>
<a class="msdiv" id="msdiv46"></a>
<a class="ms" id="p_23J_627"></a>
<a class="sc" id="46"></a>
“Iminā nūna asinā,<br>
susaññaṃ tanumajjhimaṃ;<br>
Dhītaraṃ madda hantvāna,<br>
khattiyānaṃ padassasi.<br>
</p>
<p>
<a class="msdiv" id="msdiv47"></a>
<a class="ms" id="p_23J_628"></a>
<a class="sc" id="47"></a>
Na me akāsi vacanaṃ,<br>
atthakāmāya puttike;<br>
Sājja lohitasañchannā,<br>
gacchasi yamasādhanaṃ.<br>
</p>
<p>
<a class="msdiv" id="msdiv48"></a>
<a class="ms" id="p_23J_629"></a>
<a class="sc" id="48"></a>
Evamāpajjatī poso,<br>
pāpiyañca nigacchati;<br>
Yo ve hitānaṃ vacanaṃ,<br>
na karoti atthadassinaṃ.<br>
</p>
<p>
<a class="msdiv" id="msdiv49"></a>
<a class="ms" id="p_23J_630"></a>
<a class="sc" id="49"></a>
Sace ca ajja dhāresi,<br>
kumāraṃ cārudassanaṃ;<br>
Kusena jātaṃ khattiyaṃ,<br>
suvaṇṇamaṇimekhalaṃ;<br>
Pūjitaṃ ñātisaṅghehi,<br>
na gacchasi yamakkhayaṃ.<br>
</p>
<p>
<a class="msdiv" id="msdiv50"></a>
<a class="ms" id="p_23J_631"></a>
<a class="sc" id="50"></a>
Yatthassu bherī nadati,<br>
kuñjaro ca nikūjati;<br>
Khattiyānaṃ kule bhadde,<br>
kiṃ nu sukhataraṃ tato.<br>
</p>
<p>
<a class="msdiv" id="msdiv51"></a>
<a class="ms" id="p_23J_632"></a>
<a class="sc" id="51"></a>
Asso ca sisati dvāre,<br>
kumāro uparodati;<br>
Khattiyānaṃ kule bhadde,<br>
kiṃ nu sukhataraṃ tato.<br>
</p>
<p>
<a class="msdiv" id="msdiv52"></a>
<a class="ms" id="p_23J_633"></a>
<a class="sc" id="52"></a>
Mayūrakoñcābhirude,<br>
kokilābhinikūjite;<br>
Khattiyānaṃ kule bhadde,<br>
kiṃ nu sukhataraṃ tato”.<br>
</p>
<p>
<a class="msdiv" id="msdiv53"></a>
<a class="ms" id="p_23J_634"></a>
<a class="sc" id="53"></a>
“Kahaṃ nu so sattumaddano,<br>
pararaṭṭhappamaddano;<br>
Kuso soḷārapaññāṇo,<br>
yo no dukkhā pamocaye”.<br>
</p>
<p>
<a class="msdiv" id="msdiv54"></a>
<a class="ms" id="p_23J_635"></a>
<a class="sc" id="54"></a>
“Idheva so sattumaddano,<br>
pararaṭṭhappamaddano;<br>
Kuso soḷārapaññāṇo,<br>
yo te sabbe vadhissati”.<br>
</p>
<p>
<a class="msdiv" id="msdiv55"></a>
<a class="ms" id="p_23J_636"></a>
<a class="sc" id="55"></a>
“Ummattikā nu bhaṇasi,<br>
Andhabālā pabhāsasi;<br>
Kuso ce āgato assa,<br>
Kiṃ na jānemu taṃ mayaṃ”.<br>
</p>
<p>
<a class="msdiv" id="msdiv56"></a>
<a class="ms" id="p_23J_637"></a>
<a class="sc" id="56"></a>
“Eso āḷāriko poso,<br>
kumārīpuramantare;<br>
Daḷhaṃ katvāna saṃvelliṃ,<br>
kumbhiṃ dhovati oṇato”.<br>
</p>
<p>
<a class="msdiv" id="msdiv57"></a>
<a class="ms" id="p_23J_638"></a>
<a class="sc" id="57"></a>
“Veṇī tvamasi caṇḍālī,<br>
adūsi kulagandhinī;<br>
Kathaṃ maddakule jātā,<br>
dāsaṃ kayirāsi kāmukaṃ”.<br>
</p>
<p>
<a class="msdiv" id="msdiv58"></a>
<a class="ms" id="p_23J_639"></a>
<a class="sc" id="58"></a>
“Namhi veṇī na caṇḍālī,<br>
na camhi kulagandhinī;<br>
Okkākaputto bhaddante,<br>
tvaṃ nu dāsoti maññasi”.<br>
</p>
<p>
<a class="msdiv" id="msdiv59"></a>
<a class="ms" id="p_23J_640"></a>
<a class="sc" id="59"></a>
“Yo brāhmaṇasahassāni,<br>
sadā bhojeti vīsatiṃ;<br>
Okkākaputto bhaddante,<br>
tvaṃ nu dāsoti maññasi.<br>
</p>
<p>
<a class="msdiv" id="msdiv60"></a>
<a class="ms" id="p_23J_641"></a>
<a class="sc" id="60"></a>
Yassa nāgasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.<br>
</p>
<p>
<a class="msdiv" id="msdiv61"></a>
<a class="ms" id="p_23J_642"></a>
<a class="sc" id="61"></a>
Yassa assasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.<br>
</p>
<p>
<a class="msdiv" id="msdiv62"></a>
<a class="ms" id="p_23J_643"></a>
<a class="sc" id="62"></a>
Yassa rathasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.<br>
</p>
<p>
<a class="ms" id="p_23J_644"></a>
<a class="sc" id="63"></a>
Yassa usabhasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.<br>
</p>
<p>
<a class="msdiv" id="msdiv63"></a>
<a class="ms" id="p_23J_645"></a>
<a class="sc" id="64"></a>
Yassa dhenusahassāni,<br>
sadā duhanti vīsatiṃ;<br>
Okkākaputto bhaddante,<br>
tvaṃ nu dāsoti maññasi”.<br>
</p>
<p>
<a class="msdiv" id="msdiv64"></a>
<a class="ms" id="p_23J_646"></a>
<a class="sc" id="65"></a>
“Taggha te dukkaṭaṃ bāle,<br>
yaṃ khattiyaṃ mahabbalaṃ;<br>
Nāgaṃ maṇḍūkavaṇṇena,<br>
na naṃ akkhāsidhāgataṃ”.<br>
</p>
<p>
<a class="msdiv" id="msdiv65"></a>
<a class="ms" id="p_23J_647"></a>
<a class="sc" id="66"></a>
“Aparādhaṃ mahārāja,<br>
tvaṃ no khama rathesabha;<br>
Yaṃ taṃ aññātavesena,<br>
nāññāsimhā idhāgataṃ”.<br>
</p>
<p>
<a class="msdiv" id="msdiv66"></a>
<a class="ms" id="p_23J_648"></a>
<a class="sc" id="67"></a>
“Mādisassa na taṃ channaṃ,<br>
yohaṃ āḷāriko bhave;<br>
Tvaññeva me pasīdassu,<br>
natthi te deva dukkaṭaṃ”.<br>
</p>
<p>
<a class="msdiv" id="msdiv67"></a>
<a class="ms" id="p_23J_649"></a>
<a class="sc" id="68"></a>
“Gaccha bāle khamāpehi,<br>
kusarājaṃ mahabbalaṃ;<br>
Khamāpito kuso rājā,<br>
so te dassati jīvitaṃ”.<br>
</p>
<p>
<a class="msdiv" id="msdiv68"></a>
<a class="ms" id="p_23J_650"></a>
<a class="sc" id="69"></a>
“Pitussa vacanaṃ sutvā,<br>
devavaṇṇī pabhāvatī;<br>
Sirasā aggahī pāde,<br>
kusarājaṃ mahabbalaṃ”.<br>
</p>
<p>
<a class="msdiv" id="msdiv69"></a>
<a class="ms" id="p_23J_651"></a>
<a class="sc" id="70"></a>
“Yāmā ratyo atikkantā,<br>
tāmā deva tayā vinā;<br>
Vande te sirasā pāde,<br>
mā me kujjha rathesabha.<br>
</p>
<p>
<a class="msdiv" id="msdiv70"></a>
<a class="ms" id="p_23J_652"></a>
<a class="sc" id="71"></a>
Sabbaṃ te paṭijānāmi,<br>
mahārāja suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.<br>
</p>
<p>
<a class="msdiv" id="msdiv71"></a>
<a class="ms" id="p_23J_653"></a>
<a class="sc" id="72"></a>
Evañce yācamānāya,<br>
vacanaṃ me na kāhasi;<br>
Idāni maṃ tāto hantvā,<br>
khattiyānaṃ padassati”.<br>
</p>
<p>
<a class="msdiv" id="msdiv72"></a>
<a class="ms" id="p_23J_654"></a>
<a class="sc" id="73"></a>
“Evaṃ te yācamānāya,<br>
kiṃ na kāhāmi te vaco;<br>
Vikuddho tyasmi kalyāṇi,<br>
mā tvaṃ bhāyi pabhāvati.<br>
</p>
<p>
<a class="msdiv" id="msdiv73"></a>
<a class="ms" id="p_23J_655"></a>
<a class="sc" id="74"></a>
Sabbaṃ te paṭijānāmi,<br>
rājaputti suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.<br>
</p>
<p>
<a class="msdiv" id="msdiv74"></a>
<a class="ms" id="p_23J_656"></a>
<a class="sc" id="75"></a>
Tava kāmā hi sussoṇi,<br>
pahu dukkhaṃ titikkhisaṃ;<br>
Bahuṃ maddakulaṃ hantvā,<br>
nayituṃ taṃ pabhāvati”.<br>
</p>
<p>
<a class="msdiv" id="msdiv75"></a>
<a class="ms" id="p_23J_657"></a>
<a class="sc" id="76"></a>
“Yojayantu rathe asse,<br>
nānācitte samāhite;<br>
Atha dakkhatha me vegaṃ,<br>
vidhamantassa sattavo”.<br>
</p>
<p>
<a class="msdiv" id="msdiv76"></a>
<a class="ms" id="p_23J_658"></a>
<a class="sc" id="77"></a>
“Tañca tattha udikkhiṃsu,<br>
rañño maddassantepure;<br>
Vijambhamānaṃ sīhaṃva,<br>
phoṭentaṃ diguṇaṃ bhujaṃ.<br>
</p>
<p>
<a class="msdiv" id="msdiv77"></a>
<a class="ms" id="p_23J_659"></a>
<a class="sc" id="78"></a>
Hatthikkhandhañca āruyha,<br>
āropetvā pabhāvatiṃ;<br>
Saṅgāmaṃ otaritvāna,<br>
sīhanādaṃ nadī kuso.<br>
</p>
<p>
<a class="msdiv" id="msdiv78"></a>
<a class="ms" id="p_23J_660"></a>
<a class="sc" id="79"></a>
Tassa taṃ nadato sutvā,<br>
sīhassevitare migā;<br>
Khattiyā vipalāyiṃsu,<br>
kusasaddabhayaṭṭitā.<br>
</p>
<p>
<a class="msdiv" id="msdiv79"></a>
<a class="ms" id="p_23J_661"></a>
<a class="sc" id="80"></a>
Hatthārohā anīkaṭṭhā,<br>
rathikā pattikārakā;<br>
Aññamaññassa chindanti,<br>
kusasaddabhayaṭṭitā.<br>
</p>
<p>
<a class="msdiv" id="msdiv80"></a>
<a class="ms" id="p_23J_662"></a>
<a class="sc" id="81"></a>
Tasmiṃ saṅgāmasīsasmiṃ,<br>
passitvā haṭṭhamānaso;<br>
Kusassa rañño devindo,<br>
adā verocanaṃ maṇiṃ.<br>
</p>
<p>
<a class="msdiv" id="msdiv81"></a>
<a class="ms" id="p_23J_663"></a>
<a class="sc" id="82"></a>
So taṃ vijitvā saṅgāmaṃ,<br>
laddhā verocanaṃ maṇiṃ;<br>
Hatthikkhandhagato rājā,<br>
pāvekkhi nagaraṃ puraṃ.<br>
</p>
<p>
<a class="msdiv" id="msdiv82"></a>
<a class="ms" id="p_23J_664"></a>
<a class="sc" id="83"></a>
Jīvaggāhaṃ gahetvāna,<br>
bandhitvā satta khattiye;<br>
Sasurassupanāmesi,<br>
ime te deva sattavo.<br>
</p>
<p>
<a class="msdiv" id="msdiv83"></a>
<a class="ms" id="p_23J_665"></a>
<a class="sc" id="84"></a>
Sabbeva te vasaṃ gatā,<br>
amittā vihatā tava;<br>
Kāmaṃ karohi te tayā,<br>
muñca vā te hanassu vā”.<br>
</p>
<p>
<a class="msdiv" id="msdiv84"></a>
<a class="ms" id="p_23J_666"></a>
<a class="sc" id="85"></a>
“Tuyheva sattavo ete,<br>
na hi te mayha sattavo;<br>
Tvaññeva no mahārāja,<br>
muñca vā te hanassu vā”.<br>
</p>
<p>
<a class="msdiv" id="msdiv85"></a>
<a class="ms" id="p_23J_667"></a>
<a class="sc" id="86"></a>
“Imā te dhītaro satta,<br>
devakaññūpamā subhā;<br>
Dadāhi nesaṃ ekekaṃ,<br>
hontu jāmātaro tava”.<br>
</p>
<p>
<a class="msdiv" id="msdiv86"></a>
<a class="ms" id="p_23J_668"></a>
<a class="sc" id="87"></a>
“Amhākañceva tāsañca,<br>
tvaṃ no sabbesamissaro;<br>
Tvaññeva no mahārāja,<br>
dehi nesaṃ yadicchasi”.<br>
</p>
<p>
<a class="msdiv" id="msdiv87"></a>
<a class="ms" id="p_23J_669"></a>
<a class="sc" id="88"></a>
Ekamekassa ekekaṃ,<br>
adā sīhassaro kuso;<br>
Khattiyānaṃ tadā tesaṃ,<br>
rañño maddassa dhītaro.<br>
</p>
<p>
<a class="msdiv" id="msdiv88"></a>
<a class="ms" id="p_23J_670"></a>
<a class="sc" id="89"></a>
Pīṇitā tena lābhena,<br>
tuṭṭhā sīhassare kuse;<br>
Sakaraṭṭhāni pāyiṃsu,<br>
khattiyā satta tāvade.<br>
</p>
<p>
<a class="msdiv" id="msdiv89"></a>
<a class="ms" id="p_23J_671"></a>
<a class="sc" id="90"></a>
Pabhāvatiñca ādāya,<br>
maṇiṃ verocanaṃ subhaṃ;<br>
Kusāvatiṃ kuso rājā,<br>
agamāsi mahabbalo.<br>
</p>
<p>
<a class="msdiv" id="msdiv90"></a>
<a class="ms" id="p_23J_672"></a>
<a class="sc" id="91"></a>
Tyassu ekarathe yantā,<br>
pavisantā kusāvatiṃ;<br>
Samānā vaṇṇarūpena,<br>
nāññamaññātirocisuṃ.<br>
</p>
<p>
<a class="msdiv" id="msdiv91"></a>
<a class="ms" id="p_23J_673"></a>
<a class="sc" id="92"></a>
Mātā puttena saṅgacchi,<br>
ubhayo ca jayampatī;<br>
Samaggā te tadā āsuṃ,<br>
phītaṃ dharaṇimāvasunti.<br>
</p>
</blockquote>
<p class="endsutta">
<a class="ms" id="p_23J_674"></a>
<a class="sc" id="93"></a>
Kusajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>