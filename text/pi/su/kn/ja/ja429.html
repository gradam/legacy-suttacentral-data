<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja429">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>Mahāsuvajātaka</h1>
</div>
<blockquote class="gatha">
<p>
<a class="msdiv" id="msdiv20"></a>
<a class="ms" id="p_22J_1802"></a>
<a class="sc" id="1"></a>
“Dumo yadā hoti phalūpapanno,<br>
Bhuñjanti naṃ vihaṅgamā sampatantā;<br>
Khīṇanti ñatvāna dumaṃ phalaccaye,<br>
Disodisaṃ yanti tato vihaṅgamā.<br>
</p>
<p>
<a class="msdiv" id="msdiv21"></a>
<a class="ms" id="p_22J_1803"></a>
<a class="sc" id="2"></a>
Cara cārikaṃ lohitatuṇḍa māmari,<br>
Kiṃ tvaṃ suva sukkhadumamhi jhāyasi;<br>
Tadiṅgha maṃ brūhi vasantasannibha,<br>
Kasmā suva sukkhadumaṃ na riñcasi”.<br>
</p>
<p>
<a class="msdiv" id="msdiv22"></a>
<a class="ms" id="p_22J_1804"></a>
<a class="sc" id="3"></a>
“Ye ve sakhīnaṃ sakhāro bhavanti,<br>
Pāṇaccaye dukkhasukhesu haṃsa;<br>
Khīṇaṃ akhīṇampi na taṃ jahanti,<br>
Santo sataṃ dhammamanussarantā.<br>
</p>
<p>
<a class="msdiv" id="msdiv23"></a>
<a class="ms" id="p_22J_1805"></a>
<a class="sc" id="4"></a>
Sohaṃ sataṃ aññatarosmi haṃsa,<br>
Ñātī ca me hoti sakhā ca rukkho;<br>
Taṃ nussahe jīvikattho pahātuṃ,<br>
Khīṇanti ñatvāna na hesa dhammo”.<br>
</p>
<p>
<a class="msdiv" id="msdiv24"></a>
<a class="ms" id="p_22J_1806"></a>
<a class="sc" id="5"></a>
“Sādhu sakkhi kataṃ hoti,<br>
metti saṃsati santhavo;<br>
Sacetaṃ dhammaṃ rocesi,<br>
pāsaṃsosi vijānataṃ.<br>
</p>
<p>
<a class="msdiv" id="msdiv25"></a>
<a class="ms" id="p_22J_1807"></a>
<a class="sc" id="6"></a>
So te suva varaṃ dammi,<br>
pattayāna vihaṅgama;<br>
Varaṃ varassu vakkaṅga,<br>
yaṃ kiñci manasicchasi”.<br>
</p>
<p>
<a class="msdiv" id="msdiv26"></a>
<a class="ms" id="p_22J_1808"></a>
<a class="sc" id="7"></a>
“Varañca me haṃsa bhavaṃ dadeyya,<br>
Ayañca rukkho punarāyuṃ labhetha;<br>
So sākhavā phalimā saṃvirūḷho,<br>
Madhutthiko tiṭṭhatu sobhamāno”.<br>
</p>
<p>
<a class="msdiv" id="msdiv27"></a>
<a class="ms" id="p_22J_1809"></a>
<a class="sc" id="8"></a>
“Taṃ passa samma phalimaṃ uḷāraṃ,<br>
Sahāva te hotu udumbarena;<br>
So sākhavā phalimā saṃvirūḷho,<br>
Madhutthiko tiṭṭhatu sobhamāno”.<br>
</p>
<p>
<a class="msdiv" id="msdiv28"></a>
<a class="ms" id="p_22J_1810"></a>
<a class="sc" id="9"></a>
“Evaṃ sakka sukhī hohi,<br>
saha sabbehi ñātibhi;<br>
Yathāhamajja sukhito,<br>
disvāna saphalaṃ dumaṃ”.<br>
</p>
<p>
<a class="msdiv" id="msdiv29"></a>
<a class="ms" id="p_22J_1811"></a>
<a class="sc" id="10"></a>
“Suvassa ca varaṃ datvā,<br>
katvāna saphalaṃ dumaṃ;<br>
Pakkāmi saha bhariyāya,<br>
devānaṃ nandanaṃ vanan”ti.<br>
</p>
</blockquote>
<p class="endsutta">
<a class="ms" id="p_22J_1812"></a>
<a class="sc" id="11"></a>
Mahāsuvajātakaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>