<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja533">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>Cūḷahaṃsajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_23J_771"></a>
<a class="sc" id="1"></a>
“Sumukha anupacinantā,<br>
pakkamanti vihaṅgamā;<br>
Gaccha tuvampi mā kaṅkhi,<br>
natthi baddhe sahāyatā”.<br>
</p>
<p>
<a class="msdiv" id="msdiv2"></a>
<a class="ms" id="p_23J_772"></a>
<a class="sc" id="2"></a>
“Gacche vāhaṃ na vā gacche,<br>
na tena amaro siyaṃ;<br>
Sukhitaṃ taṃ upāsitvā,<br>
dukkhitaṃ taṃ kathaṃ jahe.<br>
</p>
<p>
<a class="msdiv" id="msdiv3"></a>
<a class="ms" id="p_23J_773"></a>
<a class="sc" id="3"></a>
Maraṇaṃ vā tayā saddhiṃ,<br>
jīvitaṃ vā tayā vinā;<br>
Tadeva maraṇaṃ seyyo,<br>
yañce jīve tayā vinā.<br>
</p>
<p>
<a class="msdiv" id="msdiv4"></a>
<a class="ms" id="p_23J_774"></a>
<a class="sc" id="4"></a>
Nesa dhammo mahārāja,<br>
yaṃ taṃ evaṃ gataṃ jahe;<br>
Yā gati tuyhaṃ sā mayhaṃ,<br>
ruccate vihagādhipa”.<br>
</p>
<p>
<a class="msdiv" id="msdiv5"></a>
<a class="ms" id="p_23J_775"></a>
<a class="sc" id="5"></a>
“Kā nu pāsena baddhassa,<br>
gati aññā mahānasā;<br>
Sā kathaṃ cetayānassa,<br>
muttassa tava ruccati.<br>
</p>
<p>
<a class="msdiv" id="msdiv6"></a>
<a class="ms" id="p_23J_776"></a>
<a class="sc" id="6"></a>
Kaṃ vā tvaṃ passase atthaṃ,<br>
mama tuyhañca pakkhima;<br>
Ñātīnaṃ vāvasiṭṭhānaṃ,<br>
ubhinnaṃ jīvitakkhaye.<br>
</p>
<p>
<a class="msdiv" id="msdiv7"></a>
<a class="ms" id="p_23J_777"></a>
<a class="sc" id="7"></a>
Yaṃ na kañcanadepiñcha,<br>
Andhena tamasā gataṃ;<br>
Tādise sañcajaṃ pāṇaṃ,<br>
Kamatthamabhijotaye”.<br>
</p>
<p>
<a class="msdiv" id="msdiv8"></a>
<a class="ms" id="p_23J_778"></a>
<a class="sc" id="8"></a>
“Kathaṃ nu patataṃ seṭṭha,<br>
Dhamme atthaṃ na bujjhasi;<br>
Dhammo apacito santo,<br>
Atthaṃ dasseti pāṇinaṃ.<br>
</p>
<p>
<a class="msdiv" id="msdiv9"></a>
<a class="ms" id="p_23J_779"></a>
<a class="sc" id="9"></a>
Sohaṃ dhammaṃ apekkhāno,<br>
dhammā catthaṃ samuṭṭhitaṃ;<br>
Bhattiñca tayi sampassaṃ,<br>
nāvakaṅkhāmi jīvitaṃ.<br>
</p>
<p>
<a class="msdiv" id="msdiv10"></a>
<a class="ms" id="p_23J_780"></a>
<a class="sc" id="10"></a>
Addhā eso sataṃ dhammo,<br>
yo mitto mittamāpade;<br>
Na caje jīvitassāpi,<br>
hetudhammamanussaraṃ”.<br>
</p>
<p>
<a class="msdiv" id="msdiv11"></a>
<a class="ms" id="p_23J_781"></a>
<a class="sc" id="11"></a>
“Svāyaṃ dhammo ca te ciṇṇo,<br>
bhatti ca viditā mayi;<br>
Kāmaṃ karassu mayhetaṃ,<br>
gacchevānumato mayā.<br>
</p>
<p>
<a class="msdiv" id="msdiv12"></a>
<a class="ms" id="p_23J_782"></a>
<a class="sc" id="12"></a>
Api tvevaṃ gate kāle,<br>
yaṃ khaṇḍaṃ ñātinaṃ mayā;<br>
Tayā taṃ buddhisampannaṃ,<br>
assa paramasaṃvutaṃ”.<br>
</p>
<p>
<a class="msdiv" id="msdiv13"></a>
<a class="ms" id="p_23J_783"></a>
<a class="sc" id="13"></a>
Iccevaṃ mantayantānaṃ,<br>
Ariyānaṃ ariyavuttinaṃ;<br>
Paccadissatha nesādo,<br>
Āturānamivantako.<br>
</p>
<p>
<a class="msdiv" id="msdiv14"></a>
<a class="ms" id="p_23J_784"></a>
<a class="sc" id="14"></a>
Te sattumabhisañcikkha,<br>
dīgharattaṃ hitā dijā;<br>
Tuṇhīmāsittha ubhayo,<br>
na sañcalesumāsanā.<br>
</p>
<p>
<a class="msdiv" id="msdiv15"></a>
<a class="ms" id="p_23J_785"></a>
<a class="sc" id="15"></a>
Dhataraṭṭhe ca disvāna,<br>
samuḍḍente tato tato;<br>
Abhikkamatha vegena,<br>
dijasattu dijādhipe.<br>
</p>
<p>
<a class="msdiv" id="msdiv16"></a>
<a class="ms" id="p_23J_786"></a>
<a class="sc" id="16"></a>
So ca vegenabhikkamma,<br>
āsajja parame dije;<br>
Paccakamittha nesādo,<br>
baddhā iti vicintayaṃ.<br>
</p>
<p>
<a class="msdiv" id="msdiv17"></a>
<a class="ms" id="p_23J_787"></a>
<a class="sc" id="17"></a>
Ekaṃva baddhamāsīnaṃ,<br>
abaddhañca punāparaṃ;<br>
Āsajja baddhamāsīnaṃ,<br>
pekkhamānamadīnavaṃ.<br>
</p>
<p>
<a class="msdiv" id="msdiv18"></a>
<a class="ms" id="p_23J_788"></a>
<a class="sc" id="18"></a>
Tato so vimatoyeva,<br>
paṇḍare ajjhabhāsatha;<br>
Pavaḍḍhakāye āsīne,<br>
dijasaṅghagaṇādhipe.<br>
</p>
<p>
<a class="msdiv" id="msdiv19"></a>
<a class="ms" id="p_23J_789"></a>
<a class="sc" id="19"></a>
“Yannu pāsena mahatā,<br>
baddho na kurute disaṃ;<br>
Atha kasmā abaddho tvaṃ,<br>
balī pakkhi na gacchasi.<br>
</p>
<p>
<a class="msdiv" id="msdiv20"></a>
<a class="ms" id="p_23J_790"></a>
<a class="sc" id="20"></a>
Kiṃ nu tyāyaṃ dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.<br>
</p>
<p>
<a class="msdiv" id="msdiv21"></a>
<a class="ms" id="p_23J_791"></a>
<a class="sc" id="21"></a>
“Rājā me so dijāmitta,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.<br>
</p>
<p>
<a class="msdiv" id="msdiv22"></a>
<a class="ms" id="p_23J_792"></a>
<a class="sc" id="22"></a>
“Kathaṃ panāyaṃ vihaṅgo,<br>
nāddasa pāsamoḍḍitaṃ;<br>
Padañhetaṃ mahantānaṃ,<br>
boddhumarahanti āpadaṃ”.<br>
</p>
<p>
<a class="msdiv" id="msdiv23"></a>
<a class="ms" id="p_23J_793"></a>
<a class="sc" id="23"></a>
“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati.<br>
</p>
<p>
<a class="msdiv" id="msdiv24"></a>
<a class="ms" id="p_23J_794"></a>
<a class="sc" id="24"></a>
Api tveva mahāpañña,<br>
pāsā bahuvidhā tatā;<br>
Guyhamāsajja bajjhanti,<br>
athevaṃ jīvitakkhaye”.<br>
</p>
<p>
<a class="msdiv" id="msdiv25"></a>
<a class="ms" id="p_23J_795"></a>
<a class="sc" id="25"></a>
“Api nāyaṃ tayā saddhiṃ,<br>
saṃvāsassa sukhudrayo;<br>
Api no anumaññāsi,<br>
api no jīvitaṃ dade”.<br>
</p>
<p>
<a class="msdiv" id="msdiv26"></a>
<a class="ms" id="p_23J_796"></a>
<a class="sc" id="26"></a>
“Na ceva me tvaṃ baddhosi,<br>
napi icchāmi te vadhaṃ;<br>
Kāmaṃ khippamito gantvā,<br>
jīva tvaṃ anigho ciraṃ”.<br>
</p>
<p>
<a class="msdiv" id="msdiv27"></a>
<a class="ms" id="p_23J_797"></a>
<a class="sc" id="27"></a>
“Nevāhametamicchāmi,<br>
aññatretassa jīvitā;<br>
Sace ekena tuṭṭhosi,<br>
muñcetaṃ mañca bhakkhaya.<br>
</p>
<p>
<a class="msdiv" id="msdiv28"></a>
<a class="ms" id="p_23J_798"></a>
<a class="sc" id="28"></a>
Ārohapariṇāhena,<br>
tulyāsmā vayasā ubho;<br>
Na te lābhena jīvatthi,<br>
etena niminā tuvaṃ.<br>
</p>
<p>
<a class="msdiv" id="msdiv29"></a>
<a class="ms" id="p_23J_799"></a>
<a class="sc" id="29"></a>
Tadiṅgha samapekkhassu,<br>
hotu giddhi tavamhasu;<br>
Maṃ pubbe bandha pāsena,<br>
pacchā muñca dijādhipaṃ.<br>
</p>
<p>
<a class="msdiv" id="msdiv30"></a>
<a class="ms" id="p_23J_800"></a>
<a class="sc" id="30"></a>
Tāvadeva ca te lābho,<br>
katāssa yācanāya ca;<br>
Mitti ca dhataraṭṭhehi,<br>
yāvajīvāya te siyā”.<br>
</p>
<p>
<a class="msdiv" id="msdiv31"></a>
<a class="ms" id="p_23J_801"></a>
<a class="sc" id="31"></a>
“Passantu no mahāsaṃghā,<br>
tayā muttaṃ ito gataṃ;<br>
Mittāmaccā ca bhaccā ca,<br>
puttadārā ca bandhavā.<br>
</p>
<p>
<a class="msdiv" id="msdiv32"></a>
<a class="ms" id="p_23J_802"></a>
<a class="sc" id="32"></a>
Na ca te tādisā mittā,<br>
bahūnaṃ idha vijjati;<br>
Yathā tvaṃ dhataraṭṭhassa,<br>
pāṇasādhāraṇo sakhā.<br>
</p>
<p>
<a class="msdiv" id="msdiv33"></a>
<a class="ms" id="p_23J_803"></a>
<a class="sc" id="33"></a>
So te sahāyaṃ muñcāmi,<br>
hotu rājā tavānugo;<br>
Kāmaṃ khippamito gantvā,<br>
ñātimajjhe virocatha”.<br>
</p>
<p>
<a class="msdiv" id="msdiv34"></a>
<a class="ms" id="p_23J_804"></a>
<a class="sc" id="34"></a>
“So patīto pamuttena,<br>
bhattunā bhattugāravo;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.<br>
</p>
<p>
<a class="msdiv" id="msdiv35"></a>
<a class="ms" id="p_23J_805"></a>
<a class="sc" id="35"></a>
Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.<br>
</p>
<p>
<a class="msdiv" id="msdiv36"></a>
<a class="ms" id="p_23J_806"></a>
<a class="sc" id="36"></a>
“Ehi taṃ anusikkhāmi,<br>
Yathā tvamapi lacchase;<br>
Lābhaṃ tavāyaṃ dhataraṭṭho,<br>
Pāpaṃ kiñci na dakkhati.<br>
</p>
<p>
<a class="msdiv" id="msdiv37"></a>
<a class="ms" id="p_23J_807"></a>
<a class="sc" id="37"></a>
Khippamantepuraṃ netvā,<br>
rañño dassehi no ubho;<br>
Abaddhe pakatibhūte,<br>
kāje ubhayato ṭhite.<br>
</p>
<p>
<a class="msdiv" id="msdiv38"></a>
<a class="ms" id="p_23J_808"></a>
<a class="sc" id="38"></a>
Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro.<br>
</p>
<p>
<a class="msdiv" id="msdiv39"></a>
<a class="ms" id="p_23J_809"></a>
<a class="sc" id="39"></a>
Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano vitto,<br>
bahuṃ dassati te dhanaṃ”.<br>
</p>
<p>
<a class="msdiv" id="msdiv40"></a>
<a class="ms" id="p_23J_810"></a>
<a class="sc" id="40"></a>
Tassa taṃ vacanaṃ sutvā,<br>
kammunā upapādayi;<br>
Khippamantepuraṃ gantvā,<br>
rañño haṃse adassayi;<br>
Abaddhe pakatibhūte,<br>
kāje ubhayato ṭhite.<br>
</p>
<p>
<a class="msdiv" id="msdiv41"></a>
<a class="ms" id="p_23J_811"></a>
<a class="sc" id="41"></a>
“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.<br>
</p>
<p>
<a class="msdiv" id="msdiv42"></a>
<a class="ms" id="p_23J_812"></a>
<a class="sc" id="42"></a>
“Kathaṃ panime vihaṅgā,<br>
tava hatthattamāgatā;<br>
Kathaṃ luddo mahantānaṃ,<br>
issare idha ajjhagā”.<br>
</p>
<p>
<a class="msdiv" id="msdiv43"></a>
<a class="ms" id="p_23J_813"></a>
<a class="sc" id="43"></a>
“Vihitā santime pāsā,<br>
pallalesu janādhipa;<br>
Yaṃ yadāyatanaṃ maññe,<br>
dijānaṃ pāṇarodhanaṃ.<br>
</p>
<p>
<a class="msdiv" id="msdiv44"></a>
<a class="ms" id="p_23J_814"></a>
<a class="sc" id="44"></a>
Tādisaṃ pāsamāsajja,<br>
haṃsarājā abajjhatha;<br>
Taṃ abaddho upāsīno,<br>
mamāyaṃ ajjhabhāsatha.<br>
</p>
<p>
<a class="msdiv" id="msdiv45"></a>
<a class="ms" id="p_23J_815"></a>
<a class="sc" id="45"></a>
Sudukkaraṃ anariyehi,<br>
dahate bhāvamuttamaṃ;<br>
Bhatturatthe parakkanto,<br>
dhammayutto vihaṅgamo.<br>
</p>
<p>
<a class="msdiv" id="msdiv46"></a>
<a class="ms" id="p_23J_816"></a>
<a class="sc" id="46"></a>
Attanāyaṃ cajitvāna,<br>
jīvitaṃ jīvitāraho;<br>
Anutthunanto āsīno,<br>
bhattu yācittha jīvitaṃ.<br>
</p>
<p>
<a class="msdiv" id="msdiv47"></a>
<a class="ms" id="p_23J_817"></a>
<a class="sc" id="47"></a>
Tassa taṃ vacanaṃ sutvā,<br>
pasādamahamajjhagā;<br>
Tato naṃ pāmuciṃ pāsā,<br>
anuññāsiṃ sukhena ca.<br>
</p>
<p>
<a class="msdiv" id="msdiv48"></a>
<a class="ms" id="p_23J_818"></a>
<a class="sc" id="48"></a>
So patīto pamuttena,<br>
bhattunā bhattugāravo;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.<br>
</p>
<p>
<a class="msdiv" id="msdiv49"></a>
<a class="ms" id="p_23J_819"></a>
<a class="sc" id="49"></a>
‘Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ.<br>
</p>
<p>
<a class="msdiv" id="msdiv50"></a>
<a class="ms" id="p_23J_820"></a>
<a class="sc" id="50"></a>
Ehi taṃ anusikkhāmi,<br>
yathā tvamapi lacchase;<br>
Lābhaṃ tavāyaṃ dhataraṭṭho,<br>
pāpaṃ kiñci na dakkhati.<br>
</p>
<p>
<a class="msdiv" id="msdiv51"></a>
<a class="ms" id="p_23J_821"></a>
<a class="sc" id="51"></a>
Khippamantepuraṃ netvā,<br>
rañño dassehi no ubho;<br>
Abaddhe pakatibhūte,<br>
kāje ubhayato ṭhite.<br>
</p>
<p>
<a class="msdiv" id="msdiv52"></a>
<a class="ms" id="p_23J_822"></a>
<a class="sc" id="52"></a>
“Dhataraṭṭhā mahārāja,<br>
haṃsādhipatino ime;<br>
Ayañhi rājā haṃsānaṃ,<br>
ayaṃ senāpatītaro”.<br>
</p>
<p>
<a class="msdiv" id="msdiv53"></a>
<a class="ms" id="p_23J_823"></a>
<a class="sc" id="53"></a>
Asaṃsayaṃ imaṃ disvā,<br>
haṃsarājaṃ narādhipo;<br>
Patīto sumano vitto,<br>
bahuṃ dassati te dhanaṃ’.<br>
</p>
<p>
<a class="msdiv" id="msdiv54"></a>
<a class="ms" id="p_23J_824"></a>
<a class="sc" id="54"></a>
Evametassa vacanā,<br>
ānītāme ubho mayā;<br>
Ettheva hi ime āsuṃ,<br>
ubho anumatā mayā.<br>
</p>
<p>
<a class="msdiv" id="msdiv55"></a>
<a class="ms" id="p_23J_825"></a>
<a class="sc" id="55"></a>
Soyaṃ evaṃ gato pakkhī,<br>
dijo paramadhammiko;<br>
Mādisassa hi luddassa,<br>
janayeyyātha maddavaṃ.<br>
</p>
<p>
<a class="msdiv" id="msdiv56"></a>
<a class="ms" id="p_23J_826"></a>
<a class="sc" id="56"></a>
Upāyanañca te deva,<br>
nāññaṃ passāmi edisaṃ;<br>
Sabbasākuṇikāgāme,<br>
taṃ passa manujādhipa”.<br>
</p>
<p>
<a class="msdiv" id="msdiv57"></a>
<a class="ms" id="p_23J_827"></a>
<a class="sc" id="57"></a>
Disvā nisinnaṃ rājānaṃ,<br>
pīṭhe sovaṇṇaye subhe;<br>
Ajjhabhāsatha vakkaṅgo,<br>
vācaṃ kaṇṇasukhaṃ bhaṇaṃ.<br>
</p>
<p>
<a class="msdiv" id="msdiv58"></a>
<a class="ms" id="p_23J_828"></a>
<a class="sc" id="58"></a>
“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.<br>
</p>
<p>
<a class="msdiv" id="msdiv59"></a>
<a class="ms" id="p_23J_829"></a>
<a class="sc" id="59"></a>
“Kusalañceva me haṃsa,<br>
Atho haṃsa anāmayaṃ;<br>
Atho raṭṭhamidaṃ phītaṃ,<br>
Dhammena manusāsahaṃ”.<br>
</p>
<p>
<a class="msdiv" id="msdiv60"></a>
<a class="ms" id="p_23J_830"></a>
<a class="sc" id="60"></a>
“Kacci bhoto amaccesu,<br>
doso koci na vijjati;<br>
Kacci ca te tavatthesu,<br>
nāvakaṅkhanti jīvitaṃ”.<br>
</p>
<p>
<a class="msdiv" id="msdiv61"></a>
<a class="ms" id="p_23J_831"></a>
<a class="sc" id="61"></a>
“Athopi me amaccesu,<br>
doso koci na vijjati;<br>
Athopi te mamatthesu,<br>
nāvakaṅkhanti jīvitaṃ”.<br>
</p>
<p>
<a class="msdiv" id="msdiv62"></a>
<a class="ms" id="p_23J_832"></a>
<a class="sc" id="62"></a>
“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.<br>
</p>
<p>
<a class="msdiv" id="msdiv63"></a>
<a class="ms" id="p_23J_833"></a>
<a class="sc" id="63"></a>
“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā.<br>
</p>
<p>
<a class="msdiv" id="msdiv64"></a>
<a class="ms" id="p_23J_834"></a>
<a class="sc" id="64"></a>
Bhavantaṃ kacci nu mahā-<br>
sattuhatthattataṃ gato;<br>
Dukkhamāpajji vipulaṃ,<br>
tasmiṃ paṭhamamāpade.<br>
</p>
<p>
<a class="msdiv" id="msdiv65"></a>
<a class="ms" id="p_23J_835"></a>
<a class="sc" id="65"></a>
Kacci yantāpatitvāna,<br>
daṇḍena samapothayi;<br>
Evametesaṃ jammānaṃ,<br>
pātikaṃ bhavati tāvade”.<br>
</p>
<p>
<a class="msdiv" id="msdiv66"></a>
<a class="ms" id="p_23J_836"></a>
<a class="sc" id="66"></a>
“Khemamāsi mahārāja,<br>
evamāpadiyā sati;<br>
Na cāyaṃ kiñci rasmāsu,<br>
sattūva samapajjatha.<br>
</p>
<p>
<a class="msdiv" id="msdiv67"></a>
<a class="ms" id="p_23J_837"></a>
<a class="sc" id="67"></a>
Paccagamittha nesādo,<br>
pubbeva ajjhabhāsatha;<br>
Tadāyaṃ sumukhoyeva,<br>
paṇḍito paccabhāsatha.<br>
</p>
<p>
<a class="msdiv" id="msdiv68"></a>
<a class="ms" id="p_23J_838"></a>
<a class="sc" id="68"></a>
Tassa taṃ vacanaṃ sutvā,<br>
pasādamayamajjhagā;<br>
Tato maṃ pāmucī pāsā,<br>
anuññāsi sukhena ca.<br>
</p>
<p>
<a class="msdiv" id="msdiv69"></a>
<a class="ms" id="p_23J_839"></a>
<a class="sc" id="69"></a>
Idañca sumukheneva,<br>
etadatthāya cintitaṃ;<br>
Bhoto sakāsegamanaṃ,<br>
etassa dhanamicchatā”.<br>
</p>
<p>
<a class="msdiv" id="msdiv70"></a>
<a class="ms" id="p_23J_840"></a>
<a class="sc" id="70"></a>
“Svāgatañcevidaṃ bhavataṃ,<br>
patīto casmi dassanā;<br>
Eso cāpi bahuṃ vittaṃ,<br>
labhataṃ yāvadicchati”.<br>
</p>
<p>
<a class="msdiv" id="msdiv71"></a>
<a class="ms" id="p_23J_841"></a>
<a class="sc" id="71"></a>
Santappayitvā nesādaṃ,<br>
bhogehi manujādhipo;<br>
Ajjhabhāsatha vakkaṅgaṃ,<br>
vācaṃ kaṇṇasukhaṃ bhaṇaṃ.<br>
</p>
<p>
<a class="msdiv" id="msdiv72"></a>
<a class="ms" id="p_23J_842"></a>
<a class="sc" id="72"></a>
“Yaṃ khalu dhammamādhīnaṃ,<br>
vaso vattati kiñcanaṃ;<br>
Sabbatthissariyaṃ tava,<br>
taṃ pasāsa yadicchatha.<br>
</p>
<p>
<a class="msdiv" id="msdiv73"></a>
<a class="ms" id="p_23J_843"></a>
<a class="sc" id="73"></a>
Dānatthaṃ upabhottuṃ vā,<br>
yaṃ caññaṃ upakappati;<br>
Etaṃ dadāmi vo vittaṃ,<br>
issariyaṃ vissajāmi vo”.<br>
</p>
<p>
<a class="msdiv" id="msdiv74"></a>
<a class="ms" id="p_23J_844"></a>
<a class="sc" id="74"></a>
“Yathā ca myāyaṃ sumukho,<br>
ajjhabhāseyya paṇḍito;<br>
Kāmasā buddhisampanno,<br>
taṃ myāssa paramappiyaṃ”.<br>
</p>
<p>
<a class="msdiv" id="msdiv75"></a>
<a class="ms" id="p_23J_845"></a>
<a class="sc" id="75"></a>
“Ahaṃ khalu mahārāja,<br>
nāgarājārivantaraṃ;<br>
Paṭivattuṃ na sakkomi,<br>
na me so vinayo siyā.<br>
</p>
<p>
<a class="msdiv" id="msdiv76"></a>
<a class="ms" id="p_23J_846"></a>
<a class="sc" id="76"></a>
Amhākañceva so seṭṭho,<br>
tvañca uttamasattavo;<br>
Bhūmipālo manussindo,<br>
pūjā bahūhi hetuhi.<br>
</p>
<p>
<a class="msdiv" id="msdiv77"></a>
<a class="ms" id="p_23J_847"></a>
<a class="sc" id="77"></a>
Tesaṃ ubhinnaṃ bhaṇataṃ,<br>
vattamāne vinicchaye;<br>
Nantaraṃ paṭivattabbaṃ,<br>
pessena manujādhipa”.<br>
</p>
<p>
<a class="msdiv" id="msdiv78"></a>
<a class="ms" id="p_23J_848"></a>
<a class="sc" id="78"></a>
“Dhammena kira nesādo,<br>
paṇḍito aṇḍajo iti;<br>
Na heva akatattassa,<br>
nayo etādiso siyā.<br>
</p>
<p>
<a class="msdiv" id="msdiv79"></a>
<a class="ms" id="p_23J_849"></a>
<a class="sc" id="79"></a>
Evaṃ aggapakatimā,<br>
evaṃ uttamasattavo;<br>
Yāvatatthi mayā diṭṭhā,<br>
nāññaṃ passāmi edisaṃ.<br>
</p>
<p>
<a class="msdiv" id="msdiv80"></a>
<a class="ms" id="p_23J_850"></a>
<a class="sc" id="80"></a>
Tuṭṭhosmi vo pakatiyā,<br>
vākyena madhurena ca;<br>
Eso cāpi mamacchando,<br>
ciraṃ passeyya vo ubho”.<br>
</p>
<p>
<a class="msdiv" id="msdiv81"></a>
<a class="ms" id="p_23J_851"></a>
<a class="sc" id="81"></a>
“Yaṃ kiccaṃ parame mitte,<br>
katamasmāsu taṃ tayā;<br>
Pattā nissaṃsayaṃ tyāmhā,<br>
bhattirasmāsu yā tava.<br>
</p>
<p>
<a class="msdiv" id="msdiv82"></a>
<a class="ms" id="p_23J_852"></a>
<a class="sc" id="82"></a>
Aduñca nūna sumahā,<br>
ñātisaṅghassa mantaraṃ;<br>
Adassanena asmākaṃ,<br>
dukkhaṃ bahūsu pakkhisu.<br>
</p>
<p>
<a class="msdiv" id="msdiv83"></a>
<a class="ms" id="p_23J_853"></a>
<a class="sc" id="83"></a>
Tesaṃ sokavighātāya,<br>
Tayā anumatā mayaṃ;<br>
Taṃ padakkhiṇato katvā,<br>
Ñātiṃ passemurindama.<br>
</p>
<p>
<a class="msdiv" id="msdiv84"></a>
<a class="ms" id="p_23J_854"></a>
<a class="sc" id="84"></a>
Addhāhaṃ vipulaṃ pītiṃ,<br>
bhavataṃ vindāmi dassanā;<br>
Eso cāpi mahā attho,<br>
ñātivissāsanā siyā”.<br>
</p>
<p>
<a class="msdiv" id="msdiv85"></a>
<a class="ms" id="p_23J_855"></a>
<a class="sc" id="85"></a>
Idaṃ vatvā dhataraṭṭho,<br>
haṃsarājā narādhipaṃ;<br>
Uttamaṃ javamanvāya,<br>
ñātisaṅghaṃ upāgamuṃ.<br>
</p>
<p>
<a class="msdiv" id="msdiv86"></a>
<a class="ms" id="p_23J_856"></a>
<a class="sc" id="86"></a>
Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.<br>
</p>
<p>
<a class="msdiv" id="msdiv87"></a>
<a class="ms" id="p_23J_857"></a>
<a class="sc" id="87"></a>
Te patītā pamuttena,<br>
bhattunā bhattugāravā;<br>
Samantā parikiriṃsu,<br>
aṇḍajā laddhapaccayā.<br>
</p>
<p>
<a class="msdiv" id="msdiv88"></a>
<a class="ms" id="p_23J_858"></a>
<a class="sc" id="88"></a>
Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.<br>
</p>
</blockquote>
<p class="endsutta">
<a class="ms" id="p_23J_859"></a>
<a class="sc" id="89"></a>
Cūḷahaṃsajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>