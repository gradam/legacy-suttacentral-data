<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja520">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>10 Gandhatindukajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3596"></a>
<a class="msdiv" id="msdiv332"></a>
“Appamādo amataṃ padaṃ,<br>
Pamādo maccuno padaṃ;<br>
Appamattā na mīyanti,<br>
Ye pamattā yathā matā.<br></p>
<p>
<a class="sc" id="2"></a>
<a class="ms" id="p_22J_3597"></a>
<a class="msdiv" id="msdiv333"></a>
Madā pamādo jāyetha,<br>
pamādā jāyate khayo;<br>
Khayā padosā jāyanti,<br>
mā pamādo bharatūsabha.<br></p>
<p>
<a class="sc" id="3"></a>
<a class="ms" id="p_22J_3598"></a>
<a class="msdiv" id="msdiv334"></a>
Bahū hi khattiyā jīnā,<br>
atthaṃ raṭṭhaṃ pamādino;<br>
Athopi gāmino gāmā,<br>
anagārā agārino.<br></p>
<p>
<a class="sc" id="4"></a>
<a class="ms" id="p_22J_3599"></a>
<a class="msdiv" id="msdiv335"></a>
Khattiyassa pamattassa,<br>
raṭṭhasmiṃ raṭṭhavaḍḍhana;<br>
Sabbe bhogā vinassanti,<br>
rañño taṃ vuccate aghaṃ.<br></p>
<p>
<a class="sc" id="5"></a>
<a class="ms" id="p_22J_3600"></a>
<a class="msdiv" id="msdiv336"></a>
Nesa dhammo mahārāja,<br>
ativelaṃ pamajjasi;<br>
Iddhaṃ phītaṃ janapadaṃ,<br>
corā viddhaṃsayanti naṃ.<br></p>
<p>
<a class="sc" id="6"></a>
<a class="ms" id="p_22J_3601"></a>
<a class="msdiv" id="msdiv337"></a>
Na te puttā bhavissanti,<br>
na hiraññaṃ na dhāniyaṃ;<br>
Raṭṭhe viluppamānamhi,<br>
sabbabhogehi jiyyasi.<br></p>
<p>
<a class="sc" id="7"></a>
<a class="ms" id="p_22J_3602"></a>
<a class="msdiv" id="msdiv338"></a>
Sabbabhogā parijiṇṇaṃ,<br>
rājānaṃ vāpi khattiyaṃ;<br>
Ñātimittā suhajjā ca,<br>
na taṃ maññanti māniyaṃ.<br></p>
<p>
<a class="sc" id="8"></a>
<a class="ms" id="p_22J_3603"></a>
<a class="msdiv" id="msdiv339"></a>
Hatthārohā anikaṭṭhā,<br>
rathikā pattikārakā;<br>
Tamevamupajīvantā,<br>
na taṃ maññanti māniyaṃ.<br></p>
<p>
<a class="sc" id="9"></a>
<a class="ms" id="p_22J_3604"></a>
<a class="msdiv" id="msdiv340"></a>
Asaṃvihitakammantaṃ,<br>
bālaṃ dummantimantinaṃ;<br>
Sirī jahati dummedhaṃ,<br>
jiṇṇaṃva urago tacaṃ.<br></p>
<p>
<a class="sc" id="10"></a>
<a class="ms" id="p_22J_3605"></a>
<a class="msdiv" id="msdiv341"></a>
Susaṃvihitakammantaṃ,<br>
kāluṭṭhāyiṃ atanditaṃ;<br>
Sabbe bhogābhivaḍḍhanti,<br>
gāvo sausabhāmiva.<br></p>
<p>
<a class="sc" id="11"></a>
<a class="ms" id="p_22J_3606"></a>
<a class="msdiv" id="msdiv342"></a>
Upassutiṃ mahārāja,<br>
raṭṭhe janapade cara;<br>
Tattha disvā ca sutvā ca,<br>
tato taṃ paṭipajjasi”.<br></p>
<p>
<a class="sc" id="12"></a>
<a class="ms" id="p_22J_3607"></a>
<a class="msdiv" id="msdiv343"></a>
“Evaṃ vedetu pañcālo,<br>
saṅgāme saramappito;<br>
Yathāhamajja vedemi,<br>
kaṇṭakena samappito”.<br></p>
<p>
<a class="sc" id="13"></a>
<a class="ms" id="p_22J_3608"></a>
<a class="msdiv" id="msdiv344"></a>
“Jiṇṇo dubbalacakkhūsi,<br>
na rūpaṃ sādhu passasi;<br>
Kiṃ tattha brahmadattassa,<br>
yaṃ taṃ maggeyya kaṇṭako”.<br></p>
<p>
<a class="sc" id="14"></a>
<a class="ms" id="p_22J_3609"></a>
<a class="msdiv" id="msdiv345"></a>
“Bahvettha brahmadattassa,<br>
Sohaṃ maggasmi brāhmaṇa;<br>
Arakkhitā jānapadā,<br>
Adhammabalinā hatā.<br></p>
<p>
<a class="sc" id="15"></a>
<a class="ms" id="p_22J_3610"></a>
<a class="msdiv" id="msdiv346"></a>
Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.<br></p>
<p>
<a class="sc" id="16"></a>
<a class="ms" id="p_22J_3611"></a>
<a class="msdiv" id="msdiv347"></a>
Etādise bhaye jāte,<br>
bhayaṭṭā tāta māṇavā;<br>
Nillenakāni kubbanti,<br>
vane āhatva kaṇṭakaṃ”.<br></p>
<p>
<a class="sc" id="17"></a>
<a class="ms" id="p_22J_3612"></a>
<a class="msdiv" id="msdiv348"></a>
“Kadāssu nāmayaṃ rājā,<br>
brahmadatto marissati;<br>
Yassa raṭṭhamhi jiyyanti,<br>
appatikā kumārikā”.<br></p>
<p>
<a class="sc" id="18"></a>
<a class="ms" id="p_22J_3613"></a>
<a class="msdiv" id="msdiv349"></a>
“Dubbhāsitañhi te jammi,<br>
anatthapadakovide;<br>
Kuhiṃ rājā kumārīnaṃ,<br>
bhattāraṃ pariyesati”.<br></p>
<p>
<a class="sc" id="19"></a>
<a class="ms" id="p_22J_3614"></a>
<a class="msdiv" id="msdiv350"></a>
“Na me dubbhāsitaṃ brahme,<br>
kovidatthapadā ahaṃ;<br>
Arakkhitā jānapadā,<br>
adhammabalinā hatā.<br></p>
<p>
<a class="sc" id="20"></a>
<a class="ms" id="p_22J_3615"></a>
<a class="msdiv" id="msdiv351"></a>
Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano;<br>
Dujjīve dubbhare dāre,<br>
kuto bhattā kumāriyo”.<br></p>
<p>
<a class="sc" id="21"></a>
<a class="ms" id="p_22J_3616"></a>
<a class="msdiv" id="msdiv352"></a>
“Evaṃ sayatu pañcālo,<br>
saṅgāme sattiyā hato;<br>
Yathāyaṃ kapaṇo seti,<br>
hato phālena sāliyo”.<br></p>
<p>
<a class="sc" id="22"></a>
<a class="ms" id="p_22J_3617"></a>
<a class="msdiv" id="msdiv353"></a>
“Adhammena tuvaṃ jamma,<br>
brahmadattassa kujjhasi;<br>
Yo tvaṃ sapasi rājānaṃ,<br>
aparajjhitvāna attano”.<br></p>
<p>
<a class="sc" id="23"></a>
<a class="ms" id="p_22J_3618"></a>
<a class="msdiv" id="msdiv354"></a>
“Dhammena brahmadattassa,<br>
ahaṃ kujjhāmi brāhmaṇa;<br>
Arakkhitā jānapadā,<br>
adhammabalinā hatā.<br></p>
<p>
<a class="sc" id="24"></a>
<a class="ms" id="p_22J_3619"></a>
<a class="msdiv" id="msdiv355"></a>
Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.<br></p>
<p>
<a class="sc" id="25"></a>
<a class="ms" id="p_22J_3620"></a>
<a class="msdiv" id="msdiv356"></a>
Sā nūna puna re pakkā,<br>
vikāle bhattamāhari;<br>
Bhattahāriṃ apekkhanto,<br>
hato phālena sāliyo”.<br></p>
<p>
<a class="sc" id="26"></a>
<a class="ms" id="p_22J_3621"></a>
<a class="msdiv" id="msdiv357"></a>
“Evaṃ haññatu pañcālo,<br>
saṅgāme asinā hato;<br>
Yathāhamajja pahato,<br>
khīrañca me pavaṭṭitaṃ”.<br></p>
<p>
<a class="sc" id="27"></a>
<a class="ms" id="p_22J_3622"></a>
<a class="msdiv" id="msdiv358"></a>
“Yaṃ pasu khīraṃ chaḍḍeti,<br>
pasupālaṃ vihiṃsati;<br>
Kiṃ tattha brahmadattassa,<br>
yaṃ no garahate bhavaṃ”.<br></p>
<p>
<a class="sc" id="28"></a>
<a class="ms" id="p_22J_3623"></a>
<a class="msdiv" id="msdiv359"></a>
“Gārayho brahme pañcālo,<br>
brahmadattassa rājino;<br>
Arakkhitā jānapadā,<br>
adhammabalinā hatā.<br></p>
<p>
<a class="sc" id="29"></a>
<a class="ms" id="p_22J_3624"></a>
<a class="msdiv" id="msdiv360"></a>
Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.<br></p>
<p>
<a class="sc" id="30"></a>
<a class="ms" id="p_22J_3625"></a>
<a class="msdiv" id="msdiv361"></a>
Caṇḍā aṭanakā gāvī,<br>
yaṃ pure na duhāmase;<br>
Taṃ dāni ajja dohāma,<br>
khīrakāmehupaddutā”.<br></p>
<p>
<a class="sc" id="31"></a>
<a class="ms" id="p_22J_3626"></a>
<a class="msdiv" id="msdiv362"></a>
“Evaṃ kandatu pañcālo,<br>
viputto vippasukkhatu;<br>
Yathāyaṃ kapaṇā gāvī,<br>
viputtā paridhāvati”.<br></p>
<p>
<a class="sc" id="32"></a>
<a class="ms" id="p_22J_3627"></a>
<a class="msdiv" id="msdiv363"></a>
“Yaṃ pasu pasupālassa,<br>
sambhameyya raveyya vā;<br>
Ko nīdha aparādhatthi,<br>
brahmadattassa rājino”.<br></p>
<p>
<a class="sc" id="33"></a>
<a class="ms" id="p_22J_3628"></a>
<a class="msdiv" id="msdiv364"></a>
“Aparādho mahābrahme,<br>
brahmadattassa rājino;<br>
Arakkhitā jānapadā,<br>
adhammabalinā hatā.<br></p>
<p>
<a class="sc" id="34"></a>
<a class="ms" id="p_22J_3629"></a>
<a class="msdiv" id="msdiv365"></a>
Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano;<br>
Kathaṃ no asikosatthā,<br>
khīrapā haññate pajā”.<br></p>
<p>
<a class="sc" id="35"></a>
<a class="ms" id="p_22J_3630"></a>
<a class="msdiv" id="msdiv366"></a>
“Evaṃ khajjatu pañcālo,<br>
hato yuddhe saputtako;<br>
Yathāhamajja khajjāmi,<br>
gāmikehi araññajo”.<br></p>
<p>
<a class="sc" id="36"></a>
<a class="ms" id="p_22J_3631"></a>
<a class="msdiv" id="msdiv367"></a>
“Na sabbabhūtesu vidhenti rakkhaṃ,<br>
Rājāno maṇḍūka manussaloke;<br>
Nettāvatā rājā adhammacārī,<br>
Yaṃ tādisaṃ jīvamadeyyu dhaṅkā”.<br></p>
<p>
<a class="sc" id="37"></a>
<a class="ms" id="p_22J_3632"></a>
<a class="msdiv" id="msdiv368"></a>
“Adhammarūpo vata brahmacārī,<br>
Anuppiyaṃ bhāsasi khattiyassa;<br>
Viluppamānāya puthuppajāya,<br>
Pūjesi rājaṃ paramappamādaṃ.<br></p>
<p>
<a class="sc" id="38"></a>
<a class="ms" id="p_22J_3633"></a>
<a class="msdiv" id="msdiv369"></a>
Sace idaṃ brahme surajjakaṃ siyā,<br>
Phītaṃ raṭṭhaṃ muditaṃ vippasannaṃ;<br>
Bhutvā baliṃ aggapiṇḍañca kākā,<br>
Na mādisaṃ jīvamadeyyu dhaṅkā”ti. (2974)<br></p>
</blockquote>
<p class="endsutta">
<a class="sc" id="39"></a>
<a class="ms" id="p_22J_3634"></a>
Gandhatindukajātakaṃ dasamaṃ.</p>
<p class="endsection">
<a class="sc" id="40"></a>
<a class="ms" id="p_22J_3635"></a>
Tiṃsanipātaṃ niṭṭhitaṃ.</p>
<p class="endsection summary">
<a class="sc" id="41"></a>
<a class="ms" id="p_22J_3636"></a>
Tassuddānaṃ</p>
<blockquote class="uddanagatha">
<p>
<a class="sc" id="42"></a>
<a class="ms" id="p_22J_3637"></a>
Kiṃchanda kumbha jayaddisa chaddanta,<br>
Atha paṇḍitasambhava sirakapi;<br>
Dakarakkhasa paṇḍaranāgavaro,<br>
Atha sambula tindukadevasutoti.<br></p>
</blockquote>
<p class="endbook">
<a class="sc" id="43"></a>
<a class="ms" id="p_22J_3638"></a>
Jātakapāḷiyā paṭhamo bhāgo niṭṭhito.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>