<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja489">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>Surucijātaka</h1>
</div>
<blockquote class="gatha">
<p>
<a class="msdiv" id="msdiv102"></a>
<a class="ms" id="p_22J_2654"></a>
<a class="sc" id="1"></a>
“Mahesī surucino bhariyā,<br>
Ānītā paṭhamaṃ ahaṃ;<br>
Dasa vassasahassāni,<br>
Yaṃ maṃ surucimānayi.<br>
</p>
<p>
<a class="msdiv" id="msdiv103"></a>
<a class="ms" id="p_22J_2655"></a>
<a class="sc" id="2"></a>
Sāhaṃ brāhmaṇa rājānaṃ,<br>
vedehaṃ mithilaggahaṃ;<br>
Nābhijānāmi kāyena,<br>
vācāya uda cetasā;<br>
Suruciṃ atimaññittha,<br>
āvi vā yadi vā raho.<br>
</p>
<p>
<a class="msdiv" id="msdiv104"></a>
<a class="ms" id="p_22J_2656"></a>
<a class="sc" id="3"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (1)<br>
</p>
<p>
<a class="msdiv" id="msdiv105"></a>
<a class="ms" id="p_22J_2657"></a>
<a class="sc" id="4"></a>
Bhattu mama sassu mātā,<br>
pitā cāpi ca sassuro;<br>
Te maṃ brahme vinetāro,<br>
yāva aṭṭhaṃsu jīvitaṃ.<br>
</p>
<p>
<a class="msdiv" id="msdiv106"></a>
<a class="ms" id="p_22J_2658"></a>
<a class="sc" id="5"></a>
Sāhaṃ ahiṃsāratinī,<br>
kāmasā dhammacārinī;<br>
Sakkaccaṃ te upaṭṭhāsiṃ,<br>
rattindivamatanditā.<br>
</p>
<p>
<a class="msdiv" id="msdiv107"></a>
<a class="ms" id="p_22J_2659"></a>
<a class="sc" id="6"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (2)<br>
</p>
<p>
<a class="msdiv" id="msdiv108"></a>
<a class="ms" id="p_22J_2660"></a>
<a class="sc" id="7"></a>
Soḷasitthisahassāni,<br>
sahabhariyāni brāhmaṇa;<br>
Tāsu issā vā kodho vā,<br>
nāhu mayhaṃ kudācanaṃ.<br>
</p>
<p>
<a class="msdiv" id="msdiv109"></a>
<a class="ms" id="p_22J_2661"></a>
<a class="sc" id="8"></a>
Hitena tāsaṃ nandāmi,<br>
na ca me kāci appiyā;<br>
Attānaṃvānukampāmi,<br>
sadā sabbā sapattiyo.<br>
</p>
<p>
<a class="msdiv" id="msdiv110"></a>
<a class="ms" id="p_22J_2662"></a>
<a class="sc" id="9"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (3)<br>
</p>
<p>
<a class="msdiv" id="msdiv111"></a>
<a class="ms" id="p_22J_2663"></a>
<a class="sc" id="10"></a>
Dāse kammakare pesse,<br>
ye caññe anujīvino;<br>
Pesemi sahadhammena,<br>
sadā pamuditindriyā.<br>
</p>
<p>
<a class="msdiv" id="msdiv112"></a>
<a class="ms" id="p_22J_2664"></a>
<a class="sc" id="11"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (4)<br>
</p>
<p>
<a class="msdiv" id="msdiv113"></a>
<a class="ms" id="p_22J_2665"></a>
<a class="sc" id="12"></a>
Samaṇe brāhmaṇe cāpi,<br>
aññe cāpi vanibbake;<br>
Tappemi annapānena,<br>
sadā payatapāṇinī.<br>
</p>
<p>
<a class="msdiv" id="msdiv114"></a>
<a class="ms" id="p_22J_2666"></a>
<a class="sc" id="13"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (5)<br>
</p>
<p>
<a class="msdiv" id="msdiv115"></a>
<a class="ms" id="p_22J_2667"></a>
<a class="sc" id="14"></a>
Cātuddasiṃ pañcaddasiṃ,<br>
Yā ca pakkhassa aṭṭhamī;<br>
Pāṭihāriyapakkhañca,<br>
Aṭṭhaṅgasusamāgataṃ;<br>
Uposathaṃ upavasāmi,<br>
Sadā sīlesu saṃvutā.<br>
</p>
<p>
<a class="msdiv" id="msdiv116"></a>
<a class="ms" id="p_22J_2668"></a>
<a class="sc" id="15"></a>
Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā”. (6)<br>
</p>
<p>
<a class="msdiv" id="msdiv117"></a>
<a class="ms" id="p_22J_2669"></a>
<a class="sc" id="16"></a>
“Sabbeva te dhammaguṇā,<br>
rājaputti yasassini;<br>
Saṃvijjanti tayi bhadde,<br>
ye tvaṃ kittesi attani.<br>
</p>
<p>
<a class="msdiv" id="msdiv118"></a>
<a class="ms" id="p_22J_2670"></a>
<a class="sc" id="17"></a>
Khattiyo jātisampanno,<br>
abhijāto yasassimā;<br>
Dhammarājā videhānaṃ,<br>
putto uppajjate tava”.<br>
</p>
<p>
<a class="msdiv" id="msdiv119"></a>
<a class="ms" id="p_22J_2671"></a>
<a class="sc" id="18"></a>
“Dummī rajojalladharo,<br>
aghe vehāyasaṃ ṭhito;<br>
Manuññaṃ bhāsase vācaṃ,<br>
yaṃ mayhaṃ hadayaṅgamaṃ.<br>
</p>
<p>
<a class="msdiv" id="msdiv120"></a>
<a class="ms" id="p_22J_2672"></a>
<a class="sc" id="19"></a>
Devatānusi saggamhā,<br>
isi vāsi mahiddhiko;<br>
Ko vāsi tvaṃ anuppatto,<br>
attānaṃ me pavedaya”.<br>
</p>
<p>
<a class="msdiv" id="msdiv121"></a>
<a class="ms" id="p_22J_2673"></a>
<a class="sc" id="20"></a>
“Yaṃ devasaṅghā vandanti,<br>
sudhammāyaṃ samāgatā;<br>
Sohaṃ sakko sahassakkho,<br>
āgatosmi tavantike.<br>
</p>
<p>
<a class="msdiv" id="msdiv122"></a>
<a class="ms" id="p_22J_2674"></a>
<a class="sc" id="21"></a>
Itthiyo jīvalokasmiṃ,<br>
yā hoti samacārinī;<br>
Medhāvinī sīlavatī,<br>
sassudevā patibbatā.<br>
</p>
<p>
<a class="msdiv" id="msdiv123"></a>
<a class="ms" id="p_22J_2675"></a>
<a class="sc" id="22"></a>
Tādisāya sumedhāya,<br>
sucikammāya nāriyā;<br>
Devā dassanamāyanti,<br>
mānusiyā amānusā.<br>
</p>
<p>
<a class="msdiv" id="msdiv124"></a>
<a class="ms" id="p_22J_2676"></a>
<a class="sc" id="23"></a>
Tvañca bhadde suciṇṇena,<br>
pubbe sucaritena ca;<br>
Idha rājakule jātā,<br>
sabbakāmasamiddhinī.<br>
</p>
<p>
<a class="msdiv" id="msdiv125"></a>
<a class="ms" id="p_22J_2677"></a>
<a class="sc" id="24"></a>
Ayañca te rājaputti,<br>
ubhayattha kaṭaggaho;<br>
Devalokūpapattī ca,<br>
kittī ca idha jīvite.<br>
</p>
<p>
<a class="msdiv" id="msdiv126"></a>
<a class="ms" id="p_22J_2678"></a>
<a class="sc" id="25"></a>
Ciraṃ sumedhe sukhinī,<br>
dhammamattani pālaya;<br>
Esāhaṃ tidivaṃ yāmi,<br>
piyaṃ me tava dassanan”ti.<br>
</p>
</blockquote>
<p class="endsutta">
<a class="ms" id="p_22J_2679"></a>
<a class="sc" id="26"></a>
Surucijātakaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>