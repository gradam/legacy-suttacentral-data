<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja544">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>7 Candakumārajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_2314"></a>
<a class="msdiv" id="msdiv982"></a>
Rājāsi luddakammo,<br>
Ekarājā pupphavatīyā;<br>
So pucchi brahmabandhuṃ,<br>
Khaṇḍahālaṃ purohitaṃ mūḷhaṃ.<br></p>
<p>
<a class="sc" id="2"></a>
<a class="ms" id="p_23J_2315"></a>
<a class="msdiv" id="msdiv983"></a>
“Saggāna maggamācikkha,<br>
Tvaṃsi brāhmaṇa dhammavinayakusalo;<br>
Yathā ito vajanti sugatiṃ,<br>
Narā puññāni katvāna”.<br></p>
<p>
<a class="sc" id="3"></a>
<a class="ms" id="p_23J_2316"></a>
<a class="msdiv" id="msdiv984"></a>
“Atidānaṃ daditvāna,<br>
avajjhe deva ghātetvā;<br>
Evaṃ vajanti sugatiṃ,<br>
narā puññāni katvāna”.<br></p>
<p>
<a class="sc" id="4"></a>
<a class="ms" id="p_23J_2317"></a>
<a class="msdiv" id="msdiv985"></a>
“Kiṃ pana taṃ atidānaṃ,<br>
Ke ca avajjhā imasmi lokasmiṃ;<br>
Etañca kho no akkhāhi,<br>
Yajissāmi dadāmi dānāni”.<br></p>
<p>
<a class="sc" id="5"></a>
<a class="ms" id="p_23J_2318"></a>
<a class="msdiv" id="msdiv986"></a>
“Puttehi deva yajitabbaṃ,<br>
Mahesīhi negamehi ca;<br>
Usabhehi ājāniyehi catūhi,<br>
Sabbacatukkena deva yajitabbaṃ”.<br></p>
<p>
<a class="sc" id="6"></a>
<a class="ms" id="p_23J_2319"></a>
<a class="msdiv" id="msdiv987"></a>
Taṃ sutvā antepure,<br>
Kumārā mahesiyo ca haññantu;<br>
Eko ahosi nigghoso,<br>
Bhismā accuggato saddo.<br></p>
<p>
<a class="sc" id="7"></a>
<a class="ms" id="p_23J_2320"></a>
<a class="msdiv" id="msdiv988"></a>
“Gacchatha vadetha kumāre,<br>
Candaṃ sūriyañca bhaddasenañca;<br>
Sūrañca vāmagottañca,<br>
Pacurā kira hotha yaññatthāya.<br></p>
<p>
<a class="sc" id="8"></a>
<a class="ms" id="p_23J_2321"></a>
<a class="msdiv" id="msdiv989"></a>
Kumāriyopi vadetha,<br>
Upasenaṃ kokilañca muditañca;<br>
Nandañcāpi kumāriṃ,<br>
Pacurā kira hotha yaññatthāya.<br></p>
<p>
<a class="sc" id="9"></a>
<a class="ms" id="p_23J_2322"></a>
<a class="msdiv" id="msdiv990"></a>
Vijayampi mayhaṃ mahesiṃ,<br>
Erāvatiṃ kesiniṃ sunandañca;<br>
Lakkhaṇavarūpapannā,<br>
Pacurā kira hotha yaññatthāya.<br></p>
<p>
<a class="sc" id="10"></a>
<a class="ms" id="p_23J_2323"></a>
<a class="msdiv" id="msdiv991"></a>
Gahapatayo ca vadetha,<br>
Puṇṇamukhaṃ bhaddiyaṃ siṅgālañca;<br>
Vaḍḍhañcāpi gahapatiṃ,<br>
Pacurā kira hotha yaññatthāya”.<br></p>
<p>
<a class="sc" id="11"></a>
<a class="ms" id="p_23J_2324"></a>
<a class="msdiv" id="msdiv992"></a>
Te tattha gahapatayo,<br>
Avocisuṃ samāgatā puttadāraparikiṇṇā;<br>
“Sabbeva sikhino deva karohi,<br>
Atha vā no dāse sāvehi”.<br></p>
<p>
<a class="sc" id="12"></a>
<a class="ms" id="p_23J_2325"></a>
<a class="msdiv" id="msdiv993"></a>
“Abhayaṅkarampi me hatthiṃ,<br>
Nāḷāgiriṃ accuggataṃ varuṇadantaṃ;<br>
Ānetha kho ne khippaṃ,<br>
Yaññatthāya bhavissanti.<br></p>
<p>
<a class="sc" id="13"></a>
<a class="ms" id="p_23J_2326"></a>
<a class="msdiv" id="msdiv994"></a>
Assaratanampi kesiṃ,<br>
Surāmukhaṃ puṇṇakaṃ vinatakañca;<br>
Ānetha kho ne khippaṃ,<br>
Yaññatthāya bhavissanti.<br></p>
<p>
<a class="sc" id="14"></a>
<a class="ms" id="p_23J_2327"></a>
<a class="msdiv" id="msdiv995"></a>
Usabhampi yūthapatiṃ anojaṃ,<br>
Nisabhaṃ gavampatiṃ tepi mayhaṃ ānetha;<br>
Samūha karontu sabbaṃ,<br>
Yajissāmi dadāmi dānāni.<br></p>
<p>
<a class="sc" id="15"></a>
<a class="ms" id="p_23J_2328"></a>
<a class="msdiv" id="msdiv996"></a>
Sabbaṃ paṭiyādetha,<br>
Yaññaṃ pana uggatamhi sūriyamhi;<br>
Āṇāpetha ca kumāre,<br>
Abhiramantu imaṃ rattiṃ.<br></p>
<p>
<a class="sc" id="16"></a>
<a class="ms" id="p_23J_2329"></a>
<a class="msdiv" id="msdiv997"></a>
Sabbaṃ upaṭṭhapetha,<br>
Yaññaṃ pana uggatamhi sūriyamhi;<br>
Vadetha dāni kumāre,<br>
Ajja kho pacchimā ratti”.<br></p>
<p>
<a class="sc" id="17"></a>
<a class="ms" id="p_23J_2330"></a>
<a class="msdiv" id="msdiv998"></a>
Taṃtaṃ mātā avaca,<br>
Rodantī āgantvā vimānato;<br>
“Yañño kira te putta,<br>
Bhavissati catūhi puttehi”.<br></p>
<p>
<a class="sc" id="18"></a>
<a class="ms" id="p_23J_2331"></a>
<a class="msdiv" id="msdiv999"></a>
“Sabbepi mayhaṃ puttā cattā,<br>
candasmiṃ haññamānasmiṃ;<br>
Puttehi yaññaṃ yajitvāna,<br>
sugatiṃ saggaṃ gamissāmi”.<br></p>
<p>
<a class="sc" id="19"></a>
<a class="ms" id="p_23J_2332"></a>
<a class="msdiv" id="msdiv1000"></a>
“Mā taṃ putta saddahesi,<br>
Sugati kira hoti puttayaññena;<br>
Nirayāneso maggo,<br>
Neso maggo hi saggānaṃ.<br></p>
<p>
<a class="sc" id="20"></a>
<a class="ms" id="p_23J_2333"></a>
<a class="msdiv" id="msdiv1001"></a>
Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Esa maggo sugatiyā,<br>
Na ca maggo puttayaññena”.<br></p>
<p>
<a class="sc" id="21"></a>
<a class="ms" id="p_23J_2334"></a>
<a class="msdiv" id="msdiv1002"></a>
“Ācariyānaṃ vacanā,<br>
Ghātessaṃ candañca sūriyañca;<br>
Puttehi yaññaṃ yajitvāna duccajehi,<br>
Sugatiṃ saggaṃ gamissāmi”.<br></p>
<p>
<a class="sc" id="22"></a>
<a class="ms" id="p_23J_2335"></a>
<a class="msdiv" id="msdiv1003"></a>
Taṃtaṃ pitāpi avaca,<br>
Vasavattī orasaṃ sakaṃ puttaṃ;<br>
“Yañño kira te putta,<br>
Bhavissati catūhi puttehi”.<br></p>
<p>
<a class="sc" id="23"></a>
<a class="ms" id="p_23J_2336"></a>
<a class="msdiv" id="msdiv1004"></a>
“Sabbepi mayhaṃ puttā cattā,<br>
candasmiṃ haññamānasmiṃ;<br>
Puttehi yaññaṃ yajitvāna,<br>
sugatiṃ saggaṃ gamissāmi”.<br></p>
<p>
<a class="sc" id="24"></a>
<a class="ms" id="p_23J_2337"></a>
<a class="msdiv" id="msdiv1005"></a>
“Mā taṃ putta saddahesi,<br>
Sugati kira hoti puttayaññena;<br>
Nirayāneso maggo,<br>
Neso maggo hi saggānaṃ.<br></p>
<p>
<a class="sc" id="25"></a>
<a class="ms" id="p_23J_2338"></a>
<a class="msdiv" id="msdiv1006"></a>
Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Esa maggo sugatiyā,<br>
Na ca maggo puttayaññena”.<br></p>
<p>
<a class="sc" id="26"></a>
<a class="ms" id="p_23J_2339"></a>
<a class="msdiv" id="msdiv1007"></a>
“Ācariyānaṃ vacanā,<br>
Ghātessaṃ candañca sūriyañca;<br>
Puttehi yaññaṃ yajitvāna duccajehi,<br>
Sugatiṃ saggaṃ gamissāmi”.<br></p>
<p>
<a class="sc" id="27"></a>
<a class="ms" id="p_23J_2340"></a>
<a class="msdiv" id="msdiv1008"></a>
“Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Puttaparivuto tuvaṃ,<br>
Raṭṭhaṃ janapadañca pālehi”.<br></p>
<p>
<a class="sc" id="28"></a>
<a class="ms" id="p_23J_2341"></a>
<a class="msdiv" id="msdiv1009"></a>
“Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.<br></p>
<p>
<a class="sc" id="29"></a>
<a class="ms" id="p_23J_2342"></a>
<a class="msdiv" id="msdiv1010"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.<br></p>
<p>
<a class="sc" id="30"></a>
<a class="ms" id="p_23J_2343"></a>
<a class="msdiv" id="msdiv1011"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.<br></p>
<p>
<a class="sc" id="31"></a>
<a class="ms" id="p_23J_2344"></a>
<a class="msdiv" id="msdiv1012"></a>
Mā no deva avadhi,<br>
Dāse no dehi khaṇḍahālassa;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma”.<br></p>
<p>
<a class="sc" id="32"></a>
<a class="ms" id="p_23J_2345"></a>
<a class="msdiv" id="msdiv1013"></a>
“Dukkhaṃ kho me janayatha,<br>
Vilapantā jīvitassa kāmā hi;<br>
Muñcetha dāni kumāre,<br>
Alampi me hotu puttayaññena”.<br></p>
<p>
<a class="sc" id="33"></a>
<a class="ms" id="p_23J_2346"></a>
<a class="msdiv" id="msdiv1014"></a>
“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.<br></p>
<p>
<a class="sc" id="34"></a>
<a class="ms" id="p_23J_2347"></a>
<a class="msdiv" id="msdiv1015"></a>
Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ”.<br></p>
<p>
<a class="sc" id="35"></a>
<a class="ms" id="p_23J_2348"></a>
<a class="msdiv" id="msdiv1016"></a>
“Atha kissa jano pubbe,<br>
Sotthānaṃ brāhmaṇe avācesi;<br>
Atha no akāraṇasmā,<br>
Yaññatthāya deva ghātesi.<br></p>
<p>
<a class="sc" id="36"></a>
<a class="ms" id="p_23J_2349"></a>
<a class="msdiv" id="msdiv1017"></a>
Pubbeva no daharakāle,<br>
na hanesi na ghātesi;<br>
Daharamhā yobbanaṃ pattā,<br>
adūsakā tāta haññāma.<br></p>
<p>
<a class="sc" id="37"></a>
<a class="ms" id="p_23J_2350"></a>
<a class="msdiv" id="msdiv1018"></a>
Hatthigate assagate,<br>
Sannaddhe passa no mahārāja;<br>
Yuddhe vā yujjhamāne vā,<br>
Na hi mādisā sūrā honti yaññatthāya.<br></p>
<p>
<a class="sc" id="38"></a>
<a class="ms" id="p_23J_2351"></a>
<a class="msdiv" id="msdiv1019"></a>
Paccante vāpi kupite,<br>
Aṭavīsu vā mādise niyojenti;<br>
Atha no akāraṇasmā,<br>
Abhūmiyaṃ tāta haññāma.<br></p>
<p>
<a class="sc" id="39"></a>
<a class="ms" id="p_23J_2352"></a>
<a class="msdiv" id="msdiv1020"></a>
Yāpi hi tā sakuṇiyo,<br>
Vasanti tiṇagharāni katvāna;<br>
Tāsampi piyā puttā,<br>
Atha no tvaṃ deva ghātesi.<br></p>
<p>
<a class="sc" id="40"></a>
<a class="ms" id="p_23J_2353"></a>
<a class="msdiv" id="msdiv1021"></a>
Mā tassa saddahesi,<br>
Na maṃ khaṇḍahālo ghāteyya;<br>
Mamañhi so ghātetvāna,<br>
Anantarā tampi deva ghāteyya.<br></p>
<p>
<a class="sc" id="41"></a>
<a class="ms" id="p_23J_2354"></a>
<a class="msdiv" id="msdiv1022"></a>
Gāmavaraṃ nigamavaraṃ dadanti,<br>
Bhogampissa mahārāja;<br>
Athaggapiṇḍikāpi,<br>
Kule kule hete bhuñjanti.<br></p>
<p>
<a class="sc" id="42"></a>
<a class="ms" id="p_23J_2355"></a>
<a class="msdiv" id="msdiv1023"></a>
Tesampi tādisānaṃ,<br>
Icchanti dubbhituṃ mahārāja;<br>
Yebhuyyena ete,<br>
Akataññuno brāhmaṇā deva.<br></p>
<p>
<a class="sc" id="43"></a>
<a class="ms" id="p_23J_2356"></a>
<a class="msdiv" id="msdiv1024"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.<br></p>
<p>
<a class="sc" id="44"></a>
<a class="ms" id="p_23J_2357"></a>
<a class="msdiv" id="msdiv1025"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.<br></p>
<p>
<a class="sc" id="45"></a>
<a class="ms" id="p_23J_2358"></a>
<a class="msdiv" id="msdiv1026"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.<br></p>
<p>
<a class="sc" id="46"></a>
<a class="ms" id="p_23J_2359"></a>
<a class="msdiv" id="msdiv1027"></a>
Mā no deva avadhi,<br>
Dāse no dehi khaṇḍahālassa;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma”.<br></p>
<p>
<a class="sc" id="47"></a>
<a class="ms" id="p_23J_2360"></a>
<a class="msdiv" id="msdiv1028"></a>
“Dukkhaṃ kho me janayatha,<br>
Vilapantā jīvitassa kāmā hi;<br>
Muñcetha dāni kumāre,<br>
Alampi me hotu puttayaññena”.<br></p>
<p>
<a class="sc" id="48"></a>
<a class="ms" id="p_23J_2361"></a>
<a class="msdiv" id="msdiv1029"></a>
“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.<br></p>
<p>
<a class="sc" id="49"></a>
<a class="ms" id="p_23J_2362"></a>
<a class="msdiv" id="msdiv1030"></a>
Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ”.<br></p>
<p>
<a class="sc" id="50"></a>
<a class="ms" id="p_23J_2363"></a>
<a class="msdiv" id="msdiv1031"></a>
“Yadi kira yajitvā puttehi,<br>
Devalokaṃ ito cutā yanti;<br>
Brāhmaṇo tāva yajatu,<br>
Pacchāpi yajasi tuvaṃ rājā.<br></p>
<p>
<a class="sc" id="51"></a>
<a class="ms" id="p_23J_2364"></a>
<a class="msdiv" id="msdiv1032"></a>
Yadi kira yajitvā puttehi,<br>
Devalokaṃ ito cutā yanti;<br>
Esveva khaṇḍahālo,<br>
Yajataṃ sakehi puttehi.<br></p>
<p>
<a class="sc" id="52"></a>
<a class="ms" id="p_23J_2365"></a>
<a class="msdiv" id="msdiv1033"></a>
Evaṃ jānanto khaṇḍahālo,<br>
kiṃ puttake na ghātesi;<br>
Sabbañca ñātijanaṃ,<br>
attānañca na ghātesi.<br></p>
<p>
<a class="sc" id="53"></a>
<a class="ms" id="p_23J_2366"></a>
<a class="msdiv" id="msdiv1034"></a>
Sabbe vajanti nirayaṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ.<br></p>
<p>
<a class="sc" id="54"></a>
<a class="ms" id="p_23J_2367"></a>
<a class="msdiv" id="msdiv1035"></a>
Sace hi so sujjhati yo hanāti,<br>
Hatopi so saggamupeti ṭhānaṃ;<br>
Bhovādi bhovādina mārayeyyuṃ,<br>
Ye cāpi tesaṃ abhisaddaheyyuṃ.<br></p>
<p>
<a class="sc" id="55"></a>
<a class="ms" id="p_23J_2368"></a>
<a class="msdiv" id="msdiv1036"></a>
Kathañca kira puttakāmāyo,<br>
Gahapatayo gharaṇiyo ca;<br>
Nagaramhi na uparavanti rājānaṃ,<br>
‘Mā ghātayi orasaṃ puttaṃ’.<br></p>
<p>
<a class="sc" id="56"></a>
<a class="ms" id="p_23J_2369"></a>
<a class="msdiv" id="msdiv1037"></a>
Kathañca kira puttakāmāyo,<br>
Gahapatayo gharaṇiyo ca;<br>
Nagaramhi na uparavanti rājānaṃ,<br>
‘Mā ghātayi atrajaṃ puttaṃ’.<br></p>
<p>
<a class="sc" id="57"></a>
<a class="ms" id="p_23J_2370"></a>
<a class="msdiv" id="msdiv1038"></a>
Rañño camhi atthakāmo,<br>
Hito ca sabbajanapadassa;<br>
Na koci assa paṭighaṃ,<br>
Mayā jānapado na pavedeti.<br></p>
<p>
<a class="sc" id="58"></a>
<a class="ms" id="p_23J_2371"></a>
<a class="msdiv" id="msdiv1039"></a>
Gacchatha vo gharaṇiyo,<br>
Tātañca vadetha khaṇḍahālañca;<br>
‘Mā ghātetha kumāre,<br>
Adūsake sīhasaṅkāse’.<br></p>
<p>
<a class="sc" id="59"></a>
<a class="ms" id="p_23J_2372"></a>
<a class="msdiv" id="msdiv1040"></a>
Gacchatha vo gharaṇiyo,<br>
Tātañca vadetha khaṇḍahālañca;<br>
‘Mā ghātetha kumāre,<br>
Apekkhite sabbalokassa’.<br></p>
<p>
<a class="sc" id="60"></a>
<a class="ms" id="p_23J_2373"></a>
<a class="msdiv" id="msdiv1041"></a>
Yannūnāhaṃ jāyeyyaṃ,<br>
Rathakārakulesu vā;<br>
Pukkusakulesu vā vessesu vā jāyeyyaṃ,<br>
Na hajja maṃ rāja yaññe ghāteyya”.<br></p>
<p>
<a class="sc" id="61"></a>
<a class="ms" id="p_23J_2374"></a>
<a class="msdiv" id="msdiv1042"></a>
“Sabbā sīmantiniyo gacchatha,<br>
Ayyassa khaṇḍahālassa;<br>
Pādesu nipatatha,<br>
Aparādhāhaṃ na passāmi.<br></p>
<p>
<a class="sc" id="62"></a>
<a class="ms" id="p_23J_2375"></a>
<a class="msdiv" id="msdiv1043"></a>
Sabbā sīmantiniyo gacchatha,<br>
Ayyassa khaṇḍahālassa;<br>
Pādesu nipatatha,<br>
Kinte bhante mayaṃ adūsema”.<br></p>
<p>
<a class="sc" id="63"></a>
<a class="ms" id="p_23J_2376"></a>
<a class="msdiv" id="msdiv1044"></a>
Kapaṇā vilapati selā,<br>
Disvāna bhātare upanītatte;<br>
“Yañño kira me ukkhipito,<br>
Tātena saggakāmena”.<br></p>
<p>
<a class="sc" id="64"></a>
<a class="ms" id="p_23J_2377"></a>
<a class="msdiv" id="msdiv1045"></a>
Āvatti parivatti ca,<br>
vasulo sammukhā rañño;<br>
“Mā no pitaraṃ avadhi,<br>
daharamhāyobbanaṃ pattā”.<br></p>
<p>
<a class="sc" id="65"></a>
<a class="ms" id="p_23J_2378"></a>
<a class="msdiv" id="msdiv1046"></a>
“Eso te vasula pitā,<br>
Samehi pitarā saha;<br>
Dukkhaṃ kho me janayasi,<br>
Vilapanto antepurasmiṃ;<br>
Muñcetha dāni kumāre,<br>
Alampi me hotu puttayaññena”.<br></p>
<p>
<a class="sc" id="66"></a>
<a class="ms" id="p_23J_2379"></a>
<a class="msdiv" id="msdiv1047"></a>
“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.<br></p>
<p>
<a class="sc" id="67"></a>
<a class="ms" id="p_23J_2380"></a>
<a class="msdiv" id="msdiv1048"></a>
Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ.<br></p>
<p>
<a class="sc" id="68"></a>
<a class="ms" id="p_23J_2381"></a>
<a class="msdiv" id="msdiv1049"></a>
Sabbaratanassa yañño upakkhaṭo,<br>
Ekarāja tava paṭiyatto;<br>
Abhinikkhamassu deva,<br>
Saggaṃ gato tvaṃ pamodissasi”.<br></p>
<p>
<a class="sc" id="69"></a>
<a class="ms" id="p_23J_2382"></a>
<a class="msdiv" id="msdiv1050"></a>
Daharā sattasatā etā,<br>
Candakumārassa bhariyāyo;<br>
Kese pakiritvāna,<br>
Rodantiyo maggamanuyāyisuṃ.<br></p>
<p>
<a class="sc" id="70"></a>
<a class="ms" id="p_23J_2383"></a>
<a class="msdiv" id="msdiv1051"></a>
Aparā pana sokena,<br>
Nikkhantā nandane viya devā;<br>
Kese pakiritvāna,<br>
Rodantiyo maggamanuyāyiṃsu.<br></p>
<p>
<a class="sc" id="71"></a>
<a class="ms" id="p_23J_2384"></a>
<a class="msdiv" id="msdiv1052"></a>
“Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Yaññatthāya ekarājassa.<br></p>
<p>
<a class="sc" id="72"></a>
<a class="ms" id="p_23J_2385"></a>
<a class="msdiv" id="msdiv1053"></a>
Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Mātu katvā hadayasokaṃ.<br></p>
<p>
<a class="sc" id="73"></a>
<a class="ms" id="p_23J_2386"></a>
<a class="msdiv" id="msdiv1054"></a>
Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Janassa katvā hadayasokaṃ.<br></p>
<p>
<a class="sc" id="74"></a>
<a class="ms" id="p_23J_2387"></a>
<a class="msdiv" id="msdiv1055"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyanti candasūriyā,<br>
Yaññatthāya ekarājassa.<br></p>
<p>
<a class="sc" id="75"></a>
<a class="ms" id="p_23J_2388"></a>
<a class="msdiv" id="msdiv1056"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyanti candasūriyā,<br>
Mātu katvā hadayasokaṃ.<br></p>
<p>
<a class="sc" id="76"></a>
<a class="ms" id="p_23J_2389"></a>
<a class="msdiv" id="msdiv1057"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyanti candasūriyā,<br>
Janassa katvā hadayasokaṃ.<br></p>
<p>
<a class="sc" id="77"></a>
<a class="ms" id="p_23J_2390"></a>
<a class="msdiv" id="msdiv1058"></a>
Yassu pubbe hatthivaradhuragate,<br>
Hatthīhi anuvajanti;<br>
Tyajja candasūriyā,<br>
Ubhova pattikā yanti.<br></p>
<p>
<a class="sc" id="78"></a>
<a class="ms" id="p_23J_2391"></a>
<a class="msdiv" id="msdiv1059"></a>
Yassu pubbe assavaradhuragate,<br>
Assehi anuvajanti;<br>
Tyajja candasūriyā,<br>
Ubhova pattikā yanti.<br></p>
<p>
<a class="sc" id="79"></a>
<a class="ms" id="p_23J_2392"></a>
<a class="msdiv" id="msdiv1060"></a>
Yassu pubbe rathavaradhuragate,<br>
Rathehi anuvajanti;<br>
Tyajja candasūriyā,<br>
Ubhova pattikā yanti.<br></p>
<p>
<a class="sc" id="80"></a>
<a class="ms" id="p_23J_2393"></a>
<a class="msdiv" id="msdiv1061"></a>
Yehissu pubbe niyyaṃsu,<br>
Tapanīyakappanehi turaṅgehi;<br>
Tyajja candasūriyā,<br>
Ubhova pattikā yanti”.<br></p>
<p>
<a class="sc" id="81"></a>
<a class="ms" id="p_23J_2394"></a>
<a class="msdiv" id="msdiv1062"></a>
“Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi puttehi.<br></p>
<p>
<a class="sc" id="82"></a>
<a class="ms" id="p_23J_2395"></a>
<a class="msdiv" id="msdiv1063"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi kaññāhi.<br></p>
<p>
<a class="sc" id="83"></a>
<a class="ms" id="p_23J_2396"></a>
<a class="msdiv" id="msdiv1064"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi mahesīhi.<br></p>
<p>
<a class="sc" id="84"></a>
<a class="ms" id="p_23J_2397"></a>
<a class="msdiv" id="msdiv1065"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi gahapatīhi.<br></p>
<p>
<a class="sc" id="85"></a>
<a class="ms" id="p_23J_2398"></a>
<a class="msdiv" id="msdiv1066"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi hatthīhi.<br></p>
<p>
<a class="sc" id="86"></a>
<a class="ms" id="p_23J_2399"></a>
<a class="msdiv" id="msdiv1067"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi assehi.<br></p>
<p>
<a class="sc" id="87"></a>
<a class="ms" id="p_23J_2400"></a>
<a class="msdiv" id="msdiv1068"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi usabhehi.<br></p>
<p>
<a class="sc" id="88"></a>
<a class="ms" id="p_23J_2401"></a>
<a class="msdiv" id="msdiv1069"></a>
Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho sabbacatukkena.<br></p>
<p>
<a class="sc" id="89"></a>
<a class="ms" id="p_23J_2402"></a>
<a class="msdiv" id="msdiv1070"></a>
Ayamassa pāsādo,<br>
Idaṃ antepuraṃ suramaṇīyaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="90"></a>
<a class="ms" id="p_23J_2403"></a>
<a class="msdiv" id="msdiv1071"></a>
Idamassa kūṭāgāraṃ,<br>
Sovaṇṇaṃ pupphamalyavikiṇṇaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="91"></a>
<a class="ms" id="p_23J_2404"></a>
<a class="msdiv" id="msdiv1072"></a>
Idamassa uyyānaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="92"></a>
<a class="ms" id="p_23J_2405"></a>
<a class="msdiv" id="msdiv1073"></a>
Idamassa asokavanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="93"></a>
<a class="ms" id="p_23J_2406"></a>
<a class="msdiv" id="msdiv1074"></a>
Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="94"></a>
<a class="ms" id="p_23J_2407"></a>
<a class="msdiv" id="msdiv1075"></a>
Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="95"></a>
<a class="ms" id="p_23J_2408"></a>
<a class="msdiv" id="msdiv1076"></a>
Idamassa ambavanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="96"></a>
<a class="ms" id="p_23J_2409"></a>
<a class="msdiv" id="msdiv1077"></a>
Ayamassa pokkharaṇī,<br>
Sañchannā padumapuṇḍarīkehi;<br>
Nāvā ca sovaṇṇavikatā,<br>
Pupphavalliyā cittā suramaṇīyā;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="97"></a>
<a class="ms" id="p_23J_2410"></a>
<a class="msdiv" id="msdiv1078"></a>
Idamassa hatthiratanaṃ,<br>
Erāvaṇo gajo balī dantī;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="98"></a>
<a class="ms" id="p_23J_2411"></a>
<a class="msdiv" id="msdiv1079"></a>
Idamassa assaratanaṃ,<br>
ekakhuro asso;<br>
Tedāni ayyaputtā,<br>
cattāro vadhāya ninnītā.<br></p>
<p>
<a class="sc" id="99"></a>
<a class="ms" id="p_23J_2412"></a>
<a class="msdiv" id="msdiv1080"></a>
Ayamassa assaratho,<br>
Sāḷiya nigghoso subho ratanavicitto;<br>
Yatthassu ayyaputtā,<br>
Sobhiṃsu nandane viya devā;<br>
Tedāni ayyaputtā,<br>
Cattāro vadhāya ninnītā.<br></p>
<p>
<a class="sc" id="100"></a>
<a class="ms" id="p_23J_2413"></a>
<a class="msdiv" id="msdiv1081"></a>
Kathaṃ nāma sāmasamasundarehi,<br>
Candanamudukagattehi;<br>
Rājā yajissate yaññaṃ,<br>
Sammūḷho catūhi puttehi.<br></p>
<p>
<a class="sc" id="101"></a>
<a class="ms" id="p_23J_2414"></a>
<a class="msdiv" id="msdiv1082"></a>
Kathaṃ nāma sāmasamasundarāhi,<br>
Candanamudukagattāhi;<br>
Rājā yajissate yaññaṃ,<br>
Sammūḷho catūhi kaññāhi.<br></p>
<p>
<a class="sc" id="102"></a>
<a class="ms" id="p_23J_2415"></a>
<a class="msdiv" id="msdiv1083"></a>
Kathaṃ nāma sāmasamasundarāhi,<br>
Candanamudukagattāhi;<br>
Rājā yajissate yaññaṃ,<br>
Sammūḷho catūhi mahesīhi.<br></p>
<p>
<a class="sc" id="103"></a>
<a class="ms" id="p_23J_2416"></a>
<a class="msdiv" id="msdiv1084"></a>
Kathaṃ nāma sāmasamasundarehi,<br>
Candanamudukagattehi;<br>
Rājā yajissate yaññaṃ,<br>
Sammūḷho catūhi gahapatīhi.<br></p>
<p>
<a class="sc" id="104"></a>
<a class="ms" id="p_23J_2417"></a>
<a class="msdiv" id="msdiv1085"></a>
Yathā honti gāmanigamā,<br>
Suññā amanussakā brahāraññā;<br>
Tathā hessati pupphavatiyā,<br>
Yiṭṭhesu candasūriyesu”.<br></p>
<p>
<a class="sc" id="105"></a>
<a class="ms" id="p_23J_2418"></a>
<a class="msdiv" id="msdiv1086"></a>
“Ummattikā bhavissāmi,<br>
Bhūnahatā paṃsunā ca parikiṇṇā;<br>
Sace candavaraṃ hanti,<br>
Pāṇā me deva rujjhanti.<br></p>
<p>
<a class="sc" id="106"></a>
<a class="ms" id="p_23J_2419"></a>
<a class="msdiv" id="msdiv1087"></a>
Ummattikā bhavissāmi,<br>
Bhūnahatā paṃsunā ca parikiṇṇā;<br>
Sace sūriyavaraṃ hanti,<br>
Pāṇā me deva rujjhanti”.<br></p>
<p>
<a class="sc" id="107"></a>
<a class="ms" id="p_23J_2420"></a>
<a class="msdiv" id="msdiv1088"></a>
“Kinnumā na ramāpeyyuṃ,<br>
Aññamaññaṃ piyaṃvadā;<br>
Ghaṭṭikā uparikkhī ca,<br>
Pokkharaṇī ca bhārikā;<br>
Candasūriyesu naccantiyo,<br>
Samā tāsaṃ na vijjati”.<br></p>
<p>
<a class="sc" id="108"></a>
<a class="ms" id="p_23J_2421"></a>
<a class="msdiv" id="msdiv1089"></a>
“Imaṃ mayhaṃ hadayasokaṃ,<br>
Paṭimuñcatu khaṇḍahāla tava mātā;<br>
Yo mayhaṃ hadayasoko,<br>
Candamhi vadhāya ninnīte.<br></p>
<p>
<a class="sc" id="109"></a>
<a class="ms" id="p_23J_2422"></a>
<a class="msdiv" id="msdiv1090"></a>
Imaṃ mayhaṃ hadayasokaṃ,<br>
Paṭimuñcatu khaṇḍahāla tava mātā;<br>
Yo mayhaṃ hadayasoko,<br>
Sūriyamhi vadhāya ninnīte.<br></p>
<p>
<a class="sc" id="110"></a>
<a class="ms" id="p_23J_2423"></a>
<a class="msdiv" id="msdiv1091"></a>
Imaṃ mayhaṃ hadayasokaṃ,<br>
Paṭimuñcatu khaṇḍahāla tava jāyā;<br>
Yo mayhaṃ hadayasoko,<br>
Candamhi vadhāya ninnīte.<br></p>
<p>
<a class="sc" id="111"></a>
<a class="ms" id="p_23J_2424"></a>
<a class="msdiv" id="msdiv1092"></a>
Imaṃ mayhaṃ hadayasokaṃ,<br>
Paṭimuñcatu khaṇḍahāla tava jāyā;<br>
Yo mayhaṃ hadayasoko,<br>
Sūriyamhi vadhāya ninnīte.<br></p>
<p>
<a class="sc" id="112"></a>
<a class="ms" id="p_23J_2425"></a>
<a class="msdiv" id="msdiv1093"></a>
Mā ca putte mā ca patiṃ,<br>
Addakkhi khaṇḍahāla tava mātā;<br>
Yo ghātesi kumāre,<br>
Adūsake sīhasaṅkāse.<br></p>
<p>
<a class="sc" id="113"></a>
<a class="ms" id="p_23J_2426"></a>
<a class="msdiv" id="msdiv1094"></a>
Mā ca putte mā ca patiṃ,<br>
Addakkhi khaṇḍahāla tava mātā;<br>
Yo ghātesi kumāre,<br>
Apekkhite sabbalokassa.<br></p>
<p>
<a class="sc" id="114"></a>
<a class="ms" id="p_23J_2427"></a>
<a class="msdiv" id="msdiv1095"></a>
Mā ca putte mā ca patiṃ,<br>
Addakkhi khaṇḍahāla tava jāyā;<br>
Yo ghātesi kumāre,<br>
Adūsake sīhasaṅkāse.<br></p>
<p>
<a class="sc" id="115"></a>
<a class="ms" id="p_23J_2428"></a>
<a class="msdiv" id="msdiv1096"></a>
Mā ca putte mā ca patiṃ,<br>
Addakkhi khaṇḍahāla tava jāyā;<br>
Yo ghātesi kumāre,<br>
Apekkhite sabbalokassa”.<br></p>
<p>
<a class="sc" id="116"></a>
<a class="ms" id="p_23J_2429"></a>
<a class="msdiv" id="msdiv1097"></a>
“Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.<br></p>
<p>
<a class="sc" id="117"></a>
<a class="ms" id="p_23J_2430"></a>
<a class="msdiv" id="msdiv1098"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.<br></p>
<p>
<a class="sc" id="118"></a>
<a class="ms" id="p_23J_2431"></a>
<a class="msdiv" id="msdiv1099"></a>
Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.<br></p>
<p>
<a class="sc" id="119"></a>
<a class="ms" id="p_23J_2432"></a>
<a class="msdiv" id="msdiv1100"></a>
Mā no deva avadhi,<br>
Dāse no dehi khaṇḍahālassa;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma.<br></p>
<p>
<a class="sc" id="120"></a>
<a class="ms" id="p_23J_2433"></a>
<a class="msdiv" id="msdiv1101"></a>
Dibbaṃ deva upayācanti,<br>
puttatthikāpi daliddā;<br>
Paṭibhānānipi hitvā,<br>
putte na labhanti ekaccā.<br></p>
<p>
<a class="sc" id="121"></a>
<a class="ms" id="p_23J_2434"></a>
<a class="msdiv" id="msdiv1102"></a>
Āsīsikāni karonti,<br>
Puttā no jāyantu tato paputtā;<br>
Atha no akāraṇasmā,<br>
Yaññatthāya deva ghātesi.<br></p>
<p>
<a class="sc" id="122"></a>
<a class="ms" id="p_23J_2435"></a>
<a class="msdiv" id="msdiv1103"></a>
Upayācitakena puttaṃ labhanti,<br>
Mā tāta no aghātesi;<br>
Mā kicchāladdhakehi puttehi,<br>
Yajittho imaṃ yaññaṃ.<br></p>
<p>
<a class="sc" id="123"></a>
<a class="ms" id="p_23J_2436"></a>
<a class="msdiv" id="msdiv1104"></a>
Upayācitakena puttaṃ labhanti,<br>
Mā tāta no aghātesi;<br>
Mā kapaṇaladdhakehi puttehi,<br>
Ammāya no vippavāsesi.<br></p>
<p>
<a class="sc" id="124"></a>
<a class="ms" id="p_23J_2437"></a>
<a class="msdiv" id="msdiv1105"></a>
Bahudukkhā posiya candaṃ,<br>
amma tuvaṃ jīyase puttaṃ;<br>
Vandāmi kho te pāde,<br>
labhataṃ tāto paralokaṃ.<br></p>
<p>
<a class="sc" id="125"></a>
<a class="ms" id="p_23J_2438"></a>
<a class="msdiv" id="msdiv1106"></a>
Handa ca maṃ upaguyha,<br>
Pāde te amma vandituṃ dehi;<br>
Gacchāmi dāni pavāsaṃ,<br>
Yaññatthāya ekarājassa.<br></p>
<p>
<a class="sc" id="126"></a>
<a class="ms" id="p_23J_2439"></a>
<a class="msdiv" id="msdiv1107"></a>
Handa ca maṃ upagūha,<br>
Pāde te amma vandituṃ dehi;<br>
Gacchāmi dāni pavāsaṃ,<br>
Mātu katvā hadayasokaṃ.<br></p>
<p>
<a class="sc" id="127"></a>
<a class="ms" id="p_23J_2440"></a>
<a class="msdiv" id="msdiv1108"></a>
Handa ca maṃ upagūha,<br>
Pāde te amma vandituṃ dehi;<br>
Gacchāmi dāni pavāsaṃ,<br>
Janassa katvā hadayasokaṃ”.<br></p>
<p>
<a class="sc" id="128"></a>
<a class="ms" id="p_23J_2441"></a>
<a class="msdiv" id="msdiv1109"></a>
“Handa ca padumapattānaṃ,<br>
Moḷiṃ bandhassu gotamiputta;<br>
Campakadalamissāyo,<br>
Esā te porāṇikā pakati.<br></p>
<p>
<a class="sc" id="129"></a>
<a class="ms" id="p_23J_2442"></a>
<a class="msdiv" id="msdiv1110"></a>
Handa ca vilepanaṃ te,<br>
Pacchimakaṃ candanaṃ vilimpassu;<br>
Yehi ca suvilitto,<br>
Sobhasi rājaparisāyaṃ.<br></p>
<p>
<a class="sc" id="130"></a>
<a class="ms" id="p_23J_2443"></a>
<a class="msdiv" id="msdiv1111"></a>
Handa ca mudukāni vatthāni,<br>
Pacchimakaṃ kāsikaṃ nivāsehi;<br>
Yehi ca sunivattho,<br>
Sobhasi rājaparisāyaṃ.<br></p>
<p>
<a class="sc" id="131"></a>
<a class="ms" id="p_23J_2444"></a>
<a class="msdiv" id="msdiv1112"></a>
Muttāmaṇikanakavibhūsitāni,<br>
Gaṇhassu hatthābharaṇāni;<br>
Yehi ca hatthābharaṇehi,<br>
Sobhasi rājaparisāyaṃ”.<br></p>
<p>
<a class="sc" id="132"></a>
<a class="ms" id="p_23J_2445"></a>
<a class="msdiv" id="msdiv1113"></a>
“Na hi nūnāyaṃ raṭṭhapālo,<br>
Bhūmipati janapadassa dāyādo;<br>
Lokissaro mahanto,<br>
Putte snehaṃ janayati”.<br></p>
<p>
<a class="sc" id="133"></a>
<a class="ms" id="p_23J_2446"></a>
<a class="msdiv" id="msdiv1114"></a>
“Mayhampi piyā puttā,<br>
Attā ca piyo tumhe ca bhariyāyo;<br>
Saggañca patthayāno,<br>
Tenāhaṃ ghātayissāmi”.<br></p>
<p>
<a class="sc" id="134"></a>
<a class="ms" id="p_23J_2447"></a>
<a class="msdiv" id="msdiv1115"></a>
“Maṃ paṭhamaṃ ghātehi,<br>
Mā me hadayaṃ dukkhaṃ phālesi;<br>
Alaṅkato sundarako,<br>
Putto deva tava sukhumālo.<br></p>
<p>
<a class="sc" id="135"></a>
<a class="ms" id="p_23J_2448"></a>
<a class="msdiv" id="msdiv1116"></a>
Handayya maṃ hanassu,<br>
Paraloke candakena hessāmi;<br>
Puññaṃ karassu vipulaṃ,<br>
Vicarāma ubhopi paraloke”.<br></p>
<p>
<a class="sc" id="136"></a>
<a class="ms" id="p_23J_2449"></a>
<a class="msdiv" id="msdiv1117"></a>
“Mā tvaṃ cande rucci maraṇaṃ,<br>
Bahukā tava devarā visālakkhi;<br>
Te taṃ ramayissanti,<br>
Yiṭṭhasmiṃ gotamiputte”.<br></p>
<p>
<a class="sc" id="137"></a>
<a class="ms" id="p_23J_2450"></a>
<a class="msdiv" id="msdiv1118"></a>
Evaṃ vutte, candā attānaṃ,<br>
hanti hatthatalakehi;<br>
“Alamettha jīvitena,<br>
pissāmi visaṃ marissāmi.<br></p>
<p>
<a class="sc" id="138"></a>
<a class="ms" id="p_23J_2451"></a>
<a class="msdiv" id="msdiv1119"></a>
Na hi nūnimassa rañño,<br>
Mittāmaccā ca vijjare suhadā;<br>
Ye na vadanti rājānaṃ,<br>
Mā ghātayi orase putte.<br></p>
<p>
<a class="sc" id="139"></a>
<a class="ms" id="p_23J_2452"></a>
<a class="msdiv" id="msdiv1120"></a>
Na hi nūnimassa rañño,<br>
Ñātī mittā ca vijjare suhadā;<br>
Ye na vadanti rājānaṃ,<br>
Mā ghātayi atraje putte.<br></p>
<p>
<a class="sc" id="140"></a>
<a class="ms" id="p_23J_2453"></a>
<a class="msdiv" id="msdiv1121"></a>
Ime tepi mayhaṃ puttā,<br>
Guṇino kāyūradhārino rāja;<br>
Tehipi yajassu yaññaṃ,<br>
Atha muñcatu gotamiputte.<br></p>
<p>
<a class="sc" id="141"></a>
<a class="ms" id="p_23J_2454"></a>
<a class="msdiv" id="msdiv1122"></a>
Bilasataṃ maṃ katvāna,<br>
Yajassu sattadhā mahārāja;<br>
Mā jeṭṭhaputtamavadhi,<br>
Adūsakaṃ sīhasaṅkāsaṃ.<br></p>
<p>
<a class="sc" id="142"></a>
<a class="ms" id="p_23J_2455"></a>
<a class="msdiv" id="msdiv1123"></a>
Bilasataṃ maṃ katvāna,<br>
Yajassu sattadhā mahārāja;<br>
Mā jeṭṭhaputtamavadhi,<br>
Apekkhitaṃ sabbalokassa”.<br></p>
<p>
<a class="sc" id="143"></a>
<a class="ms" id="p_23J_2456"></a>
<a class="msdiv" id="msdiv1124"></a>
“Bahukā tava dinnābharaṇā,<br>
Uccāvacā subhaṇitamhi;<br>
Muttāmaṇiveḷuriyā,<br>
Etaṃ te pacchimakaṃ dānaṃ”.<br></p>
<p>
<a class="sc" id="144"></a>
<a class="ms" id="p_23J_2457"></a>
<a class="msdiv" id="msdiv1125"></a>
“Yesaṃ pubbe khandhesu,<br>
Phullā mālāguṇā vivattiṃsu;<br>
Tesajjapi sunisito,<br>
Nettiṃso vivattissati khandhesu.<br></p>
<p>
<a class="sc" id="145"></a>
<a class="ms" id="p_23J_2458"></a>
<a class="msdiv" id="msdiv1126"></a>
Yesaṃ pubbe khandhesu,<br>
Cittā mālāguṇā vivattiṃsu;<br>
Tesajjapi sunisito,<br>
Nettiṃso vivattissati khandhesu.<br></p>
<p>
<a class="sc" id="146"></a>
<a class="ms" id="p_23J_2459"></a>
<a class="msdiv" id="msdiv1127"></a>
Aciraṃ vata nettiṃso,<br>
Vivattissati rājaputtānaṃ khandhesu;<br>
Atha mama hadayaṃ na phalati,<br>
Tāva daḷhabandhañca me āsi.<br></p>
<p>
<a class="sc" id="147"></a>
<a class="ms" id="p_23J_2460"></a>
<a class="msdiv" id="msdiv1128"></a>
Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Yaññatthāya ekarājassa.<br></p>
<p>
<a class="sc" id="148"></a>
<a class="ms" id="p_23J_2461"></a>
<a class="msdiv" id="msdiv1129"></a>
Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Mātu katvā hadayasokaṃ.<br></p>
<p>
<a class="sc" id="149"></a>
<a class="ms" id="p_23J_2462"></a>
<a class="msdiv" id="msdiv1130"></a>
Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Janassa katvā hadayasokaṃ.<br></p>
<p>
<a class="sc" id="150"></a>
<a class="ms" id="p_23J_2463"></a>
<a class="msdiv" id="msdiv1131"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Yaññatthāya ekarājassa.<br></p>
<p>
<a class="sc" id="151"></a>
<a class="ms" id="p_23J_2464"></a>
<a class="msdiv" id="msdiv1132"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Mātu katvā hadayasokaṃ.<br></p>
<p>
<a class="sc" id="152"></a>
<a class="ms" id="p_23J_2465"></a>
<a class="msdiv" id="msdiv1133"></a>
Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Janassa katvā hadayasokaṃ”.<br></p>
<p>
<a class="sc" id="153"></a>
<a class="ms" id="p_23J_2466"></a>
<a class="msdiv" id="msdiv1134"></a>
Sabbasmiṃ upakkhaṭasmiṃ,<br>
Nisīdite candasmiṃ yaññatthāya;<br>
Pañcālarājadhītā pañjalikā,<br>
Sabbaparisāya samanupariyāyi.<br></p>
<p>
<a class="sc" id="154"></a>
<a class="ms" id="p_23J_2467"></a>
<a class="msdiv" id="msdiv1135"></a>
“Yena saccena khaṇḍahālo,<br>
Pāpakammaṃ karoti dummedho;<br>
Etena saccavajjena,<br>
Samaṅginī sāmikena homi.<br></p>
<p>
<a class="sc" id="155"></a>
<a class="ms" id="p_23J_2468"></a>
<a class="msdiv" id="msdiv1136"></a>
Ye idhatthi amanussā,<br>
Yāni ca yakkhabhūtabhabyāni;<br>
Karontu me veyyāvaṭikaṃ,<br>
Samaṅginī sāmikena homi.<br></p>
<p>
<a class="sc" id="156"></a>
<a class="ms" id="p_23J_2469"></a>
<a class="msdiv" id="msdiv1137"></a>
Yā devatā idhāgatā,<br>
Yāni ca yakkhabhūtabhabyāni;<br>
Saraṇesiniṃ anāthaṃ tāyatha maṃ,<br>
Yācāmahaṃ pati māhaṃ ajeyyaṃ”.<br></p>
<p>
<a class="sc" id="157"></a>
<a class="ms" id="p_23J_2470"></a>
<a class="msdiv" id="msdiv1138"></a>
Taṃ sutvā amanusso,<br>
Ayokūṭaṃ paribbhametvāna;<br>
Bhayamassa janayanto,<br>
Rājānaṃ idamavoca.<br></p>
<p>
<a class="sc" id="158"></a>
<a class="ms" id="p_23J_2471"></a>
<a class="msdiv" id="msdiv1139"></a>
“Bujjhassu kho rājakali,<br>
Mā tāhaṃ matthakaṃ nitāḷesiṃ;<br>
Mā jeṭṭhaputtamavadhi,<br>
Adūsakaṃ sīhasaṅkāsaṃ.<br></p>
<p>
<a class="sc" id="159"></a>
<a class="ms" id="p_23J_2472"></a>
<a class="msdiv" id="msdiv1140"></a>
Ko te diṭṭho rājakali,<br>
Puttabhariyāyo haññamānāyo;<br>
Seṭṭhi ca gahapatayo,<br>
Adūsakā saggakāmā hi”.<br></p>
<p>
<a class="sc" id="160"></a>
<a class="ms" id="p_23J_2473"></a>
<a class="msdiv" id="msdiv1141"></a>
Taṃ sutvā khaṇḍahālo,<br>
Rājā ca abbhutamidaṃ disvāna;<br>
Sabbesaṃ bandhanāni mocesuṃ,<br>
Yathā taṃ anupaghātaṃ.<br></p>
<p>
<a class="sc" id="161"></a>
<a class="ms" id="p_23J_2474"></a>
<a class="msdiv" id="msdiv1142"></a>
Sabbesu vippamuttesu,<br>
Ye tattha samāgatā tadā āsuṃ;<br>
Sabbe ekekaleḍḍukamadaṃsu,<br>
Esa vadho khaṇḍahālassa.<br></p>
<p>
<a class="sc" id="162"></a>
<a class="ms" id="p_23J_2475"></a>
<a class="msdiv" id="msdiv1143"></a>
Sabbe paviṭṭhā nirayaṃ,<br>
Yathā taṃ pāpakaṃ karitvāna;<br>
Na hi pāpakammaṃ katvā,<br>
Labbhā sugatiṃ ito gantuṃ.<br></p>
<p>
<a class="sc" id="163"></a>
<a class="ms" id="p_23J_2476"></a>
<a class="msdiv" id="msdiv1144"></a>
Sabbesu vippamuttesu,<br>
Ye tattha samāgatā tadā āsuṃ;<br>
Candaṃ abhisiñciṃsu,<br>
Samāgatā rājaparisā ca.<br></p>
<p>
<a class="sc" id="164"></a>
<a class="ms" id="p_23J_2477"></a>
<a class="msdiv" id="msdiv1145"></a>
Sabbesu vippamuttesu,<br>
Ye tattha samāgatā tadā āsuṃ;<br>
Candaṃ abhisiñciṃsu,<br>
Samāgatā rājakaññāyo ca.<br></p>
<p>
<a class="sc" id="165"></a>
<a class="ms" id="p_23J_2478"></a>
<a class="msdiv" id="msdiv1146"></a>
Sabbesu vippamuttesu,<br>
Ye tattha samāgatā tadā āsuṃ;<br>
Candaṃ abhisiñciṃsu,<br>
Samāgatā devaparisā ca.<br></p>
<p>
<a class="sc" id="166"></a>
<a class="ms" id="p_23J_2479"></a>
<a class="msdiv" id="msdiv1147"></a>
Sabbesu vippamuttesu,<br>
Ye tattha samāgatā tadā āsuṃ;<br>
Candaṃ abhisiñciṃsu,<br>
Samāgatā devakaññāyo ca.<br></p>
<p>
<a class="sc" id="167"></a>
<a class="ms" id="p_23J_2480"></a>
<a class="msdiv" id="msdiv1148"></a>
Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā rājaparisā ca.<br></p>
<p>
<a class="sc" id="168"></a>
<a class="ms" id="p_23J_2481"></a>
<a class="msdiv" id="msdiv1149"></a>
Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā rājakaññāyo ca.<br></p>
<p>
<a class="sc" id="169"></a>
<a class="ms" id="p_23J_2482"></a>
<a class="msdiv" id="msdiv1150"></a>
Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā devaparisā ca.<br></p>
<p>
<a class="sc" id="170"></a>
<a class="ms" id="p_23J_2483"></a>
<a class="msdiv" id="msdiv1151"></a>
Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā devakaññāyo ca.<br></p>
<p>
<a class="sc" id="171"></a>
<a class="ms" id="p_23J_2484"></a>
<a class="msdiv" id="msdiv1152"></a>
Sabbesu vippamuttesu,<br>
Bahū ānanditā ahuṃ;<br>
Nandiṃ pavesi nagaraṃ,<br>
Bandhanā mokkho aghositthāti.<br></p>
</blockquote>
<p class="endsutta">
<a class="sc" id="172"></a>
<a class="ms" id="p_23J_2485"></a>
Candakumārajātakaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>