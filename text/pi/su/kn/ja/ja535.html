<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja535">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>3 Sudhābhojanajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_964"></a>
<a class="msdiv" id="msdiv192"></a>
“Neva kiṇāmi napi vikkiṇāmi,<br>
Na cāpi me sannicayo ca atthi;<br>
Sukiccharūpaṃ vatidaṃ parittaṃ,<br>
Patthodano nālamayaṃ duvinnaṃ”.<br></p>
<p>
<a class="sc" id="2"></a>
<a class="ms" id="p_23J_965"></a>
<a class="msdiv" id="msdiv193"></a>
“Appamhā appakaṃ dajjā,<br>
anumajjhato majjhakaṃ;<br>
Bahumhā bahukaṃ dajjā,<br>
adānaṃ nupapajjati.<br></p>
<p>
<a class="sc" id="3"></a>
<a class="ms" id="p_23J_966"></a>
<a class="msdiv" id="msdiv194"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.<br></p>
<p>
<a class="sc" id="4"></a>
<a class="ms" id="p_23J_967"></a>
<a class="msdiv" id="msdiv195"></a>
“Moghañcassa hutaṃ hoti,<br>
moghañcāpi samīhitaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.<br></p>
<p>
<a class="sc" id="5"></a>
<a class="ms" id="p_23J_968"></a>
<a class="msdiv" id="msdiv196"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.<br></p>
<p>
<a class="sc" id="6"></a>
<a class="ms" id="p_23J_969"></a>
<a class="msdiv" id="msdiv197"></a>
“Saccañcassa hutaṃ hoti,<br>
saccañcāpi samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.<br></p>
<p>
<a class="sc" id="7"></a>
<a class="ms" id="p_23J_970"></a>
<a class="msdiv" id="msdiv198"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.<br></p>
<p>
<a class="sc" id="8"></a>
<a class="ms" id="p_23J_971"></a>
<a class="msdiv" id="msdiv199"></a>
“Sarañca juhati poso,<br>
bahukāya gayāya ca;<br>
Doṇe timbarutitthasmiṃ,<br>
sīghasote mahāvahe.<br></p>
<p>
<a class="sc" id="9"></a>
<a class="ms" id="p_23J_972"></a>
<a class="msdiv" id="msdiv200"></a>
Atra cassa hutaṃ hoti,<br>
atra cassa samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.<br></p>
<p>
<a class="sc" id="10"></a>
<a class="ms" id="p_23J_973"></a>
<a class="msdiv" id="msdiv201"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.<br></p>
<p>
<a class="sc" id="11"></a>
<a class="ms" id="p_23J_974"></a>
<a class="msdiv" id="msdiv202"></a>
“Baḷisañhi so nigilati,<br>
dīghasuttaṃ sabandhanaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.<br></p>
<p>
<a class="sc" id="12"></a>
<a class="ms" id="p_23J_975"></a>
<a class="msdiv" id="msdiv203"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.<br></p>
<p>
<a class="sc" id="13"></a>
<a class="ms" id="p_23J_976"></a>
<a class="msdiv" id="msdiv204"></a>
“Uḷāravaṇṇā vata brāhmaṇā ime,<br>
Ayañca vo sunakho kissa hetu;<br>
Uccāvacaṃ vaṇṇanibhaṃ vikubbati,<br>
Akkhātha no brāhmaṇā ke nu tumhe”.<br></p>
<p>
<a class="sc" id="14"></a>
<a class="ms" id="p_23J_977"></a>
<a class="msdiv" id="msdiv205"></a>
“Cando ca suriyo ca ubho idhāgatā,<br>
Ayaṃ pana mātali devasārathi;<br>
Sakkohamasmi tidasānamindo,<br>
Eso ca kho pañcasikhoti vuccati.<br></p>
<p>
<a class="sc" id="15"></a>
<a class="ms" id="p_23J_978"></a>
<a class="msdiv" id="msdiv206"></a>
Pāṇissarā mudiṅgā ca,<br>
murajālambarāni ca;<br>
Suttamenaṃ pabodhenti,<br>
paṭibuddho ca nandati.<br></p>
<p>
<a class="sc" id="16"></a>
<a class="ms" id="p_23J_979"></a>
<a class="msdiv" id="msdiv207"></a>
Ye kecime maccharino kadariyā,<br>
Paribhāsakā samaṇabrāhmaṇānaṃ;<br>
Idheva nikkhippa sarīradehaṃ,<br>
Kāyassa bhedā nirayaṃ vajanti.<br></p>
<p>
<a class="sc" id="17"></a>
<a class="ms" id="p_23J_980"></a>
<a class="msdiv" id="msdiv208"></a>
Ye kecime suggatimāsamānā,<br>
Dhamme ṭhitā saṃyame saṃvibhāge;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti.<br></p>
<p>
<a class="sc" id="18"></a>
<a class="ms" id="p_23J_981"></a>
<a class="msdiv" id="msdiv209"></a>
Tvaṃ nosi ñāti purimāsu jātisu,<br>
So maccharī rosako pāpadhammo;<br>
Taveva atthāya idhāgatamhā,<br>
Mā pāpadhammo nirayaṃ gamittha”.<br></p>
<p>
<a class="sc" id="19"></a>
<a class="ms" id="p_23J_982"></a>
<a class="msdiv" id="msdiv210"></a>
“Addhā maṃ vo hitakāmā,<br>
yaṃ maṃ samanusāsatha;<br>
Sohaṃ tathā karissāmi,<br>
sabbaṃ vuttaṃ hitesibhi.<br></p>
<p>
<a class="sc" id="20"></a>
<a class="ms" id="p_23J_983"></a>
<a class="msdiv" id="msdiv211"></a>
Esāhamajjeva upāramāmi,<br>
Na cāpihaṃ kiñci kareyya pāpaṃ;<br>
Na cāpi me kiñci adeyyamatthi,<br>
Na cāpidatvā udakaṃ pivāmi.<br></p>
<p>
<a class="sc" id="21"></a>
<a class="ms" id="p_23J_984"></a>
<a class="msdiv" id="msdiv212"></a>
Evañca me dadato sabbakālaṃ,<br>
Bhogā ime vāsava khīyissanti;<br>
Tato ahaṃ pabbajissāmi sakka,<br>
Hitvāna kāmāni yathodhikāni”.<br></p>
<p>
<a class="sc" id="22"></a>
<a class="ms" id="p_23J_985"></a>
<a class="msdiv" id="msdiv213"></a>
Naguttame girivare gandhamādane,<br>
Modanti tā devavarābhipālitā;<br>
Athāgamā isivaro sabbalokagū,<br>
Supupphitaṃ dumavarasākhamādiya.<br></p>
<p>
<a class="sc" id="23"></a>
<a class="ms" id="p_23J_986"></a>
<a class="msdiv" id="msdiv214"></a>
Suciṃ sugandhaṃ tidasehi sakkataṃ,<br>
Pupphuttamaṃ amaravarehi sevitaṃ;<br>
Aladdha maccehi va dānavehi vā,<br>
Aññatra devehi tadārahaṃ hidaṃ.<br></p>
<p>
<a class="sc" id="24"></a>
<a class="ms" id="p_23J_987"></a>
<a class="msdiv" id="msdiv215"></a>
Tato catasso kanakattacūpamā,<br>
Uṭṭhāya nāriyo pamadādhipā muniṃ;<br>
Āsā ca saddhā ca sirī tato hirī,<br>
Iccabravuṃ nāradadeva brāhmaṇaṃ.<br></p>
<p>
<a class="sc" id="25"></a>
<a class="ms" id="p_23J_988"></a>
<a class="msdiv" id="msdiv216"></a>
“Sace anuddiṭṭhaṃ tayā mahāmuni,<br>
Pupphaṃ imaṃ pārichattassa brahme;<br>
Dadāhi no sabbā gati te ijjhatu,<br>
Tuvampi no hohi yatheva vāsavo”.<br></p>
<p>
<a class="sc" id="26"></a>
<a class="ms" id="p_23J_989"></a>
<a class="msdiv" id="msdiv217"></a>
Taṃ yācamānābhisamekkha nārado,<br>
Iccabravī saṅkalahaṃ udīrayi;<br>
“Na mayhamatthatthi imehi koci naṃ,<br>
Yāyeva vo seyyasi sā piḷandhatha”.<br></p>
<p>
<a class="sc" id="27"></a>
<a class="ms" id="p_23J_990"></a>
<a class="msdiv" id="msdiv218"></a>
“Tvaṃ nottamevābhisamekkha nārada,<br>
Yassicchasi tassā anuppavecchasu;<br>
Yassā hi no nārada tvaṃ padassasi,<br>
Sāyeva no hehiti seṭṭhasammatā”.<br></p>
<p>
<a class="sc" id="28"></a>
<a class="ms" id="p_23J_991"></a>
<a class="msdiv" id="msdiv219"></a>
“Akallametaṃ vacanaṃ sugatte,<br>
Ko brāhmaṇo saṅkalahaṃ udīraye;<br>
Gantvāna bhūtādhipameva pucchatha,<br>
Sace na jānātha idhuttamādhamaṃ”.<br></p>
<p>
<a class="sc" id="29"></a>
<a class="ms" id="p_23J_992"></a>
<a class="msdiv" id="msdiv220"></a>
Tā nāradena paramappakopitā,<br>
Udīritā vaṇṇamadena mattā;<br>
Sakāse gantvāna sahassacakkhuno,<br>
“Pucchiṃsu bhūtādhipaṃ kā nu seyyasi”.<br></p>
<p>
<a class="sc" id="30"></a>
<a class="ms" id="p_23J_993"></a>
<a class="msdiv" id="msdiv221"></a>
Tā disvā āyattamanā purindado,<br>
Iccabravī devavaro katañjalī;<br>
“Sabbāva vo hotha sugatte sādisī,<br>
Ko neva bhadde kalahaṃ udīrayi”.<br></p>
<p>
<a class="sc" id="31"></a>
<a class="ms" id="p_23J_994"></a>
<a class="msdiv" id="msdiv222"></a>
“Yo sabbalokaccarito mahāmuni,<br>
Dhamme ṭhito nārado saccanikkamo;<br>
So nobravi girivare gandhamādane,<br>
Gantvāna bhūtādhipameva pucchatha;<br>
Sace na jānātha idhuttamādhamaṃ”.<br></p>
<p>
<a class="sc" id="32"></a>
<a class="ms" id="p_23J_995"></a>
<a class="msdiv" id="msdiv223"></a>
“Asu brahāraññacaro mahāmuni,<br>
Nādatvā bhattaṃ varagatte bhuñjati;<br>
Viceyya dānāni dadāti kosiyo,<br>
Yassā hi so dassati sāva seyyasi”.<br></p>
<p>
<a class="sc" id="33"></a>
<a class="ms" id="p_23J_996"></a>
<a class="msdiv" id="msdiv224"></a>
“Asū hi yo sammati dakkhiṇaṃ disaṃ,<br>
Gaṅgāya tīre himavantapassani;<br>
Sa kosiyo dullabhapānabhojano,<br>
Tassa sudhaṃ pāpaya devasārathi”.<br></p>
<p>
<a class="sc" id="34"></a>
<a class="ms" id="p_23J_997"></a>
<a class="msdiv" id="msdiv225"></a>
Sa mātalī devavarena pesito,<br>
Sahassayuttaṃ abhiruyha sandanaṃ;<br>
Sukhippameva upagamma assamaṃ,<br>
Adissamāno munino sudhaṃ adā.<br></p>
<p>
<a class="sc" id="35"></a>
<a class="ms" id="p_23J_998"></a>
<a class="msdiv" id="msdiv226"></a>
“Udaggihuttaṃ upatiṭṭhato hi me,<br>
Pabhaṅkaraṃ lokatamonuduttamaṃ;<br>
Sabbāni bhūtāni adhicca vāsavo,<br>
Ko neva me pāṇisu kiṃ sudhodahi.<br></p>
<p>
<a class="sc" id="36"></a>
<a class="ms" id="p_23J_999"></a>
<a class="msdiv" id="msdiv227"></a>
Saṅkhūpamaṃ setamatulyadassanaṃ,<br>
Suciṃ sugandhaṃ piyarūpamabbhutaṃ;<br>
Adiṭṭhapubbaṃ mama jātu cakkhubhi,<br>
Kā devatā pāṇisu kiṃ sudhodahi”.<br></p>
<p>
<a class="sc" id="37"></a>
<a class="ms" id="p_23J_1000"></a>
<a class="msdiv" id="msdiv228"></a>
“Ahaṃ mahindena mahesi pesito,<br>
Sudhābhihāsiṃ turito mahāmuni;<br>
Jānāsi maṃ mātali devasārathi,<br>
Bhuñjassu bhattuttama mābhivārayi.<br></p>
<p>
<a class="sc" id="38"></a>
<a class="ms" id="p_23J_1001"></a>
<a class="msdiv" id="msdiv229"></a>
Bhuttā ca sā dvādasa hanti pāpake,<br>
Khudaṃ pipāsaṃ aratiṃ daraklamaṃ;<br>
Kodhūpanāhañca vivādapesuṇaṃ,<br>
Sītuṇha tandiñca rasuttamaṃ idaṃ”.<br></p>
<p>
<a class="sc" id="39"></a>
<a class="ms" id="p_23J_1002"></a>
<a class="msdiv" id="msdiv230"></a>
“Na kappatī mātali mayha bhuñjituṃ,<br>
Pubbe adatvā iti me vatuttamaṃ;<br>
Na cāpi ekāsnamarīyapūjitaṃ,<br>
Asaṃvibhāgī ca sukhaṃ na vindati”.<br></p>
<p>
<a class="sc" id="40"></a>
<a class="ms" id="p_23J_1003"></a>
<a class="msdiv" id="msdiv231"></a>
“Thīghātakā ye cime pāradārikā,<br>
Mittadduno ye ca sapanti subbate;<br>
Sabbe ca te maccharipañcamādhamā,<br>
Tasmā adatvā udakampi nāsniye.<br></p>
<p>
<a class="sc" id="41"></a>
<a class="ms" id="p_23J_1004"></a>
<a class="msdiv" id="msdiv232"></a>
Sohitthiyā vā purisassa vā pana,<br>
Dassāmi dānaṃ vidusampavaṇṇitaṃ;<br>
Saddhā vadaññū idha vītamaccharā,<br>
Bhavanti hete sucisaccasammatā”.<br></p>
<p>
<a class="sc" id="42"></a>
<a class="ms" id="p_23J_1005"></a>
<a class="msdiv" id="msdiv233"></a>
Ato matā devavarena pesitā,<br>
Kaññā catasso kanakattacūpamā;<br>
Āsā ca saddhā ca sirī tato hirī,<br>
Taṃ assamaṃ āgamu yattha kosiyo.<br></p>
<p>
<a class="sc" id="43"></a>
<a class="ms" id="p_23J_1006"></a>
<a class="msdiv" id="msdiv234"></a>
Tā disvā sabbo paramappamodito,<br>
Subhena vaṇṇena sikhārivaggino;<br>
Kaññā catasso caturo catuddisā,<br>
Iccabravī mātalino ca sammukhā.<br></p>
<p>
<a class="sc" id="44"></a>
<a class="ms" id="p_23J_1007"></a>
<a class="msdiv" id="msdiv235"></a>
“Purimaṃ disaṃ kā tvaṃ pabhāsi devate,<br>
Alaṅkatā tāravarāva osadhī;<br>
Pucchāmi taṃ kañcanavelliviggahe,<br>
Ācikkha me tvaṃ katamāsi devatā”.<br></p>
<p>
<a class="sc" id="45"></a>
<a class="ms" id="p_23J_1008"></a>
<a class="msdiv" id="msdiv236"></a>
“Sirāha devī manujebhi pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Taṃ maṃ sudhāya varapañña bhājaya.<br></p>
<p>
<a class="sc" id="46"></a>
<a class="ms" id="p_23J_1009"></a>
<a class="msdiv" id="msdiv237"></a>
Yassāhamicchāmi sudhaṃ mahāmuni,<br>
So sabbakāmehi naro pamodati;<br>
Sirīti maṃ jānahi jūhatuttama,<br>
Taṃ maṃ sudhāya varapañña bhājaya”.<br></p>
<p>
<a class="sc" id="47"></a>
<a class="ms" id="p_23J_1010"></a>
<a class="msdiv" id="msdiv238"></a>
“Sippena vijjācaraṇena buddhiyā,<br>
Narā upetā paguṇā sakammunā;<br>
Tayā vihīnā na labhanti kiñcanaṃ,<br>
Tayidaṃ na sādhu yadidaṃ tayā kataṃ.<br></p>
<p>
<a class="sc" id="48"></a>
<a class="ms" id="p_23J_1011"></a>
<a class="msdiv" id="msdiv239"></a>
Passāmi posaṃ alasaṃ mahagghasaṃ,<br>
Sudukkulīnampi arūpimaṃ naraṃ;<br>
Tayānugutto siri jātimāmapi,<br>
Peseti dāsaṃ viya bhogavā sukhī.<br></p>
<p>
<a class="sc" id="49"></a>
<a class="ms" id="p_23J_1012"></a>
<a class="msdiv" id="msdiv240"></a>
Taṃ taṃ asaccaṃ avibhajjaseviniṃ,<br>
Jānāmi mūḷhaṃ vidurānupātiniṃ;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.<br></p>
<p>
<a class="sc" id="50"></a>
<a class="ms" id="p_23J_1013"></a>
<a class="msdiv" id="msdiv241"></a>
“Kā sukkadāṭhā paṭimukkakuṇḍalā,<br>
Cittaṅgadā kambuvimaṭṭhadhārinī;<br>
Osittavaṇṇaṃ paridayha sobhasi,<br>
Kusaggirattaṃ apiḷayha mañjariṃ.<br></p>
<p>
<a class="sc" id="51"></a>
<a class="ms" id="p_23J_1014"></a>
<a class="msdiv" id="msdiv242"></a>
Migīva bhantā saracāpadhārinā,<br>
Virādhitā mandamiva udikkhasi;<br>
Ko te dutīyo idha mandalocane,<br>
Na bhāyasi ekikā kānane vane”.<br></p>
<p>
<a class="sc" id="52"></a>
<a class="ms" id="p_23J_1015"></a>
<a class="msdiv" id="msdiv243"></a>
“Na me dutīyo idha matthi kosiya,<br>
Masakkasārappabhavamhi devatā;<br>
Āsā sudhāsāya tavantimāgatā,<br>
Taṃ maṃ sudhāya varapañña bhājaya”.<br></p>
<p>
<a class="sc" id="53"></a>
<a class="ms" id="p_23J_1016"></a>
<a class="msdiv" id="msdiv244"></a>
“Āsāya yanti vāṇijā dhanesino,<br>
Nāvaṃ samāruyha parenti aṇṇave;<br>
Te tattha sīdanti athopi ekadā,<br>
Jīnādhanā enti vinaṭṭhapābhatā.<br></p>
<p>
<a class="sc" id="54"></a>
<a class="ms" id="p_23J_1017"></a>
<a class="msdiv" id="msdiv245"></a>
Āsāya khettāni kasanti kassakā,<br>
Vapanti bījāni karontupāyaso;<br>
Ītīnipātena avuṭṭhitāya vā,<br>
Na kiñci vindanti tato phalāgamaṃ.<br></p>
<p>
<a class="sc" id="55"></a>
<a class="ms" id="p_23J_1018"></a>
<a class="msdiv" id="msdiv246"></a>
Athattakārāni karonti bhattusu,<br>
Āsaṃ purakkhatvā narā sukhesino;<br>
Te bhatturatthā atigāḷhitā puna,<br>
Disā panassanti aladdha kiñcanaṃ.<br></p>
<p>
<a class="sc" id="56"></a>
<a class="ms" id="p_23J_1019"></a>
<a class="msdiv" id="msdiv247"></a>
Hitvāna dhaññañca dhanañca ñātake,<br>
Āsāya saggādhimanā sukhesino;<br>
Tapanti lūkhampi tapaṃ cirantaraṃ,<br>
Kumaggamāruyha parenti duggatiṃ.<br></p>
<p>
<a class="sc" id="57"></a>
<a class="ms" id="p_23J_1020"></a>
<a class="msdiv" id="msdiv248"></a>
Āsā visaṃvādikasammatā ime,<br>
Āse sudhāsaṃ vinayassu attani;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.<br></p>
<p>
<a class="sc" id="58"></a>
<a class="ms" id="p_23J_1021"></a>
<a class="msdiv" id="msdiv249"></a>
“Daddallamānā yasasā yasassinī,<br>
Jighaññanāmavhayanaṃ disaṃ pati;<br>
Pucchāmi taṃ kañcanavelliviggahe,<br>
Ācikkha me tvaṃ katamāsi devatā”.<br></p>
<p>
<a class="sc" id="59"></a>
<a class="ms" id="p_23J_1022"></a>
<a class="msdiv" id="msdiv250"></a>
“Saddhāha devī manujehi pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Taṃ maṃ sudhāya varapañña bhājaya”.<br></p>
<p>
<a class="sc" id="60"></a>
<a class="ms" id="p_23J_1023"></a>
<a class="msdiv" id="msdiv251"></a>
“Dānaṃ damaṃ cāgamathopi saṃyamaṃ,<br>
Ādāya saddhāya karonti hekadā;<br>
Theyyaṃ musā kūṭamathopi pesuṇaṃ,<br>
Karonti heke puna viccutā tayā.<br></p>
<p>
<a class="sc" id="61"></a>
<a class="ms" id="p_23J_1024"></a>
<a class="msdiv" id="msdiv252"></a>
Bhariyāsu poso sadisīsu pekkhavā,<br>
Sīlūpapannāsu patibbatāsupi;<br>
Vinetvāna chandaṃ kulitthiyāsupi,<br>
Karoti saddhaṃ puna kumbhadāsiyā.<br></p>
<p>
<a class="sc" id="62"></a>
<a class="ms" id="p_23J_1025"></a>
<a class="msdiv" id="msdiv253"></a>
Tvameva saddhe paradārasevinī,<br>
Pāpaṃ karosi kusalampi riñcasi;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.<br></p>
<p>
<a class="sc" id="63"></a>
<a class="ms" id="p_23J_1026"></a>
<a class="msdiv" id="msdiv254"></a>
“Jighaññarattiṃ aruṇasmimūhate,<br>
Yā dissati uttamarūpavaṇṇinī;<br>
Tathūpamā maṃ paṭibhāsi devate,<br>
Ācikkha me tvaṃ katamāsi accharā.<br></p>
<p>
<a class="sc" id="64"></a>
<a class="ms" id="p_23J_1027"></a>
<a class="msdiv" id="msdiv255"></a>
Kālā nidāgheriva aggijāriva,<br>
Anileritā lohitapattamālinī;<br>
Kā tiṭṭhasi mandamigāvalokayaṃ,<br>
Bhāsesamānāva giraṃ na muñcasi”.<br></p>
<p>
<a class="sc" id="65"></a>
<a class="ms" id="p_23J_1028"></a>
<a class="msdiv" id="msdiv256"></a>
“Hirāha devī manujehi pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Sāhaṃ na sakkomi sudhampi yācituṃ;<br>
Kopīnarūpā viya yācanitthiyā”.<br></p>
<p>
<a class="sc" id="66"></a>
<a class="ms" id="p_23J_1029"></a>
<a class="msdiv" id="msdiv257"></a>
“Dhammena ñāyena sugatte lacchasi,<br>
Eso hi dhammo na hi yācanā sudhā;<br>
Taṃ taṃ ayācantimahaṃ nimantaye,<br>
Sudhāya yañcicchasi tampi dammi te.<br></p>
<p>
<a class="sc" id="67"></a>
<a class="ms" id="p_23J_1030"></a>
<a class="msdiv" id="msdiv258"></a>
Sā tvaṃ mayā ajja sakamhi assame,<br>
Nimantitā kañcanavelliviggahe;<br>
Tuvañhi me sabbarasehi pūjiyā,<br>
Taṃ pūjayitvāna sudhampi asniye”.<br></p>
<p>
<a class="sc" id="68"></a>
<a class="ms" id="p_23J_1031"></a>
<a class="msdiv" id="msdiv259"></a>
Sā kosiyenānumatā jutīmatā,<br>
Addhā hiri rammaṃ pāvisi yassamaṃ;<br>
Udakavantaṃ phalamariyapūjitaṃ,<br>
Apāpasattūpanisevitaṃ sadā.<br></p>
<p>
<a class="sc" id="69"></a>
<a class="ms" id="p_23J_1032"></a>
<a class="msdiv" id="msdiv260"></a>
Rukkhaggahānā bahukettha pupphitā,<br>
Ambā piyālā panasā ca kiṃsukā;<br>
Sobhañjanā loddamathopi padmakā,<br>
Kekā ca bhaṅgā tilakā supupphitā.<br></p>
<p>
<a class="sc" id="70"></a>
<a class="ms" id="p_23J_1033"></a>
<a class="msdiv" id="msdiv261"></a>
Sālā karerī bahukettha jambuyo,<br>
Assatthanigrodhamadhukavetasā;<br>
Uddālakā pāṭali sinduvārakā,<br>
Manuññagandhā mucalindaketakā.<br></p>
<p>
<a class="sc" id="71"></a>
<a class="ms" id="p_23J_1034"></a>
<a class="msdiv" id="msdiv262"></a>
Hareṇukā veḷukā keṇu tindukā,<br>
Sāmākanīvāramathopi cīnakā;<br>
Mocā kadalī bahukettha sāliyo,<br>
Pavīhayo ābhūjino ca taṇḍulā.<br></p>
<p>
<a class="sc" id="72"></a>
<a class="ms" id="p_23J_1035"></a>
<a class="msdiv" id="msdiv263"></a>
Tassevuttarapassena,<br>
jātā pokkharaṇī sivā;<br>
Akakkasā apabbhārā,<br>
sādhu appaṭigandhikā.<br></p>
<p>
<a class="sc" id="73"></a>
<a class="ms" id="p_23J_1036"></a>
<a class="msdiv" id="msdiv264"></a>
Tattha macchā sanniratā,<br>
khemino bahubhojanā;<br>
Siṅgū savaṅkā saṅkulā,<br>
satavaṅkā ca rohitā;<br>
Āḷigaggarakākiṇṇā,<br>
pāṭhīnā kākamacchakā.<br></p>
<p>
<a class="sc" id="74"></a>
<a class="ms" id="p_23J_1037"></a>
<a class="msdiv" id="msdiv265"></a>
Tattha pakkhī sanniratā,<br>
khemino bahubhojanā;<br>
Haṃsā koñcā mayūrā ca,<br>
cakkavākā ca kukkuhā;<br>
Kuṇālakā bahū citrā,<br>
sikhaṇḍī jīvajīvakā.<br></p>
<p>
<a class="sc" id="75"></a>
<a class="ms" id="p_23J_1038"></a>
<a class="msdiv" id="msdiv266"></a>
Tattha pānāya māyanti,<br>
nānā migagaṇā bahū;<br>
Sīhā byagghā varāhā ca,<br>
acchakokataracchayo.<br></p>
<p>
<a class="sc" id="76"></a>
<a class="ms" id="p_23J_1039"></a>
<a class="msdiv" id="msdiv267"></a>
Palāsādā gavajā ca,<br>
mahiṃsā rohitā rurū;<br>
Eṇeyyā ca varāhā ca,<br>
gaṇino nīkasūkarā;<br>
Kadalimigā bahukettha,<br>
biḷārā sasakaṇṇikā.<br></p>
<p>
<a class="sc" id="77"></a>
<a class="ms" id="p_23J_1040"></a>
<a class="msdiv" id="msdiv268"></a>
Chamāgirī pupphavicitrasanthatā,<br>
Dijābhighuṭṭhā dijasaṅghasevitā.<br></p>
<p>
<a class="sc" id="78"></a>
<a class="ms" id="p_23J_1041"></a>
<a class="msdiv" id="msdiv269"></a>
Sā suttacā nīladumābhilambitā,<br>
Vijju mahāmegharivānupajjatha;<br>
Tassā susambandhasiraṃ kusāmayaṃ,<br>
Suciṃ sugandhaṃ ajinūpasevitaṃ;<br>
Atricca kocchaṃ hirimetadabravi,<br>
“Nisīda kalyāṇi sukhayidamāsanaṃ”.<br></p>
<p>
<a class="sc" id="79"></a>
<a class="ms" id="p_23J_1042"></a>
<a class="msdiv" id="msdiv270"></a>
Tassā tadā kocchagatāya kosiyo,<br>
Yadicchamānāya jaṭājinandharo;<br>
Navehi pattehi sayaṃ sahūdakaṃ,<br>
Sudhābhihāsī turito mahāmuni.<br></p>
<p>
<a class="sc" id="80"></a>
<a class="ms" id="p_23J_1043"></a>
<a class="msdiv" id="msdiv271"></a>
Sā taṃ paṭiggayha ubhohi pāṇibhi,<br>
Iccabravi attamanā jaṭādharaṃ;<br>
“Handāhaṃ etarahi pūjitā tayā,<br>
Gaccheyyaṃ brahme tidivaṃ jitāvinī”.<br></p>
<p>
<a class="sc" id="81"></a>
<a class="ms" id="p_23J_1044"></a>
<a class="msdiv" id="msdiv272"></a>
Sā kosiyenānumatā jutīmatā,<br>
Udīritā vaṇṇamadena mattā;<br>
Sakāse gantvāna sahassacakkhuno,<br>
“Ayaṃ sudhā vāsava dehi me jayaṃ”.<br></p>
<p>
<a class="sc" id="82"></a>
<a class="ms" id="p_23J_1045"></a>
<a class="msdiv" id="msdiv273"></a>
Tamena sakkopi tadā apūjayi,<br>
Sahindadevā surakaññamuttamaṃ;<br>
Sā pañjalī devamanussapūjitā,<br>
Navamhi kocchamhi yadā upāvisi.<br></p>
<p>
<a class="sc" id="83"></a>
<a class="ms" id="p_23J_1046"></a>
<a class="msdiv" id="msdiv274"></a>
Tameva saṃsī punadeva mātaliṃ,<br>
Sahassanetto tidasānamindo;<br>
“Gantvāna vākyaṃ mama brūhi kosiyaṃ,<br>
‘Āsāya saddhā siriyā ca kosiya;<br>
Hirī sudhaṃ kena malattha hetunā’”.<br></p>
<p>
<a class="sc" id="84"></a>
<a class="ms" id="p_23J_1047"></a>
<a class="msdiv" id="msdiv275"></a>
Taṃ suplavatthaṃ udatārayī rathaṃ,<br>
Daddallamānaṃ upakāriyasādisaṃ;<br>
Jambonadīsaṃ tapaneyyasannibhaṃ,<br>
Alaṅkataṃ kañcanacittasannibhaṃ.<br></p>
<p>
<a class="sc" id="85"></a>
<a class="ms" id="p_23J_1048"></a>
<a class="msdiv" id="msdiv276"></a>
Suvaṇṇacandettha bahū nipātitā,<br>
Hatthī gavāssā kikibyagghadīpiyo;<br>
Eṇeyyakā laṅghamayettha pakkhino,<br>
Migettha veḷuriyamayā yudhā yutā.<br></p>
<p>
<a class="sc" id="86"></a>
<a class="ms" id="p_23J_1049"></a>
<a class="msdiv" id="msdiv277"></a>
Tatthassarājaharayo ayojayuṃ,<br>
Dasasatāni susunāgasādise;<br>
Alaṅkate kañcanajāluracchade,<br>
Āveḷine saddagame asaṅgite.<br></p>
<p>
<a class="sc" id="87"></a>
<a class="ms" id="p_23J_1050"></a>
<a class="msdiv" id="msdiv278"></a>
Taṃ yānaseṭṭhaṃ abhiruyha mātali,<br>
Disā imāyo abhinādayittha;<br>
Nabhañca selañca vanappatiniñca,<br>
Sasāgaraṃ pabyathayittha mediniṃ.<br></p>
<p>
<a class="sc" id="88"></a>
<a class="ms" id="p_23J_1051"></a>
<a class="msdiv" id="msdiv279"></a>
Sa khippameva upagamma assamaṃ,<br>
Pāvāramekaṃsakato katañjalī;<br>
Bahussutaṃ vuddhaṃ vinītavantaṃ,<br>
Iccabravī mātali devabrāhmaṇaṃ.<br></p>
<p>
<a class="sc" id="89"></a>
<a class="ms" id="p_23J_1052"></a>
<a class="msdiv" id="msdiv280"></a>
“Indassa vākyaṃ nisāmehi kosiya,<br>
Dūto ahaṃ pucchati taṃ purindado;<br>
‘Āsāya saddhā siriyā ca kosiya,<br>
Hirī sudhaṃ kena malattha hetunā’”.<br></p>
<p>
<a class="sc" id="90"></a>
<a class="ms" id="p_23J_1053"></a>
<a class="msdiv" id="msdiv281"></a>
“Andhā sirī maṃ paṭibhāti mātali,<br>
Saddhā aniccā pana devasārathi;<br>
Āsā visaṃvādikasammatā hi me,<br>
Hirī ca ariyamhi guṇe patiṭṭhitā”.<br></p>
<p>
<a class="sc" id="91"></a>
<a class="ms" id="p_23J_1054"></a>
<a class="msdiv" id="msdiv282"></a>
“Kumāriyo yācimā gottarakkhitā,<br>
Jiṇṇā ca yā yā ca sabhattuitthiyo;<br>
Tā chandarāgaṃ purisesu uggataṃ,<br>
Hiriyā nivārenti sacittamattano.<br></p>
<p>
<a class="sc" id="92"></a>
<a class="ms" id="p_23J_1055"></a>
<a class="msdiv" id="msdiv283"></a>
Saṅgāmasīse sarasattisaṃyute,<br>
Parājitānaṃ patataṃ palāyinaṃ;<br>
Hiriyā nivattanti jahitva jīvitaṃ,<br>
Te sampaṭicchanti punā hirīmanā.<br></p>
<p>
<a class="sc" id="93"></a>
<a class="ms" id="p_23J_1056"></a>
<a class="msdiv" id="msdiv284"></a>
Velā yathā sāgaravegavārinī,<br>
Hirāya hi pāpajanaṃ nivārinī;<br>
Taṃ sabbaloke hirimariyapūjitaṃ,<br>
Indassa taṃ vedaya devasārathi”.<br></p>
<p>
<a class="sc" id="94"></a>
<a class="ms" id="p_23J_1057"></a>
<a class="msdiv" id="msdiv285"></a>
“Ko te imaṃ kosiya diṭṭhimodahi,<br>
Brahmā mahindo atha vā pajāpati;<br>
Hirāya devesu hi seṭṭhasammatā,<br>
Dhītā mahindassa mahesi jāyatha”.<br></p>
<p>
<a class="sc" id="95"></a>
<a class="ms" id="p_23J_1058"></a>
<a class="msdiv" id="msdiv286"></a>
“Handehi dāni tidivaṃ apakkama,<br>
Rathaṃ samāruyha mamāyitaṃ imaṃ;<br>
Indo ca taṃ indasagotta kaṅkhati,<br>
Ajjeva tvaṃ indasahabyataṃ vaja”.<br></p>
<p>
<a class="sc" id="96"></a>
<a class="ms" id="p_23J_1059"></a>
<a class="msdiv" id="msdiv287"></a>
“Evaṃ visujjhanti apāpakammino,<br>
Atho suciṇṇassa phalaṃ na nassati;<br>
Ye keci maddakkhu sudhāya bhojanaṃ,<br>
Sabbeva te indasahabyataṃ gatā.<br></p>
<p>
<a class="sc" id="97"></a>
<a class="ms" id="p_23J_1060"></a>
<a class="msdiv" id="msdiv288"></a>
Hirī uppalavaṇṇāsi,<br>
kosiyo dānapati bhikkhu;<br>
Anuruddho pañcasikho,<br>
ānando āsi mātali.<br></p>
<p>
<a class="sc" id="98"></a>
<a class="ms" id="p_23J_1061"></a>
<a class="msdiv" id="msdiv289"></a>
Sūriyo kassapo bhikkhu,<br>
moggallānosi candimā;<br>
Nārado sāriputtosi,<br>
sambuddho āsi vāsavo”ti.<br></p>
</blockquote>
<p class="endsutta">
<a class="sc" id="99"></a>
<a class="ms" id="p_23J_1062"></a>
Sudhābhojanajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>