<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja538">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>Mūgapakkhajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_23J_1315"></a>
<a class="sc" id="1"></a>
“Mā paṇḍiccayaṃ vibhāvaya,<br>
Bālamato bhava sabbapāṇinaṃ;<br>
Sabbo taṃ jano ocināyatu,<br>
Evaṃ tava attho bhavissati”.<br>
</p>
<p>
<a class="msdiv" id="msdiv2"></a>
<a class="ms" id="p_23J_1316"></a>
<a class="sc" id="2"></a>
“Karomi te taṃ vacanaṃ,<br>
yaṃ maṃ bhaṇasi devate;<br>
Atthakāmāsi me amma,<br>
hitakāmāsi devate”.<br>
</p>
<p>
<a class="msdiv" id="msdiv3"></a>
<a class="ms" id="p_23J_1317"></a>
<a class="sc" id="3"></a>
“Kiṃ nu santaramānova,<br>
kāsuṃ khaṇasi sārathi;<br>
Puṭṭho me samma akkhāhi,<br>
kiṃ kāsuyā karissasi”.<br>
</p>
<p>
<a class="msdiv" id="msdiv4"></a>
<a class="ms" id="p_23J_1318"></a>
<a class="sc" id="4"></a>
“Rañño mūgo ca pakkho ca,<br>
putto jāto acetaso;<br>
Somhi raññā samajjhiṭṭho,<br>
puttaṃ me nikhaṇaṃ vane”.<br>
</p>
<p>
<a class="msdiv" id="msdiv5"></a>
<a class="ms" id="p_23J_1319"></a>
<a class="sc" id="5"></a>
“Na badhiro na mūgosmi,<br>
na pakkho na ca vīkalo;<br>
Adhammaṃ sārathi kayirā,<br>
mañce tvaṃ nikhaṇaṃ vane.<br>
</p>
<p>
<a class="msdiv" id="msdiv6"></a>
<a class="ms" id="p_23J_1320"></a>
<a class="sc" id="6"></a>
Ūrū bāhuñca me passa,<br>
bhāsitañca suṇohi me;<br>
Adhammaṃ sārathi kayirā,<br>
mañce tvaṃ nikhaṇaṃ vane”.<br>
</p>
<p>
<a class="msdiv" id="msdiv7"></a>
<a class="ms" id="p_23J_1321"></a>
<a class="sc" id="7"></a>
“Devatā nusi gandhabbo,<br>
adu sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.<br>
</p>
<p>
<a class="msdiv" id="msdiv8"></a>
<a class="ms" id="p_23J_1322"></a>
<a class="sc" id="8"></a>
“Namhi devo na gandhabbo,<br>
nāpi sakko purindado;<br>
Kāsirañño ahaṃ putto,<br>
yaṃ kāsuyā nikhaññasi.<br>
</p>
<p>
<a class="msdiv" id="msdiv9"></a>
<a class="ms" id="p_23J_1323"></a>
<a class="sc" id="9"></a>
Tassa rañño ahaṃ putto,<br>
yaṃ tvaṃ sammūpajīvasi;<br>
Adhammaṃ sārathi kayirā,<br>
mañce tvaṃ nikhaṇaṃ vane.<br>
</p>
<p>
<a class="msdiv" id="msdiv10"></a>
<a class="ms" id="p_23J_1324"></a>
<a class="sc" id="10"></a>
Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.<br>
</p>
<p>
<a class="msdiv" id="msdiv11"></a>
<a class="ms" id="p_23J_1325"></a>
<a class="sc" id="11"></a>
Yathā rukkho tathā rājā,<br>
yathā sākhā tathā ahaṃ;<br>
Yathā chāyūpago poso,<br>
evaṃ tvamasi sārathi;<br>
Adhammaṃ sārathi kayirā,<br>
mañce tvaṃ nikhaṇaṃ vane.<br>
</p>
<p>
<a class="msdiv" id="msdiv12"></a>
<a class="ms" id="p_23J_1326"></a>
<a class="sc" id="12"></a>
Pahūtabhakkho bhavati,<br>
vippavuttho sakaṃ gharā;<br>
Bahū naṃ upajīvanti,<br>
yo mittānaṃ na dubbhati.<br>
</p>
<p>
<a class="msdiv" id="msdiv13"></a>
<a class="ms" id="p_23J_1327"></a>
<a class="sc" id="13"></a>
Yaṃ yaṃ janapadaṃ yāti,<br>
nigame rājadhāniyo;<br>
Sabbattha pūjito hoti,<br>
yo mittānaṃ na dubbhati.<br>
</p>
<p>
<a class="msdiv" id="msdiv14"></a>
<a class="ms" id="p_23J_1328"></a>
<a class="sc" id="14"></a>
Nāssa corā pasāhanti,<br>
nātimaññanti khattiyā;<br>
Sabbe amitte tarati,<br>
yo mittānaṃ na dubbhati.<br>
</p>
<p>
<a class="msdiv" id="msdiv15"></a>
<a class="ms" id="p_23J_1329"></a>
<a class="sc" id="15"></a>
Akkuddho sagharaṃ eti,<br>
sabhāyaṃ paṭinandito;<br>
Ñātīnaṃ uttamo hoti,<br>
yo mittānaṃ na dubbhati.<br>
</p>
<p>
<a class="msdiv" id="msdiv16"></a>
<a class="ms" id="p_23J_1330"></a>
<a class="sc" id="16"></a>
Sakkatvā sakkato hoti,<br>
garu hoti sagāravo;<br>
Vaṇṇakittibhato hoti,<br>
yo mittānaṃ na dubbhati.<br>
</p>
<p>
<a class="msdiv" id="msdiv17"></a>
<a class="ms" id="p_23J_1331"></a>
<a class="sc" id="17"></a>
Pūjako labhate pūjaṃ,<br>
vandako paṭivandanaṃ;<br>
Yaso kittiñca pappoti,<br>
yo mittānaṃ na dubbhati.<br>
</p>
<p>
<a class="msdiv" id="msdiv18"></a>
<a class="ms" id="p_23J_1332"></a>
<a class="sc" id="18"></a>
Aggi yathā pajjalati,<br>
devatāva virocati;<br>
Siriyā ajahito hoti,<br>
yo mittānaṃ na dubbhati.<br>
</p>
<p>
<a class="msdiv" id="msdiv19"></a>
<a class="ms" id="p_23J_1333"></a>
<a class="sc" id="19"></a>
Gāvo tassa pajāyanti,<br>
khette vuttaṃ virūhati;<br>
Vuttānaṃ phalamasnāti,<br>
yo mittānaṃ na dubbhati.<br>
</p>
<p>
<a class="msdiv" id="msdiv20"></a>
<a class="ms" id="p_23J_1334"></a>
<a class="sc" id="20"></a>
Darito pabbatāto vā,<br>
rukkhato patito naro;<br>
Cuto patiṭṭhaṃ labhati,<br>
yo mittānaṃ na dubbhati.<br>
</p>
<p>
<a class="msdiv" id="msdiv21"></a>
<a class="ms" id="p_23J_1335"></a>
<a class="sc" id="21"></a>
Virūḷhamūlasantānaṃ,<br>
nigrodhamiva māluto;<br>
Amittā nappasāhanti,<br>
yo mittānaṃ na dubbhati”.<br>
</p>
<p>
<a class="msdiv" id="msdiv22"></a>
<a class="ms" id="p_23J_1336"></a>
<a class="sc" id="22"></a>
“Ehi taṃ paṭinessāmi,<br>
rājaputta sakaṃ gharaṃ;<br>
Rajjaṃ kārehi bhaddante,<br>
kiṃ araññe karissasi”.<br>
</p>
<p>
<a class="msdiv" id="msdiv23"></a>
<a class="ms" id="p_23J_1337"></a>
<a class="sc" id="23"></a>
“Alaṃ me tena rajjena,<br>
ñātakehi dhanena vā;<br>
Yaṃ me adhammacariyāya,<br>
rajjaṃ labbhetha sārathi”.<br>
</p>
<p>
<a class="msdiv" id="msdiv24"></a>
<a class="ms" id="p_23J_1338"></a>
<a class="sc" id="24"></a>
“Puṇṇapattaṃ maṃ lābhehi,<br>
rājaputta ito gato;<br>
Pitā mātā ca me dajjuṃ,<br>
rājaputta tayī gate.<br>
</p>
<p>
<a class="msdiv" id="msdiv25"></a>
<a class="ms" id="p_23J_1339"></a>
<a class="sc" id="25"></a>
Orodhā ca kumārā ca,<br>
vesiyānā ca brāhmaṇā;<br>
Tepi attamanā dajjuṃ,<br>
rājaputta tayī gate.<br>
</p>
<p>
<a class="msdiv" id="msdiv26"></a>
<a class="ms" id="p_23J_1340"></a>
<a class="sc" id="26"></a>
Hatthārohā anīkaṭṭhā,<br>
rathikā pattikārakā;<br>
Tepi attamanā dajjuṃ,<br>
rājaputta tayī gate.<br>
</p>
<p>
<a class="msdiv" id="msdiv27"></a>
<a class="ms" id="p_23J_1341"></a>
<a class="sc" id="27"></a>
Bahudhaññā jānapadā,<br>
negamā ca samāgatā;<br>
Upāyanāni me dajjuṃ,<br>
rājaputta tayī gate”.<br>
</p>
<p>
<a class="msdiv" id="msdiv28"></a>
<a class="ms" id="p_23J_1342"></a>
<a class="sc" id="28"></a>
“Pitu mātu cahaṃ catto,<br>
raṭṭhassa nigamassa ca;<br>
Atho sabbakumārānaṃ,<br>
natthi mayhaṃ sakaṃ gharaṃ.<br>
</p>
<p>
<a class="msdiv" id="msdiv29"></a>
<a class="ms" id="p_23J_1343"></a>
<a class="sc" id="29"></a>
Anuññāto ahaṃ matyā,<br>
sañcatto pitarā mahaṃ;<br>
Ekoraññe pabbajito,<br>
na kāme abhipatthaye.<br>
</p>
<p>
<a class="msdiv" id="msdiv30"></a>
<a class="ms" id="p_23J_1344"></a>
<a class="sc" id="30"></a>
Api ataramānānaṃ,<br>
phalāsāva samijjhati;<br>
Vipakkabrahmacariyosmi,<br>
evaṃ jānāhi sārathi.<br>
</p>
<p>
<a class="msdiv" id="msdiv31"></a>
<a class="ms" id="p_23J_1345"></a>
<a class="sc" id="31"></a>
Api ataramānānaṃ,<br>
sammadattho vipaccati;<br>
Vipakkabrahmacariyosmi,<br>
nikkhanto akutobhayo”.<br>
</p>
<p>
<a class="msdiv" id="msdiv32"></a>
<a class="ms" id="p_23J_1346"></a>
<a class="sc" id="32"></a>
“Evaṃ vaggukatho santo,<br>
visaṭṭhavacano casi;<br>
Kasmā pitu ca mātucca,<br>
santike na bhaṇī tadā”.<br>
</p>
<p>
<a class="msdiv" id="msdiv33"></a>
<a class="ms" id="p_23J_1347"></a>
<a class="sc" id="33"></a>
“Nāhaṃ asandhitā pakkho,<br>
na badhiro asotatā;<br>
Nāhaṃ ajivhatā mūgo,<br>
mā maṃ mūgamadhārayi.<br>
</p>
<p>
<a class="msdiv" id="msdiv34"></a>
<a class="ms" id="p_23J_1348"></a>
<a class="sc" id="34"></a>
Purimaṃ sarāmahaṃ jātiṃ,<br>
yattha rajjamakārayiṃ;<br>
Kārayitvā tahiṃ rajjaṃ,<br>
pāpatthaṃ nirayaṃ bhusaṃ.<br>
</p>
<p>
<a class="msdiv" id="msdiv35"></a>
<a class="ms" id="p_23J_1349"></a>
<a class="sc" id="35"></a>
Vīsatiñceva vassāni,<br>
tahiṃ rajjamakārayiṃ;<br>
Asītivassasahassāni,<br>
nirayamhi apaccisaṃ.<br>
</p>
<p>
<a class="msdiv" id="msdiv36"></a>
<a class="ms" id="p_23J_1350"></a>
<a class="sc" id="36"></a>
Tassa rajjassahaṃ bhīto,<br>
mā maṃ rajjābhisecayuṃ;<br>
Tasmā pitu ca mātucca,<br>
santike na bhaṇiṃ tadā.<br>
</p>
<p>
<a class="msdiv" id="msdiv37"></a>
<a class="ms" id="p_23J_1351"></a>
<a class="sc" id="37"></a>
Ucchaṅge maṃ nisādetvā,<br>
pitā atthānusāsati;<br>
Ekaṃ hanatha bandhatha,<br>
ekaṃ khārāpatacchikaṃ;<br>
Ekaṃ sūlasmiṃ uppetha,<br>
iccassa manusāsati.<br>
</p>
<p>
<a class="msdiv" id="msdiv38"></a>
<a class="ms" id="p_23J_1352"></a>
<a class="sc" id="38"></a>
Tāyāhaṃ pharusaṃ sutvā,<br>
vācāyo samudīritā;<br>
Amūgo mūgavaṇṇena,<br>
apakkho pakkhasammato;<br>
Sake muttakarīsasmiṃ,<br>
acchāhaṃ samparipluto.<br>
</p>
<p>
<a class="msdiv" id="msdiv39"></a>
<a class="ms" id="p_23J_1353"></a>
<a class="sc" id="39"></a>
Kasirañca parittañca,<br>
tañca dukkhena saṃyutaṃ;<br>
Komaṃ jīvitamāgamma,<br>
veraṃ kayirātha kenaci.<br>
</p>
<p>
<a class="msdiv" id="msdiv40"></a>
<a class="ms" id="p_23J_1354"></a>
<a class="sc" id="40"></a>
Paññāya ca alābhena,<br>
dhammassa ca adassanā;<br>
Komaṃ jīvitamāgamma,<br>
veraṃ kayirātha kenaci.<br>
</p>
<p>
<a class="msdiv" id="msdiv41"></a>
<a class="ms" id="p_23J_1355"></a>
<a class="sc" id="41"></a>
Api ataramānānaṃ,<br>
phalāsāva samijjhati;<br>
Vipakkabrahmacariyosmi,<br>
evaṃ jānāhi sārathi.<br>
</p>
<p>
<a class="msdiv" id="msdiv42"></a>
<a class="ms" id="p_23J_1356"></a>
<a class="sc" id="42"></a>
Api ataramānānaṃ,<br>
sammadattho vipaccati;<br>
Vipakkabrahmacariyosmi,<br>
nikkhanto akutobhayo”.<br>
</p>
<p>
<a class="msdiv" id="msdiv43"></a>
<a class="ms" id="p_23J_1357"></a>
<a class="sc" id="43"></a>
“Ahampi pabbajissāmi,<br>
rājaputta tavantike;<br>
Avhāyassu maṃ bhaddante,<br>
pabbajjā mama ruccati”.<br>
</p>
<p>
<a class="msdiv" id="msdiv44"></a>
<a class="ms" id="p_23J_1358"></a>
<a class="sc" id="44"></a>
“Rathaṃ niyyādayitvāna,<br>
anaṇo ehi sārathi;<br>
Anaṇassa hi pabbajjā,<br>
etaṃ isīhi vaṇṇitaṃ”.<br>
</p>
<p>
<a class="msdiv" id="msdiv45"></a>
<a class="ms" id="p_23J_1359"></a>
<a class="sc" id="45"></a>
“Yadeva tyāhaṃ vacanaṃ,<br>
akaraṃ bhaddamatthu te;<br>
Tadeva me tvaṃ vacanaṃ,<br>
yācito kattumarahasi.<br>
</p>
<p>
<a class="msdiv" id="msdiv46"></a>
<a class="ms" id="p_23J_1360"></a>
<a class="sc" id="46"></a>
Idheva tāva acchassu,<br>
yāva rājānamānaye;<br>
Appeva te pitā disvā,<br>
patīto sumano siyā”.<br>
</p>
<p>
<a class="msdiv" id="msdiv47"></a>
<a class="ms" id="p_23J_1361"></a>
<a class="sc" id="47"></a>
“Karomi tetaṃ vacanaṃ,<br>
yaṃ maṃ bhaṇasi sārathi;<br>
Ahampi daṭṭhukāmosmi,<br>
pitaraṃ me idhāgataṃ.<br>
</p>
<p>
<a class="msdiv" id="msdiv48"></a>
<a class="ms" id="p_23J_1362"></a>
<a class="sc" id="48"></a>
Ehi samma nivattassu,<br>
kusalaṃ vajjāsi ñātinaṃ;<br>
Mātaraṃ pitaraṃ mayhaṃ,<br>
vutto vajjāsi vandanaṃ”.<br>
</p>
<p>
<a class="msdiv" id="msdiv49"></a>
<a class="ms" id="p_23J_1363"></a>
<a class="sc" id="49"></a>
Tassa pāde gahetvāna,<br>
katvā ca naṃ padakkhiṇaṃ;<br>
Sārathi rathamāruyha,<br>
rājadvāraṃ upāgami.<br>
</p>
<p>
<a class="msdiv" id="msdiv50"></a>
<a class="ms" id="p_23J_1364"></a>
<a class="sc" id="50"></a>
Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
rodantī naṃ udikkhati.<br>
</p>
<p>
<a class="msdiv" id="msdiv51"></a>
<a class="ms" id="p_23J_1365"></a>
<a class="sc" id="51"></a>
“Ayaṃ so sārathi eti,<br>
nihantvā mama atrajaṃ;<br>
Nihato nūna me putto,<br>
pathabyā bhūmivaḍḍhano.<br>
</p>
<p>
<a class="msdiv" id="msdiv52"></a>
<a class="ms" id="p_23J_1366"></a>
<a class="sc" id="52"></a>
Amittā nūna nandanti,<br>
patītā nūna verino;<br>
Āgataṃ sārathiṃ disvā,<br>
nihantvā mama atrajaṃ”.<br>
</p>
<p>
<a class="msdiv" id="msdiv53"></a>
<a class="ms" id="p_23J_1367"></a>
<a class="sc" id="53"></a>
Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
rodantī paripucchi naṃ.<br>
</p>
<p>
<a class="msdiv" id="msdiv54"></a>
<a class="ms" id="p_23J_1368"></a>
<a class="sc" id="54"></a>
“Kiṃ nu mūgo kiṃ nu pakkho,<br>
kiṃ nu so vilapī tadā;<br>
Nihaññamāno bhūmiyā,<br>
taṃ me akkhāhi sārathi.<br>
</p>
<p>
<a class="msdiv" id="msdiv55"></a>
<a class="ms" id="p_23J_1369"></a>
<a class="sc" id="55"></a>
Kathaṃ hatthehi pādehi,<br>
mūgapakkho vivajjayi;<br>
Nihaññamāno bhūmiyā,<br>
taṃ me akkhāhi pucchito”.<br>
</p>
<p>
<a class="msdiv" id="msdiv56"></a>
<a class="ms" id="p_23J_1370"></a>
<a class="sc" id="56"></a>
“Akkheyyaṃ te ahaṃ ayye,<br>
dajjāsi abhayaṃ mama;<br>
Yaṃ me sutaṃ vā diṭṭhaṃ vā,<br>
rājaputtassa santike”.<br>
</p>
<p>
<a class="msdiv" id="msdiv57"></a>
<a class="ms" id="p_23J_1371"></a>
<a class="sc" id="57"></a>
“Abhayaṃ samma te dammi,<br>
abhīto bhaṇa sārathi;<br>
Yaṃ te sutaṃ vā diṭṭhaṃ vā,<br>
rājaputtassa santike”.<br>
</p>
<p>
<a class="msdiv" id="msdiv58"></a>
<a class="ms" id="p_23J_1372"></a>
<a class="sc" id="58"></a>
“Na so mūgo na so pakkho,<br>
visaṭṭhavacano ca so;<br>
Rajjassa kira so bhīto,<br>
akarā ālaye bahū.<br>
</p>
<p>
<a class="msdiv" id="msdiv59"></a>
<a class="ms" id="p_23J_1373"></a>
<a class="sc" id="59"></a>
Purimaṃ sarati so jātiṃ,<br>
yattha rajjamakārayi;<br>
Kārayitvā tahiṃ rajjaṃ,<br>
pāpattha nirayaṃ bhusaṃ.<br>
</p>
<p>
<a class="msdiv" id="msdiv60"></a>
<a class="ms" id="p_23J_1374"></a>
<a class="sc" id="60"></a>
Vīsatiñceva vassāni,<br>
tahiṃ rajjamakārayi;<br>
Asītivassasahassāni,<br>
nirayamhi apacci so.<br>
</p>
<p>
<a class="msdiv" id="msdiv61"></a>
<a class="ms" id="p_23J_1375"></a>
<a class="sc" id="61"></a>
Tassa rajjassa so bhīto,<br>
mā maṃ rajjābhisecayuṃ;<br>
Tasmā pitu ca mātucca,<br>
santike na bhaṇī tadā.<br>
</p>
<p>
<a class="msdiv" id="msdiv62"></a>
<a class="ms" id="p_23J_1376"></a>
<a class="sc" id="62"></a>
Aṅgapaccaṅgasampanno,<br>
ārohapariṇāhavā;<br>
Visaṭṭhavacano pañño,<br>
magge saggassa tiṭṭhati.<br>
</p>
<p>
<a class="msdiv" id="msdiv63"></a>
<a class="ms" id="p_23J_1377"></a>
<a class="sc" id="63"></a>
Sace tvaṃ daṭṭhukāmāsi,<br>
rājaputtaṃ tavatrajaṃ;<br>
Ehi taṃ pāpayissāmi,<br>
yattha sammati temiyo”.<br>
</p>
<p>
<a class="msdiv" id="msdiv64"></a>
<a class="ms" id="p_23J_1378"></a>
<a class="sc" id="64"></a>
“Yojayantu rathe asse,<br>
Kacchaṃ nāgāna bandhatha;<br>
Udīrayantu saṅkhapaṇavā,<br>
Vādantu ekapokkharā.<br>
</p>
<p>
<a class="msdiv" id="msdiv65"></a>
<a class="ms" id="p_23J_1379"></a>
<a class="sc" id="65"></a>
Vādantu bherī sannaddhā,<br>
vaggū vādantu dundubhī;<br>
Negamā ca maṃ anventu,<br>
gacchaṃ puttanivedako.<br>
</p>
<p>
<a class="msdiv" id="msdiv66"></a>
<a class="ms" id="p_23J_1380"></a>
<a class="sc" id="66"></a>
Orodhā ca kumārā ca,<br>
vesiyānā ca brāhmaṇā;<br>
Khippaṃ yānāni yojentu,<br>
gacchaṃ puttanivedako.<br>
</p>
<p>
<a class="msdiv" id="msdiv67"></a>
<a class="ms" id="p_23J_1381"></a>
<a class="sc" id="67"></a>
Hatthārohā anīkaṭṭhā,<br>
rathikā pattikārakā;<br>
Khippaṃ yānāni yojentu,<br>
gacchaṃ puttanivedako.<br>
</p>
<p>
<a class="msdiv" id="msdiv68"></a>
<a class="ms" id="p_23J_1382"></a>
<a class="sc" id="68"></a>
Samāgatā jānapadā,<br>
negamā ca samāgatā;<br>
Khippaṃ yānāni yojentu,<br>
gacchaṃ puttanivedako”.<br>
</p>
<p>
<a class="msdiv" id="msdiv69"></a>
<a class="ms" id="p_23J_1383"></a>
<a class="sc" id="69"></a>
Asse ca sārathī yutte,<br>
sindhave sīghavāhane;<br>
Rājadvāraṃ upāgacchuṃ,<br>
“yuttā deva ime hayā”.<br>
</p>
<p>
<a class="msdiv" id="msdiv70"></a>
<a class="ms" id="p_23J_1384"></a>
<a class="sc" id="70"></a>
“Thūlā javena hāyanti,<br>
kisā hāyanti thāmunā;<br>
Kise thūle vivajjetvā,<br>
saṃsaṭṭhā yojitā hayā”.<br>
</p>
<p>
<a class="msdiv" id="msdiv71"></a>
<a class="ms" id="p_23J_1385"></a>
<a class="sc" id="71"></a>
Tato rājā taramāno,<br>
yuttamāruyha sandanaṃ;<br>
Itthāgāraṃ ajjhabhāsi,<br>
“sabbāva anuyātha maṃ.<br>
</p>
<p>
<a class="msdiv" id="msdiv72"></a>
<a class="ms" id="p_23J_1386"></a>
<a class="sc" id="72"></a>
Vālabījanimuṇhīsaṃ,<br>
khaggaṃ chattañca paṇḍaraṃ;<br>
Upādhī rathamāruyha,<br>
suvaṇṇehi alaṅkatā”.<br>
</p>
<p>
<a class="msdiv" id="msdiv73"></a>
<a class="ms" id="p_23J_1387"></a>
<a class="sc" id="73"></a>
Tato sa rājā pāyāsi,<br>
purakkhatvāna sārathiṃ;<br>
Khippameva upāgacchi,<br>
yattha sammati temiyo.<br>
</p>
<p>
<a class="msdiv" id="msdiv74"></a>
<a class="ms" id="p_23J_1388"></a>
<a class="sc" id="74"></a>
Tañca disvāna āyantaṃ,<br>
jalantamiva tejasā;<br>
Khattasaṅghaparibyūḷhaṃ,<br>
temiyo etadabravi.<br>
</p>
<p>
<a class="msdiv" id="msdiv75"></a>
<a class="ms" id="p_23J_1389"></a>
<a class="sc" id="75"></a>
“Kacci nu tāta kusalaṃ,<br>
kacci tāta anāmayaṃ;<br>
Sabbā ca rājakaññāyo,<br>
arogā mayha mātaro”.<br>
</p>
<p>
<a class="msdiv" id="msdiv76"></a>
<a class="ms" id="p_23J_1390"></a>
<a class="sc" id="76"></a>
“Kusalañceva me putta,<br>
atho putta anāmayaṃ;<br>
Sabbā ca rājakaññāyo,<br>
arogā tuyha mātaro”.<br>
</p>
<p>
<a class="msdiv" id="msdiv77"></a>
<a class="ms" id="p_23J_1391"></a>
<a class="sc" id="77"></a>
“Kacci amajjapo tāta,<br>
kacci te suramappiyaṃ;<br>
Kacci sacce ca dhamme ca,<br>
dāne te ramate mano”.<br>
</p>
<p>
<a class="msdiv" id="msdiv78"></a>
<a class="ms" id="p_23J_1392"></a>
<a class="sc" id="78"></a>
“Amajjapo ahaṃ putta,<br>
atho me suramappiyaṃ;<br>
Atho sacce ca dhamme ca,<br>
dāne me ramate mano”.<br>
</p>
<p>
<a class="msdiv" id="msdiv79"></a>
<a class="ms" id="p_23J_1393"></a>
<a class="sc" id="79"></a>
“Kacci arogaṃ yoggaṃ te,<br>
kacci vahati vāhanaṃ;<br>
Kacci te byādhayo natthi,<br>
sarīrassupatāpanā”.<br>
</p>
<p>
<a class="msdiv" id="msdiv80"></a>
<a class="ms" id="p_23J_1394"></a>
<a class="sc" id="80"></a>
“Atho arogaṃ yoggaṃ me,<br>
atho vahati vāhanaṃ;<br>
Atho me byādhayo natthi,<br>
sarīrassupatāpanā”.<br>
</p>
<p>
<a class="msdiv" id="msdiv81"></a>
<a class="ms" id="p_23J_1395"></a>
<a class="sc" id="81"></a>
“Kacci antā ca te phītā,<br>
majjhe ca bahalā tava;<br>
Koṭṭhāgārañca kosañca,<br>
kacci te paṭisanthataṃ”.<br>
</p>
<p>
<a class="msdiv" id="msdiv82"></a>
<a class="ms" id="p_23J_1396"></a>
<a class="sc" id="82"></a>
“Atho antā ca me phītā,<br>
majjhe ca bahalā mama;<br>
Koṭṭhāgārañca kosañca,<br>
sabbaṃ me paṭisanthataṃ”.<br>
</p>
<p>
<a class="msdiv" id="msdiv83"></a>
<a class="ms" id="p_23J_1397"></a>
<a class="sc" id="83"></a>
“Svāgataṃ te mahārāja,<br>
atho te adurāgataṃ;<br>
Patiṭṭhapentu pallaṅkaṃ,<br>
yattha rājā nisakkati.<br>
</p>
<p>
<a class="msdiv" id="msdiv84"></a>
<a class="ms" id="p_23J_1398"></a>
<a class="sc" id="84"></a>
Idheva te nisīdassu,<br>
niyate paṇṇasanthare;<br>
Etto udakamādāya,<br>
pāde pakkhālayassu te.<br>
</p>
<p>
<a class="msdiv" id="msdiv85"></a>
<a class="ms" id="p_23J_1399"></a>
<a class="sc" id="85"></a>
Idampi paṇṇakaṃ mayhaṃ,<br>
randhaṃ rāja aloṇakaṃ;<br>
Paribhuñja mahārāja,<br>
pāhuno mesidhāgato”.<br>
</p>
<p>
<a class="msdiv" id="msdiv86"></a>
<a class="ms" id="p_23J_1400"></a>
<a class="sc" id="86"></a>
“Na cāhaṃ paṇṇaṃ bhuñjāmi,<br>
Na hetaṃ mayha bhojanaṃ;<br>
Sālīnaṃ odanaṃ bhuñje,<br>
Suciṃ maṃsūpasecanaṃ”.<br>
</p>
<p>
<a class="msdiv" id="msdiv87"></a>
<a class="ms" id="p_23J_1401"></a>
<a class="sc" id="87"></a>
“Accherakaṃ maṃ paṭibhāti,<br>
ekakampi rahogataṃ;<br>
Edisaṃ bhuñjamānānaṃ,<br>
kena vaṇṇo pasīdati”.<br>
</p>
<p>
<a class="msdiv" id="msdiv88"></a>
<a class="ms" id="p_23J_1402"></a>
<a class="sc" id="88"></a>
“Eko rāja nipajjāmi,<br>
niyate paṇṇasanthare;<br>
Tāya me ekaseyyāya,<br>
rāja vaṇṇo pasīdati.<br>
</p>
<p>
<a class="msdiv" id="msdiv89"></a>
<a class="ms" id="p_23J_1403"></a>
<a class="sc" id="89"></a>
Na ca nettiṃsabandhā me,<br>
rājarakkhā upaṭṭhitā;<br>
Tāya me sukhaseyyāya,<br>
rāja vaṇṇo pasīdati.<br>
</p>
<p>
<a class="msdiv" id="msdiv90"></a>
<a class="ms" id="p_23J_1404"></a>
<a class="sc" id="90"></a>
Atītaṃ nānusocāmi,<br>
nappajappāmināgataṃ;<br>
Paccuppannena yāpemi,<br>
tena vaṇṇo pasīdati.<br>
</p>
<p>
<a class="msdiv" id="msdiv91"></a>
<a class="ms" id="p_23J_1405"></a>
<a class="sc" id="91"></a>
Anāgatappajappāya,<br>
atītassānusocanā;<br>
Etena bālā sussanti,<br>
naḷova harito luto”.<br>
</p>
<p>
<a class="msdiv" id="msdiv92"></a>
<a class="ms" id="p_23J_1406"></a>
<a class="sc" id="92"></a>
“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.<br>
</p>
<p>
<a class="msdiv" id="msdiv93"></a>
<a class="ms" id="p_23J_1407"></a>
<a class="sc" id="93"></a>
Itthāgārampi te dammi,<br>
sabbālaṅkārabhūsitaṃ;<br>
Tā putta paṭipajjassu,<br>
tvaṃ no rājā bhavissasi.<br>
</p>
<p>
<a class="msdiv" id="msdiv94"></a>
<a class="ms" id="p_23J_1408"></a>
<a class="sc" id="94"></a>
Kusalā naccagītassa,<br>
sikkhitā cāturitthiyo;<br>
Kāme taṃ ramayissanti,<br>
kiṃ araññe karissasi.<br>
</p>
<p>
<a class="msdiv" id="msdiv95"></a>
<a class="ms" id="p_23J_1409"></a>
<a class="sc" id="95"></a>
Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.<br>
</p>
<p>
<a class="msdiv" id="msdiv96"></a>
<a class="ms" id="p_23J_1410"></a>
<a class="sc" id="96"></a>
Yuvā ca daharo cāsi,<br>
paṭhamuppattiko susu;<br>
Rajjaṃ kārehi bhaddante,<br>
kiṃ araññe karissasi”.<br>
</p>
<p>
<a class="msdiv" id="msdiv97"></a>
<a class="ms" id="p_23J_1411"></a>
<a class="sc" id="97"></a>
“Yuvā care brahmacariyaṃ,<br>
brahmacārī yuvā siyā;<br>
Daharassa hi pabbajjā,<br>
etaṃ isīhi vaṇṇitaṃ.<br>
</p>
<p>
<a class="msdiv" id="msdiv98"></a>
<a class="ms" id="p_23J_1412"></a>
<a class="sc" id="98"></a>
Yuvā care brahmacariyaṃ,<br>
brahmacārī yuvā siyā;<br>
Brahmacariyaṃ carissāmi,<br>
nāhaṃ rajjena matthiko.<br>
</p>
<p>
<a class="msdiv" id="msdiv99"></a>
<a class="ms" id="p_23J_1413"></a>
<a class="sc" id="99"></a>
Passāmi vohaṃ daharaṃ,<br>
amma tāta vadantaraṃ;<br>
Kicchāladdhaṃ piyaṃ puttaṃ,<br>
appatvāva jaraṃ mataṃ.<br>
</p>
<p>
<a class="msdiv" id="msdiv100"></a>
<a class="ms" id="p_23J_1414"></a>
<a class="sc" id="100"></a>
Passāmi vohaṃ dahariṃ,<br>
kumāriṃ cārudassaniṃ;<br>
Navavaṃsakaḷīraṃva,<br>
paluggaṃ jīvitakkhayaṃ.<br>
</p>
<p>
<a class="msdiv" id="msdiv101"></a>
<a class="ms" id="p_23J_1415"></a>
<a class="sc" id="101"></a>
Daharāpi hi miyyanti,<br>
narā ca atha nāriyo;<br>
Tattha ko vissase poso,<br>
daharomhīti jīvite.<br>
</p>
<p>
<a class="msdiv" id="msdiv102"></a>
<a class="ms" id="p_23J_1416"></a>
<a class="sc" id="102"></a>
Yassa ratyā vivasāne,<br>
āyu appataraṃ siyā;<br>
Appodakeva macchānaṃ,<br>
kiṃ nu komārakaṃ tahiṃ.<br>
</p>
<p>
<a class="msdiv" id="msdiv103"></a>
<a class="ms" id="p_23J_1417"></a>
<a class="sc" id="103"></a>
Niccamabbhāhato loko,<br>
niccañca parivārito;<br>
Amoghāsu vajantīsu,<br>
kiṃ maṃ rajjebhisiñcasi”.<br>
</p>
<p>
<a class="msdiv" id="msdiv104"></a>
<a class="ms" id="p_23J_1418"></a>
<a class="sc" id="104"></a>
“Kena mabbhāhato loko,<br>
kena ca parivārito;<br>
Kāyo amoghā gacchanti,<br>
taṃ me akkhāhi pucchito”.<br>
</p>
<p>
<a class="msdiv" id="msdiv105"></a>
<a class="ms" id="p_23J_1419"></a>
<a class="sc" id="105"></a>
“Maccunābbhāhato loko,<br>
jarāya parivārito;<br>
Ratyo amoghā gacchanti,<br>
evaṃ jānāhi khattiya.<br>
</p>
<p>
<a class="msdiv" id="msdiv106"></a>
<a class="ms" id="p_23J_1420"></a>
<a class="sc" id="106"></a>
Yathāpi tante vitate,<br>
yaṃ yadevūpaviyyati;<br>
Appakaṃ hoti vetabbaṃ,<br>
evaṃ maccāna jīvitaṃ.<br>
</p>
<p>
<a class="msdiv" id="msdiv107"></a>
<a class="ms" id="p_23J_1421"></a>
<a class="sc" id="107"></a>
Yathā vārivaho pūro,<br>
gacchannupanivattati;<br>
Evamāyu manussānaṃ,<br>
gacchannupanivattati.<br>
</p>
<p>
<a class="msdiv" id="msdiv108"></a>
<a class="ms" id="p_23J_1422"></a>
<a class="sc" id="108"></a>
Yathā vārivaho pūro,<br>
vahe rukkhepakūlaje;<br>
Evaṃ jarāmaraṇena,<br>
vuyhante sabbapāṇino”.<br>
</p>
<p>
<a class="msdiv" id="msdiv109"></a>
<a class="ms" id="p_23J_1423"></a>
<a class="sc" id="109"></a>
“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.<br>
</p>
<p>
<a class="msdiv" id="msdiv110"></a>
<a class="ms" id="p_23J_1424"></a>
<a class="sc" id="110"></a>
Itthāgārampi te dammi,<br>
sabbālaṅkārabhūsitaṃ;<br>
Tā putta paṭipajjassu,<br>
tvaṃ no rājā bhavissasi.<br>
</p>
<p>
<a class="msdiv" id="msdiv111"></a>
<a class="ms" id="p_23J_1425"></a>
<a class="sc" id="111"></a>
Kusalā naccagītassa,<br>
sikkhitā cāturitthiyo;<br>
Kāme taṃ ramayissanti,<br>
kiṃ araññe karissasi.<br>
</p>
<p>
<a class="msdiv" id="msdiv112"></a>
<a class="ms" id="p_23J_1426"></a>
<a class="sc" id="112"></a>
Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.<br>
</p>
<p>
<a class="msdiv" id="msdiv113"></a>
<a class="ms" id="p_23J_1427"></a>
<a class="sc" id="113"></a>
Yuvā ca daharo cāsi,<br>
paṭhamuppattiko susu;<br>
Rajjaṃ kārehi bhaddante,<br>
kiṃ araññe karissasi.<br>
</p>
<p>
<a class="msdiv" id="msdiv114"></a>
<a class="ms" id="p_23J_1428"></a>
<a class="sc" id="114"></a>
Koṭṭhāgārañca kosañca,<br>
vāhanāni balāni ca;<br>
Nivesanāni rammāni,<br>
ahaṃ putta dadāmi te.<br>
</p>
<p>
<a class="msdiv" id="msdiv115"></a>
<a class="ms" id="p_23J_1429"></a>
<a class="sc" id="115"></a>
Gomaṇḍalaparibyūḷho,<br>
dāsisaṅghapurakkhato;<br>
Rajjaṃ kārehi bhaddante,<br>
kiṃ araññe karissasi”.<br>
</p>
<p>
<a class="msdiv" id="msdiv116"></a>
<a class="ms" id="p_23J_1430"></a>
<a class="sc" id="116"></a>
“Kiṃ dhanena yaṃ khīyetha,<br>
Kiṃ bhariyāya marissati;<br>
Kiṃ yobbanena jiṇṇena,<br>
Yaṃ jarāyābhibhuyyati.<br>
</p>
<p>
<a class="msdiv" id="msdiv117"></a>
<a class="ms" id="p_23J_1431"></a>
<a class="sc" id="117"></a>
Tattha kā nandi kā khiḍḍā,<br>
kā rati kā dhanesanā;<br>
Kiṃ me puttehi dārehi,<br>
rāja muttosmi bandhanā.<br>
</p>
<p>
<a class="msdiv" id="msdiv118"></a>
<a class="ms" id="p_23J_1432"></a>
<a class="sc" id="118"></a>
Yohaṃ evaṃ pajānāmi,<br>
maccu me nappamajjati;<br>
Antakenādhipannassa,<br>
kā ratī kā dhanesanā.<br>
</p>
<p>
<a class="msdiv" id="msdiv119"></a>
<a class="ms" id="p_23J_1433"></a>
<a class="sc" id="119"></a>
Phalānamiva pakkānaṃ,<br>
niccaṃ patanato bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ.<br>
</p>
<p>
<a class="msdiv" id="msdiv120"></a>
<a class="ms" id="p_23J_1434"></a>
<a class="sc" id="120"></a>
Sāyameke na dissanti,<br>
pāto diṭṭhā bahū janā;<br>
Pāto eke na dissanti,<br>
sāyaṃ diṭṭhā bahū janā.<br>
</p>
<p>
<a class="msdiv" id="msdiv121"></a>
<a class="ms" id="p_23J_1435"></a>
<a class="sc" id="121"></a>
Ajjeva kiccaṃ ātapaṃ,<br>
ko jaññā maraṇaṃ suve;<br>
Na hi no saṅgaraṃ tena,<br>
mahāsenena maccunā.<br>
</p>
<p>
<a class="msdiv" id="msdiv122"></a>
<a class="ms" id="p_23J_1436"></a>
<a class="sc" id="122"></a>
Corā dhanassa patthenti,<br>
rāja muttosmi bandhanā;<br>
Ehi rāja nivattassu,<br>
nāhaṃ rajjena matthiko”ti.<br>
</p>
</blockquote>
<p class="endsutta">
<a class="ms" id="p_23J_1437"></a>
<a class="sc" id="123"></a>
Mūgapakkhajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>