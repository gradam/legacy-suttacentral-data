<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja538">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūga­pak­kha­vagga</p>
<h1><span class="var" title="temiyajātakaṃ (s2, s3)" id="note1000">1 Mūga­pak­kha­jātaka</span></h1>
</div>
<blockquote class="gatha">
<p><a class="sc" id="1"></a><a class="pts" id="pts6.4"></a><a class="ms" id="p_23J_1315"></a><a class="msdiv" id="msdiv1"></a>“Mā <span class="var" title="paṇḍitiyaṃ (bj) | paṇḍicciyaṃ (pts1)" id="note1001">paṇḍiccayaṃ</span> vibhāvaya,<br>
Bālamato bhava sabbapāṇinaṃ;<br>
Sabbo taṃ jano ocināyatu,<br>
Evaṃ tava attho bhavissati”.</p>
<p><a class="sc" id="2"></a><a class="ms" id="p_23J_1316"></a><a class="msdiv" id="msdiv2"></a>“Karomi te taṃ vacanaṃ,<br>
yaṃ maṃ bhaṇasi devate;<br>
Atthakāmāsi me amma,<br>
hitakāmāsi devate”.</p>
<p><a class="sc" id="3"></a><a class="pts" id="pts6.12"></a><a class="ms" id="p_23J_1317"></a><a class="msdiv" id="msdiv3"></a>“Kiṃ nu santaramānova,<br>
kāsuṃ khaṇasi sārathi;<br>
Puṭṭho me samma akkhāhi,<br>
kiṃ kāsuyā karissasi”.</p>
<p><a class="sc" id="4"></a><a class="ms" id="p_23J_1318"></a><a class="msdiv" id="msdiv4"></a>“Rañño mūgo ca pakkho ca,<br>
putto jāto acetaso;<br>
Somhi raññā samajjhiṭṭho,<br>
puttaṃ me nikhaṇaṃ vane”.</p>
<p><a class="sc" id="5"></a><a class="ms" id="p_23J_1319"></a><a class="msdiv" id="msdiv5"></a>“Na badhiro na mūgosmi,<br>
na pakkho <span class="var" title="napi paṅgulo (bj, pts1) | na ca piṅgalo (s2) | na ca paṅgulo (s3)" id="note1002">na ca vīkalo</span>;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class="sc" id="6"></a><a class="ms" id="p_23J_1320"></a><a class="msdiv" id="msdiv6"></a>Ūrū <span class="var" title="bāhū ca (bj, s2, s3, mr)" id="note1003">bāhuñca</span> me passa,<br>
bhāsitañca suṇohi me;<br>
Adhammaṃ sārathi kayirā,<br>
mañce tvaṃ nikhaṇaṃ vane”.</p>
<p><a class="sc" id="7"></a><a class="ms" id="p_23J_1321"></a><a class="msdiv" id="msdiv7"></a>“Devatā nusi gandhabbo,<br>
<span class="var" title="ādu (bj) | ādū (s2, s3)" id="note1004">adu</span> sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.</p>
<p><a class="sc" id="8"></a><a class="ms" id="p_23J_1322"></a><a class="msdiv" id="msdiv8"></a>“Namhi devo na gandhabbo,<br>
nāpi sakko purindado;<br>
Kāsirañño ahaṃ putto,<br>
yaṃ kāsuyā <span class="var" title="nighaññasi (bj, pts1) | nikhañchasi (?)" id="note1005">nikhaññasi</span>.</p>
<p><a class="sc" id="9"></a><a class="ms" id="p_23J_1323"></a><a class="msdiv" id="msdiv9"></a>Tassa rañño ahaṃ putto,<br>
yaṃ tvaṃ <span class="var" title="samupajīvasi (bj, pts1)" id="note1006">sammūpajīvasi</span>;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class="sc" id="10"></a><a class="ms" id="p_23J_1324"></a><a class="msdiv" id="msdiv10"></a>Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
<span class="var" title="mittadūbho (bj, pts1)" id="note1008">mittadubbho</span> hi pāpako.</p>
<p><a class="sc" id="11"></a><a class="ms" id="p_23J_1325"></a><a class="msdiv" id="msdiv11"></a>Yathā rukkho tathā rājā,<br>
yathā sākhā tathā ahaṃ;<br>
Yathā chāyūpago poso,<br>
evaṃ tvamasi sārathi;<br>
Adhammaṃ sārathi kayirā,<br>
mañce tvaṃ nikhaṇaṃ vane.</p>
<p><a class="sc" id="12"></a><a class="pts" id="pts6.14"></a><a class="ms" id="p_23J_1326"></a><a class="msdiv" id="msdiv12"></a><span class="var" title="bahutabbhakkho (s2, s3) | bahuttabhakkho (mr)" id="note1009">Pahūtabhakkho</span> bhavati,<br>
<span class="var" title="vippamutto (s2, mr) | vippavuṭṭho (s3, c1)" id="note1010">vippavuttho</span> <span class="var" title="sakā (bj, pts1)" id="note1011">sakaṃ</span> gharā;<br>
Bahū naṃ upajīvanti,<br>
yo mittānaṃ na dubbhati.</p>
<p><a class="sc" id="13"></a><a class="ms" id="p_23J_1327"></a><a class="msdiv" id="msdiv13"></a>Yaṃ yaṃ janapadaṃ yāti,<br>
nigame rājadhāniyo;<br>
Sabbattha pūjito hoti,<br>
yo mittānaṃ na dubbhati.</p>
<p><a class="sc" id="14"></a><a class="ms" id="p_23J_1328"></a><a class="msdiv" id="msdiv14"></a>Nāssa corā <span class="var" title="pasahanti (bj, s2, s3, pts1)" id="note1012">pasāhanti</span>,<br>
<span class="var" title="nātimaññeti khattiyo (bj, s2, s3, pts1)" id="note1013">nātimaññanti khattiyā</span>;<br>
Sabbe amitte tarati,<br>
yo mittānaṃ na dubbhati.</p>
<p><a class="sc" id="15"></a><a class="ms" id="p_23J_1329"></a><a class="msdiv" id="msdiv15"></a>Akkuddho sagharaṃ eti,<br>
<span class="var" title="sabhāya (bj, s2, s3, pts1)" id="note1014">sabhāyaṃ</span> paṭinandito;<br>
Ñātīnaṃ uttamo hoti,<br>
yo mittānaṃ na dubbhati.</p>
<p><a class="sc" id="16"></a><a class="ms" id="p_23J_1330"></a><a class="msdiv" id="msdiv16"></a>Sakkatvā sakkato hoti,<br>
<span class="var" title="garuko hoti gāravo (mr)" id="note1015">garu hoti sagāravo</span>;<br>
Vaṇṇa­kitti­bhato hoti,<br>
yo mittānaṃ na dubbhati.</p>
<p><a class="sc" id="17"></a><a class="ms" id="p_23J_1331"></a><a class="msdiv" id="msdiv17"></a>Pūjako labhate pūjaṃ,<br>
vandako paṭivandanaṃ;<br>
Yaso kittiñca pappoti,<br>
yo mittānaṃ na dubbhati.</p>
<p><a class="sc" id="18"></a><a class="ms" id="p_23J_1332"></a><a class="msdiv" id="msdiv18"></a>Aggi yathā pajjalati,<br>
devatāva virocati;<br>
Siriyā ajahito hoti,<br>
yo mittānaṃ na dubbhati.</p>
<p><a class="sc" id="19"></a><a class="ms" id="p_23J_1333"></a><a class="msdiv" id="msdiv19"></a>Gāvo tassa pajāyanti,<br>
khette vuttaṃ virūhati;<br>
Vuttānaṃ phalamasnāti,<br>
yo mittānaṃ na dubbhati.</p>
<p><a class="sc" id="20"></a><a class="ms" id="p_23J_1334"></a><a class="msdiv" id="msdiv20"></a>Darito pabbatāto vā,<br>
rukkhato patito naro;<br>
Cuto patiṭṭhaṃ labhati,<br>
yo mittānaṃ na dubbhati.</p>
<p><a class="sc" id="21"></a><a class="ms" id="p_23J_1335"></a><a class="msdiv" id="msdiv21"></a>Virūḷha­mūla­santā­naṃ,<br>
nigrodhamiva māluto;<br>
Amittā nappasāhanti,<br>
yo mittānaṃ na dubbhati”.</p>
<p><a class="sc" id="22"></a><a class="pts" id="pts6.15"></a><a class="ms" id="p_23J_1336"></a><a class="msdiv" id="msdiv22"></a>“Ehi taṃ paṭinessāmi,<br>
rājaputta sakaṃ gharaṃ;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class="sc" id="23"></a><a class="ms" id="p_23J_1337"></a><a class="msdiv" id="msdiv23"></a>“Alaṃ me tena rajjena,<br>
<span class="var" title="ñātakena (s2, s3, mr)" id="note1016">ñātakehi</span> dhanena vā;<br>
Yaṃ me adhamma­cari­yāya,<br>
rajjaṃ labbhetha sārathi”.</p>
<p><a class="sc" id="24"></a><a class="ms" id="p_23J_1338"></a><a class="msdiv" id="msdiv24"></a>“Puṇṇapattaṃ <span class="var" title="palabbhehi (bj, pts1)" id="note1017">maṃ lābhehi</span>,<br>
rājaputta ito gato;<br>
Pitā mātā ca me dajjuṃ,<br>
rājaputta tayī gate.</p>
<p><a class="sc" id="25"></a><a class="ms" id="p_23J_1339"></a><a class="msdiv" id="msdiv25"></a>Orodhā ca kumārā ca,<br>
vesiyānā ca brāhmaṇā;<br>
Tepi attamanā dajjuṃ,<br>
rājaputta tayī gate.</p>
<p><a class="sc" id="26"></a><a class="ms" id="p_23J_1340"></a><a class="msdiv" id="msdiv26"></a><span class="var" title="hatthārūhā (bj, pts1)" id="note1018">Hatthārohā</span> anīkaṭṭhā,<br>
rathikā pattikārakā;<br>
<span class="var" title="tepi dajjuṃ patītā me (bj, pts1)" id="note1019">Tepi attamanā dajjuṃ</span>,<br>
rājaputta tayī gate.</p>
<p><a class="sc" id="27"></a><a class="ms" id="p_23J_1341"></a><a class="msdiv" id="msdiv27"></a><span class="var" title="bahū jānapadā caññe (bj) | bahuttadhaññā jānapadā (s2, s3) | bahū janapadā caññe (pts1)" id="note1020">Bahudhaññā jānapadā</span>,<br>
negamā ca samāgatā;<br>
Upāyanāni me dajjuṃ,<br>
rājaputta tayī gate”.</p>
<p><a class="sc" id="28"></a><a class="pts" id="pts6.16"></a><a class="ms" id="p_23J_1342"></a><a class="msdiv" id="msdiv28"></a>“Pitu mātu cahaṃ catto,<br>
raṭṭhassa nigamassa ca;<br>
Atho sabbakumārānaṃ,<br>
natthi mayhaṃ sakaṃ gharaṃ.</p>
<p><a class="sc" id="29"></a><a class="ms" id="p_23J_1343"></a><a class="msdiv" id="msdiv29"></a>Anuññāto ahaṃ matyā,<br>
sañcatto pitarā mahaṃ;<br>
Ekoraññe pabbajito,<br>
na kāme abhipatthaye.</p>
<p><a class="sc" id="30"></a><a class="ms" id="p_23J_1344"></a><a class="msdiv" id="msdiv30"></a>Api ataramānānaṃ,<br>
phalāsāva samijjhati;<br>
Vipak­kab­rahma­cari­yosmi,<br>
evaṃ jānāhi sārathi.</p>
<p><a class="sc" id="31"></a><a class="ms" id="p_23J_1345"></a><a class="msdiv" id="msdiv31"></a>Api ataramānānaṃ,<br>
sammadattho vipaccati;<br>
Vipak­kab­rahma­cari­yosmi,<br>
nikkhanto akutobhayo”.</p>
<p><a class="sc" id="32"></a><a class="ms" id="p_23J_1346"></a><a class="msdiv" id="msdiv32"></a>“Evaṃ vaggukatho santo,<br>
visaṭṭhavacano <span class="var" title="ca so (s2, s3, mr)" id="note1021">casi</span>;<br>
Kasmā pitu ca mātucca,<br>
santike na bhaṇī tadā”.</p>
<p><a class="sc" id="33"></a><a class="ms" id="p_23J_1347"></a><a class="msdiv" id="msdiv33"></a>“Nāhaṃ <span class="var" title="asatthitā (bj)" id="note1022">asandhitā</span> pakkho,<br>
na badhiro asotatā;<br>
Nāhaṃ ajivhatā mūgo,<br>
mā maṃ mūgamadhārayi.</p>
<p><a class="sc" id="34"></a><a class="ms" id="p_23J_1348"></a><a class="msdiv" id="msdiv34"></a>Purimaṃ sarāmahaṃ jātiṃ,<br>
yattha rajjamakārayiṃ;<br>
Kārayitvā tahiṃ rajjaṃ,<br>
pāpatthaṃ nirayaṃ bhusaṃ.</p>
<p><a class="sc" id="35"></a><a class="ms" id="p_23J_1349"></a><a class="msdiv" id="msdiv35"></a>Vīsatiñceva vassāni,<br>
tahiṃ rajjamakārayiṃ;<br>
Asīti­vassa­sahas­sāni,<br>
nirayamhi <span class="var" title="apaccasiṃ (s2, s3) | apaccayiṃ (pts1)" id="note1023">apaccisaṃ</span>.</p>
<p><a class="sc" id="36"></a><a class="pts" id="pts6.17"></a><a class="ms" id="p_23J_1350"></a><a class="msdiv" id="msdiv36"></a>Tassa rajjassahaṃ bhīto,<br>
mā maṃ <span class="var" title="rajje­bhi­se­cayuṃ (s2, s3, mr) | rajja­bhise­cayuṃ (pts1)" id="note1024">rajjā­bhise­cayuṃ</span>;<br>
Tasmā pitu ca mātucca,<br>
santike na bhaṇiṃ tadā.</p>
<p><a class="sc" id="37"></a><a class="ms" id="p_23J_1351"></a><a class="msdiv" id="msdiv37"></a>Ucchaṅge maṃ nisādetvā,<br>
pitā atthānusāsati;<br>
Ekaṃ hanatha bandhatha,<br>
ekaṃ <span class="var" title="kha­rā­pa­ticcha­kaṃ (s2, s3) | kha­rā­pa­ṭiccha­kaṃ (mr)" id="note1025">khā­rā­pa­tacchi­kaṃ</span>;<br>
Ekaṃ sūlasmiṃ <span class="var" title="appetha (bj) | ubbetha (s2, s3) | accetha (pts1)" id="note1026">uppetha</span>,<br>
iccassa manusāsati.</p>
<p><a class="sc" id="38"></a><a class="ms" id="p_23J_1352"></a><a class="msdiv" id="msdiv38"></a><span class="var" title="tassāhaṃ (bj, pts1)" id="note1027">Tāyāhaṃ</span> pharusaṃ sutvā,<br>
vācāyo samudīritā;<br>
Amūgo mūgavaṇṇena,<br>
apakkho pakkhasammato;<br>
Sake mutta­karīsas­miṃ,<br>
acchāhaṃ samparipluto.</p>
<p><a class="sc" id="39"></a><a class="ms" id="p_23J_1353"></a><a class="msdiv" id="msdiv39"></a>Kasirañca parittañca,<br>
tañca dukkhena saṃyutaṃ;<br>
<span class="var" title="ko taṃ (bj, pts1)" id="note1028">Komaṃ</span> jīvitamāgamma,<br>
veraṃ kayirātha kenaci.</p>
<p><a class="sc" id="40"></a><a class="ms" id="p_23J_1354"></a><a class="msdiv" id="msdiv40"></a>Paññāya ca alābhena,<br>
dhammassa ca adassanā;<br>
<span class="var" title="ko taṃ (bj, pts1)" id="note1029">Komaṃ</span> jīvitamāgamma,<br>
veraṃ kayirātha kenaci.</p>
<p><a class="sc" id="41"></a><a class="ms" id="p_23J_1355"></a><a class="msdiv" id="msdiv41"></a>Api ataramānānaṃ,<br>
phalāsāva samijjhati;<br>
Vipak­kab­rahma­cari­yosmi,<br>
evaṃ jānāhi sārathi.</p>
<p><a class="sc" id="42"></a><a class="ms" id="p_23J_1356"></a><a class="msdiv" id="msdiv42"></a>Api ataramānānaṃ,<br>
sammadattho vipaccati;<br>
Vipak­kab­rahma­cari­yosmi,<br>
nikkhanto akutobhayo”.</p>
<p><a class="sc" id="43"></a><a class="pts" id="pts6.18"></a><a class="ms" id="p_23J_1357"></a><a class="msdiv" id="msdiv43"></a>“Ahampi pabbajissāmi,<br>
rājaputta tavantike;<br>
<span class="var" title="avhayassu (bj, s3, pts1)" id="note1030">Avhāyassu</span> maṃ bhaddante,<br>
pabbajjā mama ruccati”.</p>
<p><a class="sc" id="44"></a><a class="ms" id="p_23J_1358"></a><a class="msdiv" id="msdiv44"></a>“Rathaṃ niyyādayitvāna,<br>
anaṇo ehi sārathi;<br>
Anaṇassa hi pabbajjā,<br>
etaṃ isīhi vaṇṇitaṃ”.</p>
<p><a class="sc" id="45"></a><a class="ms" id="p_23J_1359"></a><a class="msdiv" id="msdiv45"></a>“Yadeva tyāhaṃ vacanaṃ,<br>
akaraṃ bhaddamatthu te;<br>
Tadeva me tvaṃ vacanaṃ,<br>
yācito kattumarahasi.</p>
<p><a class="sc" id="46"></a><a class="ms" id="p_23J_1360"></a><a class="msdiv" id="msdiv46"></a>Idheva tāva acchassu,<br>
yāva rājānamānaye;<br>
Appeva te pitā disvā,<br>
patīto sumano siyā”.</p>
<p><a class="sc" id="47"></a><a class="pts" id="pts6.19"></a><a class="ms" id="p_23J_1361"></a><a class="msdiv" id="msdiv47"></a>“Karomi tetaṃ vacanaṃ,<br>
yaṃ maṃ bhaṇasi sārathi;<br>
Ahampi daṭṭhukāmosmi,<br>
pitaraṃ me idhāgataṃ.</p>
<p><a class="sc" id="48"></a><a class="ms" id="p_23J_1362"></a><a class="msdiv" id="msdiv48"></a>Ehi samma nivattassu,<br>
kusalaṃ vajjāsi ñātinaṃ;<br>
Mātaraṃ pitaraṃ mayhaṃ,<br>
vutto vajjāsi vandanaṃ”.</p>
<p><a class="sc" id="49"></a><a class="ms" id="p_23J_1363"></a><a class="msdiv" id="msdiv49"></a>Tassa pāde gahetvāna,<br>
katvā ca naṃ padakkhiṇaṃ;<br>
Sārathi rathamāruyha,<br>
rājadvāraṃ upāgami.</p>
<p><a class="sc" id="50"></a><a class="ms" id="p_23J_1364"></a><a class="msdiv" id="msdiv50"></a>Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
rodantī naṃ udikkhati.</p>
<p><a class="sc" id="51"></a><a class="ms" id="p_23J_1365"></a><a class="msdiv" id="msdiv51"></a>“Ayaṃ so sārathi eti,<br>
nihantvā mama atrajaṃ;<br>
Nihato nūna me putto,<br>
pathabyā bhūmivaḍḍhano.</p>
<p><a class="sc" id="52"></a><a class="ms" id="p_23J_1366"></a><a class="msdiv" id="msdiv52"></a>Amittā nūna nandanti,<br>
patītā nūna verino;<br>
Āgataṃ sārathiṃ disvā,<br>
nihantvā mama atrajaṃ”.</p>
<p><a class="sc" id="53"></a><a class="ms" id="p_23J_1367"></a><a class="msdiv" id="msdiv53"></a>Suññaṃ mātā rathaṃ disvā,<br>
ekaṃ sārathimāgataṃ;<br>
Assupuṇṇehi nettehi,<br>
<span class="var" title="rodantī paripucchati (bj, pts1) | rodantī naṃ paripucchati (s2, s3)" id="note1031">rodantī paripucchi naṃ</span>.</p>
<p><a class="sc" id="54"></a><a class="ms" id="p_23J_1368"></a><a class="msdiv" id="msdiv54"></a>“Kiṃ nu mūgo kiṃ nu pakkho,<br>
kiṃ nu so vilapī tadā;<br>
Nihaññamāno bhūmiyā,<br>
taṃ me akkhāhi sārathi.</p>
<p><a class="sc" id="55"></a><a class="ms" id="p_23J_1369"></a><a class="msdiv" id="msdiv55"></a>Kathaṃ hatthehi pādehi,<br>
mūgapakkho vivajjayi;<br>
Nihaññamāno bhūmiyā,<br>
taṃ me akkhāhi pucchito”.</p>
<p><a class="sc" id="56"></a><a class="pts" id="pts6.20"></a><a class="ms" id="p_23J_1370"></a><a class="msdiv" id="msdiv56"></a>“<span class="var" title="akkhissaṃ (bj) | akkhissan (pts1)" id="note1032">Akkheyyaṃ</span> te ahaṃ ayye,<br>
dajjāsi abhayaṃ mama;<br>
Yaṃ me sutaṃ vā diṭṭhaṃ vā,<br>
rājaputtassa santike”.</p>
<p><a class="sc" id="57"></a><a class="ms" id="p_23J_1371"></a><a class="msdiv" id="msdiv57"></a>“Abhayaṃ samma te dammi,<br>
abhīto bhaṇa sārathi;<br>
Yaṃ te sutaṃ vā diṭṭhaṃ vā,<br>
rājaputtassa santike”.</p>
<p><a class="sc" id="58"></a><a class="ms" id="p_23J_1372"></a><a class="msdiv" id="msdiv58"></a>“Na so mūgo na so pakkho,<br>
visaṭṭhavacano ca so;<br>
Rajjassa kira so bhīto,<br>
<span class="var" title="akarī (bj, pts1)" id="note1033">akarā</span> ālaye bahū.</p>
<p><a class="sc" id="59"></a><a class="ms" id="p_23J_1373"></a><a class="msdiv" id="msdiv59"></a>Purimaṃ sarati so jātiṃ,<br>
yattha rajjamakārayi;<br>
Kārayitvā tahiṃ rajjaṃ,<br>
pāpattha nirayaṃ bhusaṃ.</p>
<p><a class="sc" id="60"></a><a class="ms" id="p_23J_1374"></a><a class="msdiv" id="msdiv60"></a>Vīsatiñceva vassāni,<br>
tahiṃ rajjamakārayi;<br>
Asīti­vassa­sahas­sāni,<br>
nirayamhi apacci so.</p>
<p><a class="sc" id="61"></a><a class="ms" id="p_23J_1375"></a><a class="msdiv" id="msdiv61"></a>Tassa rajjassa so bhīto,<br>
mā maṃ rajjā­bhise­cayuṃ;<br>
Tasmā pitu ca mātucca,<br>
santike na bhaṇī tadā.</p>
<p><a class="sc" id="62"></a><a class="ms" id="p_23J_1376"></a><a class="msdiv" id="msdiv62"></a>Aṅgapaccaṅ­ga­sam­panno,<br>
āroha­pari­ṇāhavā;<br>
Visaṭṭhavacano pañño,<br>
magge saggassa tiṭṭhati.</p>
<p><a class="sc" id="63"></a><a class="ms" id="p_23J_1377"></a><a class="msdiv" id="msdiv63"></a>Sace tvaṃ daṭṭhukāmāsi,<br>
<span class="var" title="rājaputti (bj)" id="note1034">rājaputtaṃ</span> tavatrajaṃ;<br>
Ehi taṃ pāpayissāmi,<br>
yattha sammati temiyo”.</p>
<p><a class="sc" id="64"></a><a class="pts" id="pts6.21"></a><a class="ms" id="p_23J_1378"></a><a class="msdiv" id="msdiv64"></a>“Yojayantu rathe asse,<br>
Kacchaṃ <span class="var" title="nāgāni (s2, s3, mr)" id="note1035">nāgāna</span> bandhatha;<br>
Udīrayantu saṅkhapaṇavā,<br>
<span class="var" title="vadantu (bj) | nadantu (s2, s3, mr) | vadataṃ (pts1)" id="note1036">Vādantu</span> ekapokkharā.</p>
<p><a class="sc" id="65"></a><a class="ms" id="p_23J_1379"></a><a class="msdiv" id="msdiv65"></a><span class="var" title="nadantu (bj, s2, s3, pts1)" id="note1037">Vādantu</span> bherī sannaddhā,<br>
vaggū vādantu dundubhī;<br>
Negamā ca maṃ anventu,<br>
gacchaṃ <span class="var" title="nivādako (s2, s3, mr)" id="note1038">puttanivedako</span>.</p>
<p><a class="sc" id="66"></a><a class="ms" id="p_23J_1380"></a><a class="msdiv" id="msdiv66"></a>Orodhā ca kumārā ca,<br>
vesiyānā ca brāhmaṇā;<br>
Khippaṃ yānāni yojentu,<br>
gacchaṃ <span class="var" title="nivādako (s2, s3, mr)" id="note1039">puttanivedako</span>.</p>
<p><a class="sc" id="67"></a><a class="ms" id="p_23J_1381"></a><a class="msdiv" id="msdiv67"></a>Hatthārohā anīkaṭṭhā,<br>
rathikā pattikārakā;<br>
Khippaṃ yānāni yojentu,<br>
gacchaṃ <span class="var" title="nivādako (s2, s3, mr)" id="note1040">puttanivedako</span>.</p>
<p><a class="sc" id="68"></a><a class="ms" id="p_23J_1382"></a><a class="msdiv" id="msdiv68"></a>Samāgatā jānapadā,<br>
negamā ca samāgatā;<br>
Khippaṃ yānāni yojentu,<br>
gacchaṃ <span class="var" title="nivādako (s2, s3, mr)" id="note1041">puttanivedako</span>”.</p>
<p><a class="sc" id="69"></a><a class="pts" id="pts6.22"></a><a class="ms" id="p_23J_1383"></a><a class="msdiv" id="msdiv69"></a>Asse ca sārathī yutte,<br>
sindhave sīghavāhane;<br>
Rājadvāraṃ upāgacchuṃ,<br>
“yuttā deva ime hayā”.</p>
<p><a class="sc" id="70"></a><a class="ms" id="p_23J_1384"></a><a class="msdiv" id="msdiv70"></a>“Thūlā javena hāyanti,<br>
kisā hāyanti thāmunā;<br>
Kise thūle vivajjetvā,<br>
saṃsaṭṭhā yojitā hayā”.</p>
<p><a class="sc" id="71"></a><a class="ms" id="p_23J_1385"></a><a class="msdiv" id="msdiv71"></a>Tato rājā taramāno,<br>
yuttamāruyha sandanaṃ;<br>
Itthāgāraṃ <span class="var" title="abhāsatha (mr)" id="note1042">ajjhabhāsi</span>,<br>
“sabbāva anuyātha maṃ.</p>
<p><a class="sc" id="72"></a><a class="ms" id="p_23J_1386"></a><a class="msdiv" id="msdiv72"></a>Vāla­bīja­ni­muṇhīsaṃ,<br>
khaggaṃ chattañca paṇḍaraṃ;<br>
<span class="var" title="upādi­ratha­māruyha (bj, pts1)" id="note1043">Upādhī rathamāruyha</span>,<br>
suvaṇṇehi alaṅkatā”.</p>
<p><a class="sc" id="73"></a><a class="ms" id="p_23J_1387"></a><a class="msdiv" id="msdiv73"></a>Tato <span class="var" title="ca (bj, s2, s3, pts1)" id="note1044">sa</span> rājā pāyāsi,<br>
purakkhatvāna sārathiṃ;<br>
Khippameva upāgacchi,<br>
yattha sammati temiyo.</p>
<p><a class="sc" id="74"></a><a class="pts" id="pts6.23"></a><a class="ms" id="p_23J_1388"></a><a class="msdiv" id="msdiv74"></a>Tañca disvāna āyantaṃ,<br>
jalantamiva tejasā;<br>
<span class="var" title="paribbūḷhaṃ (bj, pts1)" id="note1045">Khat­ta­saṅgha­parib­yūḷhaṃ</span>,<br>
temiyo etadabravi.</p>
<p><a class="sc" id="75"></a><a class="ms" id="p_23J_1389"></a><a class="msdiv" id="msdiv75"></a>“Kacci nu tāta kusalaṃ,<br>
kacci tāta anāmayaṃ;<br>
<span class="var" title="kaccinnu (bj, pts1)" id="note1046">Sabbā ca</span> rājakaññāyo,<br>
arogā mayha mātaro”.</p>
<p><a class="sc" id="76"></a><a class="ms" id="p_23J_1390"></a><a class="msdiv" id="msdiv76"></a>“Kusalañceva me putta,<br>
atho putta anāmayaṃ;<br>
Sabbā ca rājakaññāyo,<br>
arogā tuyha mātaro”.</p>
<p><a class="sc" id="77"></a><a class="ms" id="p_23J_1391"></a><a class="msdiv" id="msdiv77"></a>“<span class="var" title="kaccissa majjapo (bj, pts1)" id="note1047">Kacci amajjapo</span> tāta,<br>
kacci te suramappiyaṃ;<br>
Kacci sacce ca dhamme ca,<br>
dāne te ramate mano”.</p>
<p><a class="sc" id="78"></a><a class="ms" id="p_23J_1392"></a><a class="msdiv" id="msdiv78"></a>“Amajjapo ahaṃ putta,<br>
atho me suramappiyaṃ;<br>
Atho sacce ca dhamme ca,<br>
dāne me ramate mano”.</p>
<p><a class="sc" id="79"></a><a class="ms" id="p_23J_1393"></a><a class="msdiv" id="msdiv79"></a>“Kacci arogaṃ yoggaṃ te,<br>
kacci vahati vāhanaṃ;<br>
Kacci te byādhayo natthi,<br>
<span class="var" title="sarīras­su­patāpiyā (s2, s3, mr)" id="note1048">sarīras­su­patā­panā</span>”.</p>
<p><a class="sc" id="80"></a><a class="ms" id="p_23J_1394"></a><a class="msdiv" id="msdiv80"></a>“Atho arogaṃ yoggaṃ me,<br>
atho vahati vāhanaṃ;<br>
Atho me byādhayo natthi,<br>
<span class="var" title="sarīras­su­patāpiyā (s2, s3, mr)" id="note1049">sarīras­su­patā­panā</span>”.</p>
<p><a class="sc" id="81"></a><a class="ms" id="p_23J_1395"></a><a class="msdiv" id="msdiv81"></a>“Kacci antā ca te phītā,<br>
majjhe ca bahalā tava;<br>
Koṭṭhāgārañca kosañca,<br>
kacci te <span class="var" title="paṭisaṇṭhitaṃ (s2, s3, mr)" id="note1050">paṭisanthataṃ</span>”.</p>
<p><a class="sc" id="82"></a><a class="ms" id="p_23J_1396"></a><a class="msdiv" id="msdiv82"></a>“Atho antā ca me phītā,<br>
majjhe ca bahalā mama;<br>
Koṭṭhāgārañca kosañca,<br>
sabbaṃ me paṭisanthataṃ”.</p>
<p><a class="sc" id="83"></a><a class="ms" id="p_23J_1397"></a><a class="msdiv" id="msdiv83"></a>“Svāgataṃ te mahārāja,<br>
atho te adurāgataṃ;<br>
<span class="var" title="patiṭṭhāpentu (bj, s2, s3, pts1)" id="note1051">Patiṭṭhapentu</span> pallaṅkaṃ,<br>
yattha rājā nisakkati.</p>
<p><a class="sc" id="84"></a><a class="pts" id="pts6.24"></a><a class="ms" id="p_23J_1398"></a><a class="msdiv" id="msdiv84"></a>Idheva te <span class="var" title="nisinnassa (bj, s2, s3, pts1) | nisinnassu (mr)" id="note1052">nisīdassu</span>,<br>
niyate paṇṇasanthare;<br>
Etto udakamādāya,<br>
pāde <span class="var" title="pakkhālayantu (bj) | pakkhālayanti (pts1)" id="note1053">pakkhālayassu</span> te.</p>
<p><a class="sc" id="85"></a><a class="ms" id="p_23J_1399"></a><a class="msdiv" id="msdiv85"></a>Idampi paṇṇakaṃ mayhaṃ,<br>
randhaṃ rāja aloṇakaṃ;<br>
Paribhuñja mahārāja,<br>
pāhuno <span class="var" title="mesi āgato (bj, s2, s3)" id="note1054">mesidhāgato</span>”.</p>
<p><a class="sc" id="86"></a><a class="ms" id="p_23J_1400"></a><a class="msdiv" id="msdiv86"></a>“<span class="var" title="na vāhaṃ (mr)" id="note1055">Na cāhaṃ</span> paṇṇaṃ bhuñjāmi,<br>
Na hetaṃ mayha bhojanaṃ;<br>
Sālīnaṃ odanaṃ bhuñje,<br>
Suciṃ maṃsūpasecanaṃ”.</p>
<p><a class="sc" id="87"></a><a class="ms" id="p_23J_1401"></a><a class="msdiv" id="msdiv87"></a>“Accherakaṃ maṃ paṭibhāti,<br>
ekakampi rahogataṃ;<br>
Edisaṃ bhuñjamānānaṃ,<br>
kena vaṇṇo pasīdati”.</p>
<p><a class="sc" id="88"></a><a class="pts" id="pts6.25"></a><a class="ms" id="p_23J_1402"></a><a class="msdiv" id="msdiv88"></a>“Eko rāja nipajjāmi,<br>
niyate paṇṇasanthare;<br>
Tāya me ekaseyyāya,<br>
rāja vaṇṇo pasīdati.</p>
<p><a class="sc" id="89"></a><a class="ms" id="p_23J_1403"></a><a class="msdiv" id="msdiv89"></a>Na ca <span class="var" title="nettiṃsabaddhā (bj, pts1)" id="note1056">nettiṃsabandhā</span> me,<br>
rājarakkhā upaṭṭhitā;<br>
Tāya me sukhaseyyāya,<br>
rāja vaṇṇo pasīdati.</p>
<p><a class="sc" id="90"></a><a class="ms" id="p_23J_1404"></a><a class="msdiv" id="msdiv90"></a>Atītaṃ nānusocāmi,<br>
<span class="var" title="nappa­jappa­manā­gataṃ (bj) | nappajappāma'nāgataṃ (s2, s3, pts1)" id="note1057">nappa­jappā­mi­nāgataṃ</span>;<br>
Paccuppannena yāpemi,<br>
tena vaṇṇo pasīdati.</p>
<p><a class="sc" id="91"></a><a class="ms" id="p_23J_1405"></a><a class="msdiv" id="msdiv91"></a>Anāga­tap­pa­jappāya,<br>
atītas­sānu­socanā;<br>
Etena bālā sussanti,<br>
naḷova harito luto”.</p>
<p><a class="sc" id="92"></a><a class="ms" id="p_23J_1406"></a><a class="msdiv" id="msdiv92"></a>“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.</p>
<p><a class="sc" id="93"></a><a class="ms" id="p_23J_1407"></a><a class="msdiv" id="msdiv93"></a>Itthāgārampi te dammi,<br>
sab­bā­laṅkā­ra­bhū­sitaṃ;<br>
Tā <span class="var" title="tāsu putte paṭipajja (mr)" id="note1058">putta paṭipajjassu</span>,<br>
tvaṃ no rājā bhavissasi.</p>
<p><a class="sc" id="94"></a><a class="ms" id="p_23J_1408"></a><a class="msdiv" id="msdiv94"></a>Kusalā naccagītassa,<br>
sikkhitā <span class="var" title="caturitthiyo (bj, pts1)" id="note1059">cāturitthiyo</span>;<br>
Kāme taṃ ramayissanti,<br>
kiṃ araññe karissasi.</p>
<p><a class="sc" id="95"></a><a class="ms" id="p_23J_1409"></a><a class="msdiv" id="msdiv95"></a>Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.</p>
<p><a class="sc" id="96"></a><a class="ms" id="p_23J_1410"></a><a class="msdiv" id="msdiv96"></a>Yuvā ca daharo <span class="var" title="cāpi (s2, s3, mr)" id="note1060">cāsi</span>,<br>
<span class="var" title="paṭha­mup­pat­tito (bj, s2, s3, pts1)" id="note1061">paṭha­mup­pat­tiko</span> susu;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class="sc" id="97"></a><a class="ms" id="p_23J_1411"></a><a class="msdiv" id="msdiv97"></a>“Yuvā care brahmacariyaṃ,<br>
brahmacārī yuvā siyā;<br>
Daharassa hi pabbajjā,<br>
etaṃ isīhi vaṇṇitaṃ.</p>
<p><a class="sc" id="98"></a><a class="pts" id="pts6.26"></a><a class="ms" id="p_23J_1412"></a><a class="msdiv" id="msdiv98"></a>Yuvā care brahmacariyaṃ,<br>
brahmacārī yuvā siyā;<br>
Brahmacariyaṃ carissāmi,<br>
nāhaṃ rajjena matthiko.</p>
<p><a class="sc" id="99"></a><a class="ms" id="p_23J_1413"></a><a class="msdiv" id="msdiv99"></a>Passāmi vohaṃ daharaṃ,<br>
amma tāta <span class="var" title="vadaṃ naraṃ (bj) | vadannaraṃ (s2, s3)" id="note1062">vadantaraṃ</span>;<br>
Kicchāladdhaṃ piyaṃ puttaṃ,<br>
appatvāva jaraṃ mataṃ.</p>
<p><a class="sc" id="100"></a><a class="ms" id="p_23J_1414"></a><a class="msdiv" id="msdiv100"></a>Passāmi vohaṃ dahariṃ,<br>
kumāriṃ cārudassaniṃ;<br>
Nava­vaṃsa­kaḷīraṃva,<br>
paluggaṃ <span class="var" title="jīvitakkhaye (bj, pts1)" id="note1063">jīvitakkhayaṃ</span>.</p>
<p><a class="sc" id="101"></a><a class="ms" id="p_23J_1415"></a><a class="msdiv" id="msdiv101"></a>Daharāpi hi miyyanti,<br>
narā ca atha nāriyo;<br>
Tattha ko vissase poso,<br>
daharomhīti jīvite.</p>
<p><a class="sc" id="102"></a><a class="ms" id="p_23J_1416"></a><a class="msdiv" id="msdiv102"></a>Yassa ratyā vivasāne,<br>
āyu appataraṃ siyā;<br>
Appodakeva macchānaṃ,<br>
kiṃ nu <span class="var" title="komārataṃ (mr)" id="note1064">komārakaṃ</span> tahiṃ.</p>
<p><a class="sc" id="103"></a><a class="ms" id="p_23J_1417"></a><a class="msdiv" id="msdiv103"></a>Nicca­mabbhā­hato loko,<br>
niccañca parivārito;<br>
Amoghāsu vajantīsu,<br>
kiṃ maṃ <span class="var" title="rajjena siñcasi (bj, pts1)" id="note1065">rajje­bhisiñ­casi</span>”.</p>
<p><a class="sc" id="104"></a><a class="ms" id="p_23J_1418"></a><a class="msdiv" id="msdiv104"></a>“Kena mabbhāhato loko,<br>
kena ca parivārito;<br>
Kāyo amoghā gacchanti,<br>
taṃ me akkhāhi pucchito”.</p>
<p><a class="sc" id="105"></a><a class="ms" id="p_23J_1419"></a><a class="msdiv" id="msdiv105"></a>“Maccu­nābbhā­hato loko,<br>
jarāya parivārito;<br>
Ratyo amoghā gacchanti,<br>
evaṃ jānāhi khattiya.</p>
<p><a class="sc" id="106"></a><a class="ms" id="p_23J_1420"></a><a class="msdiv" id="msdiv106"></a>Yathāpi tante <span class="var" title="vītante (s2, s3) | vitante (mr)" id="note1066">vitate</span>,<br>
<span class="var" title="yaṃ yadevūpaviyati (bj) | yaṃ yade­vo­pavuy­hati (s2, s3) | yaṃ yaṃ devūpavīyati (pts1)" id="note1067">yaṃ yadevū­paviy­yati</span>;<br>
Appakaṃ hoti vetabbaṃ,<br>
evaṃ maccāna jīvitaṃ.</p>
<p><a class="sc" id="107"></a><a class="ms" id="p_23J_1421"></a><a class="msdiv" id="msdiv107"></a>Yathā vārivaho pūro,<br>
<span class="var" title="gacchaṃ na parivattati (s2, s3) | gacchan­nūpa­nivat­tati (pts1) | gacchaṃ nuparivattati (mr)" id="note1068">gacchan­nupa­nivat­tati</span>;<br>
Evamāyu manussānaṃ,<br>
<span class="var" title="gacchaṃ na parivattati (s2, s3) | gacchan­nūpa­nivat­tati (pts1) | gacchaṃ nuparivattati (mr)" id="note1069">gacchan­nupa­nivat­tati</span>.</p>
<p><a class="sc" id="108"></a><a class="ms" id="p_23J_1422"></a><a class="msdiv" id="msdiv108"></a>Yathā vārivaho pūro,<br>
vahe rukkhepakūlaje;<br>
Evaṃ jarāmaraṇena,<br>
vuyhante sabbapāṇino”.</p>
<p><a class="sc" id="109"></a><a class="pts" id="pts6.27"></a><a class="ms" id="p_23J_1423"></a><a class="msdiv" id="msdiv109"></a>“Hatthānīkaṃ rathānīkaṃ,<br>
asse pattī ca vammino;<br>
Nivesanāni rammāni,<br>
ahaṃ putta dadāmi te.</p>
<p><a class="sc" id="110"></a><a class="ms" id="p_23J_1424"></a><a class="msdiv" id="msdiv110"></a>Itthāgārampi te dammi,<br>
sab­bā­laṅkā­ra­bhū­sitaṃ;<br>
Tā putta paṭipajjassu,<br>
tvaṃ no rājā bhavissasi.</p>
<p><a class="sc" id="111"></a><a class="ms" id="p_23J_1425"></a><a class="msdiv" id="msdiv111"></a>Kusalā naccagītassa,<br>
sikkhitā cāturitthiyo;<br>
Kāme taṃ ramayissanti,<br>
kiṃ araññe karissasi.</p>
<p><a class="sc" id="112"></a><a class="ms" id="p_23J_1426"></a><a class="msdiv" id="msdiv112"></a>Paṭirājūhi te kaññā,<br>
ānayissaṃ alaṅkatā;<br>
Tāsu putte janetvāna,<br>
atha pacchā pabbajissasi.</p>
<p><a class="sc" id="113"></a><a class="ms" id="p_23J_1427"></a><a class="msdiv" id="msdiv113"></a>Yuvā ca daharo cāsi,<br>
paṭha­mup­pat­tiko susu;<br>
Rajjaṃ kārehi bhaddante,<br>
kiṃ araññe karissasi.</p>
<p><a class="sc" id="114"></a><a class="ms" id="p_23J_1428"></a><a class="msdiv" id="msdiv114"></a>Koṭṭhāgārañca kosañca,<br>
vāhanāni balāni ca;<br>
Nivesanāni rammāni,<br>
ahaṃ putta dadāmi te.</p>
<p><a class="sc" id="115"></a><a class="ms" id="p_23J_1429"></a><a class="msdiv" id="msdiv115"></a>Gomaṇḍa­la­parib­yūḷho,<br>
dāsi­saṅgha­pu­rak­khato;<br>
Rajjaṃ kārehi bhaddante,<br>
kiṃ araññe karissasi”.</p>
<p><a class="sc" id="116"></a><a class="ms" id="p_23J_1430"></a><a class="msdiv" id="msdiv116"></a>“Kiṃ <span class="var" title="kiṃ dhanena yaṃ jīyetha (bj) | kiṃ maṃ dhanena khiyyetha (s2, s3) | kiṃ dhanena yaṃ jiyyetha (pts1) | kiṃ maṃ dhanena khīyetha (mr)" id="note1070">dhanena yaṃ khīyetha</span>,<br>
Kiṃ bhariyāya marissati;<br>
Kiṃ yobbanena <span class="var" title="ciṇṇena (bj, pts1) | vaṇṇena (mr)" id="note1071">jiṇṇena</span>,<br>
<span class="var" title="yaṃ jarā abhihessati (bj, pts1)" id="note1072">Yaṃ jarā­yā­bhi­bhuy­yati</span>.</p>
<p><a class="sc" id="117"></a><a class="ms" id="p_23J_1431"></a><a class="msdiv" id="msdiv117"></a>Tattha kā nandi kā khiḍḍā,<br>
kā rati kā dhanesanā;<br>
Kiṃ me puttehi dārehi,<br>
rāja muttosmi bandhanā.</p>
<p><a class="sc" id="118"></a><a class="ms" id="p_23J_1432"></a><a class="msdiv" id="msdiv118"></a><span class="var" title="sohaṃ (bj, pts1)" id="note1073">Yohaṃ</span> evaṃ pajānāmi,<br>
maccu me nappamajjati;<br>
Anta­ke­nādhipan­nassa,<br>
kā ratī kā dhanesanā.</p>
<p><a class="sc" id="119"></a><a class="pts" id="pts6.28"></a><a class="ms" id="p_23J_1433"></a><a class="msdiv" id="msdiv119"></a>Phalānamiva pakkānaṃ,<br>
niccaṃ patanato bhayaṃ;<br>
Evaṃ jātāna maccānaṃ,<br>
niccaṃ maraṇato bhayaṃ.</p>
<p><a class="sc" id="120"></a><a class="ms" id="p_23J_1434"></a><a class="msdiv" id="msdiv120"></a>Sāyameke na dissanti,<br>
pāto diṭṭhā bahū janā;<br>
Pāto eke na dissanti,<br>
sāyaṃ diṭṭhā bahū janā.</p>
<p><a class="sc" id="121"></a><a class="ms" id="p_23J_1435"></a><a class="msdiv" id="msdiv121"></a>Ajjeva kiccaṃ ātapaṃ,<br>
ko jaññā maraṇaṃ suve;<br>
Na hi no <span class="var" title="saṅkaraṃ (c1)" id="note1074">saṅgaraṃ</span> tena,<br>
mahāsenena maccunā.</p>
<p><a class="sc" id="122"></a><a class="ms" id="p_23J_1436"></a><a class="msdiv" id="msdiv122"></a>Corā dhanassa patthenti,<br>
rāja muttosmi bandhanā;<br>
Ehi rāja nivattassu,<br>
nāhaṃ rajjena matthiko”ti.</p>
</blockquote>
<p class="endsutta"><a class="sc" id="123"></a><a class="ms" id="p_23J_1437"></a><span class="var" title="temiyajātakaṃ (s2, s3)" id="note1075">Mūga­pak­kha­jātakaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
