<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja517">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>7 Dakarakkhasajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3485"></a>
<a class="msdiv" id="msdiv224"></a>
“Sace vo vuyhamānānaṃ,<br>
sattannaṃ udakaṇṇave;<br>
Manussabalimesāno,<br>
nāvaṃ gaṇheyya rakkhaso;<br>
Anupubbaṃ kathaṃ datvā,<br>
muñcesi dakarakkhasā”.<br></p>
<p>
<a class="sc" id="2"></a>
<a class="ms" id="p_22J_3486"></a>
<a class="msdiv" id="msdiv225"></a>
“Mātaraṃ paṭhamaṃ dajjaṃ,<br>
Bhariyaṃ datvāna bhātaraṃ;<br>
Tato sahāyaṃ datvāna,<br>
Pañcamaṃ dajjaṃ brāhmaṇaṃ;<br>
Chaṭṭhāhaṃ dajjamattānaṃ,<br>
Neva dajjaṃ mahosadhaṃ”.<br></p>
<p>
<a class="sc" id="3"></a>
<a class="ms" id="p_22J_3487"></a>
<a class="msdiv" id="msdiv226"></a>
“Posetā te janettī ca,<br>
dīgharattānukampikā;<br>
Chabbhī tayi padussati,<br>
paṇḍitā atthadassinī;<br>
Aññaṃ upanisaṃ katvā,<br>
vadhā taṃ parimocayi.<br></p>
<p>
<a class="sc" id="4"></a>
<a class="ms" id="p_22J_3488"></a>
<a class="msdiv" id="msdiv227"></a>
Taṃ tādisiṃ pāṇadadiṃ,<br>
orasaṃ gabbhadhāriniṃ;<br>
Mātaraṃ kena dosena,<br>
dajjāsi dakarakkhino”.<br></p>
<p>
<a class="sc" id="5"></a>
<a class="ms" id="p_22J_3489"></a>
<a class="msdiv" id="msdiv228"></a>
“Daharā viyalaṅkāraṃ,<br>
dhāreti apiḷandhanaṃ;<br>
Dovārike anīkaṭṭhe,<br>
ativelaṃ pajagghati.<br></p>
<p>
<a class="sc" id="6"></a>
<a class="ms" id="p_22J_3490"></a>
<a class="msdiv" id="msdiv229"></a>
Athopi paṭirājūnaṃ,<br>
sayaṃ dūtāni sāsati;<br>
Mātaraṃ tena dosena,<br>
dajjāhaṃ dakarakkhino”.<br></p>
<p>
<a class="sc" id="7"></a>
<a class="ms" id="p_22J_3491"></a>
<a class="msdiv" id="msdiv230"></a>
“Itthigumbassa pavarā,<br>
accantaṃ piyabhāṇinī;<br>
Anuggatā sīlavatī,<br>
chāyāva anapāyinī.<br></p>
<p>
<a class="sc" id="8"></a>
<a class="ms" id="p_22J_3492"></a>
<a class="msdiv" id="msdiv231"></a>
Akkodhanā puññavatī,<br>
paṇḍitā atthadassinī;<br>
Ubbariṃ kena dosena,<br>
dajjāsi dakarakkhino”.<br></p>
<p>
<a class="sc" id="9"></a>
<a class="ms" id="p_22J_3493"></a>
<a class="msdiv" id="msdiv232"></a>
“Khiḍḍāratisamāpannaṃ,<br>
anatthavasamāgataṃ;<br>
Sā maṃ sakāna puttānaṃ,<br>
ayācaṃ yācate dhanaṃ.<br></p>
<p>
<a class="sc" id="10"></a>
<a class="ms" id="p_22J_3494"></a>
<a class="msdiv" id="msdiv233"></a>
Sohaṃ dadāmi sāratto,<br>
bahuṃ uccāvacaṃ dhanaṃ;<br>
Suduccajaṃ cajitvāna,<br>
pacchā socāmi dummano;<br>
Ubbariṃ tena dosena,<br>
dajjāhaṃ dakarakkhino”.<br></p>
<p>
<a class="sc" id="11"></a>
<a class="ms" id="p_22J_3495"></a>
<a class="msdiv" id="msdiv234"></a>
“Yenocitā janapadā,<br>
ānītā ca paṭiggahaṃ;<br>
Ābhataṃ pararajjebhi,<br>
abhiṭṭhāya bahuṃ dhanaṃ.<br></p>
<p>
<a class="sc" id="12"></a>
<a class="ms" id="p_22J_3496"></a>
<a class="msdiv" id="msdiv235"></a>
Dhanuggahānaṃ pavaraṃ,<br>
sūraṃ tikhiṇamantinaṃ;<br>
Bhātaraṃ kena dosena,<br>
dajjāsi dakarakkhino”.<br></p>
<p>
<a class="sc" id="13"></a>
<a class="ms" id="p_22J_3497"></a>
<a class="msdiv" id="msdiv236"></a>
“Yenocitā janapadā,<br>
ānītā ca paṭiggahaṃ;<br>
Ābhataṃ pararajjebhi,<br>
abhiṭṭhāya bahuṃ dhanaṃ.<br></p>
<p>
<a class="sc" id="14"></a>
<a class="ms" id="p_22J_3498"></a>
<a class="msdiv" id="msdiv237"></a>
Dhanuggahānaṃ pavaro,<br>
sūro tikhiṇamanti ca;<br>
Mayāyaṃ sukhito rājā,<br>
atimaññati dārako.<br></p>
<p>
<a class="sc" id="15"></a>
<a class="ms" id="p_22J_3499"></a>
<a class="msdiv" id="msdiv238"></a>
Upaṭṭhānampi me ayye,<br>
na so eti yathā pure;<br>
Bhātaraṃ tena dosena,<br>
dajjāhaṃ dakarakkhino”.<br></p>
<p>
<a class="sc" id="16"></a>
<a class="ms" id="p_22J_3500"></a>
<a class="msdiv" id="msdiv239"></a>
“Ekarattena ubhayo,<br>
tvañceva dhanusekha ca;<br>
Ubho jātettha pañcālā,<br>
sahāyā susamāvayā.<br></p>
<p>
<a class="sc" id="17"></a>
<a class="ms" id="p_22J_3501"></a>
<a class="msdiv" id="msdiv240"></a>
Cariyā taṃ anubandhittho,<br>
ekadukkhasukho tava;<br>
Ussukko te divārattiṃ,<br>
sabbakiccesu byāvaṭo;<br>
Sahāyaṃ kena dosena,<br>
dajjāsi dakarakkhino”.<br></p>
<p>
<a class="sc" id="18"></a>
<a class="ms" id="p_22J_3502"></a>
<a class="msdiv" id="msdiv241"></a>
“Cariyā maṃ ayaṃ ayye,<br>
pajagghittho mayā saha;<br>
Ajjāpi tena vaṇṇena,<br>
ativelaṃ pajagghati.<br></p>
<p>
<a class="sc" id="19"></a>
<a class="ms" id="p_22J_3503"></a>
<a class="msdiv" id="msdiv242"></a>
Ubbariyāpihaṃ ayye,<br>
mantayāmi rahogato;<br>
Anāmanto pavisati,<br>
pubbe appaṭivedito.<br></p>
<p>
<a class="sc" id="20"></a>
<a class="ms" id="p_22J_3504"></a>
<a class="msdiv" id="msdiv243"></a>
Laddhadvāro katokāso,<br>
ahirikaṃ anādaraṃ;<br>
Sahāyaṃ tena dosena,<br>
dajjāhaṃ dakarakkhino”.<br></p>
<p>
<a class="sc" id="21"></a>
<a class="ms" id="p_22J_3505"></a>
<a class="msdiv" id="msdiv244"></a>
“Kusalo sabbanimittānaṃ,<br>
rutaññū āgatāgamo;<br>
Uppāte supine yutto,<br>
niyyāne ca pavesane.<br></p>
<p>
<a class="sc" id="22"></a>
<a class="ms" id="p_22J_3506"></a>
<a class="msdiv" id="msdiv245"></a>
Paṭṭho bhūmantalikkhasmiṃ,<br>
Nakkhattapadakovido;<br>
Brāhmaṇaṃ kena dosena,<br>
Dajjāsi dakarakkhino”.<br></p>
<p>
<a class="sc" id="23"></a>
<a class="ms" id="p_22J_3507"></a>
<a class="msdiv" id="msdiv246"></a>
“Parisāyampi me ayye,<br>
ummīlitvā udikkhati;<br>
Tasmā accabhamuṃ luddaṃ,<br>
dajjāhaṃ dakarakkhino”.<br></p>
<p>
<a class="sc" id="24"></a>
<a class="ms" id="p_22J_3508"></a>
<a class="msdiv" id="msdiv247"></a>
“Sasamuddapariyāyaṃ,<br>
mahiṃ sāgarakuṇḍalaṃ;<br>
Vasundharaṃ āvasasi,<br>
amaccaparivārito.<br></p>
<p>
<a class="sc" id="25"></a>
<a class="ms" id="p_22J_3509"></a>
<a class="msdiv" id="msdiv248"></a>
Cāturanto mahāraṭṭho,<br>
vijitāvī mahabbalo;<br>
Pathabyā ekarājāsi,<br>
yaso te vipulaṃ gato.<br></p>
<p>
<a class="sc" id="26"></a>
<a class="ms" id="p_22J_3510"></a>
<a class="msdiv" id="msdiv249"></a>
Soḷasitthisahassāni,<br>
āmuttamaṇikuṇḍalā;<br>
Nānājanapadā nārī,<br>
devakaññūpamā subhā.<br></p>
<p>
<a class="sc" id="27"></a>
<a class="ms" id="p_22J_3511"></a>
<a class="msdiv" id="msdiv250"></a>
Evaṃ sabbaṅgasampannaṃ,<br>
sabbakāmasamiddhinaṃ;<br>
Sukhitānaṃ piyaṃ dīghaṃ,<br>
jīvitaṃ āhu khattiya.<br></p>
<p>
<a class="sc" id="28"></a>
<a class="ms" id="p_22J_3512"></a>
<a class="msdiv" id="msdiv251"></a>
Atha tvaṃ kena vaṇṇena,<br>
kena vā pana hetunā;<br>
Paṇḍitaṃ anurakkhanto,<br>
pāṇaṃ cajasi duccajaṃ”.<br></p>
<p>
<a class="sc" id="29"></a>
<a class="ms" id="p_22J_3513"></a>
<a class="msdiv" id="msdiv252"></a>
“Yatopi āgato ayye,<br>
mama hatthaṃ mahosadho;<br>
Nābhijānāmi dhīrassa,<br>
anumattampi dukkaṭaṃ.<br></p>
<p>
<a class="sc" id="30"></a>
<a class="ms" id="p_22J_3514"></a>
<a class="msdiv" id="msdiv253"></a>
Sace ca kismici kāle,<br>
maraṇaṃ me pure siyā;<br>
So me putte paputte ca,<br>
sukhāpeyya mahosadho.<br></p>
<p>
<a class="sc" id="31"></a>
<a class="ms" id="p_22J_3515"></a>
<a class="msdiv" id="msdiv254"></a>
Anāgataṃ paccuppannaṃ,<br>
sabbamatthampi passati;<br>
Anāparādhakammantaṃ,<br>
na dajjaṃ dakarakkhino”.<br></p>
<p>
<a class="sc" id="32"></a>
<a class="ms" id="p_22J_3516"></a>
<a class="msdiv" id="msdiv255"></a>
“Idaṃ suṇātha pañcālā,<br>
cūḷaneyyassa bhāsitaṃ;<br>
Paṇḍitaṃ anurakkhanto,<br>
pāṇaṃ cajati duccajaṃ.<br></p>
<p>
<a class="sc" id="33"></a>
<a class="ms" id="p_22J_3517"></a>
<a class="msdiv" id="msdiv256"></a>
Mātu bhariyāya bhātucca,<br>
sakhino brāhmaṇassa ca;<br>
Attano cāpi pañcālo,<br>
channaṃ cajati jīvitaṃ.<br></p>
<p>
<a class="sc" id="34"></a>
<a class="ms" id="p_22J_3518"></a>
<a class="msdiv" id="msdiv257"></a>
Evaṃ mahatthikā paññā,<br>
nipuṇā sādhucintinī;<br>
Diṭṭhadhammahitatthāya,<br>
samparāyasukhāya cā”ti.<br></p>
</blockquote>
<p class="endsutta">
<a class="sc" id="35"></a>
<a class="ms" id="p_22J_3519"></a>
Dakarakkhasajātakaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>