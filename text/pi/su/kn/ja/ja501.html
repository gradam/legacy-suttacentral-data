<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja501">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>5 Rohaṇamigajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2960"></a>
<a class="msdiv" id="msdiv104"></a>
“Ete yūthā patiyanti,<br>
bhītā maraṇassa cittaka;<br>
Gaccha tuvampi mākaṅkhi,<br>
jīvissanti tayā saha”.<br></p>
<p>
<a class="sc" id="2"></a>
<a class="ms" id="p_22J_2961"></a>
<a class="msdiv" id="msdiv105"></a>
“Nāhaṃ rohaṇa gacchāmi,<br>
hadayaṃ me avakassati;<br>
Na taṃ ahaṃ jahissāmi,<br>
idha hissāmi jīvitaṃ”.<br></p>
<p>
<a class="sc" id="3"></a>
<a class="ms" id="p_22J_2962"></a>
<a class="msdiv" id="msdiv106"></a>
“Te hi nūna marissanti,<br>
andhā apariṇāyakā;<br>
Gaccha tuvampi mākaṅkhi,<br>
jīvissanti tayā saha”.<br></p>
<p>
<a class="sc" id="4"></a>
<a class="ms" id="p_22J_2963"></a>
<a class="msdiv" id="msdiv107"></a>
“Nāhaṃ rohaṇa gacchāmi,<br>
hadayaṃ me avakassati;<br>
Na taṃ baddhaṃ jahissāmi,<br>
idha hissāmi jīvitaṃ”.<br></p>
<p>
<a class="sc" id="5"></a>
<a class="ms" id="p_22J_2964"></a>
<a class="msdiv" id="msdiv108"></a>
“Gaccha bhīru palāyassu,<br>
kūṭe baddhosmi āyase;<br>
Gaccha tuvampi mākaṅkhi,<br>
jīvissanti tayā saha”.<br></p>
<p>
<a class="sc" id="6"></a>
<a class="ms" id="p_22J_2965"></a>
<a class="msdiv" id="msdiv109"></a>
“Nāhaṃ rohaṇa gacchāmi,<br>
hadayaṃ me avakassati;<br>
Na taṃ ahaṃ jahissāmi,<br>
idha hissāmi jīvitaṃ”.<br></p>
<p>
<a class="sc" id="7"></a>
<a class="ms" id="p_22J_2966"></a>
<a class="msdiv" id="msdiv110"></a>
“Te hi nūna marissanti,<br>
andhā apariṇāyakā;<br>
Gaccha tuvampi mākaṅkhi,<br>
jīvissanti tayā saha”.<br></p>
<p>
<a class="sc" id="8"></a>
<a class="ms" id="p_22J_2967"></a>
<a class="msdiv" id="msdiv111"></a>
“Nāhaṃ rohaṇa gacchāmi,<br>
hadayaṃ me avakassati;<br>
Na taṃ baddhaṃ jahissāmi,<br>
idha hissāmi jīvitaṃ”.<br></p>
<p>
<a class="sc" id="9"></a>
<a class="ms" id="p_22J_2968"></a>
<a class="msdiv" id="msdiv112"></a>
“Ayaṃ so luddako eti,<br>
luddarūpo sahāvudho;<br>
Yo no vadhissati ajja,<br>
usunā sattiyā api”.<br></p>
<p>
<a class="sc" id="10"></a>
<a class="ms" id="p_22J_2969"></a>
<a class="msdiv" id="msdiv113"></a>
“Sā muhuttaṃ palāyitvā,<br>
bhayaṭṭā bhayatajjitā;<br>
Sudukkaraṃ akarā bhīru,<br>
maraṇāyūpanivattatha”.<br></p>
<p>
<a class="sc" id="11"></a>
<a class="ms" id="p_22J_2970"></a>
<a class="msdiv" id="msdiv114"></a>
“Kiṃ nu teme migā honti,<br>
muttā baddhaṃ upāsare;<br>
Na taṃ cajitumicchanti,<br>
jīvitassapi kāraṇā”.<br></p>
<p>
<a class="sc" id="12"></a>
<a class="ms" id="p_22J_2971"></a>
<a class="msdiv" id="msdiv115"></a>
“Bhātaro honti me ludda,<br>
sodariyā ekamātukā;<br>
Na maṃ cajitumicchanti,<br>
jīvitassapi kāraṇā”.<br></p>
<p>
<a class="sc" id="13"></a>
<a class="ms" id="p_22J_2972"></a>
<a class="msdiv" id="msdiv116"></a>
“Te hi nūna marissanti,<br>
andhā apariṇāyakā;<br>
Pañcannaṃ jīvitaṃ dehi,<br>
bhātaraṃ muñca luddaka”.<br></p>
<p>
<a class="sc" id="14"></a>
<a class="ms" id="p_22J_2973"></a>
<a class="msdiv" id="msdiv117"></a>
“So vo ahaṃ pamokkhāmi,<br>
mātāpettibharaṃ migaṃ;<br>
Nandantu mātāpitaro,<br>
muttaṃ disvā mahāmigaṃ”.<br></p>
<p>
<a class="sc" id="15"></a>
<a class="ms" id="p_22J_2974"></a>
<a class="msdiv" id="msdiv118"></a>
“Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā mahāmigaṃ”.<br></p>
<p>
<a class="sc" id="16"></a>
<a class="ms" id="p_22J_2975"></a>
<a class="msdiv" id="msdiv119"></a>
“Kathaṃ tvaṃ pamokkho āsi,<br>
Upanītasmi jīvite;<br>
Kathaṃ putta amocesi,<br>
Kūṭapāsamha luddako”.<br></p>
<p>
<a class="sc" id="17"></a>
<a class="ms" id="p_22J_2976"></a>
<a class="msdiv" id="msdiv120"></a>
“Bhaṇaṃ kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāhi vācāhi,<br>
cittako maṃ amocayi.<br></p>
<p>
<a class="sc" id="18"></a>
<a class="ms" id="p_22J_2977"></a>
<a class="msdiv" id="msdiv121"></a>
Bhaṇaṃ kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāhi vācāhi,<br>
sutanā maṃ amocayi.<br></p>
<p>
<a class="sc" id="19"></a>
<a class="ms" id="p_22J_2978"></a>
<a class="msdiv" id="msdiv122"></a>
Sutvā kaṇṇasukhaṃ vācaṃ,<br>
hadayaṅgaṃ hadayassitaṃ;<br>
Subhāsitāni sutvāna,<br>
luddako maṃ amocayi”.<br></p>
<p>
<a class="sc" id="20"></a>
<a class="ms" id="p_22J_2979"></a>
<a class="msdiv" id="msdiv123"></a>
“Evaṃ ānandito hotu,<br>
saha dārehi luddako;<br>
Yathā mayajja nandāma,<br>
disvā rohaṇamāgataṃ”.<br></p>
<p>
<a class="sc" id="21"></a>
<a class="ms" id="p_22J_2980"></a>
<a class="msdiv" id="msdiv124"></a>
“Nanu tvaṃ avaca ludda,<br>
‘migacammāni āhariṃ’;<br>
Atha kena nu vaṇṇena,<br>
migacammāni nāhari”.<br></p>
<p>
<a class="sc" id="22"></a>
<a class="ms" id="p_22J_2981"></a>
<a class="msdiv" id="msdiv125"></a>
“Āgamā ceva hatthatthaṃ,<br>
kūṭapāsañca so migo;<br>
Abajjhi taṃ migarājaṃ,<br>
tañca muttā upāsare.<br></p>
<p>
<a class="sc" id="23"></a>
<a class="ms" id="p_22J_2982"></a>
<a class="msdiv" id="msdiv126"></a>
Tassa me ahu saṃvego,<br>
abbhuto lomahaṃsano;<br>
Imañcāhaṃ migaṃ haññe,<br>
ajja hissāmi jīvitaṃ”.<br></p>
<p>
<a class="sc" id="24"></a>
<a class="ms" id="p_22J_2983"></a>
<a class="msdiv" id="msdiv127"></a>
“Kīdisā te migā ludda,<br>
kīdisā dhammikā migā;<br>
Kathaṃvaṇṇā kathaṃsīlā,<br>
bāḷhaṃ kho ne pasaṃsasi”.<br></p>
<p>
<a class="sc" id="25"></a>
<a class="ms" id="p_22J_2984"></a>
<a class="msdiv" id="msdiv128"></a>
“Odātasiṅgā sucivālā,<br>
jātarūpatacūpamā;<br>
Pādā lohitakā tesaṃ,<br>
añjitakkhā manoramā”.<br></p>
<p>
<a class="sc" id="26"></a>
<a class="ms" id="p_22J_2985"></a>
<a class="msdiv" id="msdiv129"></a>
“Edisā te migā deva,<br>
edisā dhammikā migā;<br>
Mātāpettibharā deva,<br>
na te so abhihārituṃ”.<br></p>
<p>
<a class="sc" id="27"></a>
<a class="ms" id="p_22J_2986"></a>
<a class="msdiv" id="msdiv130"></a>
“Dammi nikkhasataṃ ludda,<br>
thūlañca maṇikuṇḍalaṃ;<br>
Catussadañca pallaṅkaṃ,<br>
umāpupphasarinnibhaṃ.<br></p>
<p>
<a class="sc" id="28"></a>
<a class="ms" id="p_22J_2987"></a>
<a class="msdiv" id="msdiv131"></a>
Dve ca sādisiyo bhariyā,<br>
usabhañca gavaṃ sataṃ;<br>
Dhammena rajjaṃ kāressaṃ,<br>
bahukāro mesi luddaka.<br></p>
<p>
<a class="sc" id="29"></a>
<a class="ms" id="p_22J_2988"></a>
<a class="msdiv" id="msdiv132"></a>
Kasivāṇijjā iṇadānaṃ,<br>
uñchācariyā ca luddaka;<br>
Etena dāraṃ posehi,<br>
mā pāpaṃ akarī punāti”.<br></p>
</blockquote>
<p class="endsutta">
<a class="sc" id="30"></a>
<a class="ms" id="p_22J_2989"></a>
Rohaṇamigajātakaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>