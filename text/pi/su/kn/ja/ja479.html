<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja479">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>Kāliṅgabodhijātaka</h1>
</div>
<blockquote class="gatha">
<p>
<a class="msdiv" id="msdiv67"></a>
<a class="ms" id="p_22J_2455"></a>
<a class="sc" id="1"></a>
Rājā kāliṅgo cakkavatti,<br>
Dhammena pathavimanusāsaṃ;<br>
Agamā bodhisamīpaṃ,<br>
Nāgena mahānubhāvena.<br>
</p>
<p>
<a class="msdiv" id="msdiv68"></a>
<a class="ms" id="p_22J_2456"></a>
<a class="sc" id="2"></a>
Kāliṅgo bhāradvājo ca,<br>
Rājānaṃ kāliṅgaṃ samaṇakolaññaṃ;<br>
Cakkaṃ vattayato pariggahetvā,<br>
Pañjalī idamavoca.<br>
</p>
<p>
<a class="msdiv" id="msdiv69"></a>
<a class="ms" id="p_22J_2457"></a>
<a class="sc" id="3"></a>
“Paccoroha mahārāja,<br>
Bhūmibhāgo yathā samaṇuggato;<br>
Idha anadhivarā buddhā,<br>
Abhisambuddhā virocanti.<br>
</p>
<p>
<a class="msdiv" id="msdiv70"></a>
<a class="ms" id="p_22J_2458"></a>
<a class="sc" id="4"></a>
Padakkhiṇato āvaṭṭā,<br>
Tiṇalatā asmiṃ bhūmibhāgasmiṃ;<br>
Pathaviyā nābhiyaṃ maṇḍo,<br>
Iti no sutaṃ mante mahārāja.<br>
</p>
<p>
<a class="msdiv" id="msdiv71"></a>
<a class="ms" id="p_22J_2459"></a>
<a class="sc" id="5"></a>
Sāgarapariyantāya,<br>
Mediniyā sabbabhūtadharaṇiyā;<br>
Pathaviyā ayaṃ maṇḍo,<br>
Orohitvā namo karohi.<br>
</p>
<p>
<a class="msdiv" id="msdiv72"></a>
<a class="ms" id="p_22J_2460"></a>
<a class="sc" id="6"></a>
Ye te bhavanti nāgā ca,<br>
abhijātā ca kuñjarā;<br>
Ettāvatā padesaṃ te,<br>
nāgā neva mupayanti.<br>
</p>
<p>
<a class="msdiv" id="msdiv73"></a>
<a class="ms" id="p_22J_2461"></a>
<a class="sc" id="7"></a>
Abhijāto nāgo kāmaṃ,<br>
Pesehi kuñjaraṃ dantiṃ;<br>
Ettāvatā padeso,<br>
Sakkā nāgena mupagantuṃ.<br>
</p>
<p>
<a class="msdiv" id="msdiv74"></a>
<a class="ms" id="p_22J_2462"></a>
<a class="sc" id="8"></a>
Taṃ sutvā rājā kāliṅgo,<br>
Veyyañjanikavaco nisāmetvā;<br>
Sampesesi nāgaṃ ñassāma,<br>
Mayaṃ yathimassidaṃ vacanaṃ”.<br>
</p>
<p>
<a class="msdiv" id="msdiv75"></a>
<a class="ms" id="p_22J_2463"></a>
<a class="sc" id="9"></a>
Sampesito ca raññā,<br>
Nāgo koñcova abhinaditvāna;<br>
Paṭisakkitvā nisīdi,<br>
Garuṃva bhāraṃ asahamāno.<br>
</p>
<p>
<a class="msdiv" id="msdiv76"></a>
<a class="ms" id="p_22J_2464"></a>
<a class="sc" id="10"></a>
Kāliṅgabhāradvājo,<br>
Nāgaṃ khīṇāyukaṃ viditvāna;<br>
Rājānaṃ kāliṅgaṃ,<br>
Taramāno ajjhabhāsittha;<br>
“Aññaṃ saṅkama nāgaṃ,<br>
Nāgo khīṇāyuko mahārāja”.<br>
</p>
<p>
<a class="msdiv" id="msdiv77"></a>
<a class="ms" id="p_22J_2465"></a>
<a class="sc" id="11"></a>
Taṃ sutvā kāliṅgo,<br>
taramāno saṅkamī nāgaṃ;<br>
Saṅkanteva raññe,<br>
nāgo tattheva pati bhumyā;<br>
Veyyañjanikavaco,<br>
yathā tathā ahu nāgo.<br>
</p>
<p>
<a class="msdiv" id="msdiv78"></a>
<a class="ms" id="p_22J_2466"></a>
<a class="sc" id="12"></a>
Kāliṅgo rājā kāliṅgaṃ,<br>
brāhmaṇaṃ etadavoca;<br>
“Tvameva asi sambuddho,<br>
sabbaññū sabbadassāvī”.<br>
</p>
<p>
<a class="msdiv" id="msdiv79"></a>
<a class="ms" id="p_22J_2467"></a>
<a class="sc" id="13"></a>
Taṃ anadhivāsento kāliṅgaṃ,<br>
Brāhmaṇo idamavoca;<br>
“Veyyañjanikā hi mayaṃ,<br>
Buddhā sabbaññuno mahārāja.<br>
</p>
<p>
<a class="msdiv" id="msdiv80"></a>
<a class="ms" id="p_22J_2468"></a>
<a class="sc" id="14"></a>
Sabbaññū sabbavidū ca,<br>
Buddhā na lakkhaṇena jānanti;<br>
Āgamabalasā hi mayaṃ,<br>
Buddhā sabbaṃ pajānanti”.<br>
</p>
<p>
<a class="msdiv" id="msdiv81"></a>
<a class="ms" id="p_22J_2469"></a>
<a class="sc" id="15"></a>
Mahayitvā sambodhiṃ,<br>
Nānāturiyehi vajjamānehi;<br>
Mālāvilepanaṃ abhiharitvā,<br>
Atha rājā manupāyāsi.<br>
</p>
<p>
<a class="msdiv" id="msdiv82"></a>
<a class="ms" id="p_22J_2470"></a>
<a class="sc" id="16"></a>
Saṭṭhi vāhasahassāni,<br>
pupphānaṃ sannipātayi;<br>
Pūjesi rājā kāliṅgo,<br>
bodhimaṇḍamanuttaranti.<br>
</p>
</blockquote>
<p class="endsutta">
<a class="ms" id="p_22J_2471"></a>
<a class="sc" id="17"></a>
Kāliṅgabodhijātakaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>