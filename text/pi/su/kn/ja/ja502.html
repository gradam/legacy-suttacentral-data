<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja502">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Cūḷahaṃsajātaka</h1>
</div>
<blockquote class="gatha">
<p>
<a class="msdiv" id="msdiv133"></a>
<a class="ms" id="p_22J_2990"></a>
<a class="sc" id="1"></a>
“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.<br>
</p>
<p>
<a class="msdiv" id="msdiv134"></a>
<a class="ms" id="p_22J_2991"></a>
<a class="sc" id="2"></a>
Ohāya maṃ ñātigaṇā,<br>
ekaṃ pāsavasaṃ gataṃ;<br>
Anapekkhamānā gacchanti,<br>
kiṃ eko avahiyyasi.<br>
</p>
<p>
<a class="msdiv" id="msdiv135"></a>
<a class="ms" id="p_22J_2992"></a>
<a class="sc" id="3"></a>
Pateva patataṃ seṭṭha,<br>
natthi baddhe sahāyatā;<br>
Mā anīghāya hāpesi,<br>
kāmaṃ sumukha pakkama”.<br>
</p>
<p>
<a class="msdiv" id="msdiv136"></a>
<a class="ms" id="p_22J_2993"></a>
<a class="sc" id="4"></a>
“Nāhaṃ ‘dukkhapareto’ti,<br>
dhataraṭṭha tuvaṃ jahe;<br>
Jīvitaṃ maraṇaṃ vā me,<br>
tayā saddhiṃ bhavissati”.<br>
</p>
<p>
<a class="msdiv" id="msdiv137"></a>
<a class="ms" id="p_22J_2994"></a>
<a class="sc" id="5"></a>
“Etadariyassa kalyāṇaṃ,<br>
yaṃ tvaṃ sumukha bhāsasi;<br>
Tañca vīmaṃsamānohaṃ,<br>
‘patatetaṃ’ avassajiṃ”.<br>
</p>
<p>
<a class="msdiv" id="msdiv138"></a>
<a class="ms" id="p_22J_2995"></a>
<a class="sc" id="6"></a>
“Apadena padaṃ yāti,<br>
antalikkhacaro dijo;<br>
Ārā pāsaṃ na bujjhi tvaṃ,<br>
haṃsānaṃ pavaruttama”.<br>
</p>
<p>
<a class="msdiv" id="msdiv139"></a>
<a class="ms" id="p_22J_2996"></a>
<a class="sc" id="7"></a>
“Yadā parābhavo hoti,<br>
poso jīvitasaṅkhaye;<br>
Atha jālañca pāsañca,<br>
āsajjāpi na bujjhati”.<br>
</p>
<p>
<a class="msdiv" id="msdiv140"></a>
<a class="ms" id="p_22J_2997"></a>
<a class="sc" id="8"></a>
“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
tvaññeva avahiyyasi.<br>
</p>
<p>
<a class="msdiv" id="msdiv141"></a>
<a class="ms" id="p_22J_2998"></a>
<a class="sc" id="9"></a>
Ete bhutvā ca pitvā ca,<br>
pakkamanti vihaṅgamā;<br>
Anapekkhamānā vakkaṅgā,<br>
tvaññeveko upāsasi.<br>
</p>
<p>
<a class="msdiv" id="msdiv142"></a>
<a class="ms" id="p_22J_2999"></a>
<a class="sc" id="10"></a>
Kiṃ nu tyāyaṃ dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahiyyasi”.<br>
</p>
<p>
<a class="msdiv" id="msdiv143"></a>
<a class="ms" id="p_22J_3000"></a>
<a class="sc" id="11"></a>
“Rājā me so dijo mitto,<br>
sakhā pāṇasamo ca me;<br>
Neva naṃ vijahissāmi,<br>
yāva kālassa pariyāyaṃ”.<br>
</p>
<p>
<a class="msdiv" id="msdiv144"></a>
<a class="ms" id="p_22J_3001"></a>
<a class="sc" id="12"></a>
“Yo ca tvaṃ sakhino hetu,<br>
pāṇaṃ cajitumicchasi;<br>
So te sahāyaṃ muñcāmi,<br>
hotu rājā tavānugo”.<br>
</p>
<p>
<a class="msdiv" id="msdiv145"></a>
<a class="ms" id="p_22J_3002"></a>
<a class="sc" id="13"></a>
“Evaṃ luddaka nandassu,<br>
saha sabbehi ñātibhi;<br>
Yathāhamajja nandāmi,<br>
muttaṃ disvā dijādhipaṃ”.<br>
</p>
<p>
<a class="msdiv" id="msdiv146"></a>
<a class="ms" id="p_22J_3003"></a>
<a class="sc" id="14"></a>
“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.<br>
</p>
<p>
<a class="msdiv" id="msdiv147"></a>
<a class="ms" id="p_22J_3004"></a>
<a class="sc" id="15"></a>
“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammena manusāsahaṃ”.<br>
</p>
<p>
<a class="msdiv" id="msdiv148"></a>
<a class="ms" id="p_22J_3005"></a>
<a class="sc" id="16"></a>
“Kacci bhoto amaccesu,<br>
doso koci na vijjati;<br>
Kacci ārā amittā te,<br>
chāyā dakkhiṇatoriva”.<br>
</p>
<p>
<a class="msdiv" id="msdiv149"></a>
<a class="ms" id="p_22J_3006"></a>
<a class="sc" id="17"></a>
“Athopi me amaccesu,<br>
doso koci na vijjati;<br>
Atho ārā amittā me,<br>
chāyā dakkhiṇatoriva”.<br>
</p>
<p>
<a class="msdiv" id="msdiv150"></a>
<a class="ms" id="p_22J_3007"></a>
<a class="sc" id="18"></a>
“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.<br>
</p>
<p>
<a class="msdiv" id="msdiv151"></a>
<a class="ms" id="p_22J_3008"></a>
<a class="sc" id="19"></a>
“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā”.<br>
</p>
<p>
<a class="msdiv" id="msdiv152"></a>
<a class="ms" id="p_22J_3009"></a>
<a class="sc" id="20"></a>
“Kacci te bahavo puttā,<br>
sujātā raṭṭhavaḍḍhana;<br>
Paññājavena sampannā,<br>
sammodanti tato tato”.<br>
</p>
<p>
<a class="msdiv" id="msdiv153"></a>
<a class="ms" id="p_22J_3010"></a>
<a class="sc" id="21"></a>
“Satameko ca me puttā,<br>
dhataraṭṭha mayā sutā;<br>
Tesaṃ tvaṃ kiccamakkhāhi,<br>
nāvarujjhanti te vaco”.<br>
</p>
<p>
<a class="msdiv" id="msdiv154"></a>
<a class="ms" id="p_22J_3011"></a>
<a class="sc" id="22"></a>
“Upapannopi ce hoti,<br>
jātiyā vinayena vā;<br>
Atha pacchā kurute yogaṃ,<br>
kicche āpāsu sīdati.<br>
</p>
<p>
<a class="msdiv" id="msdiv155"></a>
<a class="ms" id="p_22J_3012"></a>
<a class="sc" id="23"></a>
Tassa saṃhīrapaññassa,<br>
vivaro jāyate mahā;<br>
Rattimandhova rūpāni,<br>
thūlāni manupassati.<br>
</p>
<p>
<a class="msdiv" id="msdiv156"></a>
<a class="ms" id="p_22J_3013"></a>
<a class="sc" id="24"></a>
Asāre sārayogaññū,<br>
matiṃ na tveva vindati;<br>
Sarabhova giriduggasmiṃ,<br>
antarāyeva sīdati.<br>
</p>
<p>
<a class="msdiv" id="msdiv157"></a>
<a class="ms" id="p_22J_3014"></a>
<a class="sc" id="25"></a>
Hīnajaccopi ce hoti,<br>
uṭṭhātā dhitimā naro;<br>
Ācārasīlasampanno,<br>
nise aggīva bhāsati.<br>
</p>
<p>
<a class="msdiv" id="msdiv158"></a>
<a class="ms" id="p_22J_3015"></a>
<a class="sc" id="26"></a>
Etaṃ me upamaṃ katvā,<br>
putte vijjāsu vācaya;<br>
Saṃvirūḷhetha medhāvī,<br>
khette bījaṃva vuṭṭhiyā”ti.<br>
</p>
</blockquote>
<p class="endsutta">
<a class="ms" id="p_22J_3016"></a>
<a class="sc" id="27"></a>
Cūḷahaṃsajātakaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>