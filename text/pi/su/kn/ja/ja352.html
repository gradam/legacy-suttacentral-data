<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja352">
<article>
<div class="hgroup">
<p class="division">Jātaka</p>
<p>Pañcakanipāta</p>
<p>Maṇikuṇḍalavagga</p>
<h1>2 Sujātajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1152"></a>
<a class="msdiv" id="msdiv6"></a>
“Kiṃ nu santaramānova,<br>
lāyitvā haritaṃ tiṇaṃ;<br>
Khāda khādāti lapasi,<br>
gatasattaṃ jaraggavaṃ.<br></p>
<p>
<a class="sc" id="2"></a>
<a class="ms" id="p_22J_1153"></a>
<a class="msdiv" id="msdiv7"></a>
Na hi annena pānena,<br>
mato goṇo samuṭṭhahe;<br>
Tvañca tucchaṃ vilapasi,<br>
yathā taṃ dummatī tathā”.<br></p>
<p>
<a class="sc" id="3"></a>
<a class="ms" id="p_22J_1154"></a>
<a class="msdiv" id="msdiv8"></a>
“Tatheva tiṭṭhati sīsaṃ,<br>
hatthapādā ca vāladhi;<br>
Sotā tatheva tiṭṭhanti,<br>
maññe goṇo samuṭṭhahe.<br></p>
<p>
<a class="sc" id="4"></a>
<a class="ms" id="p_22J_1155"></a>
<a class="msdiv" id="msdiv9"></a>
Nevayyakassa sīsañca,<br>
hatthapādā ca dissare;<br>
Rudaṃ mattikathūpasmiṃ,<br>
nanu tvaññeva dummati”.<br></p>
<p>
<a class="sc" id="5"></a>
<a class="ms" id="p_22J_1156"></a>
<a class="msdiv" id="msdiv10"></a>
“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.<br></p>
<p>
<a class="sc" id="6"></a>
<a class="ms" id="p_22J_1157"></a>
<a class="msdiv" id="msdiv11"></a>
Abbahī vata me sallaṃ,<br>
yamāsi hadayassitaṃ;<br>
Yo me sokaparetassa,<br>
pitusokaṃ apānudi.<br></p>
<p>
<a class="sc" id="7"></a>
<a class="ms" id="p_22J_1158"></a>
<a class="msdiv" id="msdiv12"></a>
Sohaṃ abbūḷhasallosmi,<br>
vītasoko anāvilo;<br>
Na socāmi na rodāmi,<br>
tava sutvāna māṇava.<br></p>
<p>
<a class="sc" id="8"></a>
<a class="ms" id="p_22J_1159"></a>
<a class="msdiv" id="msdiv13"></a>
Evaṃ karonti sappaññā,<br>
ye honti anukampakā;<br>
Vinivattenti sokamhā,<br>
sujāto pitaraṃ yathā”ti.<br></p>
</blockquote>
<p class="endsutta">
<a class="sc" id="9"></a>
<a class="ms" id="p_22J_1160"></a>
Sujātajātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>