<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja422">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>6 Cetiyajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1722"></a>
<a class="msdiv" id="msdiv45"></a>
“Dhammo have hato hanti,<br>
Nāhato hanti kiñcanaṃ;<br>
Tasmā hi dhammaṃ na hane,<br>
Mā tvaṃ dhammo hato hani. (1)<br></p>
<p>
<a class="sc" id="2"></a>
<a class="ms" id="p_22J_1723"></a>
<a class="msdiv" id="msdiv46"></a>
Alikaṃ bhāsamānassa,<br>
apakkamanti devatā;<br>
Pūtikañca mukhaṃ vāti,<br>
sakaṭṭhānā ca dhaṃsati;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="3"></a>
<a class="ms" id="p_22J_1724"></a>
<a class="msdiv" id="msdiv47"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhūmiyaṃ tiṭṭha cetiya. (2)<br></p>
<p>
<a class="sc" id="4"></a>
<a class="ms" id="p_22J_1725"></a>
<a class="msdiv" id="msdiv48"></a>
Akāle vassatī tassa,<br>
kāle tassa na vassati;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="5"></a>
<a class="ms" id="p_22J_1726"></a>
<a class="msdiv" id="msdiv49"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhūmiṃ pavisa cetiya. (3)<br></p>
<p>
<a class="sc" id="6"></a>
<a class="ms" id="p_22J_1727"></a>
<a class="msdiv" id="msdiv50"></a>
Jivhā tassa dvidhā hoti,<br>
uragasseva disampati;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="7"></a>
<a class="ms" id="p_22J_1728"></a>
<a class="msdiv" id="msdiv51"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (4)<br></p>
<p>
<a class="sc" id="8"></a>
<a class="ms" id="p_22J_1729"></a>
<a class="msdiv" id="msdiv52"></a>
Jivhā tassa na bhavati,<br>
macchasseva disampati;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="9"></a>
<a class="ms" id="p_22J_1730"></a>
<a class="msdiv" id="msdiv53"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (5)<br></p>
<p>
<a class="sc" id="10"></a>
<a class="ms" id="p_22J_1731"></a>
<a class="msdiv" id="msdiv54"></a>
Thiyova tassa jāyanti,<br>
na pumā jāyare kule;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="11"></a>
<a class="ms" id="p_22J_1732"></a>
<a class="msdiv" id="msdiv55"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya. (6)<br></p>
<p>
<a class="sc" id="12"></a>
<a class="ms" id="p_22J_1733"></a>
<a class="msdiv" id="msdiv56"></a>
Puttā tassa na bhavanti,<br>
pakkamanti disodisaṃ;<br>
Yo jānaṃ pucchito pañhaṃ,<br>
aññathā naṃ viyākare.<br></p>
<p>
<a class="sc" id="13"></a>
<a class="ms" id="p_22J_1734"></a>
<a class="msdiv" id="msdiv57"></a>
Sace hi saccaṃ bhaṇasi,<br>
hohi rāja yathā pure;<br>
Musā ce bhāsase rāja,<br>
bhiyyo pavisa cetiya”. (7)<br></p>
<p>
<a class="sc" id="14"></a>
<a class="ms" id="p_22J_1735"></a>
<a class="msdiv" id="msdiv58"></a>
“Sa rājā isinā satto,<br>
antalikkhacaro pure;<br>
Pāvekkhi pathaviṃ cecco,<br>
hīnatto patva pariyāyaṃ.<br></p>
<p>
<a class="sc" id="15"></a>
<a class="ms" id="p_22J_1736"></a>
<a class="msdiv" id="msdiv59"></a>
Tasmā hi chandāgamanaṃ,<br>
Nappasaṃsanti paṇḍitā;<br>
Aduṭṭhacitto bhāseyya,<br>
Giraṃ saccūpasaṃhitanti”. (8)<br></p>
</blockquote>
<p class="endsutta">
<a class="sc" id="16"></a>
<a class="ms" id="p_22J_1737"></a>
Cetiyajātakaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>