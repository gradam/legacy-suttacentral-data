<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja493">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>Mahāvāṇijajātaka</h1>
</div>
<blockquote class="gatha">
<p>
<a class="msdiv" id="msdiv180"></a>
<a class="ms" id="p_22J_2736"></a>
<a class="sc" id="1"></a>
Vāṇijā samitiṃ katvā,<br>
nānāraṭṭhato āgatā;<br>
Dhanāharā pakkamiṃsu,<br>
ekaṃ katvāna gāmaṇiṃ.<br>
</p>
<p>
<a class="msdiv" id="msdiv181"></a>
<a class="ms" id="p_22J_2737"></a>
<a class="sc" id="2"></a>
Te taṃ kantāramāgamma,<br>
appabhakkhaṃ anodakaṃ;<br>
Mahānigrodhamaddakkhuṃ,<br>
sītacchāyaṃ manoramaṃ.<br>
</p>
<p>
<a class="msdiv" id="msdiv182"></a>
<a class="ms" id="p_22J_2738"></a>
<a class="sc" id="3"></a>
Te ca tattha nisīditvā,<br>
tassa rukkhassa chāyayā;<br>
Vāṇijā samacintesuṃ,<br>
bālā mohena pārutā.<br>
</p>
<p>
<a class="msdiv" id="msdiv183"></a>
<a class="ms" id="p_22J_2739"></a>
<a class="sc" id="4"></a>
Allāyate ayaṃ rukkho,<br>
api vārīva sandati;<br>
Iṅghassa purimaṃ sākhaṃ,<br>
mayaṃ chindāma vāṇijā.<br>
</p>
<p>
<a class="msdiv" id="msdiv184"></a>
<a class="ms" id="p_22J_2740"></a>
<a class="sc" id="5"></a>
Sā ca chinnāva pagghari,<br>
acchaṃ vāriṃ anāvilaṃ;<br>
Te tattha nhatvā pivitvā,<br>
yāvaticchiṃsu vāṇijā.<br>
</p>
<p>
<a class="msdiv" id="msdiv185"></a>
<a class="ms" id="p_22J_2741"></a>
<a class="sc" id="6"></a>
Dutiyaṃ samacintesuṃ,<br>
bālā mohena pārutā;<br>
Iṅghassa dakkhiṇaṃ sākhaṃ,<br>
mayaṃ chindāma vāṇijā.<br>
</p>
<p>
<a class="msdiv" id="msdiv186"></a>
<a class="ms" id="p_22J_2742"></a>
<a class="sc" id="7"></a>
Sā ca chinnāva pagghari,<br>
sālimaṃsodanaṃ bahuṃ;<br>
Appodavaṇṇe kummāse,<br>
siṅgiṃ vidalasūpiyo.<br>
</p>
<p>
<a class="msdiv" id="msdiv187"></a>
<a class="ms" id="p_22J_2743"></a>
<a class="sc" id="8"></a>
Te tattha bhutvā khāditvā,<br>
yāvaticchiṃsu vāṇijā;<br>
Tatiyaṃ samacintesuṃ,<br>
bālā mohena pārutā;<br>
Iṅghassa pacchimaṃ sākhaṃ,<br>
mayaṃ chindāma vāṇijā.<br>
</p>
<p>
<a class="msdiv" id="msdiv188"></a>
<a class="ms" id="p_22J_2744"></a>
<a class="sc" id="9"></a>
Sā ca chinnāva pagghari,<br>
nāriyo samalaṅkatā;<br>
Vicitravatthābharaṇā,<br>
āmuttamaṇikuṇḍalā.<br>
</p>
<p>
<a class="msdiv" id="msdiv189"></a>
<a class="ms" id="p_22J_2745"></a>
<a class="sc" id="10"></a>
Api su vāṇijā ekā,<br>
nāriyo paṇṇavīsati;<br>
Samantā parivāriṃsu,<br>
tassa rukkhassa chāyayā.<br>
</p>
<p>
<a class="msdiv" id="msdiv190"></a>
<a class="ms" id="p_22J_2746"></a>
<a class="sc" id="11"></a>
Te tāhi paricāretvā,<br>
yāvaticchiṃsu vāṇijā;<br>
Catutthaṃ samacintesuṃ,<br>
bālā mohena pārutā;<br>
Iṅghassa uttaraṃ sākhaṃ,<br>
mayaṃ chindāma vāṇijā.<br>
</p>
<p>
<a class="msdiv" id="msdiv191"></a>
<a class="ms" id="p_22J_2747"></a>
<a class="sc" id="12"></a>
Sā ca chinnāva pagghari,<br>
muttā veḷuriyā bahū;<br>
Rajataṃ jātarūpañca,<br>
kuttiyo paṭiyāni ca.<br>
</p>
<p>
<a class="msdiv" id="msdiv192"></a>
<a class="ms" id="p_22J_2748"></a>
<a class="sc" id="13"></a>
Kāsikāni ca vatthāni,<br>
uddiyāni ca kambalā;<br>
Te tattha bhāre bandhitvā,<br>
yāvaticchiṃsu vāṇijā.<br>
</p>
<p>
<a class="msdiv" id="msdiv193"></a>
<a class="ms" id="p_22J_2749"></a>
<a class="sc" id="14"></a>
Pañcamaṃ samacintesuṃ,<br>
bālā mohena pārutā;<br>
Iṅghassa mūlaṃ chindāma,<br>
api bhiyyo labhāmase.<br>
</p>
<p>
<a class="msdiv" id="msdiv194"></a>
<a class="ms" id="p_22J_2750"></a>
<a class="sc" id="15"></a>
Athuṭṭhahi satthavāho,<br>
yācamāno katañjalī;<br>
Nigrodho kiṃ parajjhati,<br>
vāṇijā bhaddamatthu te.<br>
</p>
<p>
<a class="msdiv" id="msdiv195"></a>
<a class="ms" id="p_22J_2751"></a>
<a class="sc" id="16"></a>
Vāridā purimā sākhā,<br>
annapānañca dakkhiṇā;<br>
Nāridā pacchimā sākhā,<br>
sabbakāme ca uttarā;<br>
Nigrodho kiṃ parajjhati,<br>
vāṇijā bhaddamatthu te.<br>
</p>
<p>
<a class="msdiv" id="msdiv196"></a>
<a class="ms" id="p_22J_2752"></a>
<a class="sc" id="17"></a>
Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.<br>
</p>
<p>
<a class="msdiv" id="msdiv197"></a>
<a class="ms" id="p_22J_2753"></a>
<a class="sc" id="18"></a>
Te ca tassānādiyitvā,<br>
ekassa vacanaṃ bahū;<br>
Nisitāhi kuṭhārīhi,<br>
mūlato naṃ upakkamuṃ.<br>
</p>
<p>
<a class="msdiv" id="msdiv198"></a>
<a class="ms" id="p_22J_2754"></a>
<a class="sc" id="19"></a>
Tato nāgā nikkhamiṃsu,<br>
sannaddhā paṇṇavīsati;<br>
Dhanuggahānaṃ tisatā,<br>
chasahassā ca vammino.<br>
</p>
<p>
<a class="msdiv" id="msdiv199"></a>
<a class="ms" id="p_22J_2755"></a>
<a class="sc" id="20"></a>
“Ete hanatha bandhatha,<br>
Mā vo muñcittha jīvitaṃ;<br>
Ṭhapetvā satthavāhaṃva,<br>
Sabbe bhasmaṃ karotha ne”.<br>
</p>
<p>
<a class="msdiv" id="msdiv200"></a>
<a class="ms" id="p_22J_2756"></a>
<a class="sc" id="21"></a>
“Tasmā hi paṇḍito poso,<br>
sampassaṃ atthamattano;<br>
Lobhassa na vasaṃ gacche,<br>
haneyyārisakaṃ manaṃ.<br>
</p>
<p>
<a class="msdiv" id="msdiv201"></a>
<a class="ms" id="p_22J_2757"></a>
<a class="sc" id="22"></a>
Evamādīnavaṃ ñatvā,<br>
taṇhā dukkhassa sambhavaṃ;<br>
Vītataṇho anādāno,<br>
sato bhikkhu paribbaje”ti.<br>
</p>
</blockquote>
<p class="endsutta">
<a class="ms" id="p_22J_2758"></a>
<a class="sc" id="23"></a>
Mahāvāṇijajātakaṃ dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>