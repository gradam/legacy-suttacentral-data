<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja447">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Mahādhammapālajātaka</h1>
</div>
<blockquote class="gatha">
<p>
<a class="msdiv" id="msdiv92"></a>
<a class="ms" id="p_22J_2008"></a>
<a class="sc" id="1"></a>
“Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Akkhāhi me brāhmaṇa etamatthaṃ,<br>
Kasmā nu tumhaṃ daharā na miyyare”.<br>
</p>
<p>
<a class="msdiv" id="msdiv93"></a>
<a class="ms" id="p_22J_2009"></a>
<a class="sc" id="2"></a>
“Dhammaṃ carāma na musā bhaṇāma,<br>
Pāpāni kammāni parivajjayāma;<br>
Anariyaṃ parivajjemu sabbaṃ,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv94"></a>
<a class="ms" id="p_22J_2010"></a>
<a class="sc" id="3"></a>
Suṇoma dhammaṃ asataṃ satañca,<br>
Na cāpi dhammaṃ asataṃ rocayāma;<br>
Hitvā asante na jahāma sante,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv95"></a>
<a class="ms" id="p_22J_2011"></a>
<a class="sc" id="4"></a>
Pubbeva dānā sumanā bhavāma,<br>
Dadampi ve attamanā bhavāma;<br>
Datvāpi ve nānutappāma pacchā,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv96"></a>
<a class="ms" id="p_22J_2012"></a>
<a class="sc" id="5"></a>
Samaṇe mayaṃ brāhmaṇe addhike ca,<br>
Vanibbake yācanake dalidde;<br>
Annena pānena abhitappayāma,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv97"></a>
<a class="ms" id="p_22J_2013"></a>
<a class="sc" id="6"></a>
Mayañca bhariyaṃ nātikkamāma,<br>
Amhe ca bhariyā nātikkamanti;<br>
Aññatra tāhi brahmacariyaṃ carāma,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv98"></a>
<a class="ms" id="p_22J_2014"></a>
<a class="sc" id="7"></a>
Pāṇātipātā viramāma sabbe,<br>
Loke adinnaṃ parivajjayāma;<br>
Amajjapā nopi musā bhaṇāma,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv99"></a>
<a class="ms" id="p_22J_2015"></a>
<a class="sc" id="8"></a>
Etāsu ve jāyare suttamāsu,<br>
Medhāvino honti pahūtapaññā;<br>
Bahussutā vedaguno ca honti,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv100"></a>
<a class="ms" id="p_22J_2016"></a>
<a class="sc" id="9"></a>
Mātā pitā ca bhaginī bhātaro ca,<br>
Puttā ca dārā ca mayañca sabbe;<br>
Dhammaṃ carāma paralokahetu,<br>
Tasmā hi amhaṃ daharā na miyyare.<br>
</p>
<p>
<a class="msdiv" id="msdiv101"></a>
<a class="ms" id="p_22J_2017"></a>
<a class="sc" id="10"></a>
Dāsā ca dāsyo anujīvino ca,<br>
Paricārakā kammakarā ca sabbe;<br>
Dhammaṃ caranti paralokahetu,<br>
Tasmā hi amhaṃ daharā na miyyare”.<br>
</p>
<p>
<a class="msdiv" id="msdiv102"></a>
<a class="ms" id="p_22J_2018"></a>
<a class="sc" id="11"></a>
“Dhammo have rakkhati dhammacāriṃ,<br>
Dhammo suciṇṇo sukhamāvahāti;<br>
Esānisaṃso dhamme suciṇṇe,<br>
Na duggatiṃ gacchati dhammacārī.<br>
</p>
<p>
<a class="msdiv" id="msdiv103"></a>
<a class="ms" id="p_22J_2019"></a>
<a class="sc" id="12"></a>
Dhammo have rakkhati dhammacāriṃ,<br>
Chattaṃ mahantaṃ viya vassakāle;<br>
Dhammena gutto mama dhammapālo,<br>
Aññassa aṭṭhīni sukhī kumāro”ti.<br>
</p>
</blockquote>
<p class="endsutta">
<a class="ms" id="p_22J_2020"></a>
<a class="sc" id="13"></a>
Mahādhammapālajātakaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>