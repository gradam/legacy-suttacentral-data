<!DOCTYPE html>
<html>
<head>

<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja419">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>3 Sulasājātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.437"></a><a class="ms" id="p_22J_1692"></a><a class="msdiv" id="msdiv18"></a>“Idaṃ suvaṇṇakāyūraṃ,<br>
muttā veḷuriyā bahū;<br>
Sabbaṃ harassu bhaddante,<br>
mañca dāsīti sāvaya”.</p>
<p><a class="sc" id="2"></a><a class="ms" id="p_22J_1693"></a><a class="msdiv" id="msdiv19"></a>“Oropayassu kalyāṇi,<br>
mā <span class="var" title="bahuṃ (bj, s2, s3, pts1)" id="note987">bāḷhaṃ</span> paridevasi;<br>
Na cāhaṃ abhijānāmi,<br>
ahantvā dhanamābhataṃ”.</p>
<p><a class="sc" id="3"></a><a class="ms" id="p_22J_1694"></a><a class="msdiv" id="msdiv20"></a>“Yato sarāmi attānaṃ,<br>
yato pattāsmi viññutaṃ;<br>
Na cāhaṃ abhijānāmi,<br>
aññaṃ piyataraṃ tayā.</p>
<p><a class="sc" id="4"></a><a class="ms" id="p_22J_1695"></a><a class="msdiv" id="msdiv21"></a>Ehi taṃ <span class="var" title="upaguyhissaṃ (mr)" id="note988">upagūhissaṃ</span>,<br>
karissañca padakkhiṇaṃ;<br>
Na hi dāni puna atthi,<br>
mama tuyhañca saṅgamo”.</p>
<p><a class="sc" id="5"></a><a class="pts" id="pts3.438"></a><a class="ms" id="p_22J_1696"></a><a class="msdiv" id="msdiv22"></a>“Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
tattha tattha vicakkhaṇā.</p>
<p><a class="sc" id="6"></a><a class="ms" id="p_22J_1697"></a><a class="msdiv" id="msdiv23"></a>Na hi sabbesu ṭhānesu,<br>
puriso hoti paṇḍito;<br>
Itthīpi paṇḍitā hoti,<br>
<span class="var" title="lahu­mattha­vi­cintikā (bj, pts1) | lahumatthaṃ vicintikā (s2, s3)" id="note989">lahuṃ atthaṃ vicintikā</span>.</p>
<p><a class="sc" id="7"></a><a class="ms" id="p_22J_1698"></a><a class="msdiv" id="msdiv24"></a>Lahuñca vata khippañca,<br>
nikaṭṭhe samacetayi;<br>
Migaṃ <span class="var" title="puṇṇāya tenevaṃ (bj) | puṇṇāyataneva (s2, s3)" id="note990">puṇṇāyateneva</span>,<br>
sulasā sattukaṃ vadhi.</p>
<p><a class="sc" id="8"></a><a class="ms" id="p_22J_1699"></a><a class="msdiv" id="msdiv25"></a><span class="var" title="yo ca (^ja448#9 [Kukkuṭajātaka] kukkuṭajātake)" id="note991">Yodha</span> uppatitaṃ atthaṃ,<br>
na khippa­manu­buj­jhati;<br>
So haññati mandamati,<br>
corova girigabbhare.</p>
<p><a class="sc" id="9"></a><a class="ms" id="p_22J_1700"></a><a class="msdiv" id="msdiv26"></a>Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
sulasā sattukāmivā”ti.</p>
</blockquote>
<p class="endsutta"><a class="sc" id="10"></a><a class="ms" id="p_22J_1701"></a>Sulasājātakaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
