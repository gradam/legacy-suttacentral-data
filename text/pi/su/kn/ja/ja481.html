<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja481">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>8 Takkāriyajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2494"></a>
<a class="msdiv" id="msdiv104"></a>
“Ahameva dubbhāsitaṃ bhāsi bālo,<br>
Bhekovaraññe ahimavhāyamāno;<br>
Takkāriye sobbhamimaṃ patāmi,<br>
Na kireva sādhu ativelabhāṇī”.<br></p>
<p>
<a class="sc" id="2"></a>
<a class="ms" id="p_22J_2495"></a>
<a class="msdiv" id="msdiv105"></a>
“Pappoti macco ativelabhāṇī,<br>
Bandhaṃ vadhaṃ sokapariddavañca;<br>
Attānameva garahāsi ettha,<br>
Ācera yaṃ taṃ nikhaṇanti sobbhe”.<br></p>
<p>
<a class="sc" id="3"></a>
<a class="ms" id="p_22J_2496"></a>
<a class="msdiv" id="msdiv106"></a>
“Kimevahaṃ tuṇḍilamanupucchiṃ,<br>
Kareyya saṃ bhātaraṃ kāḷikāyaṃ;<br>
Naggovahaṃ vatthayugañca jīno,<br>
Ayampi attho bahutādisova”.<br></p>
<p>
<a class="sc" id="4"></a>
<a class="ms" id="p_22J_2497"></a>
<a class="msdiv" id="msdiv107"></a>
“Yo yujjhamānānamayujjhamāno,<br>
Meṇḍantaraṃ accupatī kuliṅgo;<br>
So piṃsito meṇḍasirehi tattha,<br>
Ayampi attho bahutādisova.<br></p>
<p>
<a class="sc" id="5"></a>
<a class="ms" id="p_22J_2498"></a>
<a class="msdiv" id="msdiv108"></a>
Caturo janā potthakamaggahesuṃ,<br>
Ekañca posaṃ anurakkhamānā;<br>
Sabbeva te bhinnasirā sayiṃsu,<br>
Ayampi attho bahutādisova.<br></p>
<p>
<a class="sc" id="6"></a>
<a class="ms" id="p_22J_2499"></a>
<a class="msdiv" id="msdiv109"></a>
Ajā yathā veḷugumbasmiṃ baddhā,<br>
Avakkhipantī asimajjhagacchi;<br>
Teneva tassā galakāvakantaṃ,<br>
Ayampi attho bahutādisova”.<br></p>
<p>
<a class="sc" id="7"></a>
<a class="ms" id="p_22J_2500"></a>
<a class="msdiv" id="msdiv110"></a>
“Ime na devā na gandhabbaputtā,<br>
Migā ime atthavasaṃ gatā me;<br>
Ekañca naṃ sāyamāse pacantu,<br>
Ekaṃ punappātarāse pacantu”.<br></p>
<p>
<a class="sc" id="8"></a>
<a class="ms" id="p_22J_2501"></a>
<a class="msdiv" id="msdiv111"></a>
“Sataṃ sahassāni dubhāsitāni,<br>
Kalampi nāgghanti subhāsitassa;<br>
Dubbhāsitaṃ saṅkamāno kileso,<br>
Tasmā tuṇhī kimpurisā na bālyā”.<br></p>
<p>
<a class="sc" id="9"></a>
<a class="ms" id="p_22J_2502"></a>
<a class="msdiv" id="msdiv112"></a>
“Yā mesā byāhāsi pamuñcathetaṃ,<br>
Giriñca naṃ himavantaṃ nayantu;<br>
Imañca kho dentu mahānasāya,<br>
Pātova naṃ pātarāse pacantu”.<br></p>
<p>
<a class="sc" id="10"></a>
<a class="ms" id="p_22J_2503"></a>
<a class="msdiv" id="msdiv113"></a>
“Pajjunnanāthā pasavo,<br>
pasunāthā ayaṃ pajā;<br>
Tvaṃ nāthosi mahārāja,<br>
nāthohaṃ bhariyāya me;<br>
Dvinnamaññataraṃ ñatvā,<br>
mutto gaccheyya pabbataṃ.<br></p>
<p>
<a class="sc" id="11"></a>
<a class="ms" id="p_22J_2504"></a>
<a class="msdiv" id="msdiv114"></a>
Na ve nindā suparivajjayetha,<br>
Nānā janā sevitabbā janinda;<br>
Yeneva eko labhate pasaṃsaṃ,<br>
Teneva añño labhate ninditāraṃ.<br></p>
<p>
<a class="sc" id="12"></a>
<a class="ms" id="p_22J_2505"></a>
<a class="msdiv" id="msdiv115"></a>
Sabbo loko paricitto aticitto,<br>
Sabbo loko cittavā samhi citte;<br>
Paccekacittā puthu sabbasattā,<br>
Kassīdha cittassa vasena vatte”.<br></p>
<p>
<a class="sc" id="13"></a>
<a class="ms" id="p_22J_2506"></a>
<a class="msdiv" id="msdiv116"></a>
“Tuṇhī ahū kimpuriso sabhariyo,<br>
Yo dāni byāhāsi bhayassa bhīto;<br>
So dāni mutto sukhito arogo,<br>
Vācākirevatthavatī narānan”ti.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_22J_2507"></a>
Takkāriyajātakaṃ aṭṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>