<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja456">
<article>
<div class="hgroup">
<p class="division">Jātaka</p>
<p>Ekādasakanipāta</p>
<p>Mātuposakavagga</p>
<h1>Juṇhajātaka</h1>
</div>
<blockquote class="gatha">
<p>
<a class="msdiv" id="msdiv13"></a>
<a class="ms" id="p_22J_2120"></a>
<a class="sc" id="1"></a>
“Suṇohi mayhaṃ vacanaṃ janinda,<br>
Atthena juṇhamhi idhānupatto;<br>
Na brāhmaṇe addhike tiṭṭhamāne,<br>
Gantabbamāhu dvipadindaseṭṭha”.<br>
</p>
<p>
<a class="msdiv" id="msdiv14"></a>
<a class="ms" id="p_22J_2121"></a>
<a class="sc" id="2"></a>
“Suṇomi tiṭṭhāmi vadehi brahme,<br>
Yenāsi atthena idhānupatto;<br>
Kaṃ vā tvamatthaṃ mayi patthayāno,<br>
Idhāgamā brahme tadiṅgha brūhi”.<br>
</p>
<p>
<a class="msdiv" id="msdiv15"></a>
<a class="ms" id="p_22J_2122"></a>
<a class="sc" id="3"></a>
“Dadāhi me gāmavarāni pañca,<br>
Dāsīsataṃ satta gavaṃsatāni;<br>
Parosahassañca suvaṇṇanikkhe,<br>
Bhariyā ca me sādisī dve dadāhi.<br>
</p>
<p>
<a class="msdiv" id="msdiv16"></a>
<a class="ms" id="p_22J_2123"></a>
<a class="sc" id="4"></a>
Tapo nu te brāhmaṇa bhiṃsarūpo,<br>
Mantā nu te brāhmaṇa cittarūpā;<br>
Yakkhā nu te assavā santi keci,<br>
Atthaṃ vā me abhijānāsi kattaṃ.<br>
</p>
<p>
<a class="msdiv" id="msdiv17"></a>
<a class="ms" id="p_22J_2124"></a>
<a class="sc" id="5"></a>
Na me tapo atthi na cāpi mantā,<br>
Yakkhāpi me assavā natthi keci;<br>
Atthampi te nābhijānāmi kattaṃ,<br>
Pubbe ca kho saṅgatimattamāsi.<br>
</p>
<p>
<a class="msdiv" id="msdiv18"></a>
<a class="ms" id="p_22J_2125"></a>
<a class="sc" id="6"></a>
Paṭhamaṃ idaṃ dassanaṃ jānato me,<br>
Na tābhijānāmi ito puratthā;<br>
Akkhāhi me pucchito etamatthaṃ,<br>
Kadā kuhiṃ vā ahu saṅgamo no.<br>
</p>
<p>
<a class="msdiv" id="msdiv19"></a>
<a class="ms" id="p_22J_2126"></a>
<a class="sc" id="7"></a>
Gandhārarājassa puramhi ramme,<br>
Avasimhase takkasīlāyaṃ deva;<br>
Tatthandhakāramhi timīsikāyaṃ,<br>
Aṃsena aṃsaṃ samaghaṭṭayimha.<br>
</p>
<p>
<a class="msdiv" id="msdiv20"></a>
<a class="ms" id="p_22J_2127"></a>
<a class="sc" id="8"></a>
Te tattha ṭhatvāna ubho janinda,<br>
Sārāṇiyaṃ vītisārayimha tattha;<br>
Sāyeva no saṅgatimattamāsi,<br>
Tato na pacchā na pure ahosi.<br>
</p>
<p>
<a class="msdiv" id="msdiv21"></a>
<a class="ms" id="p_22J_2128"></a>
<a class="sc" id="9"></a>
Yadā kadāci manujesu brahme,<br>
Samāgamo sappurisena hoti;<br>
Na paṇḍitā saṅgatisanthavāni,<br>
Pubbe kataṃ vāpi vināsayanti.<br>
</p>
<p>
<a class="msdiv" id="msdiv22"></a>
<a class="ms" id="p_22J_2129"></a>
<a class="sc" id="10"></a>
Bālāva kho saṅgatisanthavāni,<br>
Pubbe kataṃ vāpi vināsayanti;<br>
Bahumpi bālesu kataṃ vinassati,<br>
Tathā hi bālā akataññurūpā.<br>
</p>
<p>
<a class="msdiv" id="msdiv23"></a>
<a class="ms" id="p_22J_2130"></a>
<a class="sc" id="11"></a>
Dhīrā ca kho saṅgatisanthavāni,<br>
Pubbe kataṃ vāpi na nāsayanti;<br>
Appampi dhīresu kataṃ na nassati,<br>
Tathā hi dhīrā sukataññurūpā.<br>
</p>
<p>
<a class="msdiv" id="msdiv24"></a>
<a class="ms" id="p_22J_2131"></a>
<a class="sc" id="12"></a>
Dadāmi te gāmavarāni pañca,<br>
Dāsīsataṃ satta gavaṃsatāni;<br>
Parosahassañca suvaṇṇanikkhe,<br>
Bhariyā ca te sādisī dve dadāmi.<br>
</p>
<p>
<a class="msdiv" id="msdiv25"></a>
<a class="ms" id="p_22J_2132"></a>
<a class="sc" id="13"></a>
Evaṃ sataṃ hoti samecca rāja,<br>
Nakkhattarājāriva tārakānaṃ;<br>
Āpūratī kāsipatī tathāhaṃ,<br>
Tayāpi me saṅgamo ajja laddho”ti.<br>
</p>
</blockquote>
<p class="endsutta">
<a class="ms" id="p_22J_2133"></a>
<a class="sc" id="14"></a>
Juṇhajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>