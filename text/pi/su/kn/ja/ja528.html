<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja528">
<article>
<div class="hgroup">
<p class="division">Jātaka</p>
<p>Paṇṇāsanipāta</p>
<p>Niḷinikāvagga</p>
<h1>Mahābodhijātaka</h1>
</div>
<blockquote class="gatha">
<p>
<a class="msdiv" id="msdiv124"></a>
<a class="ms" id="p_23J_380"></a>
<a class="sc" id="1"></a>
“Kiṃ nu daṇḍaṃ kimajinaṃ,<br>
kiṃ chattaṃ kimupāhanaṃ;<br>
Kimaṅkusañca pattañca,<br>
saṅghāṭiñcāpi brāhmaṇa;<br>
Taramānarūpohāsi,<br>
kiṃ nu patthayase disaṃ”.<br>
</p>
<p>
<a class="msdiv" id="msdiv125"></a>
<a class="ms" id="p_23J_381"></a>
<a class="sc" id="2"></a>
“Dvādasetāni vassāni,<br>
vusitāni tavantike;<br>
Nābhijānāmi soṇena,<br>
piṅgalenābhikūjitaṃ.<br>
</p>
<p>
<a class="msdiv" id="msdiv126"></a>
<a class="ms" id="p_23J_382"></a>
<a class="sc" id="3"></a>
Svāyaṃ dittova nadati,<br>
sukkadāṭhaṃ vidaṃsayaṃ;<br>
Tava sutvā sabhariyassa,<br>
vītasaddhassa maṃ pati”.<br>
</p>
<p>
<a class="msdiv" id="msdiv127"></a>
<a class="ms" id="p_23J_383"></a>
<a class="sc" id="4"></a>
“Ahu esa kato doso,<br>
yathā bhāsasi brāhmaṇa;<br>
Esa bhiyyo pasīdāmi,<br>
vasa brāhmaṇa māgamā”.<br>
</p>
<p>
<a class="msdiv" id="msdiv128"></a>
<a class="ms" id="p_23J_384"></a>
<a class="sc" id="5"></a>
“Sabbaseto pure āsi,<br>
tatopi sabalo ahu;<br>
Sabbalohitako dāni,<br>
kālo pakkamituṃ mama.<br>
</p>
<p>
<a class="msdiv" id="msdiv129"></a>
<a class="ms" id="p_23J_385"></a>
<a class="sc" id="6"></a>
Abbhantaraṃ pure āsi,<br>
tato majjhe tato bahi;<br>
Purā niddhamanā hoti,<br>
sayameva vajāmahaṃ.<br>
</p>
<p>
<a class="msdiv" id="msdiv130"></a>
<a class="ms" id="p_23J_386"></a>
<a class="sc" id="7"></a>
Vītasaddhaṃ na seveyya,<br>
udapānaṃvanodakaṃ;<br>
Sacepi naṃ anukhaṇe,<br>
vāri kaddamagandhikaṃ.<br>
</p>
<p>
<a class="msdiv" id="msdiv131"></a>
<a class="ms" id="p_23J_387"></a>
<a class="sc" id="8"></a>
Pasannameva seveyya,<br>
appasannaṃ vivajjaye;<br>
Pasannaṃ payirupāseyya,<br>
rahadaṃ vudakatthiko.<br>
</p>
<p>
<a class="msdiv" id="msdiv132"></a>
<a class="ms" id="p_23J_388"></a>
<a class="sc" id="9"></a>
Bhaje bhajantaṃ purisaṃ,<br>
abhajantaṃ na bhajjaye;<br>
Asappurisadhammo so,<br>
yo bhajantaṃ na bhajjati.<br>
</p>
<p>
<a class="msdiv" id="msdiv133"></a>
<a class="ms" id="p_23J_389"></a>
<a class="sc" id="10"></a>
Yo bhajantaṃ na bhajati,<br>
sevamānaṃ na sevati;<br>
Sa ve manussapāpiṭṭho,<br>
migo sākhassito yathā.<br>
</p>
<p>
<a class="msdiv" id="msdiv134"></a>
<a class="ms" id="p_23J_390"></a>
<a class="sc" id="11"></a>
Accābhikkhaṇasaṃsaggā,<br>
asamosaraṇena ca;<br>
Etena mittā jīranti,<br>
akāle yācanāya ca.<br>
</p>
<p>
<a class="msdiv" id="msdiv135"></a>
<a class="ms" id="p_23J_391"></a>
<a class="sc" id="12"></a>
Tasmā nābhikkhaṇaṃ gacche,<br>
na ca gacche cirāciraṃ;<br>
Kālena yācaṃ yāceyya,<br>
evaṃ mittā na jīyare.<br>
</p>
<p>
<a class="msdiv" id="msdiv136"></a>
<a class="ms" id="p_23J_392"></a>
<a class="sc" id="13"></a>
Aticiraṃ nivāsena,<br>
piyo bhavati appiyo;<br>
Āmanta kho taṃ gacchāma,<br>
purā te homa appiyā”.<br>
</p>
<p>
<a class="msdiv" id="msdiv137"></a>
<a class="ms" id="p_23J_393"></a>
<a class="sc" id="14"></a>
“Evañce yācamānānaṃ,<br>
Añjaliṃ nāvabujjhasi;<br>
Paricārakānaṃ sataṃ,<br>
Vacanaṃ na karosi no;<br>
Evaṃ taṃ abhiyācāma,<br>
Puna kayirāsi pariyāyaṃ”.<br>
</p>
<p>
<a class="msdiv" id="msdiv138"></a>
<a class="ms" id="p_23J_394"></a>
<a class="sc" id="15"></a>
“Evañce no viharataṃ,<br>
Antarāyo na hessati;<br>
Tuyhaṃ vāpi mahārāja,<br>
Mayhaṃ vā raṭṭhavaddhana;<br>
Appeva nāma passema,<br>
Ahorattānamaccaye.<br>
</p>
<p>
<a class="msdiv" id="msdiv139"></a>
<a class="ms" id="p_23J_395"></a>
<a class="sc" id="16"></a>
Udīraṇā ce saṅgatyā,<br>
bhāvāya manuvattati;<br>
Akāmā akaraṇīyaṃ vā,<br>
karaṇīyaṃ vāpi kubbati;<br>
Akāmākaraṇīyamhi,<br>
kvidha pāpena lippati.<br>
</p>
<p>
<a class="msdiv" id="msdiv140"></a>
<a class="ms" id="p_23J_396"></a>
<a class="sc" id="17"></a>
So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.<br>
</p>
<p>
<a class="msdiv" id="msdiv141"></a>
<a class="ms" id="p_23J_397"></a>
<a class="sc" id="18"></a>
Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.<br>
</p>
<p>
<a class="msdiv" id="msdiv142"></a>
<a class="ms" id="p_23J_398"></a>
<a class="sc" id="19"></a>
Issaro sabbalokassa,<br>
sace kappeti jīvitaṃ;<br>
Iddhiṃ byasanabhāvañca,<br>
kammaṃ kalyāṇapāpakaṃ;<br>
Niddesakārī puriso,<br>
issaro tena lippati.<br>
</p>
<p>
<a class="msdiv" id="msdiv143"></a>
<a class="ms" id="p_23J_399"></a>
<a class="sc" id="20"></a>
So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.<br>
</p>
<p>
<a class="msdiv" id="msdiv144"></a>
<a class="ms" id="p_23J_400"></a>
<a class="sc" id="21"></a>
Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.<br>
</p>
<p>
<a class="msdiv" id="msdiv145"></a>
<a class="ms" id="p_23J_401"></a>
<a class="sc" id="22"></a>
Sace pubbekatahetu,<br>
sukhadukkhaṃ nigacchati;<br>
Porāṇakaṃ kataṃ pāpaṃ,<br>
tameso muccate iṇaṃ;<br>
Porāṇakaiṇamokkho,<br>
kvidha pāpena lippati.<br>
</p>
<p>
<a class="msdiv" id="msdiv146"></a>
<a class="ms" id="p_23J_402"></a>
<a class="sc" id="23"></a>
So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.<br>
</p>
<p>
<a class="msdiv" id="msdiv147"></a>
<a class="ms" id="p_23J_403"></a>
<a class="sc" id="24"></a>
Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.<br>
</p>
<p>
<a class="msdiv" id="msdiv148"></a>
<a class="ms" id="p_23J_404"></a>
<a class="sc" id="25"></a>
Catunnaṃyevupādāya,<br>
rūpaṃ sambhoti pāṇinaṃ;<br>
Yato ca rūpaṃ sambhoti,<br>
tatthevānupagacchati;<br>
Idheva jīvati jīvo,<br>
pecca pecca vinassati.<br>
</p>
<p>
<a class="msdiv" id="msdiv149"></a>
<a class="ms" id="p_23J_405"></a>
<a class="sc" id="26"></a>
Ucchijjati ayaṃ loko,<br>
ye bālā ye ca paṇḍitā;<br>
Ucchijjamāne lokasmiṃ,<br>
kvidha pāpena lippati.<br>
</p>
<p>
<a class="msdiv" id="msdiv150"></a>
<a class="ms" id="p_23J_406"></a>
<a class="sc" id="27"></a>
So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.<br>
</p>
<p>
<a class="msdiv" id="msdiv151"></a>
<a class="ms" id="p_23J_407"></a>
<a class="sc" id="28"></a>
Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.<br>
</p>
<p>
<a class="msdiv" id="msdiv152"></a>
<a class="ms" id="p_23J_408"></a>
<a class="sc" id="29"></a>
Āhu khattavidā loke,<br>
bālā paṇḍitamānino;<br>
‘Mātaraṃ pitaraṃ haññe,<br>
atho jeṭṭhampi bhātaraṃ;<br>
Haneyya puttadāre ca,<br>
attho ce tādiso siyā’.<br>
</p>
<p>
<a class="msdiv" id="msdiv153"></a>
<a class="ms" id="p_23J_409"></a>
<a class="sc" id="30"></a>
Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako.<br>
</p>
<p>
<a class="msdiv" id="msdiv154"></a>
<a class="ms" id="p_23J_410"></a>
<a class="sc" id="31"></a>
Atha atthe samuppanne,<br>
samūlamapi abbahe;<br>
Attho me sambalenāpi,<br>
suhato vānaro mayā.<br>
</p>
<p>
<a class="msdiv" id="msdiv155"></a>
<a class="ms" id="p_23J_411"></a>
<a class="sc" id="32"></a>
So ce attho ca dhammo ca,<br>
kalyāṇo na ca pāpako;<br>
Bhoto ce vacanaṃ saccaṃ,<br>
suhato vānaro mayā.<br>
</p>
<p>
<a class="msdiv" id="msdiv156"></a>
<a class="ms" id="p_23J_412"></a>
<a class="sc" id="33"></a>
Attano ce hi vādassa,<br>
aparādhaṃ vijāniyā;<br>
Na maṃ tvaṃ garaheyyāsi,<br>
bhoto vādo hi tādiso.<br>
</p>
<p>
<a class="msdiv" id="msdiv157"></a>
<a class="ms" id="p_23J_413"></a>
<a class="sc" id="34"></a>
Ahetuvādo puriso,<br>
yo ca issarakuttiko;<br>
Pubbekatī ca ucchedī,<br>
yo ca khattavido naro.<br>
</p>
<p>
<a class="msdiv" id="msdiv158"></a>
<a class="ms" id="p_23J_414"></a>
<a class="sc" id="35"></a>
Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
dukkhanto kaṭukudrayo.<br>
</p>
<p>
<a class="msdiv" id="msdiv159"></a>
<a class="ms" id="p_23J_415"></a>
<a class="sc" id="36"></a>
Urabbharūpena vakassu pubbe,<br>
Asaṃkito ajayūthaṃ upeti;<br>
Hantvā uraṇiṃ ajikaṃ ajañca,<br>
Utrāsayitvā yena kāmaṃ paleti.<br>
</p>
<p>
<a class="msdiv" id="msdiv160"></a>
<a class="ms" id="p_23J_416"></a>
<a class="sc" id="37"></a>
Tathāvidheke samaṇabrāhmaṇāse,<br>
Chadanaṃ katvā vañcayanti manusse;<br>
Anāsakā thaṇḍilaseyyakā ca,<br>
Rajojallaṃ ukkuṭikappadhānaṃ;<br>
Pariyāyabhattañca apānakattā,<br>
Pāpācārā arahanto vadānā.<br>
</p>
<p>
<a class="msdiv" id="msdiv161"></a>
<a class="ms" id="p_23J_417"></a>
<a class="sc" id="38"></a>
Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
dukkhanto kaṭukudrayo.<br>
</p>
<p>
<a class="msdiv" id="msdiv162"></a>
<a class="ms" id="p_23J_418"></a>
<a class="sc" id="39"></a>
Yamāhu natthi vīriyanti,<br>
ahetuñca pavadanti ye;<br>
Parakāraṃ attakārañca,<br>
ye tucchaṃ samavaṇṇayuṃ.<br>
</p>
<p>
<a class="msdiv" id="msdiv163"></a>
<a class="ms" id="p_23J_419"></a>
<a class="sc" id="40"></a>
Ete asappurisā loke,<br>
bālā paṇḍitamānino;<br>
Kareyya tādiso pāpaṃ,<br>
atho aññampi kāraye;<br>
Asappurisasaṃsaggo,<br>
dukkhanto kaṭukudrayo.<br>
</p>
<p>
<a class="msdiv" id="msdiv164"></a>
<a class="ms" id="p_23J_420"></a>
<a class="sc" id="41"></a>
Sace hi vīriyaṃ nāssa,<br>
kammaṃ kalyāṇapāpakaṃ;<br>
Na bhare vaḍḍhakiṃ rājā,<br>
napi yantāni kāraye.<br>
</p>
<p>
<a class="msdiv" id="msdiv165"></a>
<a class="ms" id="p_23J_421"></a>
<a class="sc" id="42"></a>
Yasmā ca vīriyaṃ atthi,<br>
kammaṃ kalyāṇapāpakaṃ;<br>
Tasmā yantāni kāreti,<br>
rājā bharati vaḍḍhakiṃ.<br>
</p>
<p>
<a class="msdiv" id="msdiv166"></a>
<a class="ms" id="p_23J_422"></a>
<a class="sc" id="43"></a>
Yadi vassasataṃ devo,<br>
na vasse na himaṃ pate;<br>
Ucchijjeyya ayaṃ loko,<br>
vinasseyya ayaṃ pajā.<br>
</p>
<p>
<a class="msdiv" id="msdiv167"></a>
<a class="ms" id="p_23J_423"></a>
<a class="sc" id="44"></a>
Yasmā ca vassatī devo,<br>
himañcānuphusāyati;<br>
Tasmā sassāni paccanti,<br>
raṭṭhañca pālite ciraṃ.<br>
</p>
<p>
<a class="msdiv" id="msdiv168"></a>
<a class="ms" id="p_23J_424"></a>
<a class="sc" id="45"></a>
Gavañce taramānānaṃ,<br>
jimhaṃ gacchati puṅgavo;<br>
Sabbā tā jimhaṃ gacchanti,<br>
nette jimhaṃ gate sati.<br>
</p>
<p>
<a class="msdiv" id="msdiv169"></a>
<a class="ms" id="p_23J_425"></a>
<a class="sc" id="46"></a>
Evameva manussesu,<br>
yo hoti seṭṭhasammato;<br>
So ce adhammaṃ carati,<br>
pageva itarā pajā;<br>
Sabbaṃ raṭṭhaṃ dukhaṃ seti,<br>
rājā ce hoti adhammiko.<br>
</p>
<p>
<a class="msdiv" id="msdiv170"></a>
<a class="ms" id="p_23J_426"></a>
<a class="sc" id="47"></a>
Gavañce taramānānaṃ,<br>
ujuṃ gacchati puṅgavo;<br>
Sabbā gāvī ujuṃ yanti,<br>
nette ujuṃ gate sati.<br>
</p>
<p>
<a class="msdiv" id="msdiv171"></a>
<a class="ms" id="p_23J_427"></a>
<a class="sc" id="48"></a>
Evameva manussesu,<br>
yo hoti seṭṭhasammato;<br>
So sace dhammaṃ carati,<br>
pageva itarā pajā;<br>
Sabbaṃ raṭṭhaṃ sukhaṃ seti,<br>
rājā ce hoti dhammiko.<br>
</p>
<p>
<a class="msdiv" id="msdiv172"></a>
<a class="ms" id="p_23J_428"></a>
<a class="sc" id="49"></a>
Mahārukkhassa phalino,<br>
āmaṃ chindati yo phalaṃ;<br>
Rasañcassa na jānāti,<br>
bījañcassa vinassati.<br>
</p>
<p>
<a class="msdiv" id="msdiv173"></a>
<a class="ms" id="p_23J_429"></a>
<a class="sc" id="50"></a>
Mahārukkhūpamaṃ raṭṭhaṃ,<br>
adhammena pasāsati;<br>
Rasañcassa na jānāti,<br>
raṭṭhañcassa vinassati.<br>
</p>
<p>
<a class="msdiv" id="msdiv174"></a>
<a class="ms" id="p_23J_430"></a>
<a class="sc" id="51"></a>
Mahārukkhassa phalino,<br>
pakkaṃ chindati yo phalaṃ;<br>
Rasañcassa vijānāti,<br>
bījañcassa na nassati.<br>
</p>
<p>
<a class="msdiv" id="msdiv175"></a>
<a class="ms" id="p_23J_431"></a>
<a class="sc" id="52"></a>
Mahārukkhūpamaṃ raṭṭhaṃ,<br>
dhammena yo pasāsati;<br>
Rasañcassa vijānāti,<br>
raṭṭhañcassa na nassati.<br>
</p>
<p>
<a class="msdiv" id="msdiv176"></a>
<a class="ms" id="p_23J_432"></a>
<a class="sc" id="53"></a>
Yo ca rājā janapadaṃ,<br>
adhammena pasāsati;<br>
Sabbosadhīhi so rājā,<br>
viruddho hoti khattiyo.<br>
</p>
<p>
<a class="msdiv" id="msdiv177"></a>
<a class="ms" id="p_23J_433"></a>
<a class="sc" id="54"></a>
Tatheva negame hiṃsaṃ,<br>
ye yuttā kayavikkaye;<br>
Ojadānabalīkāre,<br>
sa kosena virujjhati.<br>
</p>
<p>
<a class="msdiv" id="msdiv178"></a>
<a class="ms" id="p_23J_434"></a>
<a class="sc" id="55"></a>
Pahāravarakhettaññū,<br>
saṅgāme katanissame;<br>
Ussite hiṃsayaṃ rājā,<br>
sa balena virujjhati.<br>
</p>
<p>
<a class="msdiv" id="msdiv179"></a>
<a class="ms" id="p_23J_435"></a>
<a class="sc" id="56"></a>
Tatheva isayo hiṃsaṃ,<br>
saññate brahmacārino;<br>
Adhammacārī khattiyo,<br>
so saggena virujjhati.<br>
</p>
<p>
<a class="msdiv" id="msdiv180"></a>
<a class="ms" id="p_23J_436"></a>
<a class="sc" id="57"></a>
Yo ca rājā adhammaṭṭho,<br>
bhariyaṃ hanti adūsikaṃ;<br>
Luddaṃ pasavate ṭhānaṃ,<br>
puttehi ca virujjhati.<br>
</p>
<p>
<a class="msdiv" id="msdiv181"></a>
<a class="ms" id="p_23J_437"></a>
<a class="sc" id="58"></a>
Dhammaṃ care jānapade,<br>
negamesu balesu ca;<br>
Isayo ca na hiṃseyya,<br>
puttadāre samaṃ care.<br>
</p>
<p>
<a class="msdiv" id="msdiv182"></a>
<a class="ms" id="p_23J_438"></a>
<a class="sc" id="59"></a>
Sa tādiso bhūmipati,<br>
Raṭṭhapālo akodhano;<br>
Sapatte sampakampeti,<br>
Indova asurādhipo”ti. (3401)<br>
</p>
</blockquote>
<p class="endsutta">
<a class="ms" id="p_23J_439"></a>
<a class="sc" id="60"></a>
Mahābodhijātakaṃ tatiyaṃ.</p>
<p class="endsection">
<a class="ms" id="p_23J_440"></a>
<a class="sc" id="61"></a>
Paṇṇāsanipātaṃ niṭṭhitaṃ.</p>
<p class="endsection summary">
<a class="ms" id="p_23J_441"></a>
<a class="sc" id="62"></a>
Tassuddānaṃ</p>
<blockquote class="uddanagatha">
<p>
<a class="ms" id="p_23J_442"></a>
<a class="sc" id="63"></a>
Saniḷīnikamavhayano paṭhamo,<br>
Dutiyo pana saummadantivaro;<br>
Tatiyo pana bodhisirīvhayano,<br>
Kathitā pana tīṇi jinena subhāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>