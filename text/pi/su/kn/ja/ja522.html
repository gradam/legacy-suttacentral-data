<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja522">
<article>
<div class="hgroup">
<p class="division">Jātaka</p>
<p>Cattā­līsa­nipāta</p>
<p>Tesakuṇavagga</p>
<h1>2. Sara­bhaṅ­ga­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.136"></a><a class="ms" id="p_23J_52"></a><a class="msdiv" id="msdiv50"></a>“Alaṅkatā kuṇḍalino suvatthā,<br>
<span class="var" title="... baddhā (pts1)" id="note39">Veḷu­riya­mut­tātha­ru­khag­ga­bandhā</span>;<br>
Rathesabhā tiṭṭhatha ke nu tumhe,<br>
Kathaṃ vo jānanti manussaloke”.</p>
<p><a class="sc" id="2"></a><a class="pts" id="pts5.137"></a><a class="ms" id="p_23J_53"></a><a class="msdiv" id="msdiv51"></a>“Ahamaṭṭhako bhīmaratho panāyaṃ,<br>
Kāliṅgarājā pana <span class="var" title="uggato ayaṃ (bj, pts1) | uggatāyaṃ (mr)" id="note40">uggatoyaṃ</span>;<br>
<span class="var" title="susañña­tā­ni­sinaṃ (pts1)" id="note41">Susaññatānaṃ isīnaṃ</span> dassanāya,<br>
Idhāgatā pucchitāyemha pañhe”.</p>
<p><a class="sc" id="3"></a><a class="ms" id="p_23J_54"></a><a class="msdiv" id="msdiv52"></a>“Vehāyasaṃ <span class="var" title="tiṭṭhati (bj, pts1)" id="note42">tiṭṭhasi</span> antalikkhe,<br>
Pathaddhuno pannaraseva cando;<br>
Pucchāmi taṃ yakkha mahānubhāva,<br>
Kathaṃ taṃ jānanti manussaloke”.</p>
<p><a class="sc" id="4"></a><a class="ms" id="p_23J_55"></a><a class="msdiv" id="msdiv53"></a>“Yamāhu devesu sujampatīti,<br>
Maghavāti taṃ āhu manussaloke;<br>
Sa devarājā idamajja patto,<br>
Susaññatānaṃ isīnaṃ dassanāya”.</p>
<p><a class="sc" id="5"></a><a class="pts" id="pts5.138"></a><a class="ms" id="p_23J_56"></a><a class="msdiv" id="msdiv54"></a>“Dūre sutā no isayo samāgatā,<br>
Mahiddhikā iddhi­guṇū­papannā;<br>
Vandāmi te ayire pasannacitto,<br>
Ye jīvalokettha manussaseṭṭhā”.</p>
<p><a class="sc" id="6"></a><a class="ms" id="p_23J_57"></a><a class="msdiv" id="msdiv55"></a>“Gandho isīnaṃ <span class="var" title="... dakkhitānaṃ (s2, s3, pts1)" id="note43">cira­dikkhi­tā­naṃ</span>,<br>
Kāyā cuto gacchati mālutena;<br>
Ito paṭikkamma sahassanetta,<br>
Gandho isīnaṃ asuci devarāja”.</p>
<p><a class="sc" id="7"></a><a class="pts" id="pts5.139"></a><a class="ms" id="p_23J_58"></a><a class="msdiv" id="msdiv56"></a>“Gandho isīnaṃ cira­dikkhi­tā­naṃ,<br>
Kāyā cuto gacchatu mālutena;<br>
Vicitrapupphaṃ surabhiṃva mālaṃ,<br>
Gandhañca etaṃ pāṭikaṅkhāma bhante;<br>
Na hettha devā paṭik­kūla­saññino”.</p>
<p><a class="sc" id="8"></a><a class="ms" id="p_23J_59"></a><a class="msdiv" id="msdiv57"></a>“Purindado bhūtapatī yasassī,<br>
Devānamindo <span class="var" title="idaṃ padaṃ bj, s2, s3, pts1 potthakesu" id="note44">sakko</span> maghavā sujampati;<br>
Sa devarājā asura­ga­ṇappa­maddano,<br>
Okāsa­mākaṅ­khati pañha pucchituṃ.</p>
<p><a class="sc" id="9"></a><a class="ms" id="p_23J_60"></a><a class="msdiv" id="msdiv58"></a>Ko nevimesaṃ idha paṇḍitānaṃ,<br>
Pañhe puṭṭho nipuṇe byākarissati;<br>
Tiṇṇañca raññaṃ manujādhipānaṃ,<br>
Devānamindassa ca vāsavassa”.</p>
<p><a class="sc" id="10"></a><a class="pts" id="pts5.140"></a><a class="ms" id="p_23J_61"></a><a class="msdiv" id="msdiv59"></a>“Ayaṃ <span class="var" title="isī (bj, pts1)" id="note45">isi</span> sarabhaṅgo <span class="var" title="yasassī (bj)" id="note46">tapassī</span>,<br>
Yato jāto virato methunasmā;<br>
<span class="var" title="ācariyaputto (bj, pts1, mr)" id="note47">Āceraputto</span> suvinītarūpo,<br>
So nesaṃ pañhāni viyākarissati”.</p>
<p><a class="sc" id="11"></a><a class="ms" id="p_23J_62"></a><a class="msdiv" id="msdiv60"></a>“Koṇḍañña pañhāni viyākarohi,<br>
Yācanti taṃ isayo sādhurūpā;<br>
Koṇḍañña eso manujesu dhammo,<br>
Yaṃ <span class="var" title="vuḍḍha ... (s2, s3) | vaddha ... (pts1) | buddha ... (mr)" id="note48">vuddha­mā­gacchati</span> esa bhāro”.</p>
<p><a class="sc" id="12"></a><a class="ms" id="p_23J_63"></a><a class="msdiv" id="msdiv61"></a>“Katāvakāsā pucchantu bhonto,<br>
Yaṃ kiñci pañhaṃ mana­sābhi­patthi­taṃ;<br>
Ahañhi taṃ taṃ vo viyākarissaṃ,<br>
Ñatvā sayaṃ lokamimaṃ parañca”.</p>
<p><a class="sc" id="13"></a><a class="pts" id="pts5.141"></a><a class="ms" id="p_23J_64"></a><a class="msdiv" id="msdiv62"></a>Tato ca maghavā sakko,<br>
atthadassī purindado;<br>
Apucchi paṭhamaṃ pañhaṃ,<br>
yañcāsi abhipatthitaṃ.</p>
<p><a class="sc" id="14"></a><a class="ms" id="p_23J_65"></a><a class="msdiv" id="msdiv63"></a>“Kiṃ <span class="var" title="kiṃsu (bj)" id="note49">sū</span> vadhitvā na kadāci socati,<br>
Kissappahānaṃ isayo vaṇṇayanti;<br>
Kassīdha vuttaṃ pharusaṃ khametha,<br>
Akkhāhi me koṇḍañña etamatthaṃ”.</p>
<p><a class="sc" id="15"></a><a class="ms" id="p_23J_66"></a><a class="msdiv" id="msdiv64"></a>“Kodhaṃ vadhitvā na kadāci socati,<br>
Makkhappahānaṃ isayo vaṇṇayanti;<br>
Sabbesaṃ vuttaṃ pharusaṃ khametha,<br>
Etaṃ khantiṃ uttamamāhu santo”.</p>
<p><a class="sc" id="16"></a><a class="ms" id="p_23J_67"></a><a class="msdiv" id="msdiv65"></a>“<span class="var" title="hi dvinnaṃ (pts1)" id="note50">Sakkā ubhinnaṃ</span> vacanaṃ titikkhituṃ,<br>
Sadisassa vā <span class="var" title="seṭṭhanarassa (pts1)" id="note51">seṭṭhatarassa</span> vāpi;<br>
Kathaṃ nu hīnassa vaco khametha,<br>
Akkhāhi me koṇḍañña etamatthaṃ”.</p>
<p><a class="sc" id="17"></a><a class="pts" id="pts5.142"></a><a class="ms" id="p_23J_68"></a><a class="msdiv" id="msdiv66"></a>“Bhayā hi seṭṭhassa vaco khametha,<br>
Sārambhahetū pana sādisassa;<br>
Yo cīdha hīnassa vaco khametha,<br>
Etaṃ khantiṃ uttamamāhu santo”.</p>
<p><a class="sc" id="18"></a><a class="ms" id="p_23J_69"></a><a class="msdiv" id="msdiv67"></a>“Kathaṃ vijaññā <span class="var" title="catu­maṭṭha­rūpaṃ (s2, s3, pts1)" id="note52">catu­pattha­rūpaṃ</span>,<br>
Seṭṭhaṃ sarikkhaṃ athavāpi hīnaṃ;<br>
Virūparūpena caranti santo,<br>
Tasmā hi sabbesaṃ vaco khametha”.</p>
<p><a class="sc" id="19"></a><a class="ms" id="p_23J_70"></a><a class="msdiv" id="msdiv68"></a>“Na hetamatthaṃ mahatīpi senā,<br>
Sarājikā yujjhamānā labhetha;<br>
Yaṃ khantimā sappuriso labhetha,<br>
Khantī balas­sū­pasa­manti verā”.</p>
<p><a class="sc" id="20"></a><a class="ms" id="p_23J_71"></a><a class="msdiv" id="msdiv69"></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Yathā <span class="var" title="ahū (bj, s2, s3, pts1)" id="note53">ahuṃ</span> daṇḍakī <span class="var" title="nāḷikīro (bj, pts1) | nālikīro (s2, s3)" id="note54">nāḷikero</span>,<br>
Athajjuno kalābu cāpi rājā;<br>
Tesaṃ gatiṃ brūhi supāpakamminaṃ,<br>
Katthūpapannā isinaṃ viheṭhakā”.</p>
<p><a class="sc" id="21"></a><a class="ms" id="p_23J_72"></a><a class="msdiv" id="msdiv70"></a>“<span class="var" title="kīsaṃ hi (s2, s3) | kisaṃpi (pts1)" id="note55">Kisañhi</span> vacchaṃ avakiriya daṇḍakī,<br>
Ucchinnamūlo sajano saraṭṭho;<br>
Kukkuḷanāme nirayamhi paccati,<br>
Tassa phuliṅgāni patanti kāye.</p>
<p><a class="sc" id="22"></a><a class="ms" id="p_23J_73"></a><a class="msdiv" id="msdiv71"></a>Yo saññate pabbajite <span class="var" title="avañcasi (pts1)" id="note56">aheṭhayi</span>,<br>
Dhammaṃ bhaṇante samaṇe adūsake;<br>
Taṃ nāḷikeraṃ sunakhā parattha,<br>
Saṅgamma khādanti viphandamānaṃ.</p>
<p><a class="sc" id="23"></a><a class="pts" id="pts5.144"></a><a class="ms" id="p_23J_74"></a><a class="msdiv" id="msdiv72"></a>Athajjuno niraye sattisūle,<br>
Avaṃsiro patito <span class="var" title="uddhapādo (bj, s2, s3) | addhapādo (pts1)" id="note57">uddhampādo</span>;<br>
Aṅgīrasaṃ gotamaṃ heṭhayitvā,<br>
Khantiṃ tapassiṃ cirab­rahma­cāriṃ.</p>
<p><a class="sc" id="24"></a><a class="ms" id="p_23J_75"></a><a class="msdiv" id="msdiv73"></a>Yo khaṇḍaso pabbajitaṃ achedayi,<br>
Khantiṃ vadantaṃ samaṇaṃ adūsakaṃ;<br>
Kalābuvīciṃ upapajja paccati,<br>
<span class="var" title="mahābhitāpaṃ (pts1)" id="note58">Mahāpatāpaṃ</span> kaṭukaṃ bhayānakaṃ.</p>
<p><a class="sc" id="25"></a><a class="ms" id="p_23J_76"></a><a class="msdiv" id="msdiv74"></a>Etāni sutvā nirayāni paṇḍito,<br>
Aññāni pāpiṭṭhatarāni cettha;<br>
Dhammaṃ care samaṇab­rāhma­ṇesu,<br>
Evaṃkaro saggamupeti ṭhānaṃ”.</p>
<p><a class="sc" id="26"></a><a class="pts" id="pts5.146"></a><a class="ms" id="p_23J_77"></a><a class="msdiv" id="msdiv75"></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃvidhaṃ sīlavantaṃ vadanti,<br>
Kathaṃvidhaṃ paññavantaṃ vadanti;<br>
Kathaṃvidhaṃ sappurisaṃ vadanti,<br>
Kathaṃvidhaṃ no siri no jahāti”.</p>
<p><a class="sc" id="27"></a><a class="ms" id="p_23J_78"></a><a class="msdiv" id="msdiv76"></a>“Kāyena vācāya ca <span class="var" title="yo ca (pts1)" id="note59">yodha</span> saññato,<br>
Manasā ca kiñci na karoti pāpaṃ;<br>
Na attahetū alikaṃ <span class="var" title="bhaṇāti (bj, s2, s3, pts1)" id="note60">bhaṇeti</span>,<br>
Tathāvidhaṃ sīlavantaṃ vadanti.</p>
<p><a class="sc" id="28"></a><a class="ms" id="p_23J_79"></a><a class="msdiv" id="msdiv77"></a>Gambhīrapañhaṃ <span class="var" title="manasā vicintayaṃ (bj)" id="note61">manasā­bhi­cinta­yaṃ</span>,<br>
Nāccāhitaṃ kamma karoti luddaṃ;<br>
<span class="var" title="kālābhataṃ (pts1)" id="note62">Kālāgataṃ</span> atthapadaṃ na riñcati,<br>
Tathāvidhaṃ paññavantaṃ vadanti.</p>
<p><a class="sc" id="29"></a><a class="ms" id="p_23J_80"></a><a class="msdiv" id="msdiv78"></a>Yo ve kataññū katavedi dhīro,<br>
Kalyāṇamitto daḷhabhatti ca hoti;<br>
Dukhitassa sakkacca karoti kiccaṃ,<br>
Tathāvidhaṃ sappurisaṃ vadanti.</p>
<p><a class="sc" id="30"></a><a class="ms" id="p_23J_81"></a><a class="msdiv" id="msdiv79"></a>Etehi sabbehi guṇehupeto,<br>
Saddho mudū saṃvibhāgī vadaññū;<br>
Saṅgāhakaṃ sakhilaṃ saṇhavācaṃ,<br>
Tathāvidhaṃ no siri no jahāti”.</p>
<p><a class="sc" id="31"></a><a class="pts" id="pts5.148"></a><a class="ms" id="p_23J_82"></a><a class="msdiv" id="msdiv80"></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Sīlaṃ siriñcāpi satañca dhammaṃ,<br>
Paññañca kaṃ seṭṭhataraṃ vadanti”.</p>
<p><a class="sc" id="32"></a><a class="ms" id="p_23J_83"></a><a class="msdiv" id="msdiv81"></a>“Paññā hi seṭṭhā kusalā vadanti,<br>
­Nak­khat­ta­rājā­riva tārakānaṃ;<br>
<span class="var" title="siriñcāpi (bj) | sirī cāpi (aṭṭha.)" id="note63">Sīlaṃ sīrī cāpi</span> satañca <span class="var" title="dhammā (pts1)" id="note64">dhammo</span>,<br>
Anvāyikā paññavato bhavanti”.</p>
<p><a class="sc" id="33"></a><a class="ms" id="p_23J_84"></a><a class="msdiv" id="msdiv82"></a>“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃkaro kintikaro kimācaraṃ,<br>
Kiṃ sevamāno labhatīdha paññaṃ;<br>
<span class="var" title="paññāyidāni paṭipadaṃ (bj) | ­paññāya­dānip­paṭi­padaṃ (s2, s3) | paññāya dānippaṭipaṃ (c1)" id="note65">Paññāya dāni paṭipadaṃ</span> vadehi,<br>
Kathaṃkaro paññavā hoti macco”.</p>
<p><a class="sc" id="34"></a><a class="ms" id="p_23J_85"></a><a class="msdiv" id="msdiv83"></a>“Sevetha vuddhe nipuṇe bahussute,<br>
Uggāhako ca paripucchako siyā;<br>
Suṇeyya sakkacca subhāsitāni,<br>
Evaṃkaro paññavā hoti macco.</p>
<p><a class="sc" id="35"></a><a class="ms" id="p_23J_86"></a><a class="msdiv" id="msdiv84"></a>Sa paññavā kāmaguṇe avekkhati,<br>
Aniccato dukkhato rogato ca;<br>
Evaṃ vipassī pajahāti chandaṃ,<br>
Dukkhesu kāmesu mahabbhayesu.</p>
<p><a class="sc" id="36"></a><a class="ms" id="p_23J_87"></a><a class="msdiv" id="msdiv85"></a>Sa vītarāgo pavineyya dosaṃ,<br>
<span class="var" title="metta (s2, s3, mr)" id="note66">Mettaṃ</span> cittaṃ <span class="var" title="bhāveyya (s2, s3, mr)" id="note67">bhāvaye</span> appamāṇaṃ;<br>
Sabbesu bhūtesu nidhāya daṇḍaṃ,<br>
Anindito brahmamupeti ṭhānaṃ”.</p>
<p><a class="sc" id="37"></a><a class="pts" id="pts5.149"></a><a class="ms" id="p_23J_88"></a><a class="msdiv" id="msdiv86"></a>“<span class="var" title="mahiddhiyaṃ (bj, s2, s3, pts1)" id="note68">Mahatthiyaṃ</span> āgamanaṃ ahosi,<br>
<span class="var" title="... vaṭṭhaka (bj, mr) | ... maṭṭhaka (s2, s3)" id="note69">Tavamaṭṭhakā</span> bhīmarathassa cāpi;<br>
Kāliṅgarājassa ca uggatassa,<br>
Sabbesa vo kāmarāgo pahīno”.</p>
<p><a class="sc" id="38"></a><a class="pts" id="pts5.150"></a><a class="ms" id="p_23J_89"></a><a class="msdiv" id="msdiv87"></a>“Evametaṃ paracittavedi,<br>
Sabbesa no kāmarāgo pahīno;<br>
Karohi okāsa­ma­nugga­hāya,<br>
Yathā gatiṃ te abhisambhavema”.</p>
<p><a class="sc" id="39"></a><a class="ms" id="p_23J_90"></a><a class="msdiv" id="msdiv88"></a>“Karomi okāsa­ma­nugga­hāya,<br>
Tathā hi vo kāmarāgo pahīno;<br>
Pharātha kāyaṃ vipulāya pītiyā,<br>
Yathā gatiṃ me abhisam­bhave­tha”.</p>
<p><a class="sc" id="40"></a><a class="ms" id="p_23J_91"></a><a class="msdiv" id="msdiv89"></a>“Sabbaṃ karissāma tavānusāsaniṃ,<br>
Yaṃ yaṃ tuvaṃ vakkhasi bhūripañña;<br>
Pharāma kāyaṃ vipulāya pītiyā,<br>
Yathā gatiṃ te abhisambhavema”.</p>
<p><a class="sc" id="41"></a><a class="ms" id="p_23J_92"></a><a class="msdiv" id="msdiv90"></a>“<span class="var" title="katāyaṃ (bj, pts1)" id="note70">Katāya</span> vacchassa kisassa pūjā,<br>
Gacchantu bhonto isayo sādhurūpā;<br>
Jhāne ratā hotha sadā samāhitā,<br>
Esā ratī pabbajitassa seṭṭhā”.</p>
<p><a class="sc" id="42"></a><a class="pts" id="pts5.151"></a><a class="ms" id="p_23J_93"></a><a class="msdiv" id="msdiv91"></a>Sutvāna gāthā paramat­tha­saṃhitā,<br>
Subhāsitā isinā paṇḍitena;<br>
Te vedajātā anumodamānā,<br>
<span class="var" title="pakkamu (mr)" id="note71">Pakkāmu</span> devā devapuraṃ yasassino.</p>
<p><a class="sc" id="43"></a><a class="ms" id="p_23J_94"></a><a class="msdiv" id="msdiv92"></a>Gāthā imā atthavatī subyañjanā,<br>
Subhāsitā isinā paṇḍitena;<br>
Yo kocimā <span class="var" title="aṭṭhiṃ katvā (mr)" id="note72">aṭṭhikatvā</span> suṇeyya,<br>
Labhetha pubbāpariyaṃ visesaṃ;<br>
Laddhāna pubbāpariyaṃ visesaṃ,<br>
Adassanaṃ maccurājassa gacche.</p>
<p><a class="sc" id="44"></a><a class="ms" id="p_23J_95"></a><a class="msdiv" id="msdiv93"></a>“Sālissaro sāriputto,<br>
meṇḍissaro ca kassapo;<br>
Pabbato anuruddho ca,<br>
kaccāyano ca <span class="var" title="devilo (s2, s3, mr)" id="note73">devalo</span>.</p>
<p><a class="sc" id="45"></a><a class="ms" id="p_23J_96"></a><a class="msdiv" id="msdiv94"></a>Anusisso ca ānando,<br>
kisavaccho ca kolito;<br>
<span class="var" title="nārado puṇṇo mantāniputto (bj) | nārado udāyī thero (s2, s3, c1)" id="note74">Nārado udāyitthero</span>,<br>
parisā buddhaparisā;<br>
Sarabhaṅgo lokanātho,<br>
evaṃ dhāretha jātakan”ti.</p>
</blockquote>
<p class="endsutta"><a class="sc" id="46"></a><a class="ms" id="p_23J_97"></a>Sara­bhaṅ­ga­jātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
