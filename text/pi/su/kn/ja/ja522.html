<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja522">
<article>
<div class="hgroup">
<p class="division">Jātaka</p>
<p>Cattālīsanipāta</p>
<p>Tesakuṇavagga</p>
<h1>Sarabhaṅgajātaka</h1>
</div>
<blockquote class="gatha">
<p>
<a class="msdiv" id="msdiv50"></a>
<a class="ms" id="p_23J_52"></a>
<a class="sc" id="1"></a>
“Alaṅkatā kuṇḍalino suvatthā,<br>
Veḷuriyamuttātharukhaggabandhā;<br>
Rathesabhā tiṭṭhatha ke nu tumhe,<br>
Kathaṃ vo jānanti manussaloke”.<br>
</p>
<p>
<a class="msdiv" id="msdiv51"></a>
<a class="ms" id="p_23J_53"></a>
<a class="sc" id="2"></a>
“Ahamaṭṭhako bhīmaratho panāyaṃ,<br>
Kāliṅgarājā pana uggatoyaṃ;<br>
Susaññatānaṃ isīnaṃ dassanāya,<br>
Idhāgatā pucchitāyemha pañhe”.<br>
</p>
<p>
<a class="msdiv" id="msdiv52"></a>
<a class="ms" id="p_23J_54"></a>
<a class="sc" id="3"></a>
“Vehāyasaṃ tiṭṭhasi antalikkhe,<br>
Pathaddhuno pannaraseva cando;<br>
Pucchāmi taṃ yakkha mahānubhāva,<br>
Kathaṃ taṃ jānanti manussaloke”.<br>
</p>
<p>
<a class="msdiv" id="msdiv53"></a>
<a class="ms" id="p_23J_55"></a>
<a class="sc" id="4"></a>
“Yamāhu devesu sujampatīti,<br>
Maghavāti taṃ āhu manussaloke;<br>
Sa devarājā idamajja patto,<br>
Susaññatānaṃ isīnaṃ dassanāya”.<br>
</p>
<p>
<a class="msdiv" id="msdiv54"></a>
<a class="ms" id="p_23J_56"></a>
<a class="sc" id="5"></a>
“Dūre sutā no isayo samāgatā,<br>
Mahiddhikā iddhiguṇūpapannā;<br>
Vandāmi te ayire pasannacitto,<br>
Ye jīvalokettha manussaseṭṭhā”.<br>
</p>
<p>
<a class="msdiv" id="msdiv55"></a>
<a class="ms" id="p_23J_57"></a>
<a class="sc" id="6"></a>
“Gandho isīnaṃ ciradikkhitānaṃ,<br>
Kāyā cuto gacchati mālutena;<br>
Ito paṭikkamma sahassanetta,<br>
Gandho isīnaṃ asuci devarāja”.<br>
</p>
<p>
<a class="msdiv" id="msdiv56"></a>
<a class="ms" id="p_23J_58"></a>
<a class="sc" id="7"></a>
“Gandho isīnaṃ ciradikkhitānaṃ,<br>
Kāyā cuto gacchatu mālutena;<br>
Vicitrapupphaṃ surabhiṃva mālaṃ,<br>
Gandhañca etaṃ pāṭikaṅkhāma bhante;<br>
Na hettha devā paṭikkūlasaññino”.<br>
</p>
<p>
<a class="msdiv" id="msdiv57"></a>
<a class="ms" id="p_23J_59"></a>
<a class="sc" id="8"></a>
“Purindado bhūtapatī yasassī,<br>
Devānamindo sakko maghavā sujampati;<br>
Sa devarājā asuragaṇappamaddano,<br>
Okāsamākaṅkhati pañha pucchituṃ.<br>
</p>
<p>
<a class="msdiv" id="msdiv58"></a>
<a class="ms" id="p_23J_60"></a>
<a class="sc" id="9"></a>
Ko nevimesaṃ idha paṇḍitānaṃ,<br>
Pañhe puṭṭho nipuṇe byākarissati;<br>
Tiṇṇañca raññaṃ manujādhipānaṃ,<br>
Devānamindassa ca vāsavassa”.<br>
</p>
<p>
<a class="msdiv" id="msdiv59"></a>
<a class="ms" id="p_23J_61"></a>
<a class="sc" id="10"></a>
“Ayaṃ isi sarabhaṅgo tapassī,<br>
Yato jāto virato methunasmā;<br>
Āceraputto suvinītarūpo,<br>
So nesaṃ pañhāni viyākarissati”.<br>
</p>
<p>
<a class="msdiv" id="msdiv60"></a>
<a class="ms" id="p_23J_62"></a>
<a class="sc" id="11"></a>
“Koṇḍañña pañhāni viyākarohi,<br>
Yācanti taṃ isayo sādhurūpā;<br>
Koṇḍañña eso manujesu dhammo,<br>
Yaṃ vuddhamāgacchati esa bhāro”.<br>
</p>
<p>
<a class="msdiv" id="msdiv61"></a>
<a class="ms" id="p_23J_63"></a>
<a class="sc" id="12"></a>
“Katāvakāsā pucchantu bhonto,<br>
Yaṃ kiñci pañhaṃ manasābhipatthitaṃ;<br>
Ahañhi taṃ taṃ vo viyākarissaṃ,<br>
Ñatvā sayaṃ lokamimaṃ parañca”.<br>
</p>
<p>
<a class="msdiv" id="msdiv62"></a>
<a class="ms" id="p_23J_64"></a>
<a class="sc" id="13"></a>
Tato ca maghavā sakko,<br>
atthadassī purindado;<br>
Apucchi paṭhamaṃ pañhaṃ,<br>
yañcāsi abhipatthitaṃ.<br>
</p>
<p>
<a class="msdiv" id="msdiv63"></a>
<a class="ms" id="p_23J_65"></a>
<a class="sc" id="14"></a>
“Kiṃ sū vadhitvā na kadāci socati,<br>
Kissappahānaṃ isayo vaṇṇayanti;<br>
Kassīdha vuttaṃ pharusaṃ khametha,<br>
Akkhāhi me koṇḍañña etamatthaṃ”.<br>
</p>
<p>
<a class="msdiv" id="msdiv64"></a>
<a class="ms" id="p_23J_66"></a>
<a class="sc" id="15"></a>
“Kodhaṃ vadhitvā na kadāci socati,<br>
Makkhappahānaṃ isayo vaṇṇayanti;<br>
Sabbesaṃ vuttaṃ pharusaṃ khametha,<br>
Etaṃ khantiṃ uttamamāhu santo”.<br>
</p>
<p>
<a class="msdiv" id="msdiv65"></a>
<a class="ms" id="p_23J_67"></a>
<a class="sc" id="16"></a>
“Sakkā ubhinnaṃ vacanaṃ titikkhituṃ,<br>
Sadisassa vā seṭṭhatarassa vāpi;<br>
Kathaṃ nu hīnassa vaco khametha,<br>
Akkhāhi me koṇḍañña etamatthaṃ”.<br>
</p>
<p>
<a class="msdiv" id="msdiv66"></a>
<a class="ms" id="p_23J_68"></a>
<a class="sc" id="17"></a>
“Bhayā hi seṭṭhassa vaco khametha,<br>
Sārambhahetū pana sādisassa;<br>
Yo cīdha hīnassa vaco khametha,<br>
Etaṃ khantiṃ uttamamāhu santo”.<br>
</p>
<p>
<a class="msdiv" id="msdiv67"></a>
<a class="ms" id="p_23J_69"></a>
<a class="sc" id="18"></a>
“Kathaṃ vijaññā catupattharūpaṃ,<br>
Seṭṭhaṃ sarikkhaṃ athavāpi hīnaṃ;<br>
Virūparūpena caranti santo,<br>
Tasmā hi sabbesaṃ vaco khametha”.<br>
</p>
<p>
<a class="msdiv" id="msdiv68"></a>
<a class="ms" id="p_23J_70"></a>
<a class="sc" id="19"></a>
“Na hetamatthaṃ mahatīpi senā,<br>
Sarājikā yujjhamānā labhetha;<br>
Yaṃ khantimā sappuriso labhetha,<br>
Khantī balassūpasamanti verā”.<br>
</p>
<p>
<a class="msdiv" id="msdiv69"></a>
<a class="ms" id="p_23J_71"></a>
<a class="sc" id="20"></a>
“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Yathā ahuṃ daṇḍakī nāḷikero,<br>
Athajjuno kalābu cāpi rājā;<br>
Tesaṃ gatiṃ brūhi supāpakamminaṃ,<br>
Katthūpapannā isinaṃ viheṭhakā”.<br>
</p>
<p>
<a class="msdiv" id="msdiv70"></a>
<a class="ms" id="p_23J_72"></a>
<a class="sc" id="21"></a>
“Kisañhi vacchaṃ avakiriya daṇḍakī,<br>
Ucchinnamūlo sajano saraṭṭho;<br>
Kukkuḷanāme nirayamhi paccati,<br>
Tassa phuliṅgāni patanti kāye.<br>
</p>
<p>
<a class="msdiv" id="msdiv71"></a>
<a class="ms" id="p_23J_73"></a>
<a class="sc" id="22"></a>
Yo saññate pabbajite aheṭhayi,<br>
Dhammaṃ bhaṇante samaṇe adūsake;<br>
Taṃ nāḷikeraṃ sunakhā parattha,<br>
Saṅgamma khādanti viphandamānaṃ.<br>
</p>
<p>
<a class="msdiv" id="msdiv72"></a>
<a class="ms" id="p_23J_74"></a>
<a class="sc" id="23"></a>
Athajjuno niraye sattisūle,<br>
Avaṃsiro patito uddhampādo;<br>
Aṅgīrasaṃ gotamaṃ heṭhayitvā,<br>
Khantiṃ tapassiṃ cirabrahmacāriṃ.<br>
</p>
<p>
<a class="msdiv" id="msdiv73"></a>
<a class="ms" id="p_23J_75"></a>
<a class="sc" id="24"></a>
Yo khaṇḍaso pabbajitaṃ achedayi,<br>
Khantiṃ vadantaṃ samaṇaṃ adūsakaṃ;<br>
Kalābuvīciṃ upapajja paccati,<br>
Mahāpatāpaṃ kaṭukaṃ bhayānakaṃ.<br>
</p>
<p>
<a class="msdiv" id="msdiv74"></a>
<a class="ms" id="p_23J_76"></a>
<a class="sc" id="25"></a>
Etāni sutvā nirayāni paṇḍito,<br>
Aññāni pāpiṭṭhatarāni cettha;<br>
Dhammaṃ care samaṇabrāhmaṇesu,<br>
Evaṃkaro saggamupeti ṭhānaṃ”.<br>
</p>
<p>
<a class="msdiv" id="msdiv75"></a>
<a class="ms" id="p_23J_77"></a>
<a class="sc" id="26"></a>
“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃvidhaṃ sīlavantaṃ vadanti,<br>
Kathaṃvidhaṃ paññavantaṃ vadanti;<br>
Kathaṃvidhaṃ sappurisaṃ vadanti,<br>
Kathaṃvidhaṃ no siri no jahāti”.<br>
</p>
<p>
<a class="msdiv" id="msdiv76"></a>
<a class="ms" id="p_23J_78"></a>
<a class="sc" id="27"></a>
“Kāyena vācāya ca yodha saññato,<br>
Manasā ca kiñci na karoti pāpaṃ;<br>
Na attahetū alikaṃ bhaṇeti,<br>
Tathāvidhaṃ sīlavantaṃ vadanti.<br>
</p>
<p>
<a class="msdiv" id="msdiv77"></a>
<a class="ms" id="p_23J_79"></a>
<a class="sc" id="28"></a>
Gambhīrapañhaṃ manasābhicintayaṃ,<br>
Nāccāhitaṃ kamma karoti luddaṃ;<br>
Kālāgataṃ atthapadaṃ na riñcati,<br>
Tathāvidhaṃ paññavantaṃ vadanti.<br>
</p>
<p>
<a class="msdiv" id="msdiv78"></a>
<a class="ms" id="p_23J_80"></a>
<a class="sc" id="29"></a>
Yo ve kataññū katavedi dhīro,<br>
Kalyāṇamitto daḷhabhatti ca hoti;<br>
Dukhitassa sakkacca karoti kiccaṃ,<br>
Tathāvidhaṃ sappurisaṃ vadanti.<br>
</p>
<p>
<a class="msdiv" id="msdiv79"></a>
<a class="ms" id="p_23J_81"></a>
<a class="sc" id="30"></a>
Etehi sabbehi guṇehupeto,<br>
Saddho mudū saṃvibhāgī vadaññū;<br>
Saṅgāhakaṃ sakhilaṃ saṇhavācaṃ,<br>
Tathāvidhaṃ no siri no jahāti”.<br>
</p>
<p>
<a class="msdiv" id="msdiv80"></a>
<a class="ms" id="p_23J_82"></a>
<a class="sc" id="31"></a>
“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Sīlaṃ siriñcāpi satañca dhammaṃ,<br>
Paññañca kaṃ seṭṭhataraṃ vadanti”.<br>
</p>
<p>
<a class="msdiv" id="msdiv81"></a>
<a class="ms" id="p_23J_83"></a>
<a class="sc" id="32"></a>
“Paññā hi seṭṭhā kusalā vadanti,<br>
Nakkhattarājāriva tārakānaṃ;<br>
Sīlaṃ sīrī cāpi satañca dhammo,<br>
Anvāyikā paññavato bhavanti”.<br>
</p>
<p>
<a class="msdiv" id="msdiv82"></a>
<a class="ms" id="p_23J_84"></a>
<a class="sc" id="33"></a>
“Subhāsitaṃ te anumodiyāna,<br>
Aññaṃ taṃ pucchāmi tadiṅgha brūhi;<br>
Kathaṃkaro kintikaro kimācaraṃ,<br>
Kiṃ sevamāno labhatīdha paññaṃ;<br>
Paññāya dāni paṭipadaṃ vadehi,<br>
Kathaṃkaro paññavā hoti macco”.<br>
</p>
<p>
<a class="msdiv" id="msdiv83"></a>
<a class="ms" id="p_23J_85"></a>
<a class="sc" id="34"></a>
“Sevetha vuddhe nipuṇe bahussute,<br>
Uggāhako ca paripucchako siyā;<br>
Suṇeyya sakkacca subhāsitāni,<br>
Evaṃkaro paññavā hoti macco.<br>
</p>
<p>
<a class="msdiv" id="msdiv84"></a>
<a class="ms" id="p_23J_86"></a>
<a class="sc" id="35"></a>
Sa paññavā kāmaguṇe avekkhati,<br>
Aniccato dukkhato rogato ca;<br>
Evaṃ vipassī pajahāti chandaṃ,<br>
Dukkhesu kāmesu mahabbhayesu.<br>
</p>
<p>
<a class="msdiv" id="msdiv85"></a>
<a class="ms" id="p_23J_87"></a>
<a class="sc" id="36"></a>
Sa vītarāgo pavineyya dosaṃ,<br>
Mettaṃ cittaṃ bhāvaye appamāṇaṃ;<br>
Sabbesu bhūtesu nidhāya daṇḍaṃ,<br>
Anindito brahmamupeti ṭhānaṃ”.<br>
</p>
<p>
<a class="msdiv" id="msdiv86"></a>
<a class="ms" id="p_23J_88"></a>
<a class="sc" id="37"></a>
“Mahatthiyaṃ āgamanaṃ ahosi,<br>
Tavamaṭṭhakā bhīmarathassa cāpi;<br>
Kāliṅgarājassa ca uggatassa,<br>
Sabbesa vo kāmarāgo pahīno”.<br>
</p>
<p>
<a class="msdiv" id="msdiv87"></a>
<a class="ms" id="p_23J_89"></a>
<a class="sc" id="38"></a>
“Evametaṃ paracittavedi,<br>
Sabbesa no kāmarāgo pahīno;<br>
Karohi okāsamanuggahāya,<br>
Yathā gatiṃ te abhisambhavema”.<br>
</p>
<p>
<a class="msdiv" id="msdiv88"></a>
<a class="ms" id="p_23J_90"></a>
<a class="sc" id="39"></a>
“Karomi okāsamanuggahāya,<br>
Tathā hi vo kāmarāgo pahīno;<br>
Pharātha kāyaṃ vipulāya pītiyā,<br>
Yathā gatiṃ me abhisambhavetha”.<br>
</p>
<p>
<a class="msdiv" id="msdiv89"></a>
<a class="ms" id="p_23J_91"></a>
<a class="sc" id="40"></a>
“Sabbaṃ karissāma tavānusāsaniṃ,<br>
Yaṃ yaṃ tuvaṃ vakkhasi bhūripañña;<br>
Pharāma kāyaṃ vipulāya pītiyā,<br>
Yathā gatiṃ te abhisambhavema”.<br>
</p>
<p>
<a class="msdiv" id="msdiv90"></a>
<a class="ms" id="p_23J_92"></a>
<a class="sc" id="41"></a>
“Katāya vacchassa kisassa pūjā,<br>
Gacchantu bhonto isayo sādhurūpā;<br>
Jhāne ratā hotha sadā samāhitā,<br>
Esā ratī pabbajitassa seṭṭhā”.<br>
</p>
<p>
<a class="msdiv" id="msdiv91"></a>
<a class="ms" id="p_23J_93"></a>
<a class="sc" id="42"></a>
Sutvāna gāthā paramatthasaṃhitā,<br>
Subhāsitā isinā paṇḍitena;<br>
Te vedajātā anumodamānā,<br>
Pakkāmu devā devapuraṃ yasassino.<br>
</p>
<p>
<a class="msdiv" id="msdiv92"></a>
<a class="ms" id="p_23J_94"></a>
<a class="sc" id="43"></a>
Gāthā imā atthavatī subyañjanā,<br>
Subhāsitā isinā paṇḍitena;<br>
Yo kocimā aṭṭhikatvā suṇeyya,<br>
Labhetha pubbāpariyaṃ visesaṃ;<br>
Laddhāna pubbāpariyaṃ visesaṃ,<br>
Adassanaṃ maccurājassa gacche.<br>
</p>
<p>
<a class="msdiv" id="msdiv93"></a>
<a class="ms" id="p_23J_95"></a>
<a class="sc" id="44"></a>
“Sālissaro sāriputto,<br>
meṇḍissaro ca kassapo;<br>
Pabbato anuruddho ca,<br>
kaccāyano ca devalo.<br>
</p>
<p>
<a class="msdiv" id="msdiv94"></a>
<a class="ms" id="p_23J_96"></a>
<a class="sc" id="45"></a>
Anusisso ca ānando,<br>
kisavaccho ca kolito;<br>
Nārado udāyitthero,<br>
parisā buddhaparisā;<br>
Sarabhaṅgo lokanātho,<br>
evaṃ dhāretha jātakan”ti.<br>
</p>
</blockquote>
<p class="endsutta">
<a class="ms" id="p_23J_97"></a>
<a class="sc" id="46"></a>
Sarabhaṅgajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>