<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja518">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>Paṇḍaranāgarājajātaka</h1>
</div>
<blockquote class="gatha">
<p>
<a class="msdiv" id="msdiv258"></a>
<a class="ms" id="p_22J_3520"></a>
<a class="sc" id="1"></a>
“Vikiṇṇavācaṃ aniguyha mantaṃ,<br>
Asaññataṃ aparicakkhitāraṃ;<br>
Bhayaṃ tamanveti sayaṃ abodhaṃ,<br>
Nāgaṃ yathā paṇḍarakaṃ supaṇṇo.<br>
</p>
<p>
<a class="msdiv" id="msdiv259"></a>
<a class="ms" id="p_22J_3521"></a>
<a class="sc" id="2"></a>
Yo guyhamantaṃ parirakkhaṇeyyaṃ,<br>
Mohā naro saṃsati hāsamāno;<br>
Taṃ bhinnamantaṃ bhayamanveti khippaṃ,<br>
Nāgaṃ yathā paṇḍarakaṃ supaṇṇo.<br>
</p>
<p>
<a class="msdiv" id="msdiv260"></a>
<a class="ms" id="p_22J_3522"></a>
<a class="sc" id="3"></a>
Nānumitto garuṃ atthaṃ,<br>
guyhaṃ veditumarahati;<br>
Sumitto ca asambuddhaṃ,<br>
sambuddhaṃ vā anatthavā.<br>
</p>
<p>
<a class="msdiv" id="msdiv261"></a>
<a class="ms" id="p_22J_3523"></a>
<a class="sc" id="4"></a>
Vissāsamāpajjimahaṃ acelaṃ,<br>
Samaṇo ayaṃ sammato bhāvitatto;<br>
Tassāhamakkhiṃ vivariṃ guyhamatthaṃ,<br>
Atītamattho kapaṇaṃ rudāmi.<br>
</p>
<p>
<a class="msdiv" id="msdiv262"></a>
<a class="ms" id="p_22J_3524"></a>
<a class="sc" id="5"></a>
Tassāhaṃ paramaṃ brahme guyhaṃ,<br>
Vācañhi maṃ nāsakkhiṃ saṃyametuṃ;<br>
Tappakkhato hi bhayamāgataṃ mamaṃ,<br>
Atītamattho kapaṇaṃ rudāmi.<br>
</p>
<p>
<a class="msdiv" id="msdiv263"></a>
<a class="ms" id="p_22J_3525"></a>
<a class="sc" id="6"></a>
Yo ve naro suhadaṃ maññamāno,<br>
Guyhamatthaṃ saṃsati dukkulīne;<br>
Dosā bhayā athavā rāgarattā,<br>
Pallatthito bālo asaṃsayaṃ so.<br>
</p>
<p>
<a class="msdiv" id="msdiv264"></a>
<a class="ms" id="p_22J_3526"></a>
<a class="sc" id="7"></a>
Tirokkhavāco asataṃ paviṭṭho,<br>
Yo saṅgatīsu mudīreti vākyaṃ;<br>
Āsīviso dummukhotyāhu taṃ naraṃ,<br>
Ārā ārā saṃyame tādisamhā.<br>
</p>
<p>
<a class="msdiv" id="msdiv265"></a>
<a class="ms" id="p_22J_3527"></a>
<a class="sc" id="8"></a>
Annaṃ pānaṃ kāsikacandanañca,<br>
Manāpitthiyo mālamucchādanañca;<br>
Ohāya gacchāmase sabbakāme,<br>
Supaṇṇa pāṇūpagatāva tyamhā”.<br>
</p>
<p>
<a class="msdiv" id="msdiv266"></a>
<a class="ms" id="p_22J_3528"></a>
<a class="sc" id="9"></a>
“Ko nīdha tiṇṇaṃ garahaṃ upeti,<br>
Asmiṃdhaloke pāṇabhū nāgarāja;<br>
Samaṇo supaṇṇo athavā tvameva,<br>
Kiṃ kāraṇā paṇḍarakaggahīto”.<br>
</p>
<p>
<a class="msdiv" id="msdiv267"></a>
<a class="ms" id="p_22J_3529"></a>
<a class="sc" id="10"></a>
“Samaṇoti me sammatatto ahosi,<br>
Piyo ca me manasā bhāvitatto;<br>
Tassāhamakkhiṃ vivariṃ guyhamatthaṃ,<br>
Atītamattho kapaṇaṃ rudāmi”.<br>
</p>
<p>
<a class="msdiv" id="msdiv268"></a>
<a class="ms" id="p_22J_3530"></a>
<a class="sc" id="11"></a>
“Na catthi satto amaro pathabyā,<br>
Paññāvidhā natthi na ninditabbā;<br>
Saccena dhammena dhitiyā damena,<br>
Alabbhamabyāharatī naro idha.<br>
</p>
<p>
<a class="msdiv" id="msdiv269"></a>
<a class="ms" id="p_22J_3531"></a>
<a class="sc" id="12"></a>
Mātāpitā paramā bandhavānaṃ,<br>
Nāssa tatiyo anukampakatthi;<br>
Tesampi guyhaṃ paramaṃ na saṃse,<br>
Mantassa bhedaṃ parisaṅkamāno.<br>
</p>
<p>
<a class="msdiv" id="msdiv270"></a>
<a class="ms" id="p_22J_3532"></a>
<a class="sc" id="13"></a>
Mātāpitā bhaginī bhātaro ca,<br>
Sahāyā vā yassa honti sapakkhā;<br>
Tesampi guyhaṃ paramaṃ na saṃse,<br>
Mantassa bhedaṃ parisaṅkamāno.<br>
</p>
<p>
<a class="msdiv" id="msdiv271"></a>
<a class="ms" id="p_22J_3533"></a>
<a class="sc" id="14"></a>
Bhariyā ce purisaṃ vajjā,<br>
Komārī piyabhāṇinī;<br>
Puttarūpayasūpetā,<br>
Ñātisaṅghapurakkhatā;<br>
Tassāpi guyhaṃ paramaṃ na saṃse,<br>
Mantassa bhedaṃ parisaṅkamāno.<br>
</p>
<p>
<a class="msdiv" id="msdiv272"></a>
<a class="ms" id="p_22J_3534"></a>
<a class="sc" id="15"></a>
Na guyhamatthaṃ vivareyya,<br>
Rakkheyya naṃ yathā nidhiṃ;<br>
Na hi pātukato sādhu,<br>
Guyho attho pajānatā.<br>
</p>
<p>
<a class="msdiv" id="msdiv273"></a>
<a class="ms" id="p_22J_3535"></a>
<a class="sc" id="16"></a>
Thiyā guyhaṃ na saṃseyya,<br>
amittassa ca paṇḍito;<br>
Yo cāmisena saṃhīro,<br>
hadayattheno ca yo naro.<br>
</p>
<p>
<a class="msdiv" id="msdiv274"></a>
<a class="ms" id="p_22J_3536"></a>
<a class="sc" id="17"></a>
Guyhamatthaṃ asambuddhaṃ,<br>
sambodhayati yo naro;<br>
Mantabhedabhayā tassa,<br>
dāsabhūto titikkhati.<br>
</p>
<p>
<a class="msdiv" id="msdiv275"></a>
<a class="ms" id="p_22J_3537"></a>
<a class="sc" id="18"></a>
Yāvanto purisassatthaṃ,<br>
guyhaṃ jānanti mantinaṃ;<br>
Tāvanto tassa ubbegā,<br>
tasmā guyhaṃ na vissaje.<br>
</p>
<p>
<a class="msdiv" id="msdiv276"></a>
<a class="ms" id="p_22J_3538"></a>
<a class="sc" id="19"></a>
Vivicca bhāseyya divā rahassaṃ,<br>
Rattiṃ giraṃ nātivelaṃ pamuñce;<br>
Upassutikā hi suṇanti mantaṃ,<br>
Tasmā manto khippamupeti bhedaṃ.<br>
</p>
<p>
<a class="msdiv" id="msdiv277"></a>
<a class="ms" id="p_22J_3539"></a>
<a class="sc" id="20"></a>
Yathāpi assa nagaraṃ mahantaṃ,<br>
Advārakaṃ āyasaṃ bhaddasālaṃ;<br>
Samantakhātāparikhāupetaṃ,<br>
Evampi me te idha guyhamantā.<br>
</p>
<p>
<a class="msdiv" id="msdiv278"></a>
<a class="ms" id="p_22J_3540"></a>
<a class="sc" id="21"></a>
Ye guyhamantā avikiṇṇavācā,<br>
Daḷhā sadatthesu narā dujivha;<br>
Ārā amittā byavajanti tehi,<br>
Āsīvisā vā riva sattusaṅghā”.<br>
</p>
<p>
<a class="msdiv" id="msdiv279"></a>
<a class="ms" id="p_22J_3541"></a>
<a class="sc" id="22"></a>
“Hitvā gharaṃ pabbajito acelo,<br>
Naggo muṇḍo carati ghāsahetu;<br>
Tamhi nu kho vivariṃ guyhamatthaṃ,<br>
Atthā ca dhammā ca apaggatamhā.<br>
</p>
<p>
<a class="msdiv" id="msdiv280"></a>
<a class="ms" id="p_22J_3542"></a>
<a class="sc" id="23"></a>
Kathaṃkaro hoti supaṇṇarāja,<br>
Kiṃsīlo kena vatena vattaṃ;<br>
Samaṇo caraṃ hitvā mamāyitāni,<br>
Kathaṃkaro saggamupeti ṭhānaṃ”.<br>
</p>
<p>
<a class="msdiv" id="msdiv281"></a>
<a class="ms" id="p_22J_3543"></a>
<a class="sc" id="24"></a>
“Hiriyā titikkhāya damenupeto,<br>
Akkodhano pesuṇiyaṃ pahāya;<br>
Samaṇo caraṃ hitvā mamāyitāni,<br>
Evaṃkaro saggamupeti ṭhānaṃ”.<br>
</p>
<p>
<a class="msdiv" id="msdiv282"></a>
<a class="ms" id="p_22J_3544"></a>
<a class="sc" id="25"></a>
“Mātāva puttaṃ taruṇaṃ tanujjaṃ,<br>
Samphassatā sabbagattaṃ phareti;<br>
Evampi me tvaṃ pāturahu dijinda,<br>
Mātāva puttaṃ anukampamāno”.<br>
</p>
<p>
<a class="msdiv" id="msdiv283"></a>
<a class="ms" id="p_22J_3545"></a>
<a class="sc" id="26"></a>
“Handajja tvaṃ muñca vadhā dujivha,<br>
Tayo hi puttā na hi añño atthi;<br>
Antevāsī dinnako atrajo ca,<br>
Rajjassu puttaññataro me ahosi”.<br>
</p>
<p>
<a class="msdiv" id="msdiv284"></a>
<a class="ms" id="p_22J_3546"></a>
<a class="sc" id="27"></a>
Icceva vākyaṃ visajjī supaṇṇo,<br>
Bhumyaṃ patiṭṭhāya dijo dujivhaṃ;<br>
“Muttajja tvaṃ sabbabhayātivatto,<br>
Thalūdake hohi mayābhigutto.<br>
</p>
<p>
<a class="msdiv" id="msdiv285"></a>
<a class="ms" id="p_22J_3547"></a>
<a class="sc" id="28"></a>
Ātaṅkinaṃ yathā kusalo bhisakko,<br>
Pipāsitānaṃ rahadova sīto;<br>
Vesmaṃ yathā himasītaṭṭitānaṃ,<br>
Evampi te saraṇamahaṃ bhavāmi”.<br>
</p>
<p>
<a class="msdiv" id="msdiv286"></a>
<a class="ms" id="p_22J_3548"></a>
<a class="sc" id="29"></a>
“Sandhiṃ katvā amittena,<br>
aṇḍajena jalābuja;<br>
Vivariya dāṭhaṃ sesi,<br>
kuto taṃ bhayamāgataṃ”.<br>
</p>
<p>
<a class="msdiv" id="msdiv287"></a>
<a class="ms" id="p_22J_3549"></a>
<a class="sc" id="30"></a>
“Saṅketheva amittasmiṃ,<br>
mittasmimpi na vissase;<br>
Abhayā bhayamuppannaṃ,<br>
api mūlāni kantati.<br>
</p>
<p>
<a class="msdiv" id="msdiv288"></a>
<a class="ms" id="p_22J_3550"></a>
<a class="sc" id="31"></a>
Kathaṃ nu vissase tyamhi,<br>
yenāsi kalaho kato;<br>
Niccayattena ṭhātabbaṃ,<br>
so disabbhi na rajjati.<br>
</p>
<p>
<a class="msdiv" id="msdiv289"></a>
<a class="ms" id="p_22J_3551"></a>
<a class="sc" id="32"></a>
Vissāsaye na ca taṃ vissayeyya,<br>
Asaṅkito saṅkito ca bhaveyya;<br>
Tathā tathā viññū parakkameyya,<br>
Yathā yathā bhāvaṃ paro na jaññā”.<br>
</p>
<p>
<a class="msdiv" id="msdiv290"></a>
<a class="ms" id="p_22J_3552"></a>
<a class="sc" id="33"></a>
Te devavaṇṇā sukhumālarūpā,<br>
Ubho samā sujayā puññakhandhā;<br>
Upāgamuṃ karampiyaṃ acelaṃ,<br>
Missībhūtā assavāhāva nāgā.<br>
</p>
<p>
<a class="msdiv" id="msdiv291"></a>
<a class="ms" id="p_22J_3553"></a>
<a class="sc" id="34"></a>
Tato have paṇḍarako acelaṃ,<br>
Sayamevupāgamma idaṃ avoca;<br>
“Muttajjahaṃ sabbabhayātivatto,<br>
Na hi nūna tuyhaṃ manaso piyamhā”.<br>
</p>
<p>
<a class="msdiv" id="msdiv292"></a>
<a class="ms" id="p_22J_3554"></a>
<a class="sc" id="35"></a>
“Piyo hi me āsi supaṇṇarājā,<br>
Asaṃsayaṃ paṇḍarakena saccaṃ;<br>
So rāgarattova akāsimetaṃ,<br>
Pāpakammaṃ sampajāno na mohā”.<br>
</p>
<p>
<a class="msdiv" id="msdiv293"></a>
<a class="ms" id="p_22J_3555"></a>
<a class="sc" id="36"></a>
“Na me piyaṃ appiyaṃ vāpi hoti,<br>
Sampassato lokamimaṃ parañca;<br>
Susaññatānañhi viyañjanena,<br>
Asaññato lokamimaṃ carāsi.<br>
</p>
<p>
<a class="msdiv" id="msdiv294"></a>
<a class="ms" id="p_22J_3556"></a>
<a class="sc" id="37"></a>
Ariyāvakāsosi anariyovāsi,<br>
Asaññato saññatasannikāso;<br>
Kaṇhābhijātikosi anariyarūpo,<br>
Pāpaṃ bahuṃ duccaritaṃ acāri.<br>
</p>
<p>
<a class="msdiv" id="msdiv295"></a>
<a class="ms" id="p_22J_3557"></a>
<a class="sc" id="38"></a>
Aduṭṭhassa tuvaṃ dubbhi,<br>
dubbhī ca pisuṇo casi;<br>
Etena saccavajjena,<br>
muddhā te phalatu sattadhā”.<br>
</p>
<p>
<a class="msdiv" id="msdiv296"></a>
<a class="ms" id="p_22J_3558"></a>
<a class="sc" id="39"></a>
“Tasmā hi mittānaṃ na dubbhitabbaṃ,<br>
Mittadubbhā pāpiyo natthi añño;<br>
Āsittasatto nihato pathabyā,<br>
Indassa vākyena hi saṃvaro hato”ti.<br>
</p>
</blockquote>
<p class="endsutta">
<a class="ms" id="p_22J_3559"></a>
<a class="sc" id="40"></a>
Paṇḍaranāgarājajātakaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>