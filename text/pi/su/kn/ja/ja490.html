<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja490">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>Pañcuposathikajātaka</h1>
</div>
<blockquote class="gatha">
<p>
<a class="msdiv" id="msdiv127"></a>
<a class="ms" id="p_22J_2680"></a>
<a class="sc" id="1"></a>
“Appossukko dāni tuvaṃ kapota,<br>
Vihaṅgama na tava bhojanattho;<br>
Khudaṃ pipāsaṃ adhivāsayanto,<br>
Kasmā bhavaṃposathiko kapota”.<br>
</p>
<p>
<a class="msdiv" id="msdiv128"></a>
<a class="ms" id="p_22J_2681"></a>
<a class="sc" id="2"></a>
“Ahaṃ pure giddhigato kapotiyā,<br>
Asmiṃ padesasmimubho ramāma;<br>
Athaggahī sākuṇiko kapotiṃ,<br>
Akāmako tāya vinā ahosiṃ.<br>
</p>
<p>
<a class="msdiv" id="msdiv129"></a>
<a class="ms" id="p_22J_2682"></a>
<a class="sc" id="3"></a>
Nānābhavā vippayogena tassā,<br>
Manomayaṃ vedana vedayāmi;<br>
Tasmā ahaṃposathaṃ pālayāmi,<br>
Rāgo mamaṃ mā punarāgamāsi”. (1)<br>
</p>
<p>
<a class="msdiv" id="msdiv130"></a>
<a class="ms" id="p_22J_2683"></a>
<a class="sc" id="4"></a>
“Anujjugāmī uragā dujivha,<br>
Dāṭhāvudho ghoravisosi sappa;<br>
Khudaṃ pipāsaṃ adhivāsayanto,<br>
Kasmā bhavaṃposathiko nu dīgha.<br>
</p>
<p>
<a class="msdiv" id="msdiv131"></a>
<a class="ms" id="p_22J_2684"></a>
<a class="sc" id="5"></a>
Usabho ahū balavā gāmikassa,<br>
Calakkakū vaṇṇabalūpapanno;<br>
So maṃ akkami taṃ kupito aḍaṃsiṃ,<br>
Dukkhābhitunno maraṇaṃ upāgā.<br>
</p>
<p>
<a class="msdiv" id="msdiv132"></a>
<a class="ms" id="p_22J_2685"></a>
<a class="sc" id="6"></a>
Tato janā nikkhamitvāna gāmā,<br>
Kanditvā roditvā apakkamiṃsu;<br>
Tasmā ahaṃposathaṃ pālayāmi,<br>
Kodho mamaṃ mā punarāgamāsi. (2)<br>
</p>
<p>
<a class="msdiv" id="msdiv133"></a>
<a class="ms" id="p_22J_2686"></a>
<a class="sc" id="7"></a>
Matāna maṃsāni bahū susāne,<br>
Manuññarūpaṃ tava bhojane taṃ;<br>
Khudaṃ pipāsaṃ adhivāsayanto,<br>
Kasmā bhavaṃposathiko siṅgāla.<br>
</p>
<p>
<a class="msdiv" id="msdiv134"></a>
<a class="ms" id="p_22J_2687"></a>
<a class="sc" id="8"></a>
Pavisi kucchiṃ mahato gajassa,<br>
Kuṇape rato hatthimaṃsesu giddho;<br>
Uṇho ca vāto tikhiṇā ca rasmiyo,<br>
Te sosayuṃ tassa karīsamaggaṃ.<br>
</p>
<p>
<a class="msdiv" id="msdiv135"></a>
<a class="ms" id="p_22J_2688"></a>
<a class="sc" id="9"></a>
Kiso ca paṇḍū ca ahaṃ bhadante,<br>
Na me ahū nikkhamanāya maggo;<br>
Mahā ca megho sahasā pavassi,<br>
So temayī tassa karīsamaggaṃ.<br>
</p>
<p>
<a class="msdiv" id="msdiv136"></a>
<a class="ms" id="p_22J_2689"></a>
<a class="sc" id="10"></a>
Tato ahaṃ nikkhamisaṃ bhadante,<br>
Cando yathā rāhumukhā pamutto;<br>
Tasmā ahaṃposathaṃ pālayāmi,<br>
Lobho mamaṃ mā punarāgamāsi. (3)<br>
</p>
<p>
<a class="msdiv" id="msdiv137"></a>
<a class="ms" id="p_22J_2690"></a>
<a class="sc" id="11"></a>
Vammīkathūpasmiṃ kipillikāni,<br>
Nippothayanto tuvaṃ pure carāsi;<br>
Khudaṃ pipāsaṃ adhivāsayanto,<br>
Kasmā bhavaṃposathiko nu accha.<br>
</p>
<p>
<a class="msdiv" id="msdiv138"></a>
<a class="ms" id="p_22J_2691"></a>
<a class="sc" id="12"></a>
Sakaṃ niketaṃ atihīḷayāno,<br>
Atricchatā mallagāmaṃ agacchiṃ;<br>
Tato janā nikkhamitvāna gāmā,<br>
Kodaṇḍakena paripothayiṃsu maṃ.<br>
</p>
<p>
<a class="msdiv" id="msdiv139"></a>
<a class="ms" id="p_22J_2692"></a>
<a class="sc" id="13"></a>
So bhinnasīso ruhiramakkhitaṅgo,<br>
Paccāgamāsiṃ sakaṃ niketaṃ;<br>
Tasmā ahaṃposathaṃ pālayāmi,<br>
Atricchatā mā punarāgamāsi”. (4)<br>
</p>
<p>
<a class="msdiv" id="msdiv140"></a>
<a class="ms" id="p_22J_2693"></a>
<a class="sc" id="14"></a>
“Yaṃ no apucchittha tuvaṃ bhadante,<br>
Sabbeva byākarimha yathāpajānaṃ;<br>
Mayampi pucchāma tuvaṃ bhadante,<br>
Kasmā bhavaṃposathiko nu brahme”.<br>
</p>
<p>
<a class="msdiv" id="msdiv141"></a>
<a class="ms" id="p_22J_2694"></a>
<a class="sc" id="15"></a>
“Anūpalitto mama assamamhi,<br>
Paccekabuddho muhuttaṃ nisīdi;<br>
So maṃ avedī gatimāgatiñca,<br>
Nāmañca gottaṃ caraṇañca sabbaṃ.<br>
</p>
<p>
<a class="msdiv" id="msdiv142"></a>
<a class="ms" id="p_22J_2695"></a>
<a class="sc" id="16"></a>
Evampahaṃ vandi na tassa pāde,<br>
Na cāpi naṃ mānagatena pucchiṃ;<br>
Tasmā ahaṃposathaṃ pālayāmi,<br>
Māno mamaṃ mā punarāgamāsī”ti. (5)<br>
</p>
</blockquote>
<p class="endsutta">
<a class="ms" id="p_22J_2696"></a>
<a class="sc" id="17"></a>
Pañcuposathikajātakaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>