<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja534">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>2. Mahā­haṃsa­jātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts5.359"></a><a class="ms" id="p_23J_860"></a><a class="msdiv" id="msdiv89"></a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.</p>
<p><a class="sc" id="2"></a><a class="ms" id="p_23J_861"></a><a class="msdiv" id="msdiv90"></a>Ohāya maṃ ñātigaṇā,<br>
ekaṃ pāsavasaṃ gataṃ;<br>
Anapekkhamānā gacchanti,<br>
kiṃ eko avahīyasi.</p>
<p><a class="sc" id="3"></a><a class="ms" id="p_23J_862"></a><a class="msdiv" id="msdiv91"></a>Pateva patataṃ seṭṭha,<br>
natthi baddhe sahāyatā;<br>
Mā anīghāya hāpesi,<br>
kāmaṃ sumukha pakkama”.</p>
<p><a class="sc" id="4"></a><a class="pts" id="pts5.360"></a><a class="ms" id="p_23J_863"></a><a class="msdiv" id="msdiv92"></a>“Nāhaṃ <span class="var" title="dukkhapareto" id="note608">dukkhaparetopi</span>,<br>
dhataraṭṭha <span class="var" title="tavaṃ (bj, pts1)" id="note609">tuvaṃ</span> jahe;<br>
Jīvitaṃ maraṇaṃ vā me,<br>
tayā saddhiṃ bhavissati.</p>
<p><a class="sc" id="5"></a><a class="ms" id="p_23J_864"></a><a class="msdiv" id="msdiv93"></a>Nāhaṃ dukkhaparetopi,<br>
dhataraṭṭha tuvaṃ jahe;<br>
Na maṃ anari­ya­saṃ­yutte,<br>
kamme yojetumarahasi.</p>
<p><a class="sc" id="6"></a><a class="ms" id="p_23J_865"></a><a class="msdiv" id="msdiv94"></a>Sakumāro sakhā tyasmi,<br>
<span class="var" title="sacittesmi te (s2, s3) | sacitte samite (pts1) | sacitte tyasmi te (mr)" id="note610">sacitte casmi te</span> ṭhito;<br>
Ñāto senāpati tyāhaṃ,<br>
haṃsānaṃ pavaruttama.</p>
<p><a class="sc" id="7"></a><a class="ms" id="p_23J_866"></a><a class="msdiv" id="msdiv95"></a>Kathaṃ ahaṃ <span class="var" title="vikattissaṃ (pts1)" id="note611">vikatthissaṃ</span>,<br>
ñātimajjhe ito gato;<br>
Taṃ hitvā patataṃ seṭṭha,<br>
kiṃ te vakkhāmito gato;<br>
Idha pāṇaṃ cajissāmi,<br>
<span class="var" title="na anariyaṃ (pts1)" id="note612">nānariyaṃ</span> kattumussahe”.</p>
<p><a class="sc" id="8"></a><a class="ms" id="p_23J_867"></a><a class="msdiv" id="msdiv96"></a>“Eso hi dhammo sumukha,<br>
yaṃ tvaṃ ariyapathe ṭhito;<br>
Yo bhattāraṃ sakhāraṃ maṃ,<br>
na paric­cat­tu­mus­sahe.</p>
<p><a class="sc" id="9"></a><a class="pts" id="pts5.361"></a><a class="ms" id="p_23J_868"></a><a class="msdiv" id="msdiv97"></a>Tañhi me pekkhamānassa,<br>
bhayaṃ na tveva jāyati;<br>
Adhigacchasi tvaṃ mayhaṃ,<br>
evaṃ bhūtassa jīvitaṃ”.</p>
<p><a class="sc" id="10"></a><a class="ms" id="p_23J_869"></a><a class="msdiv" id="msdiv98"></a><span class="var" title="icceva (bj, pts1)" id="note613">Iccevaṃ</span> mantayantānaṃ,<br>
Ariyānaṃ ariyavuttinaṃ;<br>
Daṇḍamādāya nesādo,<br>
<span class="var" title="āpadī (mr)" id="note614">Āpatī</span> turito bhusaṃ.</p>
<p><a class="sc" id="11"></a><a class="ms" id="p_23J_870"></a><a class="msdiv" id="msdiv99"></a>Tamāpatantaṃ disvāna,<br>
Sumukho <span class="var" title="aparibrūhayi (bj, pts1)" id="note615">atibrūhayi</span>;<br>
Aṭṭhāsi purato rañño,<br>
Haṃso vissāsayaṃ <span class="var" title="byadhaṃ (c1)" id="note616">byathaṃ</span>.</p>
<p><a class="sc" id="12"></a><a class="ms" id="p_23J_871"></a><a class="msdiv" id="msdiv100"></a>“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ ­dham­mūpa­saṃhi­taṃ;<br>
Tena <span class="var" title="pariyādānena (mr)" id="note617">pariyāpadānena</span>,<br>
khippaṃ pāsā pamokkhasi”.</p>
<p><a class="sc" id="13"></a><a class="pts" id="pts5.362"></a><a class="ms" id="p_23J_872"></a><a class="msdiv" id="msdiv101"></a>Tassa taṃ vacanaṃ sutvā,<br>
sumukhassa subhāsitaṃ;<br>
Pahaṭṭhalomo nesādo,<br>
añjalissa paṇāmayi.</p>
<p><a class="sc" id="14"></a><a class="ms" id="p_23J_873"></a><a class="msdiv" id="msdiv102"></a>“Na me sutaṃ vā diṭṭhaṃ vā,<br>
bhāsanto mānusiṃ dijo;<br>
Ariyaṃ <span class="var" title="brūhanto (s2, s3, mr)" id="note618">bruvāno</span> vakkaṅgo,<br>
cajanto mānusiṃ giraṃ.</p>
<p><a class="sc" id="15"></a><a class="ms" id="p_23J_874"></a><a class="msdiv" id="msdiv103"></a>Kiṃ nu tāyaṃ dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.</p>
<p><a class="sc" id="16"></a><a class="pts" id="pts5.363"></a><a class="ms" id="p_23J_875"></a><a class="msdiv" id="msdiv104"></a>“Rājā me so dijāmitta,<br>
senāpaccassa kārayiṃ;<br>
Tamāpade pariccattuṃ,<br>
nussahe vihagādhipaṃ.</p>
<p><a class="sc" id="17"></a><a class="ms" id="p_23J_876"></a><a class="msdiv" id="msdiv105"></a>Mahāgaṇāya bhattā me,<br>
mā eko byasanaṃ agā;<br>
Tathā taṃ samma nesāda,<br>
bhattāyaṃ abhito rame”.</p>
<p><a class="sc" id="18"></a><a class="ms" id="p_23J_877"></a><a class="msdiv" id="msdiv106"></a>“Ariyavattasi vakkaṅga,<br>
yo piṇḍa­mapa­cāyasi;<br>
Cajāmi te taṃ bhattāraṃ,<br>
<span class="var" title="gacchatu bho (pts1)" id="note619">gacchathūbho</span> yathāsukhaṃ”.</p>
<p><a class="sc" id="19"></a><a class="pts" id="pts5.364"></a><a class="ms" id="p_23J_878"></a><a class="msdiv" id="msdiv107"></a>“Sace attappayogena,<br>
ohito haṃsapakkhinaṃ;<br>
Paṭigaṇhāma te samma,<br>
etaṃ abhaya­dak­khi­ṇaṃ.</p>
<p><a class="sc" id="20"></a><a class="ms" id="p_23J_879"></a><a class="msdiv" id="msdiv108"></a>No ce attappayogena,<br>
ohito haṃsapakkhinaṃ;<br>
Anissaro muñcamamhe,<br>
theyyaṃ kayirāsi luddaka”.</p>
<p><a class="sc" id="21"></a><a class="pts" id="pts5.365"></a><a class="ms" id="p_23J_880"></a><a class="msdiv" id="msdiv109"></a>“Yassa tvaṃ <span class="var" title="bhaṭako (mr)" id="note620">bhatako</span> rañño,<br>
kāmaṃ tasseva pāpaya;<br>
Tattha <span class="var" title="saṃyamāno (pts1)" id="note621">saṃyamano</span> rājā,<br>
yathābhiññaṃ karissati”.</p>
<p><a class="sc" id="22"></a><a class="ms" id="p_23J_881"></a><a class="msdiv" id="msdiv110"></a>Iccevaṃ vutto nesādo,<br>
hemavaṇṇe harittace;<br>
Ubho hatthehi <span class="var" title="paggayha (s2, s3, mr)" id="note622">saṅgayha</span>,<br>
pañjare ajjhavodahi.</p>
<p><a class="sc" id="23"></a><a class="ms" id="p_23J_882"></a><a class="msdiv" id="msdiv111"></a>Te pañjaragate pakkhī,<br>
ubho bhassa­ra­vaṇṇine;<br>
Sumukhaṃ dhataraṭṭhañca,<br>
luddo ādāya pakkami.</p>
<p><a class="sc" id="24"></a><a class="ms" id="p_23J_883"></a><a class="msdiv" id="msdiv112"></a>Harīyamāno dhataraṭṭho,<br>
sumukhaṃ etadabravi;<br>
“Bāḷhaṃ bhāyāmi sumukha,<br>
sāmāya lakkhaṇūruyā;<br>
Asmākaṃ vadhamaññāya,<br>
athattānaṃ vadhissati.</p>
<p><a class="sc" id="25"></a><a class="ms" id="p_23J_884"></a><a class="msdiv" id="msdiv113"></a>Pākahaṃsā ca sumukha,<br>
suhemā hemasuttacā;<br>
Koñcī samuddatīreva,<br>
kapaṇā nūna rucchati”.</p>
<p><a class="sc" id="26"></a><a class="ms" id="p_23J_885"></a><a class="msdiv" id="msdiv114"></a>“Evaṃ mahanto lokassa,<br>
appameyyo mahāgaṇī;<br>
Ekitthi­manu­so­ceyya,<br>
nayidaṃ paññavatāmiva.</p>
<p><a class="sc" id="27"></a><a class="ms" id="p_23J_886"></a><a class="msdiv" id="msdiv115"></a>Vātova gandhamādeti,<br>
ubhayaṃ chekapāpakaṃ;<br>
Bālo āmakapakkaṃva,<br>
lolo andhova āmisaṃ.</p>
<p><a class="sc" id="28"></a><a class="pts" id="pts5.367"></a><a class="ms" id="p_23J_887"></a><a class="msdiv" id="msdiv116"></a>Avinicchayaññu atthesu,<br>
mandova <span class="var" title="paṭibhāti (mr)" id="note623">paṭibhāsi</span> maṃ;<br>
Kiccākiccaṃ na jānāsi,<br>
sampatto kālapariyāyaṃ.</p>
<p><a class="sc" id="29"></a><a class="ms" id="p_23J_888"></a><a class="msdiv" id="msdiv117"></a>Aḍḍhummatto udīresi,<br>
yo seyyā maññasitthiyo;<br>
Bahusādhāraṇā hetā,<br>
soṇḍānaṃva surāgharaṃ.</p>
<p><a class="sc" id="30"></a><a class="ms" id="p_23J_889"></a><a class="msdiv" id="msdiv118"></a>Māyā cesā marīcī ca,<br>
soko rogo cupaddavo;<br>
Kharā ca bandhanā cetā,<br>
<span class="var" title="maccupāso guhāsayo (bj, pts1)" id="note624">maccupāsā guhāsayā</span>;<br>
Tāsu yo vissase poso,<br>
so naresu narādhamo”.</p>
<p><a class="sc" id="31"></a><a class="pts" id="pts5.368"></a><a class="ms" id="p_23J_890"></a><a class="msdiv" id="msdiv119"></a>“Yaṃ vuddhehi upaññātaṃ,<br>
ko taṃ nindi­tu­marahati;<br>
Mahā­bhū­titthiyo nāma,<br>
lokasmiṃ udapajjisuṃ.</p>
<p><a class="sc" id="32"></a><a class="ms" id="p_23J_891"></a><a class="msdiv" id="msdiv120"></a>Khiḍḍā paṇihitā tyāsu,<br>
rati tyāsu patiṭṭhitā;<br>
Bījāni tyāsu rūhanti,<br>
yadidaṃ sattā pajāyare;<br>
Tāsu ko <span class="var" title="nibbije (s2, s3, mr)" id="note625">nibbide</span> poso,<br>
pāṇamāsajja <span class="var" title="pāṇahi (bj)" id="note626">pāṇibhi</span>.</p>
<p><a class="sc" id="33"></a><a class="ms" id="p_23J_892"></a><a class="msdiv" id="msdiv121"></a>Tvameva nañño sumukha,<br>
thīnaṃ atthesu yuñjasi;<br>
Tassa tyajja bhaye jāte,<br>
bhītena jāyate mati.</p>
<p><a class="sc" id="34"></a><a class="ms" id="p_23J_893"></a><a class="msdiv" id="msdiv122"></a>Sabbo hi saṃsayaṃ patto,<br>
bhayaṃ bhīru titikkhati;<br>
Paṇḍitā ca <span class="var" title="mahattāno (bj)" id="note627">mahantāno</span>,<br>
atthe yuñjanti duyyuje.</p>
<p><a class="sc" id="35"></a><a class="ms" id="p_23J_894"></a><a class="msdiv" id="msdiv123"></a>Etadatthāya rājāno,<br>
sūramicchanti mantinaṃ;<br>
Paṭibāhati yaṃ sūro,<br>
āpadaṃ attapariyāyaṃ.</p>
<p><a class="sc" id="36"></a><a class="ms" id="p_23J_895"></a><a class="msdiv" id="msdiv124"></a>Mā no ajja vikantiṃsu,<br>
rañño sūdā mahānase;<br>
Tathā hi vaṇṇo pattānaṃ,<br>
phalaṃ veḷuṃva taṃ vadhi.</p>
<p><a class="sc" id="37"></a><a class="ms" id="p_23J_896"></a><a class="msdiv" id="msdiv125"></a><span class="var" title="mutto (bj)" id="note628">Muttopi</span> na <span class="var" title="necchasi (s2, s3) | nicchasi (mr)" id="note629">icchi</span> <span class="var" title="oḍḍetuṃ (bj)" id="note630">uḍḍetuṃ</span>,<br>
Sayaṃ bandhaṃ upāgami;<br>
Sopajja saṃsayaṃ patto,<br>
Atthaṃ gaṇhāhi mā mukhaṃ.</p>
<p><a class="sc" id="38"></a><a class="pts" id="pts5.369"></a><a class="ms" id="p_23J_897"></a><a class="msdiv" id="msdiv126"></a>So <span class="var" title="tvaṃ (s2, s3, pts1)" id="note631">taṃ</span> yogaṃ payuñjassu,<br>
yuttaṃ <span class="var" title="­dham­mopa­sañ­hi­taṃ (mr)" id="note632">­dham­mūpa­saṃhi­taṃ</span>;<br>
Tava pariyāpadānena,<br>
mama pāṇesanaṃ cara”.</p>
<p><a class="sc" id="39"></a><a class="ms" id="p_23J_898"></a><a class="msdiv" id="msdiv127"></a>“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ <span class="var" title="­dham­mopa­sañ­hi­taṃ (mr)" id="note633">­dham­mūpa­saṃhi­taṃ</span>;<br>
Mama pariyāpadānena,<br>
khippaṃ pāsā pamokkhasi”.</p>
<p><a class="sc" id="40"></a><a class="ms" id="p_23J_899"></a><a class="msdiv" id="msdiv128"></a><span class="var" title="sa (bj)" id="note634">So</span> luddo <span class="var" title="haṃsakācena (pts1)" id="note635">haṃsakājena</span>,<br>
rājadvāraṃ upāgami;<br>
“Paṭivedetha maṃ rañño,<br>
dhata­raṭṭhā­ya­māgato”.</p>
<p><a class="sc" id="41"></a><a class="ms" id="p_23J_900"></a><a class="msdiv" id="msdiv129"></a>Te disvā puññasaṅkāse,<br>
ubho <span class="var" title="­lak­khañ­ñā­sammate (bj, pts1)" id="note636">­lak­kha­ṇa­sammate</span>;<br>
Khalu saṃyamano rājā,<br>
amacce ajjhabhāsatha.</p>
<p><a class="sc" id="42"></a><a class="ms" id="p_23J_901"></a><a class="msdiv" id="msdiv130"></a>“Detha luddassa vatthāni,<br>
annaṃ pānañca bhojanaṃ;<br>
Kāmaṅkaro hiraññassa,<br>
yāvanto esa icchati”.</p>
<p><a class="sc" id="43"></a><a class="pts" id="pts5.371"></a><a class="ms" id="p_23J_902"></a><a class="msdiv" id="msdiv131"></a>Disvā luddaṃ pasannattaṃ,<br>
Kāsirājā tadabravi;<br>
“<span class="var" title="yadāyaṃ (bj, s2, s3, pts1)" id="note637">Yadyāyaṃ</span> samma khemaka,<br>
Puṇṇā haṃsehi tiṭṭhati.</p>
<p><a class="sc" id="44"></a><a class="ms" id="p_23J_903"></a><a class="msdiv" id="msdiv132"></a>Kathaṃ ruci­maj­jha­ga­taṃ,<br>
pāsahattho upāgami;<br>
Okiṇṇaṃ ñātisaṅghehi,<br>
<span class="var" title="nimajjhimaṃ (bj, pts1, mr)" id="note638">nimmajjhimaṃ</span> kathaṃ gahi”.</p>
<p><a class="sc" id="45"></a><a class="ms" id="p_23J_904"></a><a class="msdiv" id="msdiv133"></a>“Ajja me sattamā ratti,<br>
<span class="var" title="ādānāni (s2, s3, pts1, mr)" id="note639">adanāni</span> <span class="var" title="upāgato (mr)" id="note640">upāsato</span>;<br>
Padametassa anvesaṃ,<br>
appamatto ghaṭassito.</p>
<p><a class="sc" id="46"></a><a class="ms" id="p_23J_905"></a><a class="msdiv" id="msdiv134"></a>Athassa padamaddakkhiṃ,<br>
carato adanesanaṃ;<br>
Tatthāhaṃ odahiṃ pāsaṃ,<br>
<span class="var" title="evetaṃ (bj, pts1)" id="note641">evaṃ taṃ</span> dijamaggahiṃ”.</p>
<p><a class="sc" id="47"></a><a class="pts" id="pts5.372"></a><a class="ms" id="p_23J_906"></a><a class="msdiv" id="msdiv135"></a>“Ludda dve ime sakuṇā,<br>
atha ekoti bhāsasi;<br>
Cittaṃ nu te <span class="var" title="vipariyatthaṃ (pts1)" id="note642">vipariyattaṃ</span>,<br>
adu kiṃ nu <span class="var" title="jigiṃsasi (bj, s2, s3) | jigiṃsasīti (pts1)" id="note643">jigīsasi</span>”.</p>
<p><a class="sc" id="48"></a><a class="ms" id="p_23J_907"></a><a class="msdiv" id="msdiv136"></a>“Yassa lohitakā tālā,<br>
tapanīyanibhā subhā;<br>
Uraṃ saṃhacca tiṭṭhanti,<br>
so me bandhaṃ upāgami.</p>
<p><a class="sc" id="49"></a><a class="ms" id="p_23J_908"></a><a class="msdiv" id="msdiv137"></a>Athāyaṃ bhassaro pakkhī,<br>
abaddho baddhamāturaṃ;<br>
Ariyaṃ bruvāno aṭṭhāsi,<br>
cajanto mānusiṃ giraṃ”.</p>
<p><a class="sc" id="50"></a><a class="pts" id="pts5.373"></a><a class="ms" id="p_23J_909"></a><a class="msdiv" id="msdiv138"></a><span class="var" title=" atha kinnu (sī1, pā1), kathannu (syā2, syā3)" id="note644">“Atha kiṃ</span> dāni sumukha,<br>
Hanuṃ saṃhacca tiṭṭhasi;<br>
Adu me parisaṃ patto,<br>
Bhayā bhīto na bhāsasi”.</p>
<p><a class="sc" id="51"></a><a class="ms" id="p_23J_910"></a><a class="msdiv" id="msdiv139"></a>“Nāhaṃ kāsipati bhīto,<br>
ogayha parisaṃ tava;<br>
Nāhaṃ bhayā na bhāsissaṃ,<br>
vākyaṃ atthamhi tādise”.</p>
<p><a class="sc" id="52"></a><a class="ms" id="p_23J_911"></a><a class="msdiv" id="msdiv140"></a>“Na te abhisaraṃ passe,<br>
na rathe napi pattike;<br>
Nāssa cammaṃ va kīṭaṃ vā,<br>
vammite ca dhanuggahe.</p>
<p><a class="sc" id="53"></a><a class="ms" id="p_23J_912"></a><a class="msdiv" id="msdiv141"></a>Na hiraññaṃ suvaṇṇaṃ vā,<br>
nagaraṃ vā sumāpitaṃ;<br>
Okiṇṇaparikhaṃ duggaṃ,<br>
daḷha­maṭṭāla­koṭṭha­kaṃ;<br>
Yattha paviṭṭho sumukha,<br>
bhāyitabbaṃ na bhāyasi”.</p>
<p><a class="sc" id="54"></a><a class="pts" id="pts5.374"></a><a class="ms" id="p_23J_913"></a><a class="msdiv" id="msdiv142"></a>“Na me abhisarenattho,<br>
nagarena dhanena vā;<br>
Apathena pathaṃ yāma,<br>
antalikkhecarā mayaṃ.</p>
<p><a class="sc" id="55"></a><a class="ms" id="p_23J_914"></a><a class="msdiv" id="msdiv143"></a>Sutā ca paṇḍitā tyamhā,<br>
nipuṇā <span class="var" title="catthacintakā (s2, s3, mr)" id="note646">atthacintakā</span>;<br>
Bhā­semat­thava­tiṃ vācaṃ,<br>
sacce cassa patiṭṭhito.</p>
<p><a class="sc" id="56"></a><a class="ms" id="p_23J_915"></a><a class="msdiv" id="msdiv144"></a>Kiñca tuyhaṃ asaccassa,<br>
anariyassa karissati;<br>
Musāvādissa luddassa,<br>
bhaṇitampi subhāsitaṃ.</p>
<p><a class="sc" id="57"></a><a class="ms" id="p_23J_916"></a><a class="msdiv" id="msdiv145"></a>Taṃ brāhmaṇānaṃ vacanā,<br>
imaṃ <span class="var" title="khemiṃ akārayi (bj, pts1)" id="note647">khemamakārayi</span>;<br>
Abhayañca tayā ghuṭṭhaṃ,<br>
imāyo dasadhā disā.</p>
<p><a class="sc" id="58"></a><a class="ms" id="p_23J_917"></a><a class="msdiv" id="msdiv146"></a>Ogayha te pokkharaṇiṃ,<br>
vippa­sanno­dakaṃ suciṃ;<br>
Pahūtaṃ cādanaṃ tattha,<br>
ahiṃsā cettha pakkhinaṃ.</p>
<p><a class="sc" id="59"></a><a class="ms" id="p_23J_918"></a><a class="msdiv" id="msdiv147"></a>Idaṃ sutvāna nigghosaṃ,<br>
āgatamha tavantike;<br>
Te te bandhasma pāsena,<br>
etaṃ te bhāsitaṃ musā.</p>
<p><a class="sc" id="60"></a><a class="ms" id="p_23J_919"></a><a class="msdiv" id="msdiv148"></a>Musāvādaṃ purakkhatvā,<br>
icchālobhañca pāpakaṃ;<br>
Ubho sandhi­matik­kamma,<br>
asātaṃ upapajjati”.</p>
<p><a class="sc" id="61"></a><a class="pts" id="pts5.375"></a><a class="ms" id="p_23J_920"></a><a class="msdiv" id="msdiv149"></a>“Nāparajjhāma sumukha,<br>
napi lobhāva maggahiṃ;<br>
Sutā ca paṇḍitātyattha-<br>
nipuṇā atthacintakā.</p>
<p><a class="sc" id="62"></a><a class="ms" id="p_23J_921"></a><a class="msdiv" id="msdiv150"></a>Appevat­thava­tiṃ vācaṃ,<br>
<span class="var" title="byākareyyuṃ (bj) | vyākareyyuṃ (pts1)" id="note648">byāhareyyuṃ</span> idhāgatā;<br>
Tathā taṃ samma nesādo,<br>
vutto sumukha maggahi”.</p>
<p><a class="sc" id="63"></a><a class="ms" id="p_23J_922"></a><a class="msdiv" id="msdiv151"></a>“Neva <span class="var" title="bhūtā (s2, s3, mr)" id="note649">bhītā</span> kāsipati,<br>
upanītasmi jīvite;<br>
Bhā­semat­thava­tiṃ vācaṃ,<br>
sampattā kālapariyāyaṃ.</p>
<p><a class="sc" id="64"></a><a class="ms" id="p_23J_923"></a><a class="msdiv" id="msdiv152"></a>Yo migena migaṃ hanti,<br>
pakkhiṃ vā pana pakkhinā;<br>
Sutena vā sutaṃ <span class="var" title="kiṇe (bj, pts1) | kilyā (s2, s3)" id="note650">kiṇyā</span>,<br>
kiṃ anariyataraṃ tato.</p>
<p><a class="sc" id="65"></a><a class="ms" id="p_23J_924"></a><a class="msdiv" id="msdiv153"></a>Yo <span class="var" title="ca ariyarudaṃ (bj, pts1)" id="note651">cāriyarudaṃ</span> bhāse,<br>
<span class="var" title="anariya­dhamma­ma­vassito (bj)" id="note652">anariya­dhamma­vassito</span>;<br>
Ubho so dhaṃsate lokā,<br>
idha ceva parattha ca.</p>
<p><a class="sc" id="66"></a><a class="ms" id="p_23J_925"></a><a class="msdiv" id="msdiv154"></a>Na majjetha yasaṃ patto,<br>
na <span class="var" title="byathe (bj) | vyathe (pts1)" id="note653">byādhe</span> pattasaṃsayaṃ;<br>
Vāyametheva kiccesu,<br>
saṃvare vivarāni ca.</p>
<p><a class="sc" id="67"></a><a class="pts" id="pts5.376"></a><a class="ms" id="p_23J_926"></a><a class="msdiv" id="msdiv155"></a>Ye vuddhā <span class="var" title="­nābbha­cik­khantā (mr)" id="note654">abbhatikkantā</span>,<br>
sampattā kālapariyāyaṃ;<br>
Idha dhammaṃ caritvāna,<br>
<span class="var" title="evete (bj, pts1)" id="note655">evaṃte</span> tidivaṃ gatā.</p>
<p><a class="sc" id="68"></a><a class="ms" id="p_23J_927"></a><a class="msdiv" id="msdiv156"></a>Idaṃ sutvā kāsipati,<br>
dhammamattani pālaya;<br>
Dhataraṭṭhañca muñcāhi,<br>
haṃsānaṃ pavaruttamaṃ”.</p>
<p><a class="sc" id="69"></a><a class="ms" id="p_23J_928"></a><a class="msdiv" id="msdiv157"></a>“Āharantudakaṃ pajjaṃ,<br>
āsanañca mahārahaṃ;<br>
Pañjarato pamokkhāmi,<br>
dhataraṭṭhaṃ yasassinaṃ.</p>
<p><a class="sc" id="70"></a><a class="ms" id="p_23J_929"></a><a class="msdiv" id="msdiv158"></a>Tañca senāpatiṃ dhīraṃ,<br>
nipuṇaṃ atthacintakaṃ;<br>
Yo sukhe sukhito <span class="var" title="raññe (c1)" id="note656">rañño</span>,<br>
dukkhite hoti dukkhito.</p>
<p><a class="sc" id="71"></a><a class="ms" id="p_23J_930"></a><a class="msdiv" id="msdiv159"></a>Ediso kho arahati,<br>
piṇḍamasnātu bhattuno;<br>
Yathāyaṃ sumukho rañño,<br>
pāṇasādhāraṇo sakhā”.</p>
<p><a class="sc" id="72"></a><a class="pts" id="pts5.377"></a><a class="ms" id="p_23J_931"></a><a class="msdiv" id="msdiv160"></a>Pīṭhañca sabbasovaṇṇaṃ,<br>
Aṭṭhapādaṃ manoramaṃ;<br>
Maṭṭhaṃ <span class="var" title="kāsika­patthin­naṃ (bj) | kāsika­vatthi­naṃ (s2, s3, pts1)" id="note657">kāsi­kamat­than­naṃ</span>,<br>
Dhataraṭṭho upāvisi.</p>
<p><a class="sc" id="73"></a><a class="ms" id="p_23J_932"></a><a class="msdiv" id="msdiv161"></a>Kocchañca sabbasovaṇṇaṃ,<br>
vey­yaggha­pari­sibbi­taṃ;<br>
Sumukho ajjhupāvekkhi,<br>
<span class="var" title="dhataraṭṭhassa anantaraṃ (bj)" id="note658">dhata­raṭṭhas­sanantarā</span>.</p>
<p><a class="sc" id="74"></a><a class="ms" id="p_23J_933"></a><a class="msdiv" id="msdiv162"></a>Tesaṃ kañcanapattehi,<br>
puthū ādāya kāsiyo;<br>
Haṃsānaṃ abhihāresuṃ,<br>
aggarañño pavāsitaṃ.</p>
<p><a class="sc" id="75"></a><a class="ms" id="p_23J_934"></a><a class="msdiv" id="msdiv163"></a>Disvā abhihaṭaṃ aggaṃ,<br>
kāsirājena pesitaṃ;<br>
Kusalo khat­ta­dhammānaṃ,<br>
tato pucchi anantarā.</p>
<p><a class="sc" id="76"></a><a class="ms" id="p_23J_935"></a><a class="msdiv" id="msdiv164"></a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.</p>
<p><a class="sc" id="77"></a><a class="ms" id="p_23J_936"></a><a class="msdiv" id="msdiv165"></a>“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammenaṃ manusāsahaṃ”.</p>
<p><a class="sc" id="78"></a><a class="ms" id="p_23J_937"></a><a class="msdiv" id="msdiv166"></a>“Kacci bhoto amaccesu,<br>
doso koci na vijjati;<br>
Kacci ca te tavatthesu,<br>
nāvakaṅkhanti jīvitaṃ”.</p>
<p><a class="sc" id="79"></a><a class="ms" id="p_23J_938"></a><a class="msdiv" id="msdiv167"></a>“Athopi me amaccesu,<br>
doso koci na vijjati;<br>
Athopi te mamatthesu,<br>
nāvakaṅkhanti jīvitaṃ”.</p>
<p><a class="sc" id="80"></a><a class="ms" id="p_23J_939"></a><a class="msdiv" id="msdiv168"></a>“Kacci te sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
tava chandavasānugā”.</p>
<p><a class="sc" id="81"></a><a class="ms" id="p_23J_940"></a><a class="msdiv" id="msdiv169"></a>“Atho me sādisī bhariyā,<br>
assavā piyabhāṇinī;<br>
Put­tarūpa­yasū­petā,<br>
mama chandavasānugā”.</p>
<p><a class="sc" id="82"></a><a class="pts" id="pts5.378"></a><a class="ms" id="p_23J_941"></a><a class="msdiv" id="msdiv170"></a>“Kacci raṭṭhaṃ anuppīḷaṃ,<br>
akuto­ci­u­padda­vaṃ;<br>
Asāhasena dhammena,<br>
samena manusāsasi”.</p>
<p><a class="sc" id="83"></a><a class="ms" id="p_23J_942"></a><a class="msdiv" id="msdiv171"></a>“Atho raṭṭhaṃ anuppīḷaṃ,<br>
akuto­ci­u­padda­vaṃ;<br>
Asāhasena dhammena,<br>
samena manusāsahaṃ”.</p>
<p><a class="sc" id="84"></a><a class="ms" id="p_23J_943"></a><a class="msdiv" id="msdiv172"></a>“Kacci santo apacitā,<br>
Asanto parivajjitā;<br>
No <span class="var" title="ca (s2, s3, mr)" id="note659">ce</span> dhammaṃ niraṃkatvā,<br>
Adham­ma­manu­vattasi”.</p>
<p><a class="sc" id="85"></a><a class="ms" id="p_23J_944"></a><a class="msdiv" id="msdiv173"></a>“Santo ca me apacitā,<br>
asanto parivajjitā;<br>
Dhamma­mevānu­vattāmi,<br>
adhammo me niraṅkato”.</p>
<p><a class="sc" id="86"></a><a class="ms" id="p_23J_945"></a><a class="msdiv" id="msdiv174"></a>“<span class="var" title="kacci nunāgataṃ (s2, s3, mr)" id="note660">Kacci nānāgataṃ</span> dīghaṃ,<br>
samavekkhasi khattiya;<br>
<span class="var" title="na matto (bj)" id="note661">Kacci matto</span> madanīye,<br>
paralokaṃ na santasi”.</p>
<p><a class="sc" id="87"></a><a class="ms" id="p_23J_946"></a><a class="msdiv" id="msdiv175"></a>“<span class="var" title="ahaṃ anāgataṃ (s2, s3)" id="note662">Nāhaṃ anāgataṃ</span> dīghaṃ,<br>
samavekkhāmi pakkhima;<br>
Ṭhito dasasu dhammesu,<br>
paralokaṃ na <span class="var" title="santasiṃ (s2, s3)" id="note663">santase</span>.</p>
<p><a class="sc" id="88"></a><a class="ms" id="p_23J_947"></a><a class="msdiv" id="msdiv176"></a>Dānaṃ sīlaṃ pariccāgaṃ,<br>
ajjavaṃ maddavaṃ tapaṃ;<br>
Akkodhaṃ avihiṃsañca,<br>
<span class="var" title="khantī ca (mr)" id="note664">khantiñca</span> avirodhanaṃ.</p>
<p><a class="sc" id="89"></a><a class="ms" id="p_23J_948"></a><a class="msdiv" id="msdiv177"></a>Iccete kusale dhamme,<br>
ṭhite passāmi attani;<br>
Tato me jāyate pīti,<br>
somanas­sañ­ca­nappa­kaṃ.</p>
<p><a class="sc" id="90"></a><a class="ms" id="p_23J_949"></a><a class="msdiv" id="msdiv178"></a>Sumukho ca acintetvā,<br>
<span class="var" title="vissaji (bj, pts1)" id="note665">visajji</span> pharusaṃ giraṃ;<br>
Bhāva­do­samanañ­ñāya,<br>
asmākāyaṃ vihaṅgamo.</p>
<p><a class="sc" id="91"></a><a class="ms" id="p_23J_950"></a><a class="msdiv" id="msdiv179"></a>So kuddho pharusaṃ vācaṃ,<br>
nicchāresi ayoniso;<br>
<span class="var" title="yānasmāsu (bj, s2, s3, pts1)" id="note666">Yānasmesu</span> na vijjanti,<br>
<span class="var" title="na idaṃ (bj, pts1)" id="note667">nayidaṃ</span> paññavatāmiva”.</p>
<p><a class="sc" id="92"></a><a class="pts" id="pts5.379"></a><a class="ms" id="p_23J_951"></a><a class="msdiv" id="msdiv180"></a>“Atthi me taṃ atisāraṃ,<br>
vegena manujādhipa;<br>
Dhataraṭṭhe ca baddhasmiṃ,<br>
dukkhaṃ me vipulaṃ ahu.</p>
<p><a class="sc" id="93"></a><a class="ms" id="p_23J_952"></a><a class="msdiv" id="msdiv181"></a>Tvaṃ no pitāva puttānaṃ,<br>
bhūtānaṃ dharaṇīriva;<br>
Asmākaṃ adhipannānaṃ,<br>
khamassu rājakuñjara”.</p>
<p><a class="sc" id="94"></a><a class="ms" id="p_23J_953"></a><a class="msdiv" id="msdiv182"></a>“<span class="var" title="evan (s2, s3) | evaṃ (mr)" id="note668">Etaṃ</span> te anumodāma,<br>
yaṃ bhāvaṃ na nigūhasi;<br>
Khilaṃ pabhindasi pakkhi,<br>
ujukosi vihaṅgama.</p>
<p><a class="sc" id="95"></a><a class="ms" id="p_23J_954"></a><a class="msdiv" id="msdiv183"></a>Yaṃ kiñci ratanaṃ atthi,<br>
kāsirā­ja­nivesane;<br>
Rajataṃ jātarūpañca,<br>
muttā veḷuriyā bahū.</p>
<p><a class="sc" id="96"></a><a class="pts" id="pts5.380"></a><a class="ms" id="p_23J_955"></a><a class="msdiv" id="msdiv184"></a>Maṇayo <span class="var" title="saṅkhamuttañca (s2, s3, pts1, c1)" id="note669">saṅkhamuttā ca</span>,<br>
vatthakaṃ haricandanaṃ;<br>
Ajinaṃ dantabhaṇḍañca,<br>
lohaṃ kāḷāyasaṃ bahuṃ;<br>
Etaṃ dadāmi vo vittaṃ,<br>
<span class="var" title="isseraṃ (bj) | issariyaṃ (c1)" id="note670">issaraṃ</span> vissajāmi vo”.</p>
<p><a class="sc" id="97"></a><a class="ms" id="p_23J_956"></a><a class="msdiv" id="msdiv185"></a>“Addhā apacitā tyamhā,<br>
sakkatā ca rathesabha;<br>
Dhammesu vattamānānaṃ,<br>
tvaṃ no ācariyo bhava.</p>
<p><a class="sc" id="98"></a><a class="ms" id="p_23J_957"></a><a class="msdiv" id="msdiv186"></a>Ācariya samanuññātā,<br>
Tayā anumatā mayaṃ;<br>
Taṃ padakkhiṇato katvā,<br>
<span class="var" title="ñātī (s2, s3, pts1)" id="note671">Ñātiṃ</span> <span class="var" title="passemarindama (bj) | passemarindamā (pts1)" id="note672">passemurindama</span>”.</p>
<p><a class="sc" id="99"></a><a class="ms" id="p_23J_958"></a><a class="msdiv" id="msdiv187"></a>Sabbarattiṃ cintayitvā,<br>
mantayitvā yathātathaṃ;<br>
Kāsirājā anuññāsi,<br>
haṃsānaṃ pavaruttamaṃ.</p>
<p><a class="sc" id="100"></a><a class="pts" id="pts5.381"></a><a class="ms" id="p_23J_959"></a><a class="msdiv" id="msdiv188"></a>Tato ratyā vivasāne,<br>
<span class="var" title="suriyas­suggama­naṃ (bj, s2, s3) | suriyuggamanaṃ (pts1)" id="note673">sūriyuggamanaṃ</span> pati;<br>
Pekkhato kāsirājassa,<br>
<span class="var" title="bhavanato (s2, s3, mr)" id="note674">bhavanā te</span> vigāhisuṃ.</p>
<p><a class="sc" id="101"></a><a class="ms" id="p_23J_960"></a><a class="msdiv" id="msdiv189"></a>Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.</p>
<p><a class="sc" id="102"></a><a class="ms" id="p_23J_961"></a><a class="msdiv" id="msdiv190"></a>Te patītā pamuttena,<br>
bhattunā bhattugāravā;<br>
Samantā parikiriṃsu,<br>
aṇḍajā laddhapaccayā.</p>
<p><a class="sc" id="103"></a><a class="pts" id="pts5.382"></a><a class="ms" id="p_23J_962"></a><a class="msdiv" id="msdiv191"></a>Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.</p>
</blockquote>
<p class="endsutta"><a class="sc" id="104"></a><a class="ms" id="p_23J_963"></a>­Mahāhaṃ­sa­jātakaṃ dutiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
