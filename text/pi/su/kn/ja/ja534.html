<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja534">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>Mahāhaṃsajātaka</h1>
</div>
<blockquote class="gatha">
<p>
<a class="msdiv" id="msdiv89"></a>
<a class="ms" id="p_23J_860"></a>
<a class="sc" id="1"></a>
“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.<br>
</p>
<p>
<a class="msdiv" id="msdiv90"></a>
<a class="ms" id="p_23J_861"></a>
<a class="sc" id="2"></a>
Ohāya maṃ ñātigaṇā,<br>
ekaṃ pāsavasaṃ gataṃ;<br>
Anapekkhamānā gacchanti,<br>
kiṃ eko avahīyasi.<br>
</p>
<p>
<a class="msdiv" id="msdiv91"></a>
<a class="ms" id="p_23J_862"></a>
<a class="sc" id="3"></a>
Pateva patataṃ seṭṭha,<br>
natthi baddhe sahāyatā;<br>
Mā anīghāya hāpesi,<br>
kāmaṃ sumukha pakkama”.<br>
</p>
<p>
<a class="msdiv" id="msdiv92"></a>
<a class="ms" id="p_23J_863"></a>
<a class="sc" id="4"></a>
“Nāhaṃ dukkhaparetopi,<br>
dhataraṭṭha tuvaṃ jahe;<br>
Jīvitaṃ maraṇaṃ vā me,<br>
tayā saddhiṃ bhavissati.<br>
</p>
<p>
<a class="msdiv" id="msdiv93"></a>
<a class="ms" id="p_23J_864"></a>
<a class="sc" id="5"></a>
Nāhaṃ dukkhaparetopi,<br>
dhataraṭṭha tuvaṃ jahe;<br>
Na maṃ anariyasaṃyutte,<br>
kamme yojetumarahasi.<br>
</p>
<p>
<a class="msdiv" id="msdiv94"></a>
<a class="ms" id="p_23J_865"></a>
<a class="sc" id="6"></a>
Sakumāro sakhā tyasmi,<br>
sacitte casmi te ṭhito;<br>
Ñāto senāpati tyāhaṃ,<br>
haṃsānaṃ pavaruttama.<br>
</p>
<p>
<a class="msdiv" id="msdiv95"></a>
<a class="ms" id="p_23J_866"></a>
<a class="sc" id="7"></a>
Kathaṃ ahaṃ vikatthissaṃ,<br>
ñātimajjhe ito gato;<br>
Taṃ hitvā patataṃ seṭṭha,<br>
kiṃ te vakkhāmito gato;<br>
Idha pāṇaṃ cajissāmi,<br>
nānariyaṃ kattumussahe”.<br>
</p>
<p>
<a class="msdiv" id="msdiv96"></a>
<a class="ms" id="p_23J_867"></a>
<a class="sc" id="8"></a>
“Eso hi dhammo sumukha,<br>
yaṃ tvaṃ ariyapathe ṭhito;<br>
Yo bhattāraṃ sakhāraṃ maṃ,<br>
na pariccattumussahe.<br>
</p>
<p>
<a class="msdiv" id="msdiv97"></a>
<a class="ms" id="p_23J_868"></a>
<a class="sc" id="9"></a>
Tañhi me pekkhamānassa,<br>
bhayaṃ na tveva jāyati;<br>
Adhigacchasi tvaṃ mayhaṃ,<br>
evaṃ bhūtassa jīvitaṃ”.<br>
</p>
<p>
<a class="msdiv" id="msdiv98"></a>
<a class="ms" id="p_23J_869"></a>
<a class="sc" id="10"></a>
Iccevaṃ mantayantānaṃ,<br>
Ariyānaṃ ariyavuttinaṃ;<br>
Daṇḍamādāya nesādo,<br>
Āpatī turito bhusaṃ.<br>
</p>
<p>
<a class="msdiv" id="msdiv99"></a>
<a class="ms" id="p_23J_870"></a>
<a class="sc" id="11"></a>
Tamāpatantaṃ disvāna,<br>
Sumukho atibrūhayi;<br>
Aṭṭhāsi purato rañño,<br>
Haṃso vissāsayaṃ byathaṃ.<br>
</p>
<p>
<a class="msdiv" id="msdiv100"></a>
<a class="ms" id="p_23J_871"></a>
<a class="sc" id="12"></a>
“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ dhammūpasaṃhitaṃ;<br>
Tena pariyāpadānena,<br>
khippaṃ pāsā pamokkhasi”.<br>
</p>
<p>
<a class="msdiv" id="msdiv101"></a>
<a class="ms" id="p_23J_872"></a>
<a class="sc" id="13"></a>
Tassa taṃ vacanaṃ sutvā,<br>
sumukhassa subhāsitaṃ;<br>
Pahaṭṭhalomo nesādo,<br>
añjalissa paṇāmayi.<br>
</p>
<p>
<a class="msdiv" id="msdiv102"></a>
<a class="ms" id="p_23J_873"></a>
<a class="sc" id="14"></a>
“Na me sutaṃ vā diṭṭhaṃ vā,<br>
bhāsanto mānusiṃ dijo;<br>
Ariyaṃ bruvāno vakkaṅgo,<br>
cajanto mānusiṃ giraṃ.<br>
</p>
<p>
<a class="msdiv" id="msdiv103"></a>
<a class="ms" id="p_23J_874"></a>
<a class="sc" id="15"></a>
Kiṃ nu tāyaṃ dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.<br>
</p>
<p>
<a class="msdiv" id="msdiv104"></a>
<a class="ms" id="p_23J_875"></a>
<a class="sc" id="16"></a>
“Rājā me so dijāmitta,<br>
senāpaccassa kārayiṃ;<br>
Tamāpade pariccattuṃ,<br>
nussahe vihagādhipaṃ.<br>
</p>
<p>
<a class="msdiv" id="msdiv105"></a>
<a class="ms" id="p_23J_876"></a>
<a class="sc" id="17"></a>
Mahāgaṇāya bhattā me,<br>
mā eko byasanaṃ agā;<br>
Tathā taṃ samma nesāda,<br>
bhattāyaṃ abhito rame”.<br>
</p>
<p>
<a class="msdiv" id="msdiv106"></a>
<a class="ms" id="p_23J_877"></a>
<a class="sc" id="18"></a>
“Ariyavattasi vakkaṅga,<br>
yo piṇḍamapacāyasi;<br>
Cajāmi te taṃ bhattāraṃ,<br>
gacchathūbho yathāsukhaṃ”.<br>
</p>
<p>
<a class="msdiv" id="msdiv107"></a>
<a class="ms" id="p_23J_878"></a>
<a class="sc" id="19"></a>
“Sace attappayogena,<br>
ohito haṃsapakkhinaṃ;<br>
Paṭigaṇhāma te samma,<br>
etaṃ abhayadakkhiṇaṃ.<br>
</p>
<p>
<a class="msdiv" id="msdiv108"></a>
<a class="ms" id="p_23J_879"></a>
<a class="sc" id="20"></a>
No ce attappayogena,<br>
ohito haṃsapakkhinaṃ;<br>
Anissaro muñcamamhe,<br>
theyyaṃ kayirāsi luddaka”.<br>
</p>
<p>
<a class="msdiv" id="msdiv109"></a>
<a class="ms" id="p_23J_880"></a>
<a class="sc" id="21"></a>
“Yassa tvaṃ bhatako rañño,<br>
kāmaṃ tasseva pāpaya;<br>
Tattha saṃyamano rājā,<br>
yathābhiññaṃ karissati”.<br>
</p>
<p>
<a class="msdiv" id="msdiv110"></a>
<a class="ms" id="p_23J_881"></a>
<a class="sc" id="22"></a>
Iccevaṃ vutto nesādo,<br>
hemavaṇṇe harittace;<br>
Ubho hatthehi saṅgayha,<br>
pañjare ajjhavodahi.<br>
</p>
<p>
<a class="msdiv" id="msdiv111"></a>
<a class="ms" id="p_23J_882"></a>
<a class="sc" id="23"></a>
Te pañjaragate pakkhī,<br>
ubho bhassaravaṇṇine;<br>
Sumukhaṃ dhataraṭṭhañca,<br>
luddo ādāya pakkami.<br>
</p>
<p>
<a class="msdiv" id="msdiv112"></a>
<a class="ms" id="p_23J_883"></a>
<a class="sc" id="24"></a>
Harīyamāno dhataraṭṭho,<br>
sumukhaṃ etadabravi;<br>
“Bāḷhaṃ bhāyāmi sumukha,<br>
sāmāya lakkhaṇūruyā;<br>
Asmākaṃ vadhamaññāya,<br>
athattānaṃ vadhissati.<br>
</p>
<p>
<a class="msdiv" id="msdiv113"></a>
<a class="ms" id="p_23J_884"></a>
<a class="sc" id="25"></a>
Pākahaṃsā ca sumukha,<br>
suhemā hemasuttacā;<br>
Koñcī samuddatīreva,<br>
kapaṇā nūna rucchati”.<br>
</p>
<p>
<a class="msdiv" id="msdiv114"></a>
<a class="ms" id="p_23J_885"></a>
<a class="sc" id="26"></a>
“Evaṃ mahanto lokassa,<br>
appameyyo mahāgaṇī;<br>
Ekitthimanusoceyya,<br>
nayidaṃ paññavatāmiva.<br>
</p>
<p>
<a class="msdiv" id="msdiv115"></a>
<a class="ms" id="p_23J_886"></a>
<a class="sc" id="27"></a>
Vātova gandhamādeti,<br>
ubhayaṃ chekapāpakaṃ;<br>
Bālo āmakapakkaṃva,<br>
lolo andhova āmisaṃ.<br>
</p>
<p>
<a class="msdiv" id="msdiv116"></a>
<a class="ms" id="p_23J_887"></a>
<a class="sc" id="28"></a>
Avinicchayaññu atthesu,<br>
mandova paṭibhāsi maṃ;<br>
Kiccākiccaṃ na jānāsi,<br>
sampatto kālapariyāyaṃ.<br>
</p>
<p>
<a class="msdiv" id="msdiv117"></a>
<a class="ms" id="p_23J_888"></a>
<a class="sc" id="29"></a>
Aḍḍhummatto udīresi,<br>
yo seyyā maññasitthiyo;<br>
Bahusādhāraṇā hetā,<br>
soṇḍānaṃva surāgharaṃ.<br>
</p>
<p>
<a class="msdiv" id="msdiv118"></a>
<a class="ms" id="p_23J_889"></a>
<a class="sc" id="30"></a>
Māyā cesā marīcī ca,<br>
soko rogo cupaddavo;<br>
Kharā ca bandhanā cetā,<br>
maccupāsā guhāsayā;<br>
Tāsu yo vissase poso,<br>
so naresu narādhamo”.<br>
</p>
<p>
<a class="msdiv" id="msdiv119"></a>
<a class="ms" id="p_23J_890"></a>
<a class="sc" id="31"></a>
“Yaṃ vuddhehi upaññātaṃ,<br>
ko taṃ ninditumarahati;<br>
Mahābhūtitthiyo nāma,<br>
lokasmiṃ udapajjisuṃ.<br>
</p>
<p>
<a class="msdiv" id="msdiv120"></a>
<a class="ms" id="p_23J_891"></a>
<a class="sc" id="32"></a>
Khiḍḍā paṇihitā tyāsu,<br>
rati tyāsu patiṭṭhitā;<br>
Bījāni tyāsu rūhanti,<br>
yadidaṃ sattā pajāyare;<br>
Tāsu ko nibbide poso,<br>
pāṇamāsajja pāṇibhi.<br>
</p>
<p>
<a class="msdiv" id="msdiv121"></a>
<a class="ms" id="p_23J_892"></a>
<a class="sc" id="33"></a>
Tvameva nañño sumukha,<br>
thīnaṃ atthesu yuñjasi;<br>
Tassa tyajja bhaye jāte,<br>
bhītena jāyate mati.<br>
</p>
<p>
<a class="msdiv" id="msdiv122"></a>
<a class="ms" id="p_23J_893"></a>
<a class="sc" id="34"></a>
Sabbo hi saṃsayaṃ patto,<br>
bhayaṃ bhīru titikkhati;<br>
Paṇḍitā ca mahantāno,<br>
atthe yuñjanti duyyuje.<br>
</p>
<p>
<a class="msdiv" id="msdiv123"></a>
<a class="ms" id="p_23J_894"></a>
<a class="sc" id="35"></a>
Etadatthāya rājāno,<br>
sūramicchanti mantinaṃ;<br>
Paṭibāhati yaṃ sūro,<br>
āpadaṃ attapariyāyaṃ.<br>
</p>
<p>
<a class="msdiv" id="msdiv124"></a>
<a class="ms" id="p_23J_895"></a>
<a class="sc" id="36"></a>
Mā no ajja vikantiṃsu,<br>
rañño sūdā mahānase;<br>
Tathā hi vaṇṇo pattānaṃ,<br>
phalaṃ veḷuṃva taṃ vadhi.<br>
</p>
<p>
<a class="msdiv" id="msdiv125"></a>
<a class="ms" id="p_23J_896"></a>
<a class="sc" id="37"></a>
Muttopi na icchi uḍḍetuṃ,<br>
Sayaṃ bandhaṃ upāgami;<br>
Sopajja saṃsayaṃ patto,<br>
Atthaṃ gaṇhāhi mā mukhaṃ.<br>
</p>
<p>
<a class="msdiv" id="msdiv126"></a>
<a class="ms" id="p_23J_897"></a>
<a class="sc" id="38"></a>
So taṃ yogaṃ payuñjassu,<br>
yuttaṃ dhammūpasaṃhitaṃ;<br>
Tava pariyāpadānena,<br>
mama pāṇesanaṃ cara”.<br>
</p>
<p>
<a class="msdiv" id="msdiv127"></a>
<a class="ms" id="p_23J_898"></a>
<a class="sc" id="39"></a>
“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ dhammūpasaṃhitaṃ;<br>
Mama pariyāpadānena,<br>
khippaṃ pāsā pamokkhasi”.<br>
</p>
<p>
<a class="msdiv" id="msdiv128"></a>
<a class="ms" id="p_23J_899"></a>
<a class="sc" id="40"></a>
So luddo haṃsakājena,<br>
rājadvāraṃ upāgami;<br>
“Paṭivedetha maṃ rañño,<br>
dhataraṭṭhāyamāgato”.<br>
</p>
<p>
<a class="msdiv" id="msdiv129"></a>
<a class="ms" id="p_23J_900"></a>
<a class="sc" id="41"></a>
Te disvā puññasaṅkāse,<br>
ubho lakkhaṇasammate;<br>
Khalu saṃyamano rājā,<br>
amacce ajjhabhāsatha.<br>
</p>
<p>
<a class="msdiv" id="msdiv130"></a>
<a class="ms" id="p_23J_901"></a>
<a class="sc" id="42"></a>
“Detha luddassa vatthāni,<br>
annaṃ pānañca bhojanaṃ;<br>
Kāmaṅkaro hiraññassa,<br>
yāvanto esa icchati”.<br>
</p>
<p>
<a class="msdiv" id="msdiv131"></a>
<a class="ms" id="p_23J_902"></a>
<a class="sc" id="43"></a>
Disvā luddaṃ pasannattaṃ,<br>
Kāsirājā tadabravi;<br>
“Yadyāyaṃ samma khemaka,<br>
Puṇṇā haṃsehi tiṭṭhati.<br>
</p>
<p>
<a class="msdiv" id="msdiv132"></a>
<a class="ms" id="p_23J_903"></a>
<a class="sc" id="44"></a>
Kathaṃ rucimajjhagataṃ,<br>
pāsahattho upāgami;<br>
Okiṇṇaṃ ñātisaṅghehi,<br>
nimmajjhimaṃ kathaṃ gahi”.<br>
</p>
<p>
<a class="msdiv" id="msdiv133"></a>
<a class="ms" id="p_23J_904"></a>
<a class="sc" id="45"></a>
“Ajja me sattamā ratti,<br>
adanāni upāsato;<br>
Padametassa anvesaṃ,<br>
appamatto ghaṭassito.<br>
</p>
<p>
<a class="msdiv" id="msdiv134"></a>
<a class="ms" id="p_23J_905"></a>
<a class="sc" id="46"></a>
Athassa padamaddakkhiṃ,<br>
carato adanesanaṃ;<br>
Tatthāhaṃ odahiṃ pāsaṃ,<br>
evaṃ taṃ dijamaggahiṃ”.<br>
</p>
<p>
<a class="msdiv" id="msdiv135"></a>
<a class="ms" id="p_23J_906"></a>
<a class="sc" id="47"></a>
“Ludda dve ime sakuṇā,<br>
atha ekoti bhāsasi;<br>
Cittaṃ nu te vipariyattaṃ,<br>
adu kiṃ nu jigīsasi”.<br>
</p>
<p>
<a class="msdiv" id="msdiv136"></a>
<a class="ms" id="p_23J_907"></a>
<a class="sc" id="48"></a>
“Yassa lohitakā tālā,<br>
tapanīyanibhā subhā;<br>
Uraṃ saṃhacca tiṭṭhanti,<br>
so me bandhaṃ upāgami.<br>
</p>
<p>
<a class="msdiv" id="msdiv137"></a>
<a class="ms" id="p_23J_908"></a>
<a class="sc" id="49"></a>
Athāyaṃ bhassaro pakkhī,<br>
abaddho baddhamāturaṃ;<br>
Ariyaṃ bruvāno aṭṭhāsi,<br>
cajanto mānusiṃ giraṃ”.<br>
</p>
<p>
<a class="msdiv" id="msdiv138"></a>
<a class="ms" id="p_23J_909"></a>
<a class="sc" id="50"></a>
“Atha kiṃ dāni sumukha,<br>
Hanuṃ saṃhacca tiṭṭhasi;<br>
Adu me parisaṃ patto,<br>
Bhayā bhīto na bhāsasi”.<br>
</p>
<p>
<a class="msdiv" id="msdiv139"></a>
<a class="ms" id="p_23J_910"></a>
<a class="sc" id="51"></a>
“Nāhaṃ kāsipati bhīto,<br>
ogayha parisaṃ tava;<br>
Nāhaṃ bhayā na bhāsissaṃ,<br>
vākyaṃ atthamhi tādise”.<br>
</p>
<p>
<a class="msdiv" id="msdiv140"></a>
<a class="ms" id="p_23J_911"></a>
<a class="sc" id="52"></a>
“Na te abhisaraṃ passe,<br>
na rathe napi pattike;<br>
Nāssa cammaṃ va kīṭaṃ vā,<br>
vammite ca dhanuggahe.<br>
</p>
<p>
<a class="msdiv" id="msdiv141"></a>
<a class="ms" id="p_23J_912"></a>
<a class="sc" id="53"></a>
Na hiraññaṃ suvaṇṇaṃ vā,<br>
nagaraṃ vā sumāpitaṃ;<br>
Okiṇṇaparikhaṃ duggaṃ,<br>
daḷhamaṭṭālakoṭṭhakaṃ;<br>
Yattha paviṭṭho sumukha,<br>
bhāyitabbaṃ na bhāyasi”.<br>
</p>
<p>
<a class="msdiv" id="msdiv142"></a>
<a class="ms" id="p_23J_913"></a>
<a class="sc" id="54"></a>
“Na me abhisarenattho,<br>
nagarena dhanena vā;<br>
Apathena pathaṃ yāma,<br>
antalikkhecarā mayaṃ.<br>
</p>
<p>
<a class="msdiv" id="msdiv143"></a>
<a class="ms" id="p_23J_914"></a>
<a class="sc" id="55"></a>
Sutā ca paṇḍitā tyamhā,<br>
nipuṇā atthacintakā;<br>
Bhāsematthavatiṃ vācaṃ,<br>
sacce cassa patiṭṭhito.<br>
</p>
<p>
<a class="msdiv" id="msdiv144"></a>
<a class="ms" id="p_23J_915"></a>
<a class="sc" id="56"></a>
Kiñca tuyhaṃ asaccassa,<br>
anariyassa karissati;<br>
Musāvādissa luddassa,<br>
bhaṇitampi subhāsitaṃ.<br>
</p>
<p>
<a class="msdiv" id="msdiv145"></a>
<a class="ms" id="p_23J_916"></a>
<a class="sc" id="57"></a>
Taṃ brāhmaṇānaṃ vacanā,<br>
imaṃ khemamakārayi;<br>
Abhayañca tayā ghuṭṭhaṃ,<br>
imāyo dasadhā disā.<br>
</p>
<p>
<a class="msdiv" id="msdiv146"></a>
<a class="ms" id="p_23J_917"></a>
<a class="sc" id="58"></a>
Ogayha te pokkharaṇiṃ,<br>
vippasannodakaṃ suciṃ;<br>
Pahūtaṃ cādanaṃ tattha,<br>
ahiṃsā cettha pakkhinaṃ.<br>
</p>
<p>
<a class="msdiv" id="msdiv147"></a>
<a class="ms" id="p_23J_918"></a>
<a class="sc" id="59"></a>
Idaṃ sutvāna nigghosaṃ,<br>
āgatamha tavantike;<br>
Te te bandhasma pāsena,<br>
etaṃ te bhāsitaṃ musā.<br>
</p>
<p>
<a class="msdiv" id="msdiv148"></a>
<a class="ms" id="p_23J_919"></a>
<a class="sc" id="60"></a>
Musāvādaṃ purakkhatvā,<br>
icchālobhañca pāpakaṃ;<br>
Ubho sandhimatikkamma,<br>
asātaṃ upapajjati”.<br>
</p>
<p>
<a class="msdiv" id="msdiv149"></a>
<a class="ms" id="p_23J_920"></a>
<a class="sc" id="61"></a>
“Nāparajjhāma sumukha,<br>
napi lobhāva maggahiṃ;<br>
Sutā ca paṇḍitātyattha-<br>
nipuṇā atthacintakā.<br>
</p>
<p>
<a class="msdiv" id="msdiv150"></a>
<a class="ms" id="p_23J_921"></a>
<a class="sc" id="62"></a>
Appevatthavatiṃ vācaṃ,<br>
byāhareyyuṃ idhāgatā;<br>
Tathā taṃ samma nesādo,<br>
vutto sumukha maggahi”.<br>
</p>
<p>
<a class="msdiv" id="msdiv151"></a>
<a class="ms" id="p_23J_922"></a>
<a class="sc" id="63"></a>
“Neva bhītā kāsipati,<br>
upanītasmi jīvite;<br>
Bhāsematthavatiṃ vācaṃ,<br>
sampattā kālapariyāyaṃ.<br>
</p>
<p>
<a class="msdiv" id="msdiv152"></a>
<a class="ms" id="p_23J_923"></a>
<a class="sc" id="64"></a>
Yo migena migaṃ hanti,<br>
pakkhiṃ vā pana pakkhinā;<br>
Sutena vā sutaṃ kiṇyā,<br>
kiṃ anariyataraṃ tato.<br>
</p>
<p>
<a class="msdiv" id="msdiv153"></a>
<a class="ms" id="p_23J_924"></a>
<a class="sc" id="65"></a>
Yo cāriyarudaṃ bhāse,<br>
anariyadhammavassito;<br>
Ubho so dhaṃsate lokā,<br>
idha ceva parattha ca.<br>
</p>
<p>
<a class="msdiv" id="msdiv154"></a>
<a class="ms" id="p_23J_925"></a>
<a class="sc" id="66"></a>
Na majjetha yasaṃ patto,<br>
na byādhe pattasaṃsayaṃ;<br>
Vāyametheva kiccesu,<br>
saṃvare vivarāni ca.<br>
</p>
<p>
<a class="msdiv" id="msdiv155"></a>
<a class="ms" id="p_23J_926"></a>
<a class="sc" id="67"></a>
Ye vuddhā abbhatikkantā,<br>
sampattā kālapariyāyaṃ;<br>
Idha dhammaṃ caritvāna,<br>
evaṃte tidivaṃ gatā.<br>
</p>
<p>
<a class="msdiv" id="msdiv156"></a>
<a class="ms" id="p_23J_927"></a>
<a class="sc" id="68"></a>
Idaṃ sutvā kāsipati,<br>
dhammamattani pālaya;<br>
Dhataraṭṭhañca muñcāhi,<br>
haṃsānaṃ pavaruttamaṃ”.<br>
</p>
<p>
<a class="msdiv" id="msdiv157"></a>
<a class="ms" id="p_23J_928"></a>
<a class="sc" id="69"></a>
“Āharantudakaṃ pajjaṃ,<br>
āsanañca mahārahaṃ;<br>
Pañjarato pamokkhāmi,<br>
dhataraṭṭhaṃ yasassinaṃ.<br>
</p>
<p>
<a class="msdiv" id="msdiv158"></a>
<a class="ms" id="p_23J_929"></a>
<a class="sc" id="70"></a>
Tañca senāpatiṃ dhīraṃ,<br>
nipuṇaṃ atthacintakaṃ;<br>
Yo sukhe sukhito rañño,<br>
dukkhite hoti dukkhito.<br>
</p>
<p>
<a class="msdiv" id="msdiv159"></a>
<a class="ms" id="p_23J_930"></a>
<a class="sc" id="71"></a>
Ediso kho arahati,<br>
piṇḍamasnātu bhattuno;<br>
Yathāyaṃ sumukho rañño,<br>
pāṇasādhāraṇo sakhā”.<br>
</p>
<p>
<a class="msdiv" id="msdiv160"></a>
<a class="ms" id="p_23J_931"></a>
<a class="sc" id="72"></a>
Pīṭhañca sabbasovaṇṇaṃ,<br>
Aṭṭhapādaṃ manoramaṃ;<br>
Maṭṭhaṃ kāsikamatthannaṃ,<br>
Dhataraṭṭho upāvisi.<br>
</p>
<p>
<a class="msdiv" id="msdiv161"></a>
<a class="ms" id="p_23J_932"></a>
<a class="sc" id="73"></a>
Kocchañca sabbasovaṇṇaṃ,<br>
veyyagghaparisibbitaṃ;<br>
Sumukho ajjhupāvekkhi,<br>
dhataraṭṭhassanantarā.<br>
</p>
<p>
<a class="msdiv" id="msdiv162"></a>
<a class="ms" id="p_23J_933"></a>
<a class="sc" id="74"></a>
Tesaṃ kañcanapattehi,<br>
puthū ādāya kāsiyo;<br>
Haṃsānaṃ abhihāresuṃ,<br>
aggarañño pavāsitaṃ.<br>
</p>
<p>
<a class="msdiv" id="msdiv163"></a>
<a class="ms" id="p_23J_934"></a>
<a class="sc" id="75"></a>
Disvā abhihaṭaṃ aggaṃ,<br>
kāsirājena pesitaṃ;<br>
Kusalo khattadhammānaṃ,<br>
tato pucchi anantarā.<br>
</p>
<p>
<a class="msdiv" id="msdiv164"></a>
<a class="ms" id="p_23J_935"></a>
<a class="sc" id="76"></a>
“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.<br>
</p>
<p>
<a class="msdiv" id="msdiv165"></a>
<a class="ms" id="p_23J_936"></a>
<a class="sc" id="77"></a>
“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammenaṃ manusāsahaṃ”.<br>
</p>
<p>
<a class="msdiv" id="msdiv166"></a>
<a class="ms" id="p_23J_937"></a>
<a class="sc" id="78"></a>
“Kacci bhoto amaccesu,<br>
doso koci na vijjati;<br>
Kacci ca te tavatthesu,<br>
nāvakaṅkhanti jīvitaṃ”.<br>
</p>
<p>
<a class="msdiv" id="msdiv167"></a>
<a class="ms" id="p_23J_938"></a>
<a class="sc" id="79"></a>
“Athopi me amaccesu,<br>
doso koci na vijjati;<br>
Athopi te mamatthesu,<br>
nāvakaṅkhanti jīvitaṃ”.<br>
</p>
<p>
<a class="msdiv" id="msdiv168"></a>
<a class="ms" id="p_23J_939"></a>
<a class="sc" id="80"></a>
“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.<br>
</p>
<p>
<a class="msdiv" id="msdiv169"></a>
<a class="ms" id="p_23J_940"></a>
<a class="sc" id="81"></a>
“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā”.<br>
</p>
<p>
<a class="msdiv" id="msdiv170"></a>
<a class="ms" id="p_23J_941"></a>
<a class="sc" id="82"></a>
“Kacci raṭṭhaṃ anuppīḷaṃ,<br>
akutociupaddavaṃ;<br>
Asāhasena dhammena,<br>
samena manusāsasi”.<br>
</p>
<p>
<a class="msdiv" id="msdiv171"></a>
<a class="ms" id="p_23J_942"></a>
<a class="sc" id="83"></a>
“Atho raṭṭhaṃ anuppīḷaṃ,<br>
akutociupaddavaṃ;<br>
Asāhasena dhammena,<br>
samena manusāsahaṃ”.<br>
</p>
<p>
<a class="msdiv" id="msdiv172"></a>
<a class="ms" id="p_23J_943"></a>
<a class="sc" id="84"></a>
“Kacci santo apacitā,<br>
Asanto parivajjitā;<br>
No ce dhammaṃ niraṃkatvā,<br>
Adhammamanuvattasi”.<br>
</p>
<p>
<a class="msdiv" id="msdiv173"></a>
<a class="ms" id="p_23J_944"></a>
<a class="sc" id="85"></a>
“Santo ca me apacitā,<br>
asanto parivajjitā;<br>
Dhammamevānuvattāmi,<br>
adhammo me niraṅkato”.<br>
</p>
<p>
<a class="msdiv" id="msdiv174"></a>
<a class="ms" id="p_23J_945"></a>
<a class="sc" id="86"></a>
“Kacci nānāgataṃ dīghaṃ,<br>
samavekkhasi khattiya;<br>
Kacci matto madanīye,<br>
paralokaṃ na santasi”.<br>
</p>
<p>
<a class="msdiv" id="msdiv175"></a>
<a class="ms" id="p_23J_946"></a>
<a class="sc" id="87"></a>
“Nāhaṃ anāgataṃ dīghaṃ,<br>
samavekkhāmi pakkhima;<br>
Ṭhito dasasu dhammesu,<br>
paralokaṃ na santase.<br>
</p>
<p>
<a class="msdiv" id="msdiv176"></a>
<a class="ms" id="p_23J_947"></a>
<a class="sc" id="88"></a>
Dānaṃ sīlaṃ pariccāgaṃ,<br>
ajjavaṃ maddavaṃ tapaṃ;<br>
Akkodhaṃ avihiṃsañca,<br>
khantiñca avirodhanaṃ.<br>
</p>
<p>
<a class="msdiv" id="msdiv177"></a>
<a class="ms" id="p_23J_948"></a>
<a class="sc" id="89"></a>
Iccete kusale dhamme,<br>
ṭhite passāmi attani;<br>
Tato me jāyate pīti,<br>
somanassañcanappakaṃ.<br>
</p>
<p>
<a class="msdiv" id="msdiv178"></a>
<a class="ms" id="p_23J_949"></a>
<a class="sc" id="90"></a>
Sumukho ca acintetvā,<br>
visajji pharusaṃ giraṃ;<br>
Bhāvadosamanaññāya,<br>
asmākāyaṃ vihaṅgamo.<br>
</p>
<p>
<a class="msdiv" id="msdiv179"></a>
<a class="ms" id="p_23J_950"></a>
<a class="sc" id="91"></a>
So kuddho pharusaṃ vācaṃ,<br>
nicchāresi ayoniso;<br>
Yānasmesu na vijjanti,<br>
nayidaṃ paññavatāmiva”.<br>
</p>
<p>
<a class="msdiv" id="msdiv180"></a>
<a class="ms" id="p_23J_951"></a>
<a class="sc" id="92"></a>
“Atthi me taṃ atisāraṃ,<br>
vegena manujādhipa;<br>
Dhataraṭṭhe ca baddhasmiṃ,<br>
dukkhaṃ me vipulaṃ ahu.<br>
</p>
<p>
<a class="msdiv" id="msdiv181"></a>
<a class="ms" id="p_23J_952"></a>
<a class="sc" id="93"></a>
Tvaṃ no pitāva puttānaṃ,<br>
bhūtānaṃ dharaṇīriva;<br>
Asmākaṃ adhipannānaṃ,<br>
khamassu rājakuñjara”.<br>
</p>
<p>
<a class="msdiv" id="msdiv182"></a>
<a class="ms" id="p_23J_953"></a>
<a class="sc" id="94"></a>
“Etaṃ te anumodāma,<br>
yaṃ bhāvaṃ na nigūhasi;<br>
Khilaṃ pabhindasi pakkhi,<br>
ujukosi vihaṅgama.<br>
</p>
<p>
<a class="msdiv" id="msdiv183"></a>
<a class="ms" id="p_23J_954"></a>
<a class="sc" id="95"></a>
Yaṃ kiñci ratanaṃ atthi,<br>
kāsirājanivesane;<br>
Rajataṃ jātarūpañca,<br>
muttā veḷuriyā bahū.<br>
</p>
<p>
<a class="msdiv" id="msdiv184"></a>
<a class="ms" id="p_23J_955"></a>
<a class="sc" id="96"></a>
Maṇayo saṅkhamuttā ca,<br>
vatthakaṃ haricandanaṃ;<br>
Ajinaṃ dantabhaṇḍañca,<br>
lohaṃ kāḷāyasaṃ bahuṃ;<br>
Etaṃ dadāmi vo vittaṃ,<br>
issaraṃ vissajāmi vo”.<br>
</p>
<p>
<a class="msdiv" id="msdiv185"></a>
<a class="ms" id="p_23J_956"></a>
<a class="sc" id="97"></a>
“Addhā apacitā tyamhā,<br>
sakkatā ca rathesabha;<br>
Dhammesu vattamānānaṃ,<br>
tvaṃ no ācariyo bhava.<br>
</p>
<p>
<a class="msdiv" id="msdiv186"></a>
<a class="ms" id="p_23J_957"></a>
<a class="sc" id="98"></a>
Ācariya samanuññātā,<br>
Tayā anumatā mayaṃ;<br>
Taṃ padakkhiṇato katvā,<br>
Ñātiṃ passemurindama”.<br>
</p>
<p>
<a class="msdiv" id="msdiv187"></a>
<a class="ms" id="p_23J_958"></a>
<a class="sc" id="99"></a>
Sabbarattiṃ cintayitvā,<br>
mantayitvā yathātathaṃ;<br>
Kāsirājā anuññāsi,<br>
haṃsānaṃ pavaruttamaṃ.<br>
</p>
<p>
<a class="msdiv" id="msdiv188"></a>
<a class="ms" id="p_23J_959"></a>
<a class="sc" id="100"></a>
Tato ratyā vivasāne,<br>
sūriyuggamanaṃ pati;<br>
Pekkhato kāsirājassa,<br>
bhavanā te vigāhisuṃ.<br>
</p>
<p>
<a class="msdiv" id="msdiv189"></a>
<a class="ms" id="p_23J_960"></a>
<a class="sc" id="101"></a>
Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.<br>
</p>
<p>
<a class="msdiv" id="msdiv190"></a>
<a class="ms" id="p_23J_961"></a>
<a class="sc" id="102"></a>
Te patītā pamuttena,<br>
bhattunā bhattugāravā;<br>
Samantā parikiriṃsu,<br>
aṇḍajā laddhapaccayā.<br>
</p>
<p>
<a class="msdiv" id="msdiv191"></a>
<a class="ms" id="p_23J_962"></a>
<a class="sc" id="103"></a>
Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.<br>
</p>
</blockquote>
<p class="endsutta">
<a class="ms" id="p_23J_963"></a>
<a class="sc" id="104"></a>
Mahāhaṃsajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>