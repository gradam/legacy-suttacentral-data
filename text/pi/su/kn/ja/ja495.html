<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja495">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>12 Dasabrāhmaṇajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2780"></a>
<a class="msdiv" id="msdiv222"></a>
Rājā avoca vidhuraṃ,<br>
Dhammakāmo yudhiṭṭhilo;<br>
“Brāhmaṇe vidhura pariyesa,<br>
Sīlavante bahussute.<br></p>
<p>
<a class="sc" id="2"></a>
<a class="ms" id="p_22J_2781"></a>
<a class="msdiv" id="msdiv223"></a>
Virate methunā dhammā,<br>
Ye me bhuñjeyyu bhojanaṃ;<br>
Dakkhiṇaṃ samma dassāma,<br>
Yattha dinnaṃ mahapphalaṃ”.<br></p>
<p>
<a class="sc" id="3"></a>
<a class="ms" id="p_22J_2782"></a>
<a class="msdiv" id="msdiv224"></a>
“Dullabhā brāhmaṇā deva,<br>
sīlavanto bahussutā;<br>
Viratā methunā dhammā,<br>
ye te bhuñjeyyu bhojanaṃ.<br></p>
<p>
<a class="sc" id="4"></a>
<a class="ms" id="p_22J_2783"></a>
<a class="msdiv" id="msdiv225"></a>
Dasa khalu mahārāja,<br>
yā tā brāhmaṇajātiyo;<br>
Tesaṃ vibhaṅgaṃ vicayaṃ,<br>
vitthārena suṇohi me.<br></p>
<p>
<a class="sc" id="5"></a>
<a class="ms" id="p_22J_2784"></a>
<a class="msdiv" id="msdiv226"></a>
Pasibbake gahetvāna,<br>
puṇṇe mūlassa saṃvute;<br>
Osadhikāyo ganthenti,<br>
nhāpayanti japanti ca.<br></p>
<p>
<a class="sc" id="6"></a>
<a class="ms" id="p_22J_2785"></a>
<a class="msdiv" id="msdiv227"></a>
Tikicchakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (1)<br></p>
<p>
<a class="sc" id="7"></a>
<a class="ms" id="p_22J_2786"></a>
<a class="msdiv" id="msdiv228"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="8"></a>
<a class="ms" id="p_22J_2787"></a>
<a class="msdiv" id="msdiv229"></a>
Virate methunā dhammā,<br>
Ye me bhuñjeyyu bhojanaṃ;<br>
Dakkhiṇaṃ samma dassāma,<br>
Yattha dinnaṃ mahapphalaṃ”.<br></p>
<p>
<a class="sc" id="9"></a>
<a class="ms" id="p_22J_2788"></a>
<a class="msdiv" id="msdiv230"></a>
“Kiṅkiṇikāyo gahetvā,<br>
ghosenti puratopi te;<br>
Pesanānipi gacchanti,<br>
rathacariyāsu sikkhare.<br></p>
<p>
<a class="sc" id="10"></a>
<a class="ms" id="p_22J_2789"></a>
<a class="msdiv" id="msdiv231"></a>
Paricārakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (2)<br></p>
<p>
<a class="sc" id="11"></a>
<a class="ms" id="p_22J_2790"></a>
<a class="msdiv" id="msdiv232"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="12"></a>
<a class="ms" id="p_22J_2791"></a>
<a class="msdiv" id="msdiv233"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="13"></a>
<a class="ms" id="p_22J_2792"></a>
<a class="msdiv" id="msdiv234"></a>
“Kamaṇḍaluṃ gahetvāna,<br>
vaṅkadaṇḍañca brāhmaṇā;<br>
Paccupessanti rājāno,<br>
gāmesu nigamesu ca;<br>
Nādinne vuṭṭhahissāma,<br>
gāmamhi vā vanamhi vā.<br></p>
<p>
<a class="sc" id="14"></a>
<a class="ms" id="p_22J_2793"></a>
<a class="msdiv" id="msdiv235"></a>
Niggāhakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (3)<br></p>
<p>
<a class="sc" id="15"></a>
<a class="ms" id="p_22J_2794"></a>
<a class="msdiv" id="msdiv236"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="16"></a>
<a class="ms" id="p_22J_2795"></a>
<a class="msdiv" id="msdiv237"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="17"></a>
<a class="ms" id="p_22J_2796"></a>
<a class="msdiv" id="msdiv238"></a>
“Parūḷhakacchanakhalomā,<br>
paṅkadantā rajassirā;<br>
Okiṇṇā rajareṇūhi,<br>
yācakā vicaranti te.<br></p>
<p>
<a class="sc" id="18"></a>
<a class="ms" id="p_22J_2797"></a>
<a class="msdiv" id="msdiv239"></a>
Khāṇughātasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (4)<br></p>
<p>
<a class="sc" id="19"></a>
<a class="ms" id="p_22J_2798"></a>
<a class="msdiv" id="msdiv240"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="20"></a>
<a class="ms" id="p_22J_2799"></a>
<a class="msdiv" id="msdiv241"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="21"></a>
<a class="ms" id="p_22J_2800"></a>
<a class="msdiv" id="msdiv242"></a>
“Harītakaṃ āmalakaṃ,<br>
Ambaṃ jambuṃ vibhītakaṃ;<br>
Labujaṃ dantapoṇāni,<br>
Beluvā badarāni ca.<br></p>
<p>
<a class="sc" id="22"></a>
<a class="ms" id="p_22J_2801"></a>
<a class="msdiv" id="msdiv243"></a>
Rājāyatanaṃ ucchupuṭaṃ,<br>
dhūmanettaṃ madhuañjanaṃ;<br>
Uccāvacāni paṇiyāni,<br>
vipaṇenti janādhipa.<br></p>
<p>
<a class="sc" id="23"></a>
<a class="ms" id="p_22J_2802"></a>
<a class="msdiv" id="msdiv244"></a>
Vāṇijakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (5)<br></p>
<p>
<a class="sc" id="24"></a>
<a class="ms" id="p_22J_2803"></a>
<a class="msdiv" id="msdiv245"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="25"></a>
<a class="ms" id="p_22J_2804"></a>
<a class="msdiv" id="msdiv246"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="26"></a>
<a class="ms" id="p_22J_2805"></a>
<a class="msdiv" id="msdiv247"></a>
“Kasivāṇijjaṃ kārenti,<br>
posayanti ajeḷake;<br>
Kumāriyo pavecchanti,<br>
vivāhantāvahanti ca.<br></p>
<p>
<a class="sc" id="27"></a>
<a class="ms" id="p_22J_2806"></a>
<a class="msdiv" id="msdiv248"></a>
Samā ambaṭṭhavessehi,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (6)<br></p>
<p>
<a class="sc" id="28"></a>
<a class="ms" id="p_22J_2807"></a>
<a class="msdiv" id="msdiv249"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="29"></a>
<a class="ms" id="p_22J_2808"></a>
<a class="msdiv" id="msdiv250"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="30"></a>
<a class="ms" id="p_22J_2809"></a>
<a class="msdiv" id="msdiv251"></a>
“Nikkhittabhikkhaṃ bhuñjanti,<br>
gāmesveke purohitā;<br>
Bahū te paripucchanti,<br>
aṇḍacchedā nilañchakā.<br></p>
<p>
<a class="sc" id="31"></a>
<a class="ms" id="p_22J_2810"></a>
<a class="msdiv" id="msdiv252"></a>
Pasūpi tattha haññanti,<br>
mahiṃsā sūkarā ajā;<br>
Goghātakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (7)<br></p>
<p>
<a class="sc" id="32"></a>
<a class="ms" id="p_22J_2811"></a>
<a class="msdiv" id="msdiv253"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="33"></a>
<a class="ms" id="p_22J_2812"></a>
<a class="msdiv" id="msdiv254"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="34"></a>
<a class="ms" id="p_22J_2813"></a>
<a class="msdiv" id="msdiv255"></a>
“Asicammaṃ gahetvāna,<br>
khaggaṃ paggayha brāhmaṇā;<br>
Vessapathesu tiṭṭhanti,<br>
satthaṃ abbāhayantipi.<br></p>
<p>
<a class="sc" id="35"></a>
<a class="ms" id="p_22J_2814"></a>
<a class="msdiv" id="msdiv256"></a>
Samā gopanisādehi,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (8)<br></p>
<p>
<a class="sc" id="36"></a>
<a class="ms" id="p_22J_2815"></a>
<a class="msdiv" id="msdiv257"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="37"></a>
<a class="ms" id="p_22J_2816"></a>
<a class="msdiv" id="msdiv258"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="38"></a>
<a class="ms" id="p_22J_2817"></a>
<a class="msdiv" id="msdiv259"></a>
“Araññe kuṭikaṃ katvā,<br>
kūṭāni kārayanti te;<br>
Sasabiḷāre bādhenti,<br>
āgodhā macchakacchapaṃ.<br></p>
<p>
<a class="sc" id="39"></a>
<a class="ms" id="p_22J_2818"></a>
<a class="msdiv" id="msdiv260"></a>
Te luddakasamā rāja,<br>
tepi vuccanti brāhmaṇā;<br>
Akkhātā te mahārāja,<br>
tādise nipatāmase”. (9)<br></p>
<p>
<a class="sc" id="40"></a>
<a class="ms" id="p_22J_2819"></a>
<a class="msdiv" id="msdiv261"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="41"></a>
<a class="ms" id="p_22J_2820"></a>
<a class="msdiv" id="msdiv262"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="42"></a>
<a class="ms" id="p_22J_2821"></a>
<a class="msdiv" id="msdiv263"></a>
“Aññe dhanassa kāmā hi,<br>
heṭṭhāmañce pasakkitā;<br>
Rājāno upari nhāyanti,<br>
somayāge upaṭṭhite.<br></p>
<p>
<a class="sc" id="43"></a>
<a class="ms" id="p_22J_2822"></a>
<a class="msdiv" id="msdiv264"></a>
Malamajjakasamā rāja,<br>
Tepi vuccanti brāhmaṇā;<br>
Akkhātā te mahārāja,<br>
Tādise nipatāmase”. (10)<br></p>
<p>
<a class="sc" id="44"></a>
<a class="ms" id="p_22J_2823"></a>
<a class="msdiv" id="msdiv265"></a>
“Apetā te ca brahmaññā,
<span class="gathaQuote">(iti rājā korabyo)</span><br>
Na te vuccanti brāhmaṇā;<br>
Aññe vidhura pariyesa,<br>
Sīlavante bahussute.<br></p>
<p>
<a class="sc" id="45"></a>
<a class="ms" id="p_22J_2824"></a>
<a class="msdiv" id="msdiv266"></a>
Virate methunā dhammā,<br>
ye me bhuñjeyyu bhojanaṃ;<br>
Dakkhiṇaṃ samma dassāma,<br>
yattha dinnaṃ mahapphalaṃ”.<br></p>
<p>
<a class="sc" id="46"></a>
<a class="ms" id="p_22J_2825"></a>
<a class="msdiv" id="msdiv267"></a>
“Atthi kho brāhmaṇā deva,<br>
sīlavanto bahussutā;<br>
Viratā methunā dhammā,<br>
ye te bhuñjeyyu bhojanaṃ.<br></p>
<p>
<a class="sc" id="47"></a>
<a class="ms" id="p_22J_2826"></a>
<a class="msdiv" id="msdiv268"></a>
Ekañca bhattaṃ bhuñjanti,<br>
na ca majjaṃ pivanti te;<br>
Akkhātā te mahārāja,<br>
tādise nipatāmase”.<br></p>
<p>
<a class="sc" id="48"></a>
<a class="ms" id="p_22J_2827"></a>
<a class="msdiv" id="msdiv269"></a>
“Ete kho brāhmaṇā vidhura,<br>
Sīlavanto bahussutā;<br>
Ete vidhura pariyesa,<br>
Khippañca ne nimantayā”ti.<br></p>
</blockquote>
<p class="endsutta">
<a class="sc" id="49"></a>
<a class="ms" id="p_22J_2828"></a>
Dasabrāhmaṇajātakaṃ dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>