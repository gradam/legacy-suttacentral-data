<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja521">
<article>
<div class="hgroup">
<p class="division">Jātaka</p>
<p>Cattā­līsa­nipāta</p>
<p>Tesakuṇavagga</p>
<h1>1. Tesakuṇajātaka</h1>
</div>
<p class="namo"><a class="sc" id="1"></a><a class="ms" id="p_23J_1"></a>Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="2"></a><a class="pts" id="pts5.112"></a><a class="ms" id="p_23J_2"></a><a class="msdiv" id="msdiv1"></a>“Vessantaraṃ taṃ pucchāmi,<br>
sakuṇa bhaddamatthu te;<br>
Rajjaṃ kāretukāmena,<br>
kiṃ su kiccaṃ kataṃ varaṃ”.</p>
<p><a class="sc" id="3"></a><a class="ms" id="p_23J_3"></a><a class="msdiv" id="msdiv2"></a>“Cirassaṃ vata maṃ tāto,<br>
kaṃso bārāṇasiggaho;<br>
Pamatto appamattaṃ maṃ,<br>
pitā puttaṃ acodayi.</p>
<p><a class="sc" id="4"></a><a class="ms" id="p_23J_4"></a><a class="msdiv" id="msdiv3"></a>Paṭhameneva vitathaṃ,<br>
kodhaṃ hāsaṃ nivāraye;<br>
Tato kiccāni kāreyya,<br>
taṃ vataṃ āhu khattiya.</p>
<p><a class="sc" id="5"></a><a class="ms" id="p_23J_5"></a><a class="msdiv" id="msdiv4"></a>Yaṃ tvaṃ tāta <span class="var" title="tape kammaṃ (bj, s2, s3, pts1)" id="note1">tapokammaṃ</span>,<br>
Pubbe katamasaṃsayaṃ;<br>
Ratto duṭṭho ca yaṃ kayirā,<br>
Na taṃ kayirā tato <span class="var" title="punaṃ (pts1)" id="note2">puna</span>.</p>
<p><a class="sc" id="6"></a><a class="ms" id="p_23J_6"></a><a class="msdiv" id="msdiv5"></a>Khattiyassa pamattassa,<br>
raṭṭhasmiṃ raṭṭhavaḍḍhana;<br>
Sabbe bhogā vinassanti,<br>
rañño taṃ vuccate aghaṃ.</p>
<p><a class="sc" id="7"></a><a class="ms" id="p_23J_7"></a><a class="msdiv" id="msdiv6"></a>Sirī <span class="var" title="sirī ca tāta lakkhī ca (s2, s3, pts1)" id="note3">tāta alakkhī ca</span>,<br>
pucchitā etadabravuṃ;<br>
<span class="var" title="uṭṭhāne vīriye (s2, s3)" id="note4">Uṭṭhānavīriye</span> pose,<br>
ramāhaṃ anusūyake.</p>
<p><a class="sc" id="8"></a><a class="pts" id="pts5.113"></a><a class="ms" id="p_23J_8"></a><a class="msdiv" id="msdiv7"></a>Usūyake duhadaye,<br>
purise kammadussake;<br>
Kāḷakaṇṇī mahārāja,<br>
<span class="var" title="ramāti (mr)" id="note5">ramati</span> cakkabhañjanī.</p>
<p><a class="sc" id="9"></a><a class="ms" id="p_23J_9"></a><a class="msdiv" id="msdiv8"></a>So <span class="var" title="so tvaṃ sabbesaṃ suhadayo (s2, s3, pts1) | so tvaṃ sabbe suhadayo (mr)" id="note6">tvaṃ sabbesu suhadayo</span>,<br>
sabbesaṃ rakkhito bhava;<br>
Alakkhiṃ nuda mahārāja,<br>
lakkhyā bhava nivesanaṃ.</p>
<p><a class="sc" id="10"></a><a class="ms" id="p_23J_10"></a><a class="msdiv" id="msdiv9"></a>Sa ­lak­khī­dhiti­sam­panno,<br>
puriso hi mahaggato;<br>
Amittānaṃ kāsipati,<br>
mūlaṃ aggañca chindati.</p>
<p><a class="sc" id="11"></a><a class="ms" id="p_23J_11"></a><a class="msdiv" id="msdiv10"></a>Sakkopi hi bhūtapati,<br>
uṭṭhāne nappamajjati;<br>
Sa kalyāṇe dhitiṃ katvā,<br>
uṭṭhāne kurute mano.</p>
<p><a class="sc" id="12"></a><a class="ms" id="p_23J_12"></a><a class="msdiv" id="msdiv11"></a>Gandhabbā pitaro devā,<br>
<span class="var" title="sajīvā (bj) | sañjīvā (pts1)" id="note7">sājīvā</span> honti tādino;<br>
<span class="var" title="uṭṭhahato (bj, s2, s3, pts1)" id="note8">Uṭṭhāhato</span> <span class="var" title="mappamajjato (mr)" id="note9">appamajjato</span>,<br>
anutiṭṭhanti devatā.</p>
<p><a class="sc" id="13"></a><a class="ms" id="p_23J_13"></a><a class="msdiv" id="msdiv12"></a>So appamatto <span class="var" title="akkuṭṭho (pts1)" id="note10">akkuddho</span>,<br>
tāta kiccāni kāraya;<br>
Vāyamassu ca kiccesu,<br>
nālaso vindate sukhaṃ.</p>
<p><a class="sc" id="14"></a><a class="ms" id="p_23J_14"></a><a class="msdiv" id="msdiv13"></a>Tattheva te vattapadā,<br>
<span class="var" title="esā ca (pts1)" id="note11">esāva</span> anusāsanī;<br>
Alaṃ mitte sukhāpetuṃ,<br>
amittānaṃ <span class="var" title="dukkhāya (pts1)" id="note12">dukhāya</span> ca”.</p>
<p><a class="sc" id="15"></a><a class="pts" id="pts5.116"></a><a class="ms" id="p_23J_15"></a><a class="msdiv" id="msdiv14"></a>“<span class="var" title="sakkhī tuvaṃ (bj, pts1) | sakkhi tuvaṃ (s2, s3)" id="note13">Sakkhisi tvaṃ</span> kuṇḍalini,<br>
maññasi <span class="var" title="khattabandhunī (bj) | khat­tiya­bandhunī (pts1)" id="note14">khattabandhuni</span>;<br>
Rajjaṃ kāretukāmena,<br>
kiṃ su kiccaṃ kataṃ varaṃ”.</p>
<p><a class="sc" id="16"></a><a class="ms" id="p_23J_16"></a><a class="msdiv" id="msdiv15"></a>“Dveva tāta padakāni,<br>
<span class="var" title="yesu (pts1)" id="note15">yattha</span> sabbaṃ patiṭṭhitaṃ;<br>
Aladdhassa ca yo lābho,<br>
laddhassa cānurakkhaṇā.</p>
<p><a class="sc" id="17"></a><a class="ms" id="p_23J_17"></a><a class="msdiv" id="msdiv16"></a>Amacce tāta jānāhi,<br>
dhīre atthassa kovide;<br>
Anakkhākitave tāta,<br>
asoṇḍe avināsake.</p>
<p><a class="sc" id="18"></a><a class="ms" id="p_23J_18"></a><a class="msdiv" id="msdiv17"></a>Yo ca taṃ tāta rakkheyya,<br>
dhanaṃ yañceva te siyā;<br>
Sūtova rathaṃ saṅgaṇhe,<br>
so te kiccāni kāraye.</p>
<p><a class="sc" id="19"></a><a class="ms" id="p_23J_19"></a><a class="msdiv" id="msdiv18"></a>Susaṅga­hitan­tajano,<br>
sayaṃ vittaṃ avekkhiya;<br>
Nidhiñca iṇadānañca,<br>
na kare parapattiyā.</p>
<p><a class="sc" id="20"></a><a class="ms" id="p_23J_20"></a><a class="msdiv" id="msdiv19"></a>Sayaṃ <span class="var" title="āyavayaṃ (pts1)" id="note16">āyaṃ vayaṃ</span> jaññā,<br>
sayaṃ jaññā katākataṃ;<br>
Niggaṇhe niggahārahaṃ,<br>
paggaṇhe paggahārahaṃ.</p>
<p><a class="sc" id="21"></a><a class="pts" id="pts5.117"></a><a class="ms" id="p_23J_21"></a><a class="msdiv" id="msdiv20"></a>Sayaṃ jānapadaṃ atthaṃ,<br>
anusāsa rathesabha;<br>
Mā te adhammikā yuttā,<br>
dhanaṃ raṭṭhañca nāsayuṃ.</p>
<p><a class="sc" id="22"></a><a class="ms" id="p_23J_22"></a><a class="msdiv" id="msdiv21"></a>Mā ca vegena kiccāni,<br>
<span class="var" title="kāresi (bj, s2, s3, pts1)" id="note18">karosi</span> kārayesi vā;<br>
Vegasā hi kataṃ kammaṃ,<br>
mando pacchā­nu­tappati.</p>
<p><a class="sc" id="23"></a><a class="ms" id="p_23J_23"></a><a class="msdiv" id="msdiv22"></a>Mā te adhisare muñca,<br>
<span class="var" title="... kodhitaṃ (pts1, c1)" id="note19">subāḷha­madhi­kopitaṃ</span>;<br>
Kodhasā hi bahū phītā,<br>
kulā akulataṃ gatā.</p>
<p><a class="sc" id="24"></a><a class="ms" id="p_23J_24"></a><a class="msdiv" id="msdiv23"></a>Mā tāta issaromhīti,<br>
anatthāya patārayi;<br>
Itthīnaṃ purisānañca,<br>
mā te āsi dukhudrayo.</p>
<p><a class="sc" id="25"></a><a class="ms" id="p_23J_25"></a><a class="msdiv" id="msdiv24"></a>Apeta­loma­haṃsassa,<br>
rañño kāmānusārino;<br>
Sabbe bhogā vinassanti,<br>
rañño taṃ vuccate aghaṃ.</p>
<p><a class="sc" id="26"></a><a class="ms" id="p_23J_26"></a><a class="msdiv" id="msdiv25"></a>Tattheva te vattapadā,<br>
esāva anusāsanī;<br>
Dakkhassudāni puññakaro,<br>
asoṇḍo avināsako;<br>
<span class="var" title="sīlavassu (bj, s2, s3, pts1) | sīlavāssa (ṭīkā)" id="note20">Sīlavāssu</span> mahārāja,<br>
dussīlo <span class="var" title="vinipātakoti (pts1)" id="note21">vinipātiko</span>”.</p>
<p><a class="sc" id="27"></a><a class="pts" id="pts5.120"></a><a class="ms" id="p_23J_27"></a><a class="msdiv" id="msdiv26"></a>“<span class="var" title="apucchimhā kosiyagottaṃ (s2, s3) | apucchamhāpi kosikaṃ (pts1)" id="note22">Apucchimha kosiyagottaṃ</span>,<br>
kuṇḍaliniṃ tatheva ca;<br>
<span class="var" title="jambuka tvaṃdāni vadehi (s2, s3, pts1)" id="note23">Tvaṃ dāni vadehi jambuka</span>,<br>
balānaṃ balamuttamaṃ”.</p>
<p><a class="sc" id="28"></a><a class="ms" id="p_23J_28"></a><a class="msdiv" id="msdiv27"></a>“Balaṃ pañcavidhaṃ loke,<br>
purisasmiṃ mahaggate;<br>
Tattha bāhubalaṃ nāma,<br>
carimaṃ vuccate balaṃ.</p>
<p><a class="sc" id="29"></a><a class="ms" id="p_23J_29"></a><a class="msdiv" id="msdiv28"></a>Bhogabalañca dīghāvu,<br>
dutiyaṃ vuccate balaṃ;<br>
Amaccabalañca dīghāvu,<br>
tatiyaṃ vuccate balaṃ.</p>
<p><a class="sc" id="30"></a><a class="ms" id="p_23J_30"></a><a class="msdiv" id="msdiv29"></a>Abhijaccabalaṃ ceva,<br>
taṃ catutthaṃ asaṃsayaṃ;<br>
Yāni cetāni sabbāni,<br>
adhigaṇhāti paṇḍito.</p>
<p><a class="sc" id="31"></a><a class="pts" id="pts5.121"></a><a class="ms" id="p_23J_31"></a><a class="msdiv" id="msdiv30"></a>Taṃ balānaṃ balaṃ seṭṭhaṃ,<br>
aggaṃ paññābalaṃ <span class="var" title="varaṃ (bj, s2, s3)" id="note24">balaṃ</span>;<br>
Paññā­balenu­patthad­dho,<br>
atthaṃ vindati paṇḍito.</p>
<p><a class="sc" id="32"></a><a class="ms" id="p_23J_32"></a><a class="msdiv" id="msdiv31"></a>Api ce labhati mando,<br>
phītaṃ dhara­ṇi­muttamaṃ;<br>
Akāmassa pasayhaṃ vā,<br>
añño taṃ paṭipajjati.</p>
<p><a class="sc" id="33"></a><a class="ms" id="p_23J_33"></a><a class="msdiv" id="msdiv32"></a>Abhijātopi ce hoti,<br>
rajjaṃ laddhāna khattiyo;<br>
Duppañño hi kāsipati,<br>
sabbenapi na jīvati.</p>
<p><a class="sc" id="34"></a><a class="ms" id="p_23J_34"></a><a class="msdiv" id="msdiv33"></a><span class="var" title="paññā sutavinicchinī (s2, s3, pts1)" id="note25">Paññāva sutaṃ vinicchinī</span>,<br>
Paññā kitti <span class="var" title="... vaddhanī (pts1)" id="note26">silokavaḍḍhanī</span>;<br>
Paññāsahito naro idha,<br>
Api dukkhe sukhāni vindati.</p>
<p><a class="sc" id="35"></a><a class="ms" id="p_23J_35"></a><a class="msdiv" id="msdiv34"></a>Paññañca kho asussūsaṃ,<br>
na koci adhigacchati;<br>
Bahussutaṃ anāgamma,<br>
dhammaṭṭhaṃ avinibbhujaṃ.</p>
<p><a class="sc" id="36"></a><a class="ms" id="p_23J_36"></a><a class="msdiv" id="msdiv35"></a>Yo <span class="var" title="yo dhammañca vibhāgaññū (pts1)" id="note27">ca dhamma­vibhaṅ­gaññū</span>,<br>
kāluṭṭhāyī matandito;<br>
Anuṭṭhahati kālena,<br>
<span class="var" title="tamphalaṃ tassa ijjhati (bj) | kammaphalaṃ tassa ijjhati (s2, s3, pts1, c1) | phalaṃ tassa samijjhati (mr)" id="note28">kammaphalaṃ tassijjhati</span>.</p>
<p><a class="sc" id="37"></a><a class="ms" id="p_23J_37"></a><a class="msdiv" id="msdiv36"></a><span class="var" title="nā'nāyatana (pts1)" id="note29">Anāyata­na­sīlassa</span>,<br>
<span class="var" title="nā'nāyatana (pts1)" id="note30">anāyata­na­sevino</span>;<br>
Na nibbindi­yakārissa,<br>
sammadattho vipaccati.</p>
<p><a class="sc" id="38"></a><a class="ms" id="p_23J_38"></a><a class="msdiv" id="msdiv37"></a>Ajjhattañca payuttassa,<br>
tathāyata­na­sevino;<br>
Anibbindi­yakārissa,<br>
sammadattho vipaccati.</p>
<p><a class="sc" id="39"></a><a class="ms" id="p_23J_39"></a><a class="msdiv" id="msdiv38"></a>Yogap­payo­ga­saṅ­khā­taṃ,<br>
sam­bha­tas­sā­nurak­kha­ṇaṃ;<br>
Tāni tvaṃ tāta sevassu,<br>
mā akammāya randhayi;<br>
Akammunā hi dummedho,<br>
naḷāgāraṃva sīdati”.</p>
<p><a class="sc" id="40"></a><a class="pts" id="pts5.123"></a><a class="ms" id="p_23J_40"></a><a class="msdiv" id="msdiv39"></a>“Dhammaṃ cara mahārāja,<br>
mātāpitūsu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="41"></a><a class="ms" id="p_23J_41"></a><a class="msdiv" id="msdiv40"></a>Dhammaṃ cara mahārāja,<br>
puttadāresu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="42"></a><a class="ms" id="p_23J_42"></a><a class="msdiv" id="msdiv41"></a>Dhammaṃ cara mahārāja,<br>
mittāmaccesu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="43"></a><a class="ms" id="p_23J_43"></a><a class="msdiv" id="msdiv42"></a>Dhammaṃ cara mahārāja,<br>
vāhanesu balesu ca;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="44"></a><a class="ms" id="p_23J_44"></a><a class="msdiv" id="msdiv43"></a>Dhammaṃ cara mahārāja,<br>
gāmesu nigamesu ca;<br>
… pe …</p>
<p><a class="sc" id="45"></a><a class="ms" id="p_23J_45"></a><a class="msdiv" id="msdiv44"></a>Dhammaṃ cara mahārāja,<br>
<span class="var" title="raṭṭhe (pts1)" id="note31">raṭṭhesu</span> janapadesu ca;<br>
… pe …</p>
<p><a class="sc" id="46"></a><a class="ms" id="p_23J_46"></a><a class="msdiv" id="msdiv45"></a>Dhammaṃ cara mahārāja,<br>
<span class="var" title="samaṇe (s2, s3, mr)" id="note32">samaṇab­rāhma­ṇesu</span> ca;<br>
… pe …</p>
<p><a class="sc" id="47"></a><a class="ms" id="p_23J_47"></a><a class="msdiv" id="msdiv46"></a>Dhammaṃ cara mahārāja,<br>
migapakkhīsu khattiya;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="48"></a><a class="ms" id="p_23J_48"></a><a class="msdiv" id="msdiv47"></a>Dhammaṃ cara mahārāja,<br>
<span class="var" title="dhammo suciṇṇo sukhamāvahati (mr)" id="note33">dhammo ciṇṇo sukhāvaho</span>;<br>
Idha dhammaṃ caritvāna,<br>
rāja saggaṃ gamissasi.</p>
<p><a class="sc" id="49"></a><a class="ms" id="p_23J_49"></a><a class="msdiv" id="msdiv48"></a>Dhammaṃ cara mahārāja,<br>
<span class="var" title="indā (s2, s3) | indo (pts1) | sindā (mr)" id="note34">Saindā</span> devā sabrahmakā;<br>
Suciṇṇena divaṃ pattā,<br>
Mā dhammaṃ rāja <span class="var" title="pamādo (bj, pts1, mr)" id="note35">pāmado</span>.</p>
<p><a class="sc" id="50"></a><a class="pts" id="pts5.124"></a><a class="ms" id="p_23J_50"></a><a class="msdiv" id="msdiv49"></a>Tattheva <span class="var" title="vete (pts1)" id="note36">te</span> vattapadā,<br>
<span class="var" title="esā ca (pts1)" id="note37">Esāva</span> anusāsanī;<br>
Sappaññasevī kalyāṇī,<br>
Samattaṃ <span class="var" title="sāmaṃ (mr)" id="note38">sāma</span> taṃ vidū”ti.</p>
</blockquote>
<p class="endsutta"><a class="sc" id="51"></a><a class="ms" id="p_23J_51"></a>Tesakuṇa­jātakaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
