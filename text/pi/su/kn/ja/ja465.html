<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja465">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>2 Bhaddasālajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2252"></a>
<a class="msdiv" id="msdiv13"></a>
“Kā tvaṃ suddhehi vatthehi,<br>
aghe vehāyasaṃ ṭhitā;<br>
Kena tyāssūni vattanti,<br>
kuto taṃ bhayamāgataṃ”.<br></p>
<p>
<a class="sc" id="2"></a>
<a class="ms" id="p_22J_2253"></a>
<a class="msdiv" id="msdiv14"></a>
“Taveva deva vijite,<br>
bhaddasāloti maṃ vidū;<br>
Saṭṭhi vassasahassāni,<br>
tiṭṭhato pūjitassa me.<br></p>
<p>
<a class="sc" id="3"></a>
<a class="ms" id="p_22J_2254"></a>
<a class="msdiv" id="msdiv15"></a>
Kārayantā nagarāni,<br>
agāre ca disampati;<br>
Vividhe cāpi pāsāde,<br>
na maṃ te accamaññisuṃ;<br>
Yatheva maṃ te pūjesuṃ,<br>
tatheva tvampi pūjaya”.<br></p>
<p>
<a class="sc" id="4"></a>
<a class="ms" id="p_22J_2255"></a>
<a class="msdiv" id="msdiv16"></a>
“Taṃ ivāhaṃ na passāmi,<br>
thūlaṃ kāyena te dumaṃ;<br>
Ārohapariṇāhena,<br>
abhirūposi jātiyā.<br></p>
<p>
<a class="sc" id="5"></a>
<a class="ms" id="p_22J_2256"></a>
<a class="msdiv" id="msdiv17"></a>
Pāsādaṃ kārayissāmi,<br>
ekatthambhaṃ manoramaṃ;<br>
Tattha taṃ upanessāmi,<br>
ciraṃ te yakkha jīvitaṃ”.<br></p>
<p>
<a class="sc" id="6"></a>
<a class="ms" id="p_22J_2257"></a>
<a class="msdiv" id="msdiv18"></a>
“Evaṃ cittaṃ udapādi,<br>
sarīrena vinābhāvo;<br>
Puthuso maṃ vikantitvā,<br>
khaṇḍaso avakantatha.<br></p>
<p>
<a class="sc" id="7"></a>
<a class="ms" id="p_22J_2258"></a>
<a class="msdiv" id="msdiv19"></a>
Agge ca chetvā majjhe ca,<br>
pacchā mūlamhi chindatha;<br>
Evaṃ me chijjamānassa,<br>
na dukkhaṃ maraṇaṃ siyā”.<br></p>
<p>
<a class="sc" id="8"></a>
<a class="ms" id="p_22J_2259"></a>
<a class="msdiv" id="msdiv20"></a>
“Hatthapādaṃ yathā chinde,<br>
Kaṇṇanāsañca jīvato;<br>
Tato pacchā siro chinde,<br>
Taṃ dukkhaṃ maraṇaṃ siyā.<br></p>
<p>
<a class="sc" id="9"></a>
<a class="ms" id="p_22J_2260"></a>
<a class="msdiv" id="msdiv21"></a>
Sukhaṃ nu khaṇḍaso chinnaṃ,<br>
bhaddasāla vanappati;<br>
Kiṃhetu kiṃ upādāya,<br>
khaṇḍaso chinnamicchasi”.<br></p>
<p>
<a class="sc" id="10"></a>
<a class="ms" id="p_22J_2261"></a>
<a class="msdiv" id="msdiv22"></a>
“Yañca hetumupādāya,<br>
hetuṃ dhammūpasaṃhitaṃ;<br>
Khaṇḍaso chinnamicchāmi,<br>
mahārāja suṇohi me.<br></p>
<p>
<a class="sc" id="11"></a>
<a class="ms" id="p_22J_2262"></a>
<a class="msdiv" id="msdiv23"></a>
Ñātī me sukhasaṃvaddhā,<br>
mama passe nivātajā;<br>
Tepihaṃ upahiṃseyyaṃ,<br>
paresaṃ asukhocitaṃ”.<br></p>
<p>
<a class="sc" id="12"></a>
<a class="ms" id="p_22J_2263"></a>
<a class="msdiv" id="msdiv24"></a>
“Ceteyyarūpaṃ cetesi,<br>
bhaddasāla vanappati;<br>
Hitakāmosi ñātīnaṃ,<br>
abhayaṃ samma dammi te”ti.<br></p>
</blockquote>
<p class="endsutta">
<a class="sc" id="13"></a>
<a class="ms" id="p_22J_2264"></a>
Bhaddasālajātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>