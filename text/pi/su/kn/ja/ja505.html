<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja505">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Somanassajātaka</h1>
</div>
<blockquote class="gatha">
<p>
<a class="msdiv" id="msdiv211"></a>
<a class="ms" id="p_22J_3071"></a>
<a class="sc" id="1"></a>
“Ko taṃ hiṃsati heṭheti,<br>
Kiṃ dummano socasi appatīto;<br>
Kassajja mātāpitaro rudantu,<br>
Kvajja setu nihato pathabyā”.<br>
</p>
<p>
<a class="msdiv" id="msdiv212"></a>
<a class="ms" id="p_22J_3072"></a>
<a class="sc" id="2"></a>
“Tuṭṭhosmi deva tava dassanena,<br>
Cirassaṃ passāmi taṃ bhūmipāla;<br>
Ahiṃsako reṇumanuppavissa,<br>
Puttena te heṭhayitosmi deva”.<br>
</p>
<p>
<a class="msdiv" id="msdiv213"></a>
<a class="ms" id="p_22J_3073"></a>
<a class="sc" id="3"></a>
“Āyantu dovārikā khaggabandhā,<br>
Kāsāviyā yantu antepurantaṃ;<br>
Hantvāna taṃ somanassaṃ kumāraṃ,<br>
Chetvāna sīsaṃ varamāharantu”.<br>
</p>
<p>
<a class="msdiv" id="msdiv214"></a>
<a class="ms" id="p_22J_3074"></a>
<a class="sc" id="4"></a>
“Pesitā rājino dūtā,<br>
kumāraṃ etadabravuṃ;<br>
Issarena vitiṇṇosi,<br>
vadhaṃ pattosi khattiya”.<br>
</p>
<p>
<a class="msdiv" id="msdiv215"></a>
<a class="ms" id="p_22J_3075"></a>
<a class="sc" id="5"></a>
“Sa rājaputto paridevayanto,<br>
Dasaṅguliṃ añjaliṃ paggahetvā;<br>
Ahampi icchāmi janinda daṭṭhuṃ,<br>
Jīvaṃ maṃ netvā paṭidassayetha”.<br>
</p>
<p>
<a class="msdiv" id="msdiv216"></a>
<a class="ms" id="p_22J_3076"></a>
<a class="sc" id="6"></a>
Tassa taṃ vacanaṃ sutvā,<br>
rañño puttaṃ adassayuṃ;<br>
Putto ca pitaraṃ disvā,<br>
dūratovajjhabhāsatha.<br>
</p>
<p>
<a class="msdiv" id="msdiv217"></a>
<a class="ms" id="p_22J_3077"></a>
<a class="sc" id="7"></a>
“Āgacchuṃ dovārikā khaggabandhā,<br>
Kāsāviyā hantu mamaṃ janinda;<br>
Akkhāhi me pucchito etamatthaṃ,<br>
Aparādho ko nidha mamajja atthi”.<br>
</p>
<p>
<a class="msdiv" id="msdiv218"></a>
<a class="ms" id="p_22J_3078"></a>
<a class="sc" id="8"></a>
“Sāyañca pāto udakaṃ sajāti,<br>
Aggiṃ sadā pāricaratappamatto;<br>
Taṃ tādisaṃ saṃyataṃ brahmacāriṃ,<br>
Kasmā tuvaṃ brūsi gahappatīti”.<br>
</p>
<p>
<a class="msdiv" id="msdiv219"></a>
<a class="ms" id="p_22J_3079"></a>
<a class="sc" id="9"></a>
“Tālā ca mūlā ca phalā ca deva,<br>
Pariggahā vividhā santimassa;<br>
Te rakkhati gopayatappamatto,<br>
Tasmā ahaṃ brūmi gahappatīti”.<br>
</p>
<p>
<a class="msdiv" id="msdiv220"></a>
<a class="ms" id="p_22J_3080"></a>
<a class="sc" id="10"></a>
“Saccaṃ kho etaṃ vadasi kumāra,<br>
Pariggahā vividhā santimassa;<br>
Te rakkhati gopayatappamatto,<br>
Sa brāhmaṇo gahapati tena hoti”.<br>
</p>
<p>
<a class="msdiv" id="msdiv221"></a>
<a class="ms" id="p_22J_3081"></a>
<a class="sc" id="11"></a>
“Suṇantu mayhaṃ parisā samāgatā,<br>
Sanegamā jānapadā ca sabbe;<br>
Bālāyaṃ bālassa vaco nisamma,<br>
Ahetunā ghātayate maṃ janindo.<br>
</p>
<p>
<a class="msdiv" id="msdiv222"></a>
<a class="ms" id="p_22J_3082"></a>
<a class="sc" id="12"></a>
Daḷhasmi mūle visaṭe virūḷhe,<br>
Dunnikkayo veḷu pasākhajāto;<br>
Vandāmi pādāni tava janinda,<br>
Anujāna maṃ pabbajissāmi deva”.<br>
</p>
<p>
<a class="msdiv" id="msdiv223"></a>
<a class="ms" id="p_22J_3083"></a>
<a class="sc" id="13"></a>
“Bhuñjassu bhoge vipule kumāra,<br>
Sabbañca te issariyaṃ dadāmi;<br>
Ajjeva tvaṃ kurūnaṃ hohi rājā,<br>
Mā pabbajī pabbajjā hi dukkhā”.<br>
</p>
<p>
<a class="msdiv" id="msdiv224"></a>
<a class="ms" id="p_22J_3084"></a>
<a class="sc" id="14"></a>
“Kinnūdha deva tavamatthi bhogā,<br>
Pubbevahaṃ devaloke ramissaṃ;<br>
Rūpehi saddehi atho rasehi,<br>
Gandhehi phassehi manoramehi.<br>
</p>
<p>
<a class="msdiv" id="msdiv225"></a>
<a class="ms" id="p_22J_3085"></a>
<a class="sc" id="15"></a>
Bhuttā ca me bhogā tidivasmiṃ deva,<br>
Parivārito accharānaṃ gaṇena;<br>
Tuvañca bālaṃ paraneyyaṃ viditvā,<br>
Na tādise rājakule vaseyyaṃ”.<br>
</p>
<p>
<a class="msdiv" id="msdiv226"></a>
<a class="ms" id="p_22J_3086"></a>
<a class="sc" id="16"></a>
“Sacāhaṃ bālo paraneyyo asmi,<br>
Ekāparādhaṃ khama putta mayhaṃ;<br>
Punapi ce edisakaṃ bhaveyya,<br>
Yathāmatiṃ somanassa karohi”.<br>
</p>
<p>
<a class="msdiv" id="msdiv227"></a>
<a class="ms" id="p_22J_3087"></a>
<a class="sc" id="17"></a>
“Anisamma kataṃ kammaṃ,<br>
anavatthāya cintitaṃ;<br>
Bhesajjasseva vebhaṅgo,<br>
vipāko hoti pāpako.<br>
</p>
<p>
<a class="msdiv" id="msdiv228"></a>
<a class="ms" id="p_22J_3088"></a>
<a class="sc" id="18"></a>
Nisamma ca kataṃ kammaṃ,<br>
sammāvatthāya cintitaṃ;<br>
Bhesajjasseva sampatti,<br>
vipāko hoti bhadrako.<br>
</p>
<p>
<a class="msdiv" id="msdiv229"></a>
<a class="ms" id="p_22J_3089"></a>
<a class="sc" id="19"></a>
Alaso gihī kāmabhogī na sādhu,<br>
Asaññato pabbajito na sādhu;<br>
Rājā na sādhu anisammakārī,<br>
Yo paṇḍito kodhano taṃ na sādhu.<br>
</p>
<p>
<a class="msdiv" id="msdiv230"></a>
<a class="ms" id="p_22J_3090"></a>
<a class="sc" id="20"></a>
Nisamma khattiyo kayirā,<br>
nānisamma disampati;<br>
Nisammakārino rāja,<br>
yaso kitti ca vaḍḍhati.<br>
</p>
<p>
<a class="msdiv" id="msdiv231"></a>
<a class="ms" id="p_22J_3091"></a>
<a class="sc" id="21"></a>
Nisamma daṇḍaṃ paṇayeyya issaro,<br>
Vegā kataṃ tappati bhūmipāla;<br>
Sammāpaṇīdhī ca narassa atthā,<br>
Anānutappā te bhavanti pacchā.<br>
</p>
<p>
<a class="msdiv" id="msdiv232"></a>
<a class="ms" id="p_22J_3092"></a>
<a class="sc" id="22"></a>
Anānutappāni hi ye karonti,<br>
Vibhajja kammāyatanāni loke;<br>
Viññuppasatthāni sukhudrayāni,<br>
Bhavanti buddhānumatāni tāni.<br>
</p>
<p>
<a class="msdiv" id="msdiv233"></a>
<a class="ms" id="p_22J_3093"></a>
<a class="sc" id="23"></a>
Āgacchuṃ dovārikā khaggabandhā,<br>
Kāsāviyā hantu mamaṃ janinda;<br>
Mātuñca aṅkasmimahaṃ nisinno,<br>
Ākaḍḍhito sahasā tehi deva.<br>
</p>
<p>
<a class="msdiv" id="msdiv234"></a>
<a class="ms" id="p_22J_3094"></a>
<a class="sc" id="24"></a>
Kaṭukañhi sambādhaṃ sukicchaṃ patto,<br>
Madhurampi yaṃ jīvitaṃ laddha rāja;<br>
Kicchenahaṃ ajja vadhā pamutto,<br>
Pabbajjamevābhimanohamasmi”.<br>
</p>
<p>
<a class="msdiv" id="msdiv235"></a>
<a class="ms" id="p_22J_3095"></a>
<a class="sc" id="25"></a>
“Putto tavāyaṃ taruṇo sudhamme,<br>
Anukampako somanasso kumāro;<br>
Taṃ yācamāno na labhāmi svajja,<br>
Arahasi naṃ yācitave tuvampi”.<br>
</p>
<p>
<a class="msdiv" id="msdiv236"></a>
<a class="ms" id="p_22J_3096"></a>
<a class="sc" id="26"></a>
“Ramassu bhikkhācariyāya putta,<br>
Nisamma dhammesu paribbajassu;<br>
Sabbesu bhūtesu nidhāya daṇḍaṃ,<br>
Anindito brahmamupehi ṭhānaṃ”.<br>
</p>
<p>
<a class="msdiv" id="msdiv237"></a>
<a class="ms" id="p_22J_3097"></a>
<a class="sc" id="27"></a>
“Acchera rūpaṃ vata yādisañca,<br>
Dukkhitaṃ maṃ dukkhāpayase sudhamme;<br>
Yācassu puttaṃ iti vuccamānā,<br>
Bhiyyova ussāhayase kumāraṃ”.<br>
</p>
<p>
<a class="msdiv" id="msdiv238"></a>
<a class="ms" id="p_22J_3098"></a>
<a class="sc" id="28"></a>
“Ye vippamuttā anavajjabhogino,<br>
Parinibbutā lokamimaṃ caranti;<br>
Tamariyamaggaṃ paṭipajjamānaṃ,<br>
Na ussahe vārayituṃ kumāraṃ”.<br>
</p>
<p>
<a class="msdiv" id="msdiv239"></a>
<a class="ms" id="p_22J_3099"></a>
<a class="sc" id="29"></a>
“Addhā have sevitabbā sapaññā,<br>
Bahussutā ye bahuṭhānacintino;<br>
Yesāyaṃ sutvāna subhāsitāni,<br>
Appossukkā vītasokā sudhammā”ti.<br>
</p>
</blockquote>
<p class="endsutta">
<a class="ms" id="p_22J_3100"></a>
<a class="sc" id="30"></a>
Somanassajātakaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>