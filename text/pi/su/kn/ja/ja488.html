<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja488">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>Bhisajātaka</h1>
</div>
<blockquote class="gatha">
<p>
<a class="msdiv" id="msdiv78"></a>
<a class="ms" id="p_22J_2629"></a>
<a class="sc" id="1"></a>
“Assaṃ gavaṃ rajataṃ jātarūpaṃ,<br>
Bhariyañca so idha labhataṃ manāpaṃ;<br>
Puttehi dārehi samaṅgi hotu,<br>
Bhisāni te brāhmaṇa yo ahāsi”.<br>
</p>
<p>
<a class="msdiv" id="msdiv79"></a>
<a class="ms" id="p_22J_2630"></a>
<a class="sc" id="2"></a>
“Mālañca so kāsikacandanañca,<br>
Dhāretu puttassa bahū bhavantu;<br>
Kāmesu tibbaṃ kurutaṃ apekkhaṃ,<br>
Bhisāni te brāhmaṇa yo ahāsi”.<br>
</p>
<p>
<a class="msdiv" id="msdiv80"></a>
<a class="ms" id="p_22J_2631"></a>
<a class="sc" id="3"></a>
“Pahūtadhañño kasimā yasassī,<br>
Putte gihī dhanimā sabbakāme;<br>
Vayaṃ apassaṃ gharamāvasātu,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv81"></a>
<a class="ms" id="p_22J_2632"></a>
<a class="sc" id="4"></a>
So khattiyo hotu pasayhakārī,<br>
Rājābhirājā balavā yasassī;<br>
Sa cāturantaṃ mahimāvasātu,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv82"></a>
<a class="ms" id="p_22J_2633"></a>
<a class="sc" id="5"></a>
So brāhmaṇo hotu avītarāgo,<br>
Muhuttanakkhattapathesu yutto;<br>
Pūjetu naṃ raṭṭhapatī yasassī,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv83"></a>
<a class="ms" id="p_22J_2634"></a>
<a class="sc" id="6"></a>
Ajjhāyakaṃ sabbasamantavedaṃ,<br>
Tapassīnaṃ maññatu sabbaloko;<br>
Pūjentu naṃ jānapadā samecca,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv84"></a>
<a class="ms" id="p_22J_2635"></a>
<a class="sc" id="7"></a>
Catussadaṃ gāmavaraṃ samiddhaṃ,<br>
Dinnañhi so bhuñjatu vāsavena;<br>
Avītarāgo maraṇaṃ upetu,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv85"></a>
<a class="ms" id="p_22J_2636"></a>
<a class="sc" id="8"></a>
So gāmaṇī hotu sahāyamajjhe,<br>
Naccehi gītehi pamodamāno;<br>
So rājato byasana mālattha kiñci,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv86"></a>
<a class="ms" id="p_22J_2637"></a>
<a class="sc" id="9"></a>
Yaṃ ekarājā pathaviṃ vijetvā,<br>
Itthīsahassāna ṭhapetu aggaṃ;<br>
Sīmantinīnaṃ pavarā bhavātu,<br>
Bhisāni te brāhmaṇa yā ahāsi.<br>
</p>
<p>
<a class="msdiv" id="msdiv87"></a>
<a class="ms" id="p_22J_2638"></a>
<a class="sc" id="10"></a>
Isīnañhi sā sabbasamāgatānaṃ,<br>
Bhuñjeyya sāduṃ avikampamānā;<br>
Carātu lābhena vikatthamānā,<br>
Bhisāni te brāhmaṇa yā ahāsi.<br>
</p>
<p>
<a class="msdiv" id="msdiv88"></a>
<a class="ms" id="p_22J_2639"></a>
<a class="sc" id="11"></a>
Āvāsiko hotu mahāvihāre,<br>
Navakammiko hotu gajaṅgalāyaṃ;<br>
Ālokasandhiṃ divasaṃ karotu,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv89"></a>
<a class="ms" id="p_22J_2640"></a>
<a class="sc" id="12"></a>
So bajjhatū pāsasatehi chabbhi,<br>
Rammā vanā niyyatu rājadhāniṃ;<br>
Tuttehi so haññatu pācanehi,<br>
Bhisāni te brāhmaṇa yo ahāsi.<br>
</p>
<p>
<a class="msdiv" id="msdiv90"></a>
<a class="ms" id="p_22J_2641"></a>
<a class="sc" id="13"></a>
Alakkamālī tipukaṇṇaviddho,<br>
Laṭṭhīhato sappamukhaṃ upetu;<br>
Sakacchabandho visikhaṃ carātu,<br>
Bhisāni te brāhmaṇa yo ahāsi”.<br>
</p>
<p>
<a class="msdiv" id="msdiv91"></a>
<a class="ms" id="p_22J_2642"></a>
<a class="sc" id="14"></a>
“Yo ve anaṭṭhaṃva naṭṭhanti cāha,<br>
Kāmeva so labhataṃ bhuñjatañca;<br>
Agāramajjhe maraṇaṃ upetu,<br>
Yo vā bhonto saṅkati kañcideva”.<br>
</p>
<p>
<a class="msdiv" id="msdiv92"></a>
<a class="ms" id="p_22J_2643"></a>
<a class="sc" id="15"></a>
“Yadesamānā vicaranti loke,<br>
Iṭṭhañca kantañca bahūnametaṃ;<br>
Piyaṃ manuññaṃ cidha jīvaloke,<br>
Kasmā isayo nappasaṃsanti kāme”.<br>
</p>
<p>
<a class="msdiv" id="msdiv93"></a>
<a class="ms" id="p_22J_2644"></a>
<a class="sc" id="16"></a>
“Kāmesu ve haññare bajjhare ca,<br>
Kāmesu dukkhañca bhayañca jātaṃ;<br>
Kāmesu bhūtādhipatī pamattā,<br>
Pāpāni kammāni karonti mohā.<br>
</p>
<p>
<a class="msdiv" id="msdiv94"></a>
<a class="ms" id="p_22J_2645"></a>
<a class="sc" id="17"></a>
Te pāpadhammā pasavetva pāpaṃ,<br>
Kāyassa bhedā nirayaṃ vajanti;<br>
Ādīnavaṃ kāmaguṇesu disvā,<br>
Tasmā isayo nappasaṃsanti kāme”.<br>
</p>
<p>
<a class="msdiv" id="msdiv95"></a>
<a class="ms" id="p_22J_2646"></a>
<a class="sc" id="18"></a>
“Vīmaṃsamāno isino bhisāni,<br>
Tīre gahetvāna thale nidhesiṃ;<br>
Suddhā apāpā isayo vasanti,<br>
Etāni te brahmacārī bhisāni”.<br>
</p>
<p>
<a class="msdiv" id="msdiv96"></a>
<a class="ms" id="p_22J_2647"></a>
<a class="sc" id="19"></a>
“Na te naṭā no pana kīḷaneyyā,<br>
Na bandhavā no pana te sahāyā;<br>
Kismiṃ vupatthambha sahassanetta,<br>
Isīhi tvaṃ kīḷasi devarāja”.<br>
</p>
<p>
<a class="msdiv" id="msdiv97"></a>
<a class="ms" id="p_22J_2648"></a>
<a class="sc" id="20"></a>
“Ācariyo mesi pitā ca mayhaṃ,<br>
Esā patiṭṭhā khalitassa brahme;<br>
Ekāparādhaṃ khama bhūripañña,<br>
Na paṇḍitā kodhabalā bhavanti”.<br>
</p>
<p>
<a class="msdiv" id="msdiv98"></a>
<a class="ms" id="p_22J_2649"></a>
<a class="sc" id="21"></a>
“Suvāsitaṃ isinaṃ ekarattaṃ,<br>
Yaṃ vāsavaṃ bhūtapatiddasāma;<br>
Sabbeva bhonto sumanā bhavantu,<br>
Yaṃ brāhmaṇo paccupādī bhisāni”.<br>
</p>
<p>
<a class="msdiv" id="msdiv99"></a>
<a class="ms" id="p_22J_2650"></a>
<a class="sc" id="22"></a>
“Ahañca sāriputto ca,<br>
moggallāno ca kassapo;<br>
Anuruddho puṇṇo ānando,<br>
tadāsuṃ satta bhātaro.<br>
</p>
<p>
<a class="msdiv" id="msdiv100"></a>
<a class="ms" id="p_22J_2651"></a>
<a class="sc" id="23"></a>
Bhaginī uppalavaṇṇā ca,<br>
dāsī khujjuttarā tadā;<br>
Citto gahapati dāso,<br>
yakkho sātāgiro tadā.<br>
</p>
<p>
<a class="msdiv" id="msdiv101"></a>
<a class="ms" id="p_22J_2652"></a>
<a class="sc" id="24"></a>
Pālileyyo tadā nāgo,<br>
madhudo seṭṭhavānaro;<br>
Kāḷudāyī tadā sakko,<br>
evaṃ dhāretha jātakanti”.<br>
</p>
</blockquote>
<p class="endsutta">
<a class="ms" id="p_22J_2653"></a>
<a class="sc" id="25"></a>
Bhisajātakaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>