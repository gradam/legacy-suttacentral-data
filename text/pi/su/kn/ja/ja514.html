<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja514">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>Chaddantajātaka</h1>
</div>
<blockquote class="gatha">
<p>
<a class="msdiv" id="msdiv97"></a>
<a class="ms" id="p_22J_3355"></a>
<a class="sc" id="1"></a>
“Kiṃ nu socasinuccaṅgi,<br>
paṇḍūsi varavaṇṇini;<br>
Milāyasi visālakkhi,<br>
mālāva parimadditā”.<br>
</p>
<p>
<a class="msdiv" id="msdiv98"></a>
<a class="ms" id="p_22J_3356"></a>
<a class="sc" id="2"></a>
“Dohaḷo me mahārāja,<br>
supinantenupajjhagā;<br>
Na so sulabharūpova,<br>
yādiso mama dohaḷo”.<br>
</p>
<p>
<a class="msdiv" id="msdiv99"></a>
<a class="ms" id="p_22J_3357"></a>
<a class="sc" id="3"></a>
“Ye keci mānusā kāmā,<br>
idha lokasmi nandane;<br>
Sabbe te pacurā mayhaṃ,<br>
ahaṃ te dammi dohaḷaṃ”.<br>
</p>
<p>
<a class="msdiv" id="msdiv100"></a>
<a class="ms" id="p_22J_3358"></a>
<a class="sc" id="4"></a>
“Luddā deva samāyantu,<br>
ye keci vijite tava;<br>
Etesaṃ ahamakkhissaṃ,<br>
yādiso mama dohaḷo”.<br>
</p>
<p>
<a class="msdiv" id="msdiv101"></a>
<a class="ms" id="p_22J_3359"></a>
<a class="sc" id="5"></a>
“Ime te luddakā devi,<br>
katahatthā visāradā;<br>
Vanaññū ca migaññū ca,<br>
mamatthe cattajīvitā”.<br>
</p>
<p>
<a class="msdiv" id="msdiv102"></a>
<a class="ms" id="p_22J_3360"></a>
<a class="sc" id="6"></a>
“Luddaputtā nisāmetha,<br>
yāvantettha samāgatā;<br>
Chabbisāṇaṃ gajaṃ setaṃ,<br>
addasaṃ supine ahaṃ;<br>
Tassa dantehi me attho,<br>
alābhe natthi jīvitaṃ”.<br>
</p>
<p>
<a class="msdiv" id="msdiv103"></a>
<a class="ms" id="p_22J_3361"></a>
<a class="sc" id="7"></a>
“Na no pitūnaṃ na pitāmahānaṃ,<br>
Diṭṭho suto kuñjaro chabbisāṇo;<br>
Yamaddasā supine rājaputtī,<br>
Akkhāhi no yādiso hatthināgo”.<br>
</p>
<p>
<a class="msdiv" id="msdiv104"></a>
<a class="ms" id="p_22J_3362"></a>
<a class="sc" id="8"></a>
“Disā catasso vidisā catasso,<br>
Uddhaṃ adho dasa disā imāyo;<br>
Katamaṃ disaṃ tiṭṭhati nāgarājā,<br>
Yamaddasā supine chabbisāṇaṃ”.<br>
</p>
<p>
<a class="msdiv" id="msdiv105"></a>
<a class="ms" id="p_22J_3363"></a>
<a class="sc" id="9"></a>
“Ito ujuṃ uttariyaṃ disāyaṃ,<br>
Atikkamma so sattagirī brahante;<br>
Suvaṇṇapasso nāma girī uḷāro,<br>
Supupphito kimpurisānuciṇṇo.<br>
</p>
<p>
<a class="msdiv" id="msdiv106"></a>
<a class="ms" id="p_22J_3364"></a>
<a class="sc" id="10"></a>
Āruyha selaṃ bhavanaṃ kinnarānaṃ,<br>
Olokaya pabbatapādamūlaṃ;<br>
Atha dakkhasī meghasamānavaṇṇaṃ,<br>
Nigrodharājaṃ aṭṭhasahassapādaṃ.<br>
</p>
<p>
<a class="msdiv" id="msdiv107"></a>
<a class="ms" id="p_22J_3365"></a>
<a class="sc" id="11"></a>
Tatthacchatī kuñjaro chabbisāṇo,<br>
Sabbaseto duppasaho parebhi;<br>
Rakkhanti naṃ aṭṭhasahassanāgā,<br>
Īsādantā vātajavappahārino.<br>
</p>
<p>
<a class="msdiv" id="msdiv108"></a>
<a class="ms" id="p_22J_3366"></a>
<a class="sc" id="12"></a>
Tiṭṭhanti te tumūlaṃ passasantā,<br>
Kuppanti vātassapi eritassa;<br>
Manussabhūtaṃ pana tattha disvā,<br>
Bhasmaṃ kareyyuṃ nāssa rajopi tassa”.<br>
</p>
<p>
<a class="msdiv" id="msdiv109"></a>
<a class="ms" id="p_22J_3367"></a>
<a class="sc" id="13"></a>
“Bahū hime rājakulamhi santi,<br>
Piḷandhanā jātarūpassa devī;<br>
Muttā maṇī veḷuriyāmayā ca,<br>
Kiṃ kāhasi dantapiḷandhanena;<br>
Māretukāmā kuñjaraṃ chabbisāṇaṃ,<br>
Udāhu ghātessasi luddaputte”.<br>
</p>
<p>
<a class="msdiv" id="msdiv110"></a>
<a class="ms" id="p_22J_3368"></a>
<a class="sc" id="14"></a>
“Sā issitā dukkhitā casmi ludda,<br>
Uddhañca sussāmi anussarantī;<br>
Karohi me luddaka etamatthaṃ,<br>
Dassāmi te gāmavarāni pañca”.<br>
</p>
<p>
<a class="msdiv" id="msdiv111"></a>
<a class="ms" id="p_22J_3369"></a>
<a class="sc" id="15"></a>
“Katthacchatī kattha mupeti ṭhānaṃ,<br>
Vīthissa kā nhāna gatassa hoti;<br>
Kathañhi so nhāyati nāgarājā,<br>
Kathaṃ vijānemu gatiṃ gajassa”.<br>
</p>
<p>
<a class="msdiv" id="msdiv112"></a>
<a class="ms" id="p_22J_3370"></a>
<a class="sc" id="16"></a>
“Tattheva sā pokkharaṇī adūre,<br>
Rammā sutitthā ca mahodikā ca;<br>
Sampupphitā bhamaragaṇānuciṇṇā,<br>
Ettha hi so nhāyati nāgarājā.<br>
</p>
<p>
<a class="msdiv" id="msdiv113"></a>
<a class="ms" id="p_22J_3371"></a>
<a class="sc" id="17"></a>
Sīsaṃ nahātuppalamālabhārī,<br>
Sabbaseto puṇḍarīkattacaṅgī;<br>
Āmodamāno gacchati sanniketaṃ,<br>
Purakkhatvā mahesiṃ sabbabhaddaṃ”.<br>
</p>
<p>
<a class="msdiv" id="msdiv114"></a>
<a class="ms" id="p_22J_3372"></a>
<a class="sc" id="18"></a>
Tattheva so uggahetvāna vākyaṃ,<br>
Ādāya tūṇiñca dhanuñca luddo;<br>
Vituriyati sattagirī brahante,<br>
Suvaṇṇapassaṃ nāma giriṃ uḷāraṃ.<br>
</p>
<p>
<a class="msdiv" id="msdiv115"></a>
<a class="ms" id="p_22J_3373"></a>
<a class="sc" id="19"></a>
Āruyha selaṃ bhavanaṃ kinnarānaṃ,<br>
Olokayī pabbatapādamūlaṃ;<br>
Tatthaddasā meghasamānavaṇṇaṃ,<br>
Nigrodharājaṃ aṭṭhasahassapādaṃ.<br>
</p>
<p>
<a class="msdiv" id="msdiv116"></a>
<a class="ms" id="p_22J_3374"></a>
<a class="sc" id="20"></a>
Tatthaddasā kuñjaraṃ chabbisāṇaṃ,<br>
Sabbasetaṃ duppasahaṃ parebhi;<br>
Rakkhanti naṃ aṭṭhasahassanāgā,<br>
Īsādantā vātajavappahārino.<br>
</p>
<p>
<a class="msdiv" id="msdiv117"></a>
<a class="ms" id="p_22J_3375"></a>
<a class="sc" id="21"></a>
Tatthaddasā pokkharaṇiṃ adūre,<br>
Rammaṃ sutitthañca mahodikañca;<br>
Sampupphitaṃ bhamaragaṇānuciṇṇaṃ,<br>
Yattha hi so nhāyati nāgarājā.<br>
</p>
<p>
<a class="msdiv" id="msdiv118"></a>
<a class="ms" id="p_22J_3376"></a>
<a class="sc" id="22"></a>
Disvāna nāgassa gatiṃ ṭhitiñca,<br>
Vīthissa yā nhānagatassa hoti;<br>
Opātamāgacchi anariyarūpo,<br>
Payojito cittavasānugāya.<br>
</p>
<p>
<a class="msdiv" id="msdiv119"></a>
<a class="ms" id="p_22J_3377"></a>
<a class="sc" id="23"></a>
Khaṇitvāna kāsuṃ phalakehi chādayi,<br>
Attānamodhāya dhanuñca luddo;<br>
Passāgataṃ puthusallena nāgaṃ,<br>
Samappayī dukkaṭakammakārī.<br>
</p>
<p>
<a class="msdiv" id="msdiv120"></a>
<a class="ms" id="p_22J_3378"></a>
<a class="sc" id="24"></a>
Viddho ca nāgo koñcamanādi ghoraṃ,<br>
Sabbe ca nāgā ninnaduṃ ghorarūpaṃ;<br>
Tiṇañca kaṭṭhañca raṇaṃ karontā,<br>
Dhāviṃsu te aṭṭha disā samantato.<br>
</p>
<p>
<a class="msdiv" id="msdiv121"></a>
<a class="ms" id="p_22J_3379"></a>
<a class="sc" id="25"></a>
Vadhissametanti parāmasanto,<br>
Kāsāvamaddakkhi dhajaṃ isīnaṃ;<br>
Dukkhena phuṭṭhassudapādi saññā,<br>
Arahaddhajo sabbhi avajjharūpo.<br>
</p>
<p>
<a class="msdiv" id="msdiv122"></a>
<a class="ms" id="p_22J_3380"></a>
<a class="sc" id="26"></a>
“Anikkasāvo kāsāvaṃ,<br>
yo vatthaṃ paridahissati;<br>
Apeto damasaccena,<br>
na so kāsāvamarahati.<br>
</p>
<p>
<a class="msdiv" id="msdiv123"></a>
<a class="ms" id="p_22J_3381"></a>
<a class="sc" id="27"></a>
Yo ca vantakasāvassa,<br>
sīlesu susamāhito;<br>
Upeto damasaccena,<br>
sa ve kāsāvamarahati”.<br>
</p>
<p>
<a class="msdiv" id="msdiv124"></a>
<a class="ms" id="p_22J_3382"></a>
<a class="sc" id="28"></a>
Samappito puthusallena nāgo,<br>
Aduṭṭhacitto luddakamajjhabhāsi;<br>
“Kimatthayaṃ kissa vā samma hetu,<br>
Mamaṃ vadhī kassa vāyaṃ payogo”.<br>
</p>
<p>
<a class="msdiv" id="msdiv125"></a>
<a class="ms" id="p_22J_3383"></a>
<a class="sc" id="29"></a>
“Kāsissa rañño mahesī bhadante,<br>
Sā pūjitā rājakule subhaddā;<br>
Taṃ addasā sā ca mamaṃ asaṃsi,<br>
Dantehi atthoti ca maṃ avoca”.<br>
</p>
<p>
<a class="msdiv" id="msdiv126"></a>
<a class="ms" id="p_22J_3384"></a>
<a class="sc" id="30"></a>
“Bahū hi me dantayugā uḷārā,<br>
Ye me pitūnañca pitāmahānaṃ;<br>
Jānāti sā kodhanā rājaputtī,<br>
Vadhatthikā veramakāsi bālā.<br>
</p>
<p>
<a class="msdiv" id="msdiv127"></a>
<a class="ms" id="p_22J_3385"></a>
<a class="sc" id="31"></a>
Uṭṭhehi tvaṃ ludda kharaṃ gahetvā,<br>
Dante ime chinda purā marāmi;<br>
Vajjāsi taṃ kodhanaṃ rājaputtiṃ,<br>
‘Nāgo hato handa imassa dantā’”.<br>
</p>
<p>
<a class="msdiv" id="msdiv128"></a>
<a class="ms" id="p_22J_3386"></a>
<a class="sc" id="32"></a>
Uṭṭhāya so luddo kharaṃ gahetvā,<br>
Chetvāna dantāni gajuttamassa;<br>
Vaggū subhe appaṭime pathabyā,<br>
Ādāya pakkāmi tato hi khippaṃ.<br>
</p>
<p>
<a class="msdiv" id="msdiv129"></a>
<a class="ms" id="p_22J_3387"></a>
<a class="sc" id="33"></a>
Bhayaṭṭitā nāgavadhena aṭṭā,<br>
Ye te nāgā aṭṭha disā vidhāvuṃ;<br>
Adisvāna posaṃ gajapaccamittaṃ,<br>
Paccāgamuṃ yena so nāgarājā.<br>
</p>
<p>
<a class="msdiv" id="msdiv130"></a>
<a class="ms" id="p_22J_3388"></a>
<a class="sc" id="34"></a>
Te tattha kanditvā roditvāna nāgā,<br>
Sīse sake paṃsukaṃ okiritvā;<br>
Agamaṃsu te sabbe sakaṃ niketaṃ,<br>
Purakkhatvā mahesiṃ sabbabhaddaṃ.<br>
</p>
<p>
<a class="msdiv" id="msdiv131"></a>
<a class="ms" id="p_22J_3389"></a>
<a class="sc" id="35"></a>
Ādāya dantāni gajuttamassa,<br>
Vaggū subhe appaṭime pathabyā;<br>
Suvaṇṇarājīhi samantamodare,<br>
So luddako kāsipuraṃ upāgami;<br>
Upanesi so rājakaññāya dante,<br>
Nāgo hato handa imassa dantā.<br>
</p>
<p>
<a class="msdiv" id="msdiv132"></a>
<a class="ms" id="p_22J_3390"></a>
<a class="sc" id="36"></a>
Disvāna dantāni gajuttamassa,<br>
Bhattuppiyassa purimāya jātiyā;<br>
Tattheva tassā hadayaṃ aphāli,<br>
Teneva sā kālamakāsi bālā.<br>
</p>
<p>
<a class="msdiv" id="msdiv133"></a>
<a class="ms" id="p_22J_3391"></a>
<a class="sc" id="37"></a>
Sambodhipatto sa mahānubhāvo,<br>
Sitaṃ akāsi parisāya majjhe;<br>
Pucchiṃsu bhikkhū suvimuttacittā,<br>
“Nākāraṇe pātukaronti buddhā.<br>
</p>
<p>
<a class="msdiv" id="msdiv134"></a>
<a class="ms" id="p_22J_3392"></a>
<a class="sc" id="38"></a>
Yamaddasātha dahariṃ kumāriṃ,<br>
Kāsāyavatthaṃ anagāriyaṃ carantiṃ;<br>
Sā kho tadā rājakaññā ahosi,<br>
Ahaṃ tadā nāgarājā ahosiṃ.<br>
</p>
<p>
<a class="msdiv" id="msdiv135"></a>
<a class="ms" id="p_22J_3393"></a>
<a class="sc" id="39"></a>
Ādāya dantāni gajuttamassa,<br>
Vaggū subhe appaṭime pathabyā;<br>
Yo luddako kāsipuraṃ upāgami,<br>
So kho tadā devadatto ahosi”.<br>
</p>
<p>
<a class="msdiv" id="msdiv136"></a>
<a class="ms" id="p_22J_3394"></a>
<a class="sc" id="40"></a>
Anāvasūraṃ cirarattasaṃsitaṃ,<br>
Uccāvacaṃ caritamidaṃ purāṇaṃ;<br>
Vītaddaro vītasoko visallo,<br>
Sayaṃ abhiññāya abhāsi buddho.<br>
</p>
<p>
<a class="msdiv" id="msdiv137"></a>
<a class="ms" id="p_22J_3395"></a>
<a class="sc" id="41"></a>
“Ahaṃ vo tena kālena,<br>
ahosiṃ tattha bhikkhavo;<br>
Nāgarājā tadā homi,<br>
evaṃ dhāretha jātakan”ti.<br>
</p>
</blockquote>
<p class="endsutta">
<a class="ms" id="p_22J_3396"></a>
<a class="sc" id="42"></a>
Chaddantajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>