<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja537">
<article>
<div class="hgroup">
<p class="division">Jātaka</p>
<p>Asītinipāta</p>
<p>Cūḷahaṃsavagga</p>
<h1>Mahāsutasomajātaka</h1>
</div>
<blockquote class="gatha">
<p>
<a class="msdiv" id="msdiv371"></a>
<a class="ms" id="p_23J_1187"></a>
<a class="sc" id="1"></a>
“Kasmā tuvaṃ rasaka edisāni,<br>
Karosi kammāni sudāruṇāni;<br>
Hanāsi itthī purise ca mūḷho,<br>
Maṃsassa hetu adu dhanassa kāraṇā”.<br>
</p>
<p>
<a class="msdiv" id="msdiv372"></a>
<a class="ms" id="p_23J_1188"></a>
<a class="sc" id="2"></a>
“Na attahetū na dhanassa kāraṇā,<br>
Na puttadārassa sahāyañātinaṃ;<br>
Bhattā ca me bhagavā bhūmipālo,<br>
So khādati maṃsaṃ bhadantedisaṃ”.<br>
</p>
<p>
<a class="msdiv" id="msdiv373"></a>
<a class="ms" id="p_23J_1189"></a>
<a class="sc" id="3"></a>
“Sace tuvaṃ bhatturatthe payutto,<br>
Karosi kammāni sudāruṇāni;<br>
Pātova antepuraṃ pāpuṇitvā,<br>
Lapeyyāsi me rājino sammukhe taṃ”.<br>
</p>
<p>
<a class="msdiv" id="msdiv374"></a>
<a class="ms" id="p_23J_1190"></a>
<a class="sc" id="4"></a>
“Tathā karissāmi ahaṃ bhadante,<br>
Yathā tuvaṃ bhāsasi kāḷahatthi;<br>
Pātova antepuraṃ pāpuṇitvā,<br>
Vakkhāmi te rājino sammukhe taṃ”.<br>
</p>
<p>
<a class="msdiv" id="msdiv375"></a>
<a class="ms" id="p_23J_1191"></a>
<a class="sc" id="5"></a>
Tato ratyā vivasāne,<br>
sūriyuggamanaṃ pati;<br>
Kāḷo rasakamādāya,<br>
rājānaṃ upasaṅkami;<br>
Upasaṅkamma rājānaṃ,<br>
idaṃ vacanamabravi.<br>
</p>
<p>
<a class="msdiv" id="msdiv376"></a>
<a class="ms" id="p_23J_1192"></a>
<a class="sc" id="6"></a>
“Saccaṃ kira mahārāja,<br>
rasako pesito tayā;<br>
Hanati itthipurise,<br>
tuvaṃ maṃsāni khādasi”.<br>
</p>
<p>
<a class="msdiv" id="msdiv377"></a>
<a class="ms" id="p_23J_1193"></a>
<a class="sc" id="7"></a>
“Evameva tathā kāḷa,<br>
rasako pesito mayā;<br>
Mama atthaṃ karontassa,<br>
kimetaṃ paribhāsasi”.<br>
</p>
<p>
<a class="msdiv" id="msdiv378"></a>
<a class="ms" id="p_23J_1194"></a>
<a class="sc" id="8"></a>
“Ānando sabbamacchānaṃ,<br>
khāditvā rasagiddhimā;<br>
Parikkhīṇāya parisāya,<br>
attānaṃ khādiyā mato.<br>
</p>
<p>
<a class="msdiv" id="msdiv379"></a>
<a class="ms" id="p_23J_1195"></a>
<a class="sc" id="9"></a>
Evaṃ pamatto rasagārave ratto,<br>
Bālo yadī āyati nāvabujjhati;<br>
Vidhamma putte caji ñātake ca,<br>
Parivattiya attānaññeva khādati.<br>
</p>
<p>
<a class="msdiv" id="msdiv380"></a>
<a class="ms" id="p_23J_1196"></a>
<a class="sc" id="10"></a>
Idaṃ te sutvāna vigetu chando,<br>
Mā bhakkhayī rāja manussamaṃsaṃ;<br>
Mā tvaṃ imaṃ kevalaṃ vārijova,<br>
Dvipadādhipa suññamakāsi raṭṭhaṃ”.<br>
</p>
<p>
<a class="msdiv" id="msdiv381"></a>
<a class="ms" id="p_23J_1197"></a>
<a class="sc" id="11"></a>
“Sujāto nāma nāmena,<br>
oraso tassa atrajo;<br>
Jambupesimaladdhāna,<br>
mato so tassa saṅkhaye.<br>
</p>
<p>
<a class="msdiv" id="msdiv382"></a>
<a class="ms" id="p_23J_1198"></a>
<a class="sc" id="12"></a>
Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe hissāmi jīvitaṃ”.<br>
</p>
<p>
<a class="msdiv" id="msdiv383"></a>
<a class="ms" id="p_23J_1199"></a>
<a class="sc" id="13"></a>
“Māṇava abhirūposi,<br>
kule jātosi sotthiye;<br>
Na tvaṃ arahasi tāta,<br>
abhakkhaṃ bhakkhayetave”.<br>
</p>
<p>
<a class="msdiv" id="msdiv384"></a>
<a class="ms" id="p_23J_1200"></a>
<a class="sc" id="14"></a>
“Rasānaṃ aññataraṃ etaṃ,<br>
kasmā maṃ tvaṃ nivāraye;<br>
Sohaṃ tattha gamissāmi,<br>
yattha lacchāmi edisaṃ.<br>
</p>
<p>
<a class="msdiv" id="msdiv385"></a>
<a class="ms" id="p_23J_1201"></a>
<a class="sc" id="15"></a>
Sovāhaṃ nippatissāmi,<br>
na te vacchāmi santike;<br>
Yassa me dassanena tvaṃ,<br>
nābhinandasi brāhmaṇa”.<br>
</p>
<p>
<a class="msdiv" id="msdiv386"></a>
<a class="ms" id="p_23J_1202"></a>
<a class="sc" id="16"></a>
“Addhā aññepi dāyāde,<br>
putte lacchāma māṇava;<br>
Tvañca jamma vinassassu,<br>
yattha pattaṃ na taṃ suṇe”.<br>
</p>
<p>
<a class="msdiv" id="msdiv387"></a>
<a class="ms" id="p_23J_1203"></a>
<a class="sc" id="17"></a>
“Evameva tuvaṃ rāja,<br>
dvipadinda suṇohi me;<br>
Pabbājessanti taṃ raṭṭhā,<br>
soṇḍaṃ māṇavakaṃ yathā”.<br>
</p>
<p>
<a class="msdiv" id="msdiv388"></a>
<a class="ms" id="p_23J_1204"></a>
<a class="sc" id="18"></a>
“Sujāto nāma nāmena,<br>
bhāvitattāna sāvako;<br>
Accharaṃ kāmayantova,<br>
na so bhuñji na so pivi.<br>
</p>
<p>
<a class="msdiv" id="msdiv389"></a>
<a class="ms" id="p_23J_1205"></a>
<a class="sc" id="19"></a>
Kusaggenudakamādāya,<br>
samudde udakaṃ mine;<br>
Evaṃ mānusakā kāmā,<br>
dibbakāmāna santike.<br>
</p>
<p>
<a class="msdiv" id="msdiv390"></a>
<a class="ms" id="p_23J_1206"></a>
<a class="sc" id="20"></a>
Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe hissāmi jīvitaṃ”.<br>
</p>
<p>
<a class="msdiv" id="msdiv391"></a>
<a class="ms" id="p_23J_1207"></a>
<a class="sc" id="21"></a>
“Yathāpi te dhataraṭṭhā,<br>
haṃsā vehāyasaṅgamā;<br>
Abhuttaparibhogena,<br>
sabbe abbhatthataṃ gatā.<br>
</p>
<p>
<a class="msdiv" id="msdiv392"></a>
<a class="ms" id="p_23J_1208"></a>
<a class="sc" id="22"></a>
Evameva tuvaṃ rāja,<br>
dvipadinda suṇohi me;<br>
Abhakkhaṃ rāja bhakkhesi,<br>
tasmā pabbājayanti taṃ”.<br>
</p>
<p>
<a class="msdiv" id="msdiv393"></a>
<a class="ms" id="p_23J_1209"></a>
<a class="sc" id="23"></a>
“Tiṭṭhāhīti mayā vutto,<br>
So tvaṃ gacchasi pammukho;<br>
Aṭṭhito tvaṃ ṭhitomhīti,<br>
Lapasi brahmacārini;<br>
Idaṃ te samaṇāyuttaṃ,<br>
Asiñca me maññasi kaṅkapattaṃ”.<br>
</p>
<p>
<a class="msdiv" id="msdiv394"></a>
<a class="ms" id="p_23J_1210"></a>
<a class="sc" id="24"></a>
“Ṭhitohamasmī sadhammesu rāja,<br>
Na nāmagottaṃ parivattayāmi;<br>
Corañca loke aṭhitaṃ vadanti,<br>
Āpāyikaṃ nerayikaṃ ito cutaṃ.<br>
</p>
<p>
<a class="msdiv" id="msdiv395"></a>
<a class="ms" id="p_23J_1211"></a>
<a class="sc" id="25"></a>
Sace tvaṃ saddahasi rāja,<br>
sutaṃ gaṇhāhi khattiya;<br>
Tena yaññaṃ yajitvāna,<br>
evaṃ saggaṃ gamissasi”.<br>
</p>
<p>
<a class="msdiv" id="msdiv396"></a>
<a class="ms" id="p_23J_1212"></a>
<a class="sc" id="26"></a>
“Kismiṃ nu raṭṭhe tava jātibhūmi,<br>
Atha kena atthena idhānupatto;<br>
Akkhāhi me brāhmaṇa etamatthaṃ,<br>
Kimicchasī demi tayajja patthitaṃ”.<br>
</p>
<p>
<a class="msdiv" id="msdiv397"></a>
<a class="ms" id="p_23J_1213"></a>
<a class="sc" id="27"></a>
“Gāthā catasso dharaṇīmahissara,<br>
Sugambhiratthā varasāgarūpamā;<br>
Taveva atthāya idhāgatosmi,<br>
Suṇohi gāthā paramatthasaṃhitā”.<br>
</p>
<p>
<a class="msdiv" id="msdiv398"></a>
<a class="ms" id="p_23J_1214"></a>
<a class="sc" id="28"></a>
“Na ve rudanti matimanto sapaññā,<br>
Bahussutā ye bahuṭhānacintino;<br>
Dīpañhi etaṃ paramaṃ narānaṃ,<br>
Yaṃ paṇḍitā sokanudā bhavanti.<br>
</p>
<p>
<a class="msdiv" id="msdiv399"></a>
<a class="ms" id="p_23J_1215"></a>
<a class="sc" id="29"></a>
Attānaṃ ñātī udāhu puttadāraṃ,<br>
Dhaññaṃ dhanaṃ rajataṃ jātarūpaṃ;<br>
Kimeva tvaṃ sutasomānutappe,<br>
Korabyaseṭṭha vacanaṃ suṇoma tetaṃ”.<br>
</p>
<p>
<a class="msdiv" id="msdiv400"></a>
<a class="ms" id="p_23J_1216"></a>
<a class="sc" id="30"></a>
“Nevāhamattānamanutthunāmi,<br>
Na puttadāraṃ na dhanaṃ na raṭṭhaṃ;<br>
Satañca dhammo carito purāṇo,<br>
Taṃ saṅkaraṃ brāhmaṇassānutappe.<br>
</p>
<p>
<a class="msdiv" id="msdiv401"></a>
<a class="ms" id="p_23J_1217"></a>
<a class="sc" id="31"></a>
Kato mayā saṅkaro brāhmaṇena,<br>
Raṭṭhe sake issariye ṭhitena;<br>
Taṃ saṅkaraṃ brāhmaṇasappadāya,<br>
Saccānurakkhī punarāvajissaṃ”.<br>
</p>
<p>
<a class="msdiv" id="msdiv402"></a>
<a class="ms" id="p_23J_1218"></a>
<a class="sc" id="32"></a>
“Nevāhametaṃ abhisaddahāmi,<br>
Sukhī naro maccumukhā pamutto;<br>
Amittahatthaṃ punarāvajeyya,<br>
Korabyaseṭṭha na hi maṃ upesi.<br>
</p>
<p>
<a class="msdiv" id="msdiv403"></a>
<a class="ms" id="p_23J_1219"></a>
<a class="sc" id="33"></a>
Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Madhuraṃ piyaṃ jīvitaṃ laddha rāja,<br>
Kuto tuvaṃ ehisi me sakāsaṃ”.<br>
</p>
<p>
<a class="msdiv" id="msdiv404"></a>
<a class="ms" id="p_23J_1220"></a>
<a class="sc" id="34"></a>
“Mataṃ vareyya parisuddhasīlo,<br>
Na jīvitaṃ garahito pāpadhammo;<br>
Na hi taṃ naraṃ tāyati duggatīhi,<br>
Yassāpi hetu alikaṃ bhaṇeyya.<br>
</p>
<p>
<a class="msdiv" id="msdiv405"></a>
<a class="ms" id="p_23J_1221"></a>
<a class="sc" id="35"></a>
Sacepi vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.<br>
</p>
<p>
<a class="msdiv" id="msdiv406"></a>
<a class="ms" id="p_23J_1222"></a>
<a class="sc" id="36"></a>
Nabhaṃ phaleyya udadhīpi susse,<br>
Saṃvaṭṭaye bhūtadharā vasundharā;<br>
Siluccayo meru samūlamuppate,<br>
Na tvevahaṃ rāja musā bhaṇeyyaṃ.<br>
</p>
<p>
<a class="msdiv" id="msdiv407"></a>
<a class="ms" id="p_23J_1223"></a>
<a class="sc" id="37"></a>
Asiñca sattiñca parāmasāmi,<br>
Sapathampi te samma ahaṃ karomi;<br>
Tayā pamutto anaṇo bhavitvā,<br>
Saccānurakkhī punarāvajissaṃ”.<br>
</p>
<p>
<a class="msdiv" id="msdiv408"></a>
<a class="ms" id="p_23J_1224"></a>
<a class="sc" id="38"></a>
“Yo te kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ saṅgaraṃ brāhmaṇasappadāya,<br>
Saccānurakkhī punarāvajassu”.<br>
</p>
<p>
<a class="msdiv" id="msdiv409"></a>
<a class="ms" id="p_23J_1225"></a>
<a class="sc" id="39"></a>
“Yo me kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ saṅgaraṃ brāhmaṇasappadāya,<br>
Saccānurakkhī punarāvajissaṃ”.<br>
</p>
<p>
<a class="msdiv" id="msdiv410"></a>
<a class="ms" id="p_23J_1226"></a>
<a class="sc" id="40"></a>
Mutto ca so porisādassa hatthā,<br>
Gantvāna taṃ brāhmaṇaṃ etadavoca;<br>
“Suṇoma gāthāyo satārahāyo,<br>
Yā me sutā assu hitāya brahme”.<br>
</p>
<p>
<a class="msdiv" id="msdiv411"></a>
<a class="ms" id="p_23J_1227"></a>
<a class="sc" id="41"></a>
“Sakideva sutasoma,<br>
sabbhi hoti samāgamo;<br>
Sā naṃ saṅgati pāleti,<br>
nāsabbhi bahu saṅgamo.<br>
</p>
<p>
<a class="msdiv" id="msdiv412"></a>
<a class="ms" id="p_23J_1228"></a>
<a class="sc" id="42"></a>
Sabbhireva samāsetha,<br>
sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo.<br>
</p>
<p>
<a class="msdiv" id="msdiv413"></a>
<a class="ms" id="p_23J_1229"></a>
<a class="sc" id="43"></a>
Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.<br>
</p>
<p>
<a class="msdiv" id="msdiv414"></a>
<a class="ms" id="p_23J_1230"></a>
<a class="sc" id="44"></a>
Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca dhammo asatañca rāja”.<br>
</p>
<p>
<a class="msdiv" id="msdiv415"></a>
<a class="ms" id="p_23J_1231"></a>
<a class="sc" id="45"></a>
“Sahassiyā imā gāthā,<br>
nahimā gāthā satārahā;<br>
Cattāri tvaṃ sahassāni,<br>
khippaṃ gaṇhāhi brāhmaṇa”.<br>
</p>
<p>
<a class="msdiv" id="msdiv416"></a>
<a class="ms" id="p_23J_1232"></a>
<a class="sc" id="46"></a>
“Āsītiyā nāvutiyā ca gāthā,<br>
Satārahā cāpi bhaveyya gāthā;<br>
Paccattameva sutasoma jānahi,<br>
Sahassiyā nāma kā atthi gāthā”.<br>
</p>
<p>
<a class="msdiv" id="msdiv417"></a>
<a class="ms" id="p_23J_1233"></a>
<a class="sc" id="47"></a>
“Icchāmi vohaṃ sutavuddhimattano,<br>
Santoti maṃ sappurisā bhajeyyuṃ;<br>
Ahaṃ savantīhi mahodadhīva,<br>
Na hi tāta tappāmi subhāsitena.<br>
</p>
<p>
<a class="msdiv" id="msdiv418"></a>
<a class="ms" id="p_23J_1234"></a>
<a class="sc" id="48"></a>
Aggi yathā tiṇakaṭṭhaṃ dahanto,<br>
Na tappatī sāgarova nadīhi;<br>
Evampi te paṇḍitā rājaseṭṭha,<br>
Sutvā na tappanti subhāsitena.<br>
</p>
<p>
<a class="msdiv" id="msdiv419"></a>
<a class="ms" id="p_23J_1235"></a>
<a class="sc" id="49"></a>
Sakassa dāsassa yadā suṇomi,<br>
Gāthaṃ ahaṃ atthavatiṃ janinda;<br>
Tameva sakkacca nisāmayāmi,<br>
Na hi tāta dhammesu mamatthi titti.<br>
</p>
<p>
<a class="msdiv" id="msdiv420"></a>
<a class="ms" id="p_23J_1236"></a>
<a class="sc" id="50"></a>
Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabbakāmūpapannaṃ;<br>
Kiṃ kāmahetu paribhāsasi maṃ,<br>
Gacchāmahaṃ porisādassa ñatte”.<br>
</p>
<p>
<a class="msdiv" id="msdiv421"></a>
<a class="ms" id="p_23J_1237"></a>
<a class="sc" id="51"></a>
“Attānurakkhāya bhavanti hete,<br>
Hatthārohā rathikā pattikā ca;<br>
Assāruhā ye ca dhanuggahāse,<br>
Senaṃ payuñjāma hanāma sattuṃ”.<br>
</p>
<p>
<a class="msdiv" id="msdiv422"></a>
<a class="ms" id="p_23J_1238"></a>
<a class="sc" id="52"></a>
“Sudukkaraṃ porisādo akāsi,<br>
Jīvaṃ gahetvāna avassajī maṃ;<br>
Taṃ tādisaṃ pubbakiccaṃ saranto,<br>
Dubbhe ahaṃ tassa kathaṃ janinda”.<br>
</p>
<p>
<a class="msdiv" id="msdiv423"></a>
<a class="ms" id="p_23J_1239"></a>
<a class="sc" id="53"></a>
Vanditvā so pitaraṃ mātarañca,<br>
Anusāsetvā negamañca balañca;<br>
Saccavādī saccānurakkhamāno,<br>
Agamāsi so yattha porisādo.<br>
</p>
<p>
<a class="msdiv" id="msdiv424"></a>
<a class="ms" id="p_23J_1240"></a>
<a class="sc" id="54"></a>
“Kato mayā saṅgaro brāhmaṇena,<br>
Raṭṭhe sake issariye ṭhitena;<br>
Taṃ saṅgaraṃ brāhmaṇasappadāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.<br>
</p>
<p>
<a class="msdiv" id="msdiv425"></a>
<a class="ms" id="p_23J_1241"></a>
<a class="sc" id="55"></a>
“Na hāyate khāditaṃ mayhaṃ pacchā,<br>
Citakā ayaṃ tāva sadhūmikāva;<br>
Niddhūmake pacitaṃ sādhupakkaṃ,<br>
Suṇoma gāthāyo satārahāyo”.<br>
</p>
<p>
<a class="msdiv" id="msdiv426"></a>
<a class="ms" id="p_23J_1242"></a>
<a class="sc" id="56"></a>
“Adhammiko tvaṃ porisādakāsi,<br>
Raṭṭhā ca bhaṭṭho udarassa hetu;<br>
Dhammañcimā abhivadanti gāthā,<br>
Dhammo ca adhammo ca kuhiṃ sameti.<br>
</p>
<p>
<a class="msdiv" id="msdiv427"></a>
<a class="ms" id="p_23J_1243"></a>
<a class="sc" id="57"></a>
Adhammikassa luddassa,<br>
niccaṃ lohitapāṇino;<br>
Natthi saccaṃ kuto dhammo,<br>
kiṃ sutena karissasi”.<br>
</p>
<p>
<a class="msdiv" id="msdiv428"></a>
<a class="ms" id="p_23J_1244"></a>
<a class="sc" id="58"></a>
“Yo maṃsahetu migavaṃ careyya,<br>
Yo vā hane purisamattahetu;<br>
Ubhopi te pecca samā bhavanti,<br>
Kasmā no adhammikaṃ brūsi maṃ tvaṃ”.<br>
</p>
<p>
<a class="msdiv" id="msdiv429"></a>
<a class="ms" id="p_23J_1245"></a>
<a class="sc" id="59"></a>
“Pañca pañca na khā bhakkhā,<br>
khattiyena pajānatā;<br>
Abhakkhaṃ rāja bhakkhesi,<br>
tasmā adhammiko tuvaṃ”.<br>
</p>
<p>
<a class="msdiv" id="msdiv430"></a>
<a class="ms" id="p_23J_1246"></a>
<a class="sc" id="60"></a>
“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na khattadhamme kusalosi rāja”.<br>
</p>
<p>
<a class="msdiv" id="msdiv431"></a>
<a class="ms" id="p_23J_1247"></a>
<a class="sc" id="61"></a>
“Ye khattadhamme kusalā bhavanti,<br>
Pāyena te nerayikā bhavanti;<br>
Tasmā ahaṃ khattadhammaṃ pahāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.<br>
</p>
<p>
<a class="msdiv" id="msdiv432"></a>
<a class="ms" id="p_23J_1248"></a>
<a class="sc" id="62"></a>
“Pāsādavāsā pathavīgavāssā,<br>
Kāmitthiyo kāsikacandanañca;<br>
Sabbaṃ tahiṃ labhasi sāmitāya,<br>
Saccena kiṃ passasi ānisaṃsaṃ”.<br>
</p>
<p>
<a class="msdiv" id="msdiv433"></a>
<a class="ms" id="p_23J_1249"></a>
<a class="sc" id="63"></a>
“Ye kecime atthi rasā pathabyā,<br>
Saccaṃ tesaṃ sādhutaraṃ rasānaṃ;<br>
Sacce ṭhitā samaṇabrāhmaṇā ca,<br>
Taranti jātimaraṇassa pāraṃ”.<br>
</p>
<p>
<a class="msdiv" id="msdiv434"></a>
<a class="ms" id="p_23J_1250"></a>
<a class="sc" id="64"></a>
“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na hi nūna te maraṇabhayaṃ janinda;<br>
Alīnacitto asi saccavādī”.<br>
</p>
<p>
<a class="msdiv" id="msdiv435"></a>
<a class="ms" id="p_23J_1251"></a>
<a class="sc" id="65"></a>
“Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Visodhito paralokassa maggo,<br>
Dhamme ṭhito ko maraṇassa bhāye.<br>
</p>
<p>
<a class="msdiv" id="msdiv436"></a>
<a class="ms" id="p_23J_1252"></a>
<a class="sc" id="66"></a>
Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.<br>
</p>
<p>
<a class="msdiv" id="msdiv437"></a>
<a class="ms" id="p_23J_1253"></a>
<a class="sc" id="67"></a>
Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.<br>
</p>
<p>
<a class="msdiv" id="msdiv438"></a>
<a class="ms" id="p_23J_1254"></a>
<a class="sc" id="68"></a>
Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.<br>
</p>
<p>
<a class="msdiv" id="msdiv439"></a>
<a class="ms" id="p_23J_1255"></a>
<a class="sc" id="69"></a>
Ñātīsu mittesu katā me kārā,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.<br>
</p>
<p>
<a class="msdiv" id="msdiv440"></a>
<a class="ms" id="p_23J_1256"></a>
<a class="sc" id="70"></a>
Ñātīsu mittesu katā me kārā,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.<br>
</p>
<p>
<a class="msdiv" id="msdiv441"></a>
<a class="ms" id="p_23J_1257"></a>
<a class="sc" id="71"></a>
Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Visodhito paralokassa maggo,<br>
Dhamme ṭhito ko maraṇassa bhāye.<br>
</p>
<p>
<a class="msdiv" id="msdiv442"></a>
<a class="ms" id="p_23J_1258"></a>
<a class="sc" id="72"></a>
Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda”.<br>
</p>
<p>
<a class="msdiv" id="msdiv443"></a>
<a class="ms" id="p_23J_1259"></a>
<a class="sc" id="73"></a>
“Visaṃ pajānaṃ puriso adeyya,<br>
Āsīvisaṃ jalitamuggatejaṃ;<br>
Muddhāpi tassa viphaleyya sattadhā,<br>
Yo tādisaṃ saccavādiṃ adeyya.<br>
</p>
<p>
<a class="msdiv" id="msdiv444"></a>
<a class="ms" id="p_23J_1260"></a>
<a class="sc" id="74"></a>
Sutvā dhammaṃ vijānanti,<br>
Narā kalyāṇapāpakaṃ;<br>
Api gāthā suṇitvāna,<br>
Dhamme me ramate mano”.<br>
</p>
<p>
<a class="msdiv" id="msdiv445"></a>
<a class="ms" id="p_23J_1261"></a>
<a class="sc" id="75"></a>
“Sakideva mahārāja,<br>
sabbhi hoti samāgamo;<br>
Sā naṃ saṅgati pāleti,<br>
nāsabbhi bahu saṅgamo.<br>
</p>
<p>
<a class="msdiv" id="msdiv446"></a>
<a class="ms" id="p_23J_1262"></a>
<a class="sc" id="76"></a>
Sabbhireva samāsetha,<br>
sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo.<br>
</p>
<p>
<a class="msdiv" id="msdiv447"></a>
<a class="ms" id="p_23J_1263"></a>
<a class="sc" id="77"></a>
Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.<br>
</p>
<p>
<a class="msdiv" id="msdiv448"></a>
<a class="ms" id="p_23J_1264"></a>
<a class="sc" id="78"></a>
Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca dhammo asatañca rāja”.<br>
</p>
<p>
<a class="msdiv" id="msdiv449"></a>
<a class="ms" id="p_23J_1265"></a>
<a class="sc" id="79"></a>
“Gāthā imā atthavatī subyañjanā,<br>
Subhāsitā tuyha janinda sutvā;<br>
Ānandi vitto sumano patīto,<br>
Cattāri te samma vare dadāmi”.<br>
</p>
<p>
<a class="msdiv" id="msdiv450"></a>
<a class="ms" id="p_23J_1266"></a>
<a class="sc" id="80"></a>
“Yo nattano maraṇaṃ bujjhasi tuvaṃ,<br>
Hitāhitaṃ vinipātañca saggaṃ;<br>
Giddho rase duccarite niviṭṭho,<br>
Kiṃ tvaṃ varaṃ dassasi pāpadhamma.<br>
</p>
<p>
<a class="msdiv" id="msdiv451"></a>
<a class="ms" id="p_23J_1267"></a>
<a class="sc" id="81"></a>
Ahañca taṃ dehi varanti vajjaṃ,<br>
Tvañcāpi datvāna avākareyya;<br>
Sandiṭṭhikaṃ kalahamimaṃ vivādaṃ,<br>
Ko paṇḍito jānamupabbajeyya”.<br>
</p>
<p>
<a class="msdiv" id="msdiv452"></a>
<a class="ms" id="p_23J_1268"></a>
<a class="sc" id="82"></a>
“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva”.<br>
</p>
<p>
<a class="msdiv" id="msdiv453"></a>
<a class="ms" id="p_23J_1269"></a>
<a class="sc" id="83"></a>
“Ariyassa ariyena sameti sakhyaṃ,<br>
Paññassa paññāṇavatā sameti;<br>
Passeyya taṃ vassasataṃ arogaṃ,<br>
Etaṃ varānaṃ paṭhamaṃ varāmi”.<br>
</p>
<p>
<a class="msdiv" id="msdiv454"></a>
<a class="ms" id="p_23J_1270"></a>
<a class="sc" id="84"></a>
“Ariyassa ariyena sameti sakhyaṃ,<br>
Paññassa paññāṇavatā sameti;<br>
Passāsi maṃ vassasataṃ arogaṃ,<br>
Etaṃ varānaṃ paṭhamaṃ dadāmi”.<br>
</p>
<p>
<a class="msdiv" id="msdiv455"></a>
<a class="ms" id="p_23J_1271"></a>
<a class="sc" id="85"></a>
“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī adesi,<br>
Etaṃ varānaṃ dutiyaṃ varāmi”.<br>
</p>
<p>
<a class="msdiv" id="msdiv456"></a>
<a class="ms" id="p_23J_1272"></a>
<a class="sc" id="86"></a>
“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī ademi,<br>
Etaṃ varānaṃ dutiyaṃ dadāmi”.<br>
</p>
<p>
<a class="msdiv" id="msdiv457"></a>
<a class="ms" id="p_23J_1273"></a>
<a class="sc" id="87"></a>
“Parosataṃ khattiyā te gahitā,<br>
Talāvutā assumukhā rudantā;<br>
Sake te raṭṭhe paṭipādayāhi,<br>
Etaṃ varānaṃ tatiyaṃ varāmi”.<br>
</p>
<p>
<a class="msdiv" id="msdiv458"></a>
<a class="ms" id="p_23J_1274"></a>
<a class="sc" id="88"></a>
“Parosataṃ khattiyā me gahitā,<br>
Talāvutā assumukhā rudantā;<br>
Sake te raṭṭhe paṭipādayāmi,<br>
Etaṃ varānaṃ tatiyaṃ dadāmi”.<br>
</p>
<p>
<a class="msdiv" id="msdiv459"></a>
<a class="ms" id="p_23J_1275"></a>
<a class="sc" id="89"></a>
“Chiddaṃ te raṭṭhaṃ byathitā bhayā hi,<br>
Puthū narā leṇamanuppaviṭṭhā;<br>
Manussamaṃsaṃ viramehi rāja,<br>
Etaṃ varānaṃ catutthaṃ varāmi”.<br>
</p>
<p>
<a class="msdiv" id="msdiv460"></a>
<a class="ms" id="p_23J_1276"></a>
<a class="sc" id="90"></a>
“Addhā hi so bhakkho mama manāpo,<br>
Etassa hetumhi vanaṃ paviṭṭho;<br>
Sohaṃ kathaṃ etto upārameyyaṃ,<br>
Aññaṃ varānaṃ catutthaṃ varassu”.<br>
</p>
<p>
<a class="msdiv" id="msdiv461"></a>
<a class="ms" id="p_23J_1277"></a>
<a class="sc" id="91"></a>
“Na ve piyaṃ meti janinda tādiso,<br>
Attaṃ niraṃkacca piyāni sevati;<br>
Attāva seyyo paramā ca seyyo,<br>
Labbhā piyā ocitatthena pacchā”.<br>
</p>
<p>
<a class="msdiv" id="msdiv462"></a>
<a class="ms" id="p_23J_1278"></a>
<a class="sc" id="92"></a>
“Piyaṃ me mānusaṃ maṃsaṃ,<br>
Sutasoma vijānahi;<br>
Namhi sakkā nivāretuṃ,<br>
Aññaṃ varaṃ samma varassu”.<br>
</p>
<p>
<a class="msdiv" id="msdiv463"></a>
<a class="ms" id="p_23J_1279"></a>
<a class="sc" id="93"></a>
“Yo ve piyaṃ meti piyānurakkhī,<br>
Attaṃ niraṃkacca piyāni sevati;<br>
Soṇḍova pitvā visamissapānaṃ,<br>
Teneva so hoti dukkhī parattha.<br>
</p>
<p>
<a class="msdiv" id="msdiv464"></a>
<a class="ms" id="p_23J_1280"></a>
<a class="sc" id="94"></a>
Yo cīdha saṅkhāya piyāni hitvā,<br>
Kicchenapi sevati ariyadhamme;<br>
Dukkhitova pitvāna yathosadhāni,<br>
Teneva so hoti sukhī parattha”.<br>
</p>
<p>
<a class="msdiv" id="msdiv465"></a>
<a class="ms" id="p_23J_1281"></a>
<a class="sc" id="95"></a>
“Ohāyahaṃ pitaraṃ mātarañca,<br>
Manāpiye kāmaguṇe ca pañca;<br>
Etassa hetumhi vanaṃ paviṭṭho,<br>
Taṃ te varaṃ kinti mahaṃ dadāmi”.<br>
</p>
<p>
<a class="msdiv" id="msdiv466"></a>
<a class="ms" id="p_23J_1282"></a>
<a class="sc" id="96"></a>
“Na paṇḍitā diguṇamāhu vākyaṃ,<br>
Saccappaṭiññāva bhavanti santo;<br>
Varassu samma iti maṃ avoca,<br>
Iccabravī tvaṃ na hi te sameti”.<br>
</p>
<p>
<a class="msdiv" id="msdiv467"></a>
<a class="ms" id="p_23J_1283"></a>
<a class="sc" id="97"></a>
“Apuññalābhaṃ ayasaṃ akittiṃ,<br>
Pāpaṃ bahuṃ duccaritaṃ kilesaṃ;<br>
Manussamaṃsassa kate upāgā,<br>
Taṃ te varaṃ kinti mahaṃ dadeyyaṃ”.<br>
</p>
<p>
<a class="msdiv" id="msdiv468"></a>
<a class="ms" id="p_23J_1284"></a>
<a class="sc" id="98"></a>
“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva.<br>
</p>
<p>
<a class="msdiv" id="msdiv469"></a>
<a class="ms" id="p_23J_1285"></a>
<a class="sc" id="99"></a>
Pāṇaṃ cajanti santo nāpi dhammaṃ,<br>
Saccappaṭiññāva bhavanti santo;<br>
Datvā varaṃ khippamavākarohi,<br>
Etena sampajja surājaseṭṭha.<br>
</p>
<p>
<a class="msdiv" id="msdiv470"></a>
<a class="ms" id="p_23J_1286"></a>
<a class="sc" id="100"></a>
Caje dhanaṃ aṅgavarassa hetu,<br>
Aṅgaṃ caje jīvitaṃ rakkhamāno;<br>
Aṅgaṃ dhanaṃ jīvitañcāpi sabbaṃ,<br>
Caje naro dhammamanussaranto.<br>
</p>
<p>
<a class="msdiv" id="msdiv471"></a>
<a class="ms" id="p_23J_1287"></a>
<a class="sc" id="101"></a>
Yasmā hi dhammaṃ puriso vijaññā,<br>
Ye cassa kaṅkhaṃ vinayanti santo;<br>
Taṃ hissa dīpañca parāyaṇañca,<br>
Na tena mittiṃ jirayetha pañño”.<br>
</p>
<p>
<a class="msdiv" id="msdiv472"></a>
<a class="ms" id="p_23J_1288"></a>
<a class="sc" id="102"></a>
“Addhā hi so bhakkho mama manāpo,<br>
Etassa hetumhi vanaṃ paviṭṭho;<br>
Sace ca maṃ yācasi etamatthaṃ,<br>
Etampi te samma varaṃ dadāmi.<br>
</p>
<p>
<a class="msdiv" id="msdiv473"></a>
<a class="ms" id="p_23J_1289"></a>
<a class="sc" id="103"></a>
Satthā ca me hosi sakhā ca mesi,<br>
Vacanampi te samma ahaṃ akāsiṃ;<br>
Tuvampi me samma karohi vākyaṃ,<br>
Ubhopi gantvāna pamocayāma”.<br>
</p>
<p>
<a class="msdiv" id="msdiv474"></a>
<a class="ms" id="p_23J_1290"></a>
<a class="sc" id="104"></a>
“Satthā ca te homi sakhā ca tyamhi,<br>
Vacanampi me samma tuvaṃ akāsi;<br>
Ahampi te samma karomi vākyaṃ,<br>
Ubhopi gantvāna pamocayāma”.<br>
</p>
<p>
<a class="msdiv" id="msdiv475"></a>
<a class="ms" id="p_23J_1291"></a>
<a class="sc" id="105"></a>
“Kammāsapādena viheṭhitattha,<br>
Talāvutā assumukhā rudantā;<br>
Na jātu dubbhetha imassa rañño,<br>
Saccappaṭiññaṃ me paṭissuṇātha”.<br>
</p>
<p>
<a class="msdiv" id="msdiv476"></a>
<a class="ms" id="p_23J_1292"></a>
<a class="sc" id="106"></a>
“Kammāsapādena viheṭhitamhā,<br>
Talāvutā assumukhā rudantā;<br>
Na jātu dubbhema imassa rañño,<br>
Saccappaṭiññaṃ te paṭissuṇāma”.<br>
</p>
<p>
<a class="msdiv" id="msdiv477"></a>
<a class="ms" id="p_23J_1293"></a>
<a class="sc" id="107"></a>
“Yathā pitā vā atha vāpi mātā,<br>
Anukampakā atthakāmā pajānaṃ;<br>
Evameva vo hotu ayañca rājā,<br>
Tumhe ca vo hotha yatheva puttā”.<br>
</p>
<p>
<a class="msdiv" id="msdiv478"></a>
<a class="ms" id="p_23J_1294"></a>
<a class="sc" id="108"></a>
“Yathā pitā vā atha vāpi mātā,<br>
Anukampakā atthakāmā pajānaṃ;<br>
Evameva no hotu ayañca rājā,<br>
Mayampi hessāma yatheva puttā”.<br>
</p>
<p>
<a class="msdiv" id="msdiv479"></a>
<a class="ms" id="p_23J_1295"></a>
<a class="sc" id="109"></a>
“Catuppadaṃ sakuṇañcāpi maṃsaṃ,<br>
Sūdehi randhaṃ sukataṃ suniṭṭhitaṃ;<br>
Sudhaṃva indo paribhuñjiyāna,<br>
Hitvā katheko ramasī araññe.<br>
</p>
<p>
<a class="msdiv" id="msdiv480"></a>
<a class="ms" id="p_23J_1296"></a>
<a class="sc" id="110"></a>
Tā khattiyā vallivilākamajjhā,<br>
Alaṅkatā samparivārayitvā;<br>
Indaṃva devesu pamodayiṃsu,<br>
Hitvā katheko ramasī araññe.<br>
</p>
<p>
<a class="msdiv" id="msdiv481"></a>
<a class="ms" id="p_23J_1297"></a>
<a class="sc" id="111"></a>
Tambūpadhāne bahugoṇakamhi,<br>
Subhamhi sabbassayanamhi saṅge;<br>
Seyyassa majjhamhi sukhaṃ sayitvā,<br>
Hitvā katheko ramasī araññe.<br>
</p>
<p>
<a class="msdiv" id="msdiv482"></a>
<a class="ms" id="p_23J_1298"></a>
<a class="sc" id="112"></a>
Pāṇissaraṃ kumbhathūṇaṃ nisīthe,<br>
Athopi ve nippurisampi tūriyaṃ;<br>
Bahuṃ sugītañca suvāditañca,<br>
Hitvā katheko ramasī araññe.<br>
</p>
<p>
<a class="msdiv" id="msdiv483"></a>
<a class="ms" id="p_23J_1299"></a>
<a class="sc" id="113"></a>
Uyyānasampannaṃ pahūtamālyaṃ,<br>
Migājinūpetapuraṃ surammaṃ;<br>
Hayehi nāgehi rathehupetaṃ,<br>
Hitvā katheko ramasī araññe”.<br>
</p>
<p>
<a class="msdiv" id="msdiv484"></a>
<a class="ms" id="p_23J_1300"></a>
<a class="sc" id="114"></a>
“Kāḷapakkhe yathā cando,<br>
hāyateva suve suve;<br>
Kāḷapakkhūpamo rāja,<br>
asataṃ hoti samāgamo.<br>
</p>
<p>
<a class="msdiv" id="msdiv485"></a>
<a class="ms" id="p_23J_1301"></a>
<a class="sc" id="115"></a>
Yathāhaṃ rasakamāgamma,<br>
sūdaṃ kāpurisādhamaṃ;<br>
Akāsiṃ pāpakaṃ kammaṃ,<br>
yena gacchāmi duggatiṃ.<br>
</p>
<p>
<a class="msdiv" id="msdiv486"></a>
<a class="ms" id="p_23J_1302"></a>
<a class="sc" id="116"></a>
Sukkapakkhe yathā cando,<br>
vaḍḍhateva suve suve;<br>
Sukkapakkhūpamo rāja,<br>
sataṃ hoti samāgamo.<br>
</p>
<p>
<a class="msdiv" id="msdiv487"></a>
<a class="ms" id="p_23J_1303"></a>
<a class="sc" id="117"></a>
Yathāhaṃ tuvamāgamma,<br>
sutasoma vijānahi;<br>
Kāhāmi kusalaṃ kammaṃ,<br>
yena gacchāmi suggatiṃ.<br>
</p>
<p>
<a class="msdiv" id="msdiv488"></a>
<a class="ms" id="p_23J_1304"></a>
<a class="sc" id="118"></a>
Thale yathā vāri janinda vuṭṭhaṃ,<br>
Anaddhaneyyaṃ na ciraṭṭhitīkaṃ;<br>
Evampi hoti asataṃ samāgamo,<br>
Anaddhaneyyo udakaṃ thaleva.<br>
</p>
<p>
<a class="msdiv" id="msdiv489"></a>
<a class="ms" id="p_23J_1305"></a>
<a class="sc" id="119"></a>
Sare yathā vāri janinda vuṭṭhaṃ,<br>
Ciraṭṭhitīkaṃ naravīraseṭṭha;<br>
Evampi ve hoti sataṃ samāgamo,<br>
Ciraṭṭhitīko udakaṃ sareva.<br>
</p>
<p>
<a class="msdiv" id="msdiv490"></a>
<a class="ms" id="p_23J_1306"></a>
<a class="sc" id="120"></a>
Abyāyiko hoti sataṃ samāgamo,<br>
Yāvampi tiṭṭheyya tatheva hoti;<br>
Khippañhi veti asataṃ samāgamo,<br>
Tasmā sataṃ dhammo asabbhi ārakā”.<br>
</p>
<p>
<a class="msdiv" id="msdiv491"></a>
<a class="ms" id="p_23J_1307"></a>
<a class="sc" id="121"></a>
“Na so rājā yo ajeyyaṃ jināti,<br>
Na so sakhā yo sakhāraṃ jināti;<br>
Na sā bhariyā yā patino na vibheti,<br>
Na te puttā ye na bharanti jiṇṇaṃ.<br>
</p>
<p>
<a class="msdiv" id="msdiv492"></a>
<a class="ms" id="p_23J_1308"></a>
<a class="sc" id="122"></a>
Na sā sabhā yattha na santi santo,<br>
Na te santo ye na bhaṇanti dhammaṃ;<br>
Rāgañca dosañca pahāya mohaṃ,<br>
Dhammaṃ bhaṇantāva bhavanti santo.<br>
</p>
<p>
<a class="msdiv" id="msdiv493"></a>
<a class="ms" id="p_23J_1309"></a>
<a class="sc" id="123"></a>
Nābhāsamānaṃ jānanti,<br>
missaṃ bālehi paṇḍitaṃ;<br>
Bhāsamānañca jānanti,<br>
desentaṃ amataṃ padaṃ.<br>
</p>
<p>
<a class="msdiv" id="msdiv494"></a>
<a class="ms" id="p_23J_1310"></a>
<a class="sc" id="124"></a>
Bhāsaye jotaye dhammaṃ,<br>
Paggaṇhe isinaṃ dhajaṃ;<br>
Subhāsitaddhajā isayo,<br>
Dhammo hi isinaṃ dhajo”ti. (4212)<br>
</p>
</blockquote>
<p class="endsutta">
<a class="ms" id="p_23J_1311"></a>
<a class="sc" id="125"></a>
Mahāsutasomajātakaṃ pañcamaṃ.</p>
<p class="endsection">
<a class="ms" id="p_23J_1312"></a>
<a class="sc" id="126"></a>
Asītinipātaṃ niṭṭhitaṃ.</p>
<p class="endsection summary">
<a class="ms" id="p_23J_1313"></a>
<a class="sc" id="127"></a>
Tassuddānaṃ</p>
<blockquote class="uddanagatha">
<p>
<a class="ms" id="p_23J_1314"></a>
<a class="sc" id="128"></a>
Sumukho pana haṃsavaro ca mahā,<br>
Sudhabhojaniko ca paro pavaro;<br>
Sakuṇāladijādhipativhayano,<br>
Sutasomavaruttamasavhayanoti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>