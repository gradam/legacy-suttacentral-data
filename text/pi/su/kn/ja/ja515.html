<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja515">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>5 Sambhavajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3397"></a>
<a class="msdiv" id="msdiv138"></a>
“Rajjañca paṭipannāsma,<br>
ādhipaccaṃ sucīrata;<br>
Mahattaṃ pattumicchāmi,<br>
vijetuṃ pathaviṃ imaṃ.<br></p>
<p>
<a class="sc" id="2"></a>
<a class="ms" id="p_22J_3398"></a>
<a class="msdiv" id="msdiv139"></a>
Dhammena no adhammena,<br>
adhammo me na ruccati;<br>
Kiccova dhammo carito,<br>
rañño hoti sucīrata.<br></p>
<p>
<a class="sc" id="3"></a>
<a class="ms" id="p_22J_3399"></a>
<a class="msdiv" id="msdiv140"></a>
Idha cevāninditā yena,<br>
pecca yena aninditā;<br>
Yasaṃ devamanussesu,<br>
yena pappomu brāhmaṇa.<br></p>
<p>
<a class="sc" id="4"></a>
<a class="ms" id="p_22J_3400"></a>
<a class="msdiv" id="msdiv141"></a>
Yohaṃ atthañca dhammañca,<br>
kattumicchāmi brāhmaṇa;<br>
Taṃ tvaṃ atthañca dhammañca,<br>
brāhmaṇakkhāhi pucchito”.<br></p>
<p>
<a class="sc" id="5"></a>
<a class="ms" id="p_22J_3401"></a>
<a class="msdiv" id="msdiv142"></a>
“Nāññatra vidhurā rāja,<br>
etadakkhātumarahati;<br>
Yaṃ tvaṃ atthañca dhammañca,<br>
kattumicchasi khattiya”.<br></p>
<p>
<a class="sc" id="6"></a>
<a class="ms" id="p_22J_3402"></a>
<a class="msdiv" id="msdiv143"></a>
“Ehi kho pahito gaccha,<br>
vidhurassa upantikaṃ;<br>
Nikkhañcimaṃ suvaṇṇassa,<br>
haraṃ gaccha sucīrata;<br>
Abhihāraṃ imaṃ dajjā,<br>
atthadhammānusiṭṭhiyā”.<br></p>
<p>
<a class="sc" id="7"></a>
<a class="ms" id="p_22J_3403"></a>
<a class="msdiv" id="msdiv144"></a>
Svādhippāgā bhāradvājo,<br>
vidhurassa upantikaṃ;<br>
Tamaddasa mahābrahmā,<br>
asamānaṃ sake ghare.<br></p>
<p>
<a class="sc" id="8"></a>
<a class="ms" id="p_22J_3404"></a>
<a class="msdiv" id="msdiv145"></a>
“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
vidhurakkhāhi pucchito”.<br></p>
<p>
<a class="sc" id="9"></a>
<a class="ms" id="p_22J_3405"></a>
<a class="msdiv" id="msdiv146"></a>
“Gaṅgaṃ me pidahissanti,<br>
na taṃ sakkomi brāhmaṇa;<br>
Apidhetuṃ mahāsindhuṃ,<br>
taṃ kathaṃ so bhavissati;<br>
Na te sakkomi akkhātuṃ,<br>
atthaṃ dhammañca pucchito.<br></p>
<p>
<a class="sc" id="10"></a>
<a class="ms" id="p_22J_3406"></a>
<a class="msdiv" id="msdiv147"></a>
Bhadrakāro ca me putto,<br>
oraso mama atrajo;<br>
Taṃ tvaṃ atthañca dhammañca,<br>
gantvā pucchassu brāhmaṇa”.<br></p>
<p>
<a class="sc" id="11"></a>
<a class="ms" id="p_22J_3407"></a>
<a class="msdiv" id="msdiv148"></a>
Svādhippāgā bhāradvājo,<br>
bhadrakārassupantikaṃ;<br>
Tamaddasa mahābrahmā,<br>
nisinnaṃ samhi vesmani.<br></p>
<p>
<a class="sc" id="12"></a>
<a class="ms" id="p_22J_3408"></a>
<a class="msdiv" id="msdiv149"></a>
“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
bhadrakāra pabrūhi me”.<br></p>
<p>
<a class="sc" id="13"></a>
<a class="ms" id="p_22J_3409"></a>
<a class="msdiv" id="msdiv150"></a>
“Maṃsakājaṃ avahāya,<br>
godhaṃ anupatāmahaṃ;<br>
Na te sakkomi akkhātuṃ,<br>
atthaṃ dhammañca pucchito.<br></p>
<p>
<a class="sc" id="14"></a>
<a class="ms" id="p_22J_3410"></a>
<a class="msdiv" id="msdiv151"></a>
Sañcayo nāma me bhātā,<br>
kaniṭṭho me sucīrata;<br>
Taṃ tvaṃ atthañca dhammañca,<br>
gantvā pucchassu brāhmaṇa”.<br></p>
<p>
<a class="sc" id="15"></a>
<a class="ms" id="p_22J_3411"></a>
<a class="msdiv" id="msdiv152"></a>
Svādhippāgā bhāradvājo,<br>
sañcayassa upantikaṃ;<br>
Tamaddasa mahābrahmā,<br>
nisinnaṃ samhi vesmani.<br></p>
<p>
<a class="sc" id="16"></a>
<a class="ms" id="p_22J_3412"></a>
<a class="msdiv" id="msdiv153"></a>
“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
sañcayakkhāhi pucchito”.<br></p>
<p>
<a class="sc" id="17"></a>
<a class="ms" id="p_22J_3413"></a>
<a class="msdiv" id="msdiv154"></a>
“Sadā maṃ gilate maccu,<br>
sāyaṃ pāto sucīrata;<br>
Na te sakkomi akkhātuṃ,<br>
atthaṃ dhammañca pucchito.<br></p>
<p>
<a class="sc" id="18"></a>
<a class="ms" id="p_22J_3414"></a>
<a class="msdiv" id="msdiv155"></a>
Sambhavo nāma me bhātā,<br>
kaniṭṭho me sucīrata;<br>
Taṃ tvaṃ atthañca dhammañca,<br>
gantvā pucchassu brāhmaṇa”.<br></p>
<p>
<a class="sc" id="19"></a>
<a class="ms" id="p_22J_3415"></a>
<a class="msdiv" id="msdiv156"></a>
“Abbhuto vata bho dhammo,<br>
nāyaṃ asmāka ruccati;<br>
Tayo janā pitāputtā,<br>
te su paññāya no vidū.<br></p>
<p>
<a class="sc" id="20"></a>
<a class="ms" id="p_22J_3416"></a>
<a class="msdiv" id="msdiv157"></a>
Na taṃ sakkotha akkhātuṃ,<br>
atthaṃ dhammañca pucchitā;<br>
Kathaṃ nu daharo jaññā,<br>
atthaṃ dhammañca pucchito”.<br></p>
<p>
<a class="sc" id="21"></a>
<a class="ms" id="p_22J_3417"></a>
<a class="msdiv" id="msdiv158"></a>
“Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.<br></p>
<p>
<a class="sc" id="22"></a>
<a class="ms" id="p_22J_3418"></a>
<a class="msdiv" id="msdiv159"></a>
Yathāpi cando vimalo,<br>
gacchaṃ ākāsadhātuyā;<br>
Sabbe tārāgaṇe loke,<br>
ābhāya atirocati.<br></p>
<p>
<a class="sc" id="23"></a>
<a class="ms" id="p_22J_3419"></a>
<a class="msdiv" id="msdiv160"></a>
Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.<br></p>
<p>
<a class="sc" id="24"></a>
<a class="ms" id="p_22J_3420"></a>
<a class="msdiv" id="msdiv161"></a>
Yathāpi rammako māso,<br>
gimhānaṃ hoti brāhmaṇa;<br>
Atevaññehi māsehi,<br>
dumapupphehi sobhati.<br></p>
<p>
<a class="sc" id="25"></a>
<a class="ms" id="p_22J_3421"></a>
<a class="msdiv" id="msdiv162"></a>
Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.<br></p>
<p>
<a class="sc" id="26"></a>
<a class="ms" id="p_22J_3422"></a>
<a class="msdiv" id="msdiv163"></a>
Yathāpi himavā brahme,<br>
pabbato gandhamādano;<br>
Nānārukkhehi sañchanno,<br>
mahābhūtagaṇālayo;<br>
Osadhehi ca dibbehi,<br>
disā bhāti pavāti ca.<br></p>
<p>
<a class="sc" id="27"></a>
<a class="ms" id="p_22J_3423"></a>
<a class="msdiv" id="msdiv164"></a>
Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.<br></p>
<p>
<a class="sc" id="28"></a>
<a class="ms" id="p_22J_3424"></a>
<a class="msdiv" id="msdiv165"></a>
Yathāpi pāvako brahme,<br>
accimālī yasassimā;<br>
Jalamāno vane gacche,<br>
analo kaṇhavattanī.<br></p>
<p>
<a class="sc" id="29"></a>
<a class="ms" id="p_22J_3425"></a>
<a class="msdiv" id="msdiv166"></a>
Ghatāsano dhūmaketu,<br>
uttamāhevanandaho;<br>
Nisīthe pabbataggasmiṃ,<br>
pahūtedho virocati.<br></p>
<p>
<a class="sc" id="30"></a>
<a class="ms" id="p_22J_3426"></a>
<a class="msdiv" id="msdiv167"></a>
Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa.<br></p>
<p>
<a class="sc" id="31"></a>
<a class="ms" id="p_22J_3427"></a>
<a class="msdiv" id="msdiv168"></a>
Javena bhadraṃ jānanti,<br>
balībaddañca vāhiye;<br>
Dohena dhenuṃ jānanti,<br>
bhāsamānañca paṇḍitaṃ.<br></p>
<p>
<a class="sc" id="32"></a>
<a class="ms" id="p_22J_3428"></a>
<a class="msdiv" id="msdiv169"></a>
Evampi daharūpeto,<br>
paññāyogena sambhavo;<br>
Mā naṃ daharoti uññāsi,<br>
apucchitvāna sambhavaṃ;<br>
Pucchitvā sambhavaṃ jaññā,<br>
atthaṃ dhammañca brāhmaṇa”.<br></p>
<p>
<a class="sc" id="33"></a>
<a class="ms" id="p_22J_3429"></a>
<a class="msdiv" id="msdiv170"></a>
Svādhippāgā bhāradvājo,<br>
sambhavassa upantikaṃ;<br>
Tamaddasa mahābrahmā,<br>
kīḷamānaṃ bahīpure.<br></p>
<p>
<a class="sc" id="34"></a>
<a class="ms" id="p_22J_3430"></a>
<a class="msdiv" id="msdiv171"></a>
“Raññohaṃ pahito dūto,<br>
korabyassa yasassino;<br>
‘Atthaṃ dhammañca pucchesi’,<br>
iccabravi yudhiṭṭhilo;<br>
Taṃ tvaṃ atthañca dhammañca,<br>
sambhavakkhāhi pucchito”.<br></p>
<p>
<a class="sc" id="35"></a>
<a class="ms" id="p_22J_3431"></a>
<a class="msdiv" id="msdiv172"></a>
“Taggha te ahamakkhissaṃ,<br>
yathāpi kusalo tathā;<br>
Rājā ca kho taṃ jānāti,<br>
yadi kāhati vā na vā.<br></p>
<p>
<a class="sc" id="36"></a>
<a class="ms" id="p_22J_3432"></a>
<a class="msdiv" id="msdiv173"></a>
‘Ajja suve’ti saṃseyya,<br>
raññā puṭṭho sucīrata;<br>
Mā katvā avasī rājā,<br>
atthe jāte yudhiṭṭhilo.<br></p>
<p>
<a class="sc" id="37"></a>
<a class="ms" id="p_22J_3433"></a>
<a class="msdiv" id="msdiv174"></a>
Ajjhattaññeva saṃseyya,<br>
raññā puṭṭho sucīrata;<br>
Kummaggaṃ na niveseyya,<br>
yathā mūḷho acetaso.<br></p>
<p>
<a class="sc" id="38"></a>
<a class="ms" id="p_22J_3434"></a>
<a class="msdiv" id="msdiv175"></a>
Attānaṃ nātivatteyya,<br>
adhammaṃ na samācare;<br>
Atitthe nappatāreyya,<br>
anatthe na yuto siyā.<br></p>
<p>
<a class="sc" id="39"></a>
<a class="ms" id="p_22J_3435"></a>
<a class="msdiv" id="msdiv176"></a>
Yo ca etāni ṭhānāni,<br>
kattuṃ jānāti khattiyo;<br>
Sadā so vaḍḍhate rājā,<br>
sukkapakkheva candimā.<br></p>
<p>
<a class="sc" id="40"></a>
<a class="ms" id="p_22J_3436"></a>
<a class="msdiv" id="msdiv177"></a>
Ñātīnañca piyo hoti,<br>
mittesu ca virocati;<br>
Kāyassa bhedā sappañño,<br>
saggaṃ so upapajjatī”ti.<br></p>
</blockquote>
<p class="endsutta">
<a class="sc" id="41"></a>
<a class="ms" id="p_22J_3437"></a>
Sambhavajātakaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>