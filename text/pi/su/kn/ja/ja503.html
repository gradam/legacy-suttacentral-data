<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja503">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Sattigumbajātaka</h1>
</div>
<blockquote class="gatha">
<p>
<a class="msdiv" id="msdiv159"></a>
<a class="ms" id="p_22J_3017"></a>
<a class="sc" id="1"></a>
Migaluddo mahārājā,<br>
pañcālānaṃ rathesabho;<br>
Nikkhanto saha senāya,<br>
ogaṇo vanamāgamā.<br>
</p>
<p>
<a class="msdiv" id="msdiv160"></a>
<a class="ms" id="p_22J_3018"></a>
<a class="sc" id="2"></a>
Tatthaddasā araññasmiṃ,<br>
takkarānaṃ kuṭiṃ kataṃ;<br>
Tassā kuṭiyā nikkhamma,<br>
suvo luddāni bhāsati.<br>
</p>
<p>
<a class="msdiv" id="msdiv161"></a>
<a class="ms" id="p_22J_3019"></a>
<a class="sc" id="3"></a>
“Sampannavāhano poso,<br>
yuvā sammaṭṭhakuṇḍalo;<br>
Sobhati lohituṇhīso,<br>
divā sūriyova bhāsati.<br>
</p>
<p>
<a class="msdiv" id="msdiv162"></a>
<a class="ms" id="p_22J_3020"></a>
<a class="sc" id="4"></a>
Majjhanhike sampatike,<br>
sutto rājā sasārathi;<br>
Handassābharaṇaṃ sabbaṃ,<br>
gaṇhāma sāhasā mayaṃ.<br>
</p>
<p>
<a class="msdiv" id="msdiv163"></a>
<a class="ms" id="p_22J_3021"></a>
<a class="sc" id="5"></a>
Nisīthepi raho dāni,<br>
Sutto rājā sasārathi;<br>
Ādāya vatthaṃ maṇikuṇḍalañca,<br>
Hantvāna sākhāhi avattharāma”.<br>
</p>
<p>
<a class="msdiv" id="msdiv164"></a>
<a class="ms" id="p_22J_3022"></a>
<a class="sc" id="6"></a>
“Kiṃ nu ummattarūpova,<br>
sattigumba pabhāsasi;<br>
Durāsadā hi rājāno,<br>
aggi pajjalito yathā”.<br>
</p>
<p>
<a class="msdiv" id="msdiv165"></a>
<a class="ms" id="p_22J_3023"></a>
<a class="sc" id="7"></a>
“Atha tvaṃ patikolamba,<br>
matto thullāni gajjasi;<br>
Mātari mayhaṃ naggāya,<br>
kiṃ nu tvaṃ vijigucchase”.<br>
</p>
<p>
<a class="msdiv" id="msdiv166"></a>
<a class="ms" id="p_22J_3024"></a>
<a class="sc" id="8"></a>
“Uṭṭhehi samma taramāno,<br>
rathaṃ yojehi sārathi;<br>
Sakuṇo me na ruccati,<br>
aññaṃ gacchāma assamaṃ”.<br>
</p>
<p>
<a class="msdiv" id="msdiv167"></a>
<a class="ms" id="p_22J_3025"></a>
<a class="sc" id="9"></a>
“Yutto ratho mahārāja,<br>
yutto ca balavāhano;<br>
Adhitiṭṭha mahārāja,<br>
aññaṃ gacchāma assamaṃ”.<br>
</p>
<p>
<a class="msdiv" id="msdiv168"></a>
<a class="ms" id="p_22J_3026"></a>
<a class="sc" id="10"></a>
“Ko numeva gatā sabbe,<br>
ye asmiṃ paricārakā;<br>
Esa gacchati pañcālo,<br>
mutto tesaṃ adassanā.<br>
</p>
<p>
<a class="msdiv" id="msdiv169"></a>
<a class="ms" id="p_22J_3027"></a>
<a class="sc" id="11"></a>
Kodaṇḍakāni gaṇhatha,<br>
sattiyo tomarāni ca;<br>
Esa gacchati pañcālo,<br>
mā vo muñcittha jīvataṃ”.<br>
</p>
<p>
<a class="msdiv" id="msdiv170"></a>
<a class="ms" id="p_22J_3028"></a>
<a class="sc" id="12"></a>
Athāparo paṭinandittha,<br>
suvo lohitatuṇḍako;<br>
“Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.<br>
</p>
<p>
<a class="msdiv" id="msdiv171"></a>
<a class="ms" id="p_22J_3029"></a>
<a class="sc" id="13"></a>
Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.<br>
</p>
<p>
<a class="msdiv" id="msdiv172"></a>
<a class="ms" id="p_22J_3030"></a>
<a class="sc" id="14"></a>
Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi.<br>
</p>
<p>
<a class="msdiv" id="msdiv173"></a>
<a class="ms" id="p_22J_3031"></a>
<a class="sc" id="15"></a>
Araññaṃ uñchāya gatā,<br>
ye asmiṃ paricārakā;<br>
Sayaṃ uṭṭhāya gaṇhavho,<br>
hatthā me natthi dātave”.<br>
</p>
<p>
<a class="msdiv" id="msdiv174"></a>
<a class="ms" id="p_22J_3032"></a>
<a class="sc" id="16"></a>
“Bhaddako vatayaṃ pakkhī,<br>
dijo paramadhammiko;<br>
Atheso itaro pakkhī,<br>
suvo luddāni bhāsati.<br>
</p>
<p>
<a class="msdiv" id="msdiv175"></a>
<a class="ms" id="p_22J_3033"></a>
<a class="sc" id="17"></a>
‘Etaṃ hanatha bandhatha,<br>
Mā vo muñcittha jīvataṃ’;<br>
Iccevaṃ vilapantassa,<br>
Sotthiṃ pattosmi assamaṃ”.<br>
</p>
<p>
<a class="msdiv" id="msdiv176"></a>
<a class="ms" id="p_22J_3034"></a>
<a class="sc" id="18"></a>
“Bhātarosma mahārāja,<br>
sodariyā ekamātukā;<br>
Ekarukkhasmiṃ saṃvaḍḍhā,<br>
nānākhettagatā ubho.<br>
</p>
<p>
<a class="msdiv" id="msdiv177"></a>
<a class="ms" id="p_22J_3035"></a>
<a class="sc" id="19"></a>
Sattigumbo ca corānaṃ,<br>
ahañca isīnaṃ idha;<br>
Asataṃ so, sataṃ ahaṃ,<br>
tena dhammena no vinā”.<br>
</p>
<p>
<a class="msdiv" id="msdiv178"></a>
<a class="ms" id="p_22J_3036"></a>
<a class="sc" id="20"></a>
“Tattha vadho ca bandho ca,<br>
nikatī vañcanāni ca;<br>
Ālopā sāhasākārā,<br>
tāni so tattha sikkhati.<br>
</p>
<p>
<a class="msdiv" id="msdiv179"></a>
<a class="ms" id="p_22J_3037"></a>
<a class="sc" id="21"></a>
Idha saccañca dhammo ca,<br>
Ahiṃsā saṃyamo damo;<br>
Āsanūdakadāyīnaṃ,<br>
Aṅke vaddhosmi bhāradha”.<br>
</p>
<p>
<a class="msdiv" id="msdiv180"></a>
<a class="ms" id="p_22J_3038"></a>
<a class="sc" id="22"></a>
“Yaṃ yañhi rāja bhajati,<br>
santaṃ vā yadi vā asaṃ;<br>
Sīlavantaṃ visīlaṃ vā,<br>
vasaṃ tasseva gacchati.<br>
</p>
<p>
<a class="msdiv" id="msdiv181"></a>
<a class="ms" id="p_22J_3039"></a>
<a class="sc" id="23"></a>
Yādisaṃ kurute mittaṃ,<br>
yādisaṃ cūpasevati;<br>
Sopi tādisako hoti,<br>
sahavāso hi tādiso.<br>
</p>
<p>
<a class="msdiv" id="msdiv182"></a>
<a class="ms" id="p_22J_3040"></a>
<a class="sc" id="24"></a>
Sevamāno sevamānaṃ,<br>
samphuṭṭho samphusaṃ paraṃ;<br>
Saro diddho kalāpaṃva,<br>
alittamupalimpati;<br>
Upalepabhayā dhīro,<br>
neva pāpasakhā siyā.<br>
</p>
<p>
<a class="msdiv" id="msdiv183"></a>
<a class="ms" id="p_22J_3041"></a>
<a class="sc" id="25"></a>
Pūtimacchaṃ kusaggena,<br>
yo naro upanayhati;<br>
Kusāpi pūti vāyanti,<br>
evaṃ bālūpasevanā.<br>
</p>
<p>
<a class="msdiv" id="msdiv184"></a>
<a class="ms" id="p_22J_3042"></a>
<a class="sc" id="26"></a>
Tagarañca palāsena,<br>
yo naro upanayhati;<br>
Pattāpi surabhi vāyanti,<br>
evaṃ dhīrūpasevanā.<br>
</p>
<p>
<a class="msdiv" id="msdiv185"></a>
<a class="ms" id="p_22J_3043"></a>
<a class="sc" id="27"></a>
Tasmā pattapuṭasseva,<br>
ñatvā sampākamattano;<br>
Asante nopaseveyya,<br>
sante seveyya paṇḍito;<br>
Asanto nirayaṃ nenti,<br>
santo pāpenti suggatin”ti.<br>
</p>
</blockquote>
<p class="endsutta">
<a class="ms" id="p_22J_3044"></a>
<a class="sc" id="28"></a>
Sattigumbajātakaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>