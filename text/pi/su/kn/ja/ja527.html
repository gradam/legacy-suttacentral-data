<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja527">
<article>
<div class="hgroup">
<p class="division">Jātaka</p>
<p>Paṇṇāsanipāta</p>
<p>Niḷinikāvagga</p>
<h1>2 Ummādantījātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_312"></a>
<a class="msdiv" id="msdiv57"></a>
“Nivesanaṃ kassa nudaṃ sunanda,<br>
Pākārena paṇḍumayena guttaṃ;<br>
Kā dissati aggisikhāva dūre,<br>
Vehāyasaṃ pabbataggeva acci.<br></p>
<p>
<a class="sc" id="2"></a>
<a class="ms" id="p_23J_313"></a>
<a class="msdiv" id="msdiv58"></a>
Dhītā nvayaṃ kassa sunanda hoti,<br>
Suṇisā nvayaṃ kassa athopi bhariyā;<br>
Akkhāhi me khippamidheva puṭṭho,<br>
Avāvaṭā yadi vā atthi bhattā”.<br></p>
<p>
<a class="sc" id="3"></a>
<a class="ms" id="p_23J_314"></a>
<a class="msdiv" id="msdiv59"></a>
“Ahañhi jānāmi janinda etaṃ,<br>
Matyā ca petyā ca athopi assā;<br>
Taveva so puriso bhūmipāla,<br>
Rattindivaṃ appamatto tavatthe.<br></p>
<p>
<a class="sc" id="4"></a>
<a class="ms" id="p_23J_315"></a>
<a class="msdiv" id="msdiv60"></a>
Iddho ca phīto ca suvaḍḍhito ca,<br>
Amacco ca te aññataro janinda;<br>
Tassesā bhariyābhipārakassa,<br>
Ummādantī nāmadheyyena rāja”.<br></p>
<p>
<a class="sc" id="5"></a>
<a class="ms" id="p_23J_316"></a>
<a class="msdiv" id="msdiv61"></a>
“Ambho ambho nāmamidaṃ imissā,<br>
Matyā ca petyā ca kataṃ susādhu;<br>
Tadā hi mayhaṃ avalokayantī,<br>
Ummattakaṃ ummadantī akāsi.<br></p>
<p>
<a class="sc" id="6"></a>
<a class="ms" id="p_23J_317"></a>
<a class="msdiv" id="msdiv62"></a>
Yā puṇṇamāse migamandalocanā,<br>
Upāvisi puṇḍarīkattacaṅgī;<br>
Dve puṇṇamāyo tadahū amaññahaṃ,<br>
Disvāna pārāvatarattavāsiniṃ.<br></p>
<p>
<a class="sc" id="7"></a>
<a class="ms" id="p_23J_318"></a>
<a class="msdiv" id="msdiv63"></a>
Aḷārapamhehi subhehi vaggubhi,<br>
Palobhayantī maṃ yadā udikkhati;<br>
Vijambhamānā harateva me mano,<br>
Jātā vane kimpurisīva pabbate.<br></p>
<p>
<a class="sc" id="8"></a>
<a class="ms" id="p_23J_319"></a>
<a class="msdiv" id="msdiv64"></a>
Tadā hi brahatī sāmā,<br>
āmuttamaṇikuṇḍalā;<br>
Ekaccavasanā nārī,<br>
migī bhantāvudikkhati.<br></p>
<p>
<a class="sc" id="9"></a>
<a class="ms" id="p_23J_320"></a>
<a class="msdiv" id="msdiv65"></a>
Kadāssu maṃ tambanakhā sulomā,<br>
Bāhāmudū candanasāralittā;<br>
Vaṭṭaṅgulī sannatadhīrakuttiyā,<br>
Nārī upaññissati sīsato subhā.<br></p>
<p>
<a class="sc" id="10"></a>
<a class="ms" id="p_23J_321"></a>
<a class="msdiv" id="msdiv66"></a>
Kadāssu maṃ kañcanajāluracchadā,<br>
Dhītā tirīṭissa vilaggamajjhā;<br>
Mudūhi bāhāhi palissajissati,<br>
Brahāvane jātadumaṃva māluvā.<br></p>
<p>
<a class="sc" id="11"></a>
<a class="ms" id="p_23J_322"></a>
<a class="msdiv" id="msdiv67"></a>
Kadāssu lākhārasarattasucchavī,<br>
Bindutthanī puṇḍarīkattacaṅgī;<br>
Mukhaṃ mukhena upanāmayissati,<br>
Soṇḍova soṇḍassa surāya thālaṃ.<br></p>
<p>
<a class="sc" id="12"></a>
<a class="ms" id="p_23J_323"></a>
<a class="msdiv" id="msdiv68"></a>
Yadāddasaṃ taṃ tiṭṭhantiṃ,<br>
Sabbabhaddaṃ manoramaṃ;<br>
Tato sakassa cittassa,<br>
Nāvabodhāmi kañcinaṃ.<br></p>
<p>
<a class="sc" id="13"></a>
<a class="ms" id="p_23J_324"></a>
<a class="msdiv" id="msdiv69"></a>
Ummādantimahaṃ daṭṭhā,<br>
āmuttamaṇikuṇḍalaṃ;<br>
Na supāmi divārattiṃ,<br>
sahassaṃva parājito.<br></p>
<p>
<a class="sc" id="14"></a>
<a class="ms" id="p_23J_325"></a>
<a class="msdiv" id="msdiv70"></a>
Sakko ce me varaṃ dajjā,<br>
so ca labbhetha me varo;<br>
Ekarattaṃ dvirattaṃ vā,<br>
bhaveyyaṃ abhipārako;<br>
Ummādantyā ramitvāna,<br>
sivirājā tato siyaṃ”.<br></p>
<p>
<a class="sc" id="15"></a>
<a class="ms" id="p_23J_326"></a>
<a class="msdiv" id="msdiv71"></a>
“Bhūtāni me bhūtapatī namassato,<br>
Āgamma yakkho idametadabravi;<br>
Rañño mano ummadantyā niviṭṭho,<br>
Dadāmi te taṃ paricārayassu”.<br></p>
<p>
<a class="sc" id="16"></a>
<a class="ms" id="p_23J_327"></a>
<a class="msdiv" id="msdiv72"></a>
“Puññā ca dhaṃse amaro na camhi,<br>
Jano ca me pāpamidañca jaññā;<br>
Bhuso ca tyassa manaso vighāto,<br>
Datvā piyaṃ ummadantiṃ adaṭṭhā”.<br></p>
<p>
<a class="sc" id="17"></a>
<a class="ms" id="p_23J_328"></a>
<a class="msdiv" id="msdiv73"></a>
“Janinda nāññatra tayā mayā vā,<br>
Sabbāpi kammassa katassa jaññā;<br>
Yaṃ te mayā ummadantī padinnā,<br>
Bhusehi rājā vanathaṃ sajāhi”.<br></p>
<p>
<a class="sc" id="18"></a>
<a class="ms" id="p_23J_329"></a>
<a class="msdiv" id="msdiv74"></a>
“Yo pāpakaṃ kamma karaṃ manusso,<br>
So maññati māyida maññiṃsu aññe;<br>
Passanti bhūtāni karontametaṃ,<br>
Yuttā ca ye honti narā pathabyā.<br></p>
<p>
<a class="sc" id="19"></a>
<a class="ms" id="p_23J_330"></a>
<a class="msdiv" id="msdiv75"></a>
Añño nu te koci naro pathabyā,<br>
Saddheyya lokasmi na me piyāti;<br>
Bhuso ca tyassa manaso vighāto,<br>
Datvā piyaṃ ummadantiṃ adaṭṭhā”.<br></p>
<p>
<a class="sc" id="20"></a>
<a class="ms" id="p_23J_331"></a>
<a class="msdiv" id="msdiv76"></a>
“Addhā piyā mayha janinda esā,<br>
Na sā mamaṃ appiyā bhūmipāla;<br>
Gaccheva tvaṃ ummadantiṃ bhadante,<br>
Sīhova selassa guhaṃ upeti”.<br></p>
<p>
<a class="sc" id="21"></a>
<a class="ms" id="p_23J_332"></a>
<a class="msdiv" id="msdiv77"></a>
“Na pīḷitā attadukhena dhīrā,<br>
Sukhapphalaṃ kamma pariccajanti;<br>
Sammohitā vāpi sukhena mattā,<br>
Na pāpakammañca samācaranti”.<br></p>
<p>
<a class="sc" id="22"></a>
<a class="ms" id="p_23J_333"></a>
<a class="msdiv" id="msdiv78"></a>
“Tuvañhi mātā ca pitā ca mayhaṃ,<br>
Bhattā patī posako devatā ca;<br>
Dāso ahaṃ tuyha saputtadāro,<br>
Yathāsukhaṃ sāmi karohi kāmaṃ”.<br></p>
<p>
<a class="sc" id="23"></a>
<a class="ms" id="p_23J_334"></a>
<a class="msdiv" id="msdiv79"></a>
“Yo issaromhīti karoti pāpaṃ,<br>
Katvā ca so nuttasate paresaṃ;<br>
Na tena so jīvati dīghamāyu,<br>
Devāpi pāpena samekkhare naṃ.<br></p>
<p>
<a class="sc" id="24"></a>
<a class="ms" id="p_23J_335"></a>
<a class="msdiv" id="msdiv80"></a>
Aññātakaṃ sāmikehī padinnaṃ,<br>
Dhamme ṭhitā ye paṭicchanti dānaṃ;<br>
Paṭicchakā dāyakā cāpi tattha,<br>
Sukhapphalaññeva karonti kammaṃ.<br></p>
<p>
<a class="sc" id="25"></a>
<a class="ms" id="p_23J_336"></a>
<a class="msdiv" id="msdiv81"></a>
Añño nu te koci naro pathabyā,<br>
Saddheyya lokasmi na me piyāti;<br>
Bhuso ca tyassa manaso vighāto,<br>
Datvā piyaṃ ummadantiṃ adaṭṭhā”.<br></p>
<p>
<a class="sc" id="26"></a>
<a class="ms" id="p_23J_337"></a>
<a class="msdiv" id="msdiv82"></a>
“Addhā piyā mayha janinda esā,<br>
Na sā mamaṃ appiyā bhūmipāla;<br>
Yaṃ te mayā ummadantī padinnā,<br>
Bhusehi rājā vanathaṃ sajāhi”.<br></p>
<p>
<a class="sc" id="27"></a>
<a class="ms" id="p_23J_338"></a>
<a class="msdiv" id="msdiv83"></a>
“Yo attadukkhena parassa dukkhaṃ,<br>
Sukhena vā attasukhaṃ dahāti;<br>
Yathevidaṃ mayha tathā paresaṃ,<br>
Yo evaṃ jānāti sa vedi dhammaṃ.<br></p>
<p>
<a class="sc" id="28"></a>
<a class="ms" id="p_23J_339"></a>
<a class="msdiv" id="msdiv84"></a>
Añño nu te koci naro pathabyā,<br>
Saddheyya lokasmi na me piyāti;<br>
Bhuso ca tyassa manaso vighāto,<br>
Datvā piyaṃ ummadantiṃ adaṭṭhā”.<br></p>
<p>
<a class="sc" id="29"></a>
<a class="ms" id="p_23J_340"></a>
<a class="msdiv" id="msdiv85"></a>
“Janinda jānāsi piyā mamesā,<br>
Na sā mamaṃ appiyā bhūmipāla;<br>
Piyena te dammi piyaṃ janinda,<br>
Piyadāyino deva piyaṃ labhanti”.<br></p>
<p>
<a class="sc" id="30"></a>
<a class="ms" id="p_23J_341"></a>
<a class="msdiv" id="msdiv86"></a>
“So nūnāhaṃ vadhissāmi,<br>
attānaṃ kāmahetukaṃ;<br>
Na hi dhammaṃ adhammena,<br>
ahaṃ vadhitumussahe”.<br></p>
<p>
<a class="sc" id="31"></a>
<a class="ms" id="p_23J_342"></a>
<a class="msdiv" id="msdiv87"></a>
“Sace tuvaṃ mayha satiṃ janinda,<br>
Na kāmayāsi naravīra seṭṭha;<br>
Cajāmi naṃ sabbajanassa sibyā,<br>
Mayā pamuttaṃ tato avhayesi naṃ”.<br></p>
<p>
<a class="sc" id="32"></a>
<a class="ms" id="p_23J_343"></a>
<a class="msdiv" id="msdiv88"></a>
“Adūsiyañce abhipāraka tvaṃ,<br>
Cajāsi katte ahitāya tyassa;<br>
Mahā ca te upavādopi assa,<br>
Na cāpi tyassa nagaramhi pakkho”.<br></p>
<p>
<a class="sc" id="33"></a>
<a class="ms" id="p_23J_344"></a>
<a class="msdiv" id="msdiv89"></a>
“Ahaṃ sahissaṃ upavādametaṃ,<br>
Nindaṃ pasaṃsaṃ garahañca sabbaṃ;<br>
Mametamāgacchatu bhūmipāla,<br>
Yathāsukhaṃ sivi karohi kāmaṃ”.<br></p>
<p>
<a class="sc" id="34"></a>
<a class="ms" id="p_23J_345"></a>
<a class="msdiv" id="msdiv90"></a>
“Yo neva nindaṃ na panappasaṃsaṃ,<br>
Ādiyati garahaṃ nopi pūjaṃ;<br>
Sirī ca lakkhī ca apeti tamhā,<br>
Āpo suvuṭṭhīva yathā thalamhā”.<br></p>
<p>
<a class="sc" id="35"></a>
<a class="ms" id="p_23J_346"></a>
<a class="msdiv" id="msdiv91"></a>
“Yaṃ kiñci dukkhañca sukhañca etto,<br>
Dhammātisārañca manovighātaṃ;<br>
Urasā ahaṃ paccuttarissāmi sabbaṃ,<br>
Pathavī yathā thāvarānaṃ tasānaṃ”.<br></p>
<p>
<a class="sc" id="36"></a>
<a class="ms" id="p_23J_347"></a>
<a class="msdiv" id="msdiv92"></a>
“Dhammātisārañca manovighātaṃ,<br>
Dukkhañca nicchāmi ahaṃ paresaṃ;<br>
Ekovimaṃ hārayissāmi bhāraṃ,<br>
Dhamme ṭhito kiñci ahāpayanto”.<br></p>
<p>
<a class="sc" id="37"></a>
<a class="ms" id="p_23J_348"></a>
<a class="msdiv" id="msdiv93"></a>
“Saggūpagaṃ puññakammaṃ janinda,<br>
Mā me tuvaṃ antarāyaṃ akāsi;<br>
Dadāmi te ummadantiṃ pasanno,<br>
Rājāva yaññe dhanaṃ brāhmaṇānaṃ”.<br></p>
<p>
<a class="sc" id="38"></a>
<a class="ms" id="p_23J_349"></a>
<a class="msdiv" id="msdiv94"></a>
“Addhā tuvaṃ katte hitesi mayhaṃ,<br>
Sakhā mamaṃ ummadantī tuvañca;<br>
Nindeyyu devā pitaro ca sabbe,<br>
Pāpañca passaṃ abhisamparāyaṃ”.<br></p>
<p>
<a class="sc" id="39"></a>
<a class="ms" id="p_23J_350"></a>
<a class="msdiv" id="msdiv95"></a>
“Na hetadhammaṃ sivirāja vajjuṃ,<br>
Sanegamā jānapadā ca sabbe;<br>
Yaṃ te mayā ummadantī padinnā,<br>
Bhusehi rājā vanathaṃ sajāhi”.<br></p>
<p>
<a class="sc" id="40"></a>
<a class="ms" id="p_23J_351"></a>
<a class="msdiv" id="msdiv96"></a>
“Addhā tuvaṃ katte hitesi mayhaṃ,<br>
Sakhā mamaṃ ummadantī tuvañca;<br>
Satañca dhammāni sukittitāni,<br>
Samuddavelāva duraccayāni”.<br></p>
<p>
<a class="sc" id="41"></a>
<a class="ms" id="p_23J_352"></a>
<a class="msdiv" id="msdiv97"></a>
“Āhuneyyo mesi hitānukampī,<br>
Dhātā vidhātā casi kāmapālo;<br>
Tayī hutā rāja mahapphalā hi,<br>
Kāmena me ummadantiṃ paṭiccha”.<br></p>
<p>
<a class="sc" id="42"></a>
<a class="ms" id="p_23J_353"></a>
<a class="msdiv" id="msdiv98"></a>
“Addhā hi sabbaṃ abhipāraka tvaṃ,<br>
Dhammaṃ acārī mama kattuputta;<br>
Añño nu te ko idha sotthikattā,<br>
Dvipado naro aruṇe jīvaloke”.<br></p>
<p>
<a class="sc" id="43"></a>
<a class="ms" id="p_23J_354"></a>
<a class="msdiv" id="msdiv99"></a>
“Tuvaṃ nu seṭṭho tvamanuttarosi,<br>
Tvaṃ dhammagutto dhammavidū sumedho;<br>
So dhammagutto cirameva jīva,<br>
Dhammañca me desaya dhammapāla”.<br></p>
<p>
<a class="sc" id="44"></a>
<a class="ms" id="p_23J_355"></a>
<a class="msdiv" id="msdiv100"></a>
“Tadiṅgha abhipāraka,<br>
suṇohi vacanaṃ mama;<br>
Dhammaṃ te desayissāmi,<br>
sataṃ āsevitaṃ ahaṃ.<br></p>
<p>
<a class="sc" id="45"></a>
<a class="ms" id="p_23J_356"></a>
<a class="msdiv" id="msdiv101"></a>
Sādhu dhammaruci rājā,<br>
sādhu paññāṇavā naro;<br>
Sādhu mittānamaddubbho,<br>
pāpassākaraṇaṃ sukhaṃ.<br></p>
<p>
<a class="sc" id="46"></a>
<a class="ms" id="p_23J_357"></a>
<a class="msdiv" id="msdiv102"></a>
Akkodhanassa vijite,<br>
ṭhitadhammassa rājino;<br>
Sukhaṃ manussā āsetha,<br>
sītacchāyāya saṅghare.<br></p>
<p>
<a class="sc" id="47"></a>
<a class="ms" id="p_23J_358"></a>
<a class="msdiv" id="msdiv103"></a>
Na cāhametaṃ abhirocayāmi,<br>
Kammaṃ asamekkhakataṃ asādhu;<br>
Ye vāpi ñatvāna sayaṃ karonti,<br>
Upamā imā mayhaṃ tuvaṃ suṇohi.<br></p>
<p>
<a class="sc" id="48"></a>
<a class="ms" id="p_23J_359"></a>
<a class="msdiv" id="msdiv104"></a>
Gavañce taramānānaṃ,<br>
jimhaṃ gacchati puṅgavo;<br>
Sabbā tā jimhaṃ gacchanti,<br>
nette jimhaṃ gate sati.<br></p>
<p>
<a class="sc" id="49"></a>
<a class="ms" id="p_23J_360"></a>
<a class="msdiv" id="msdiv105"></a>
Evameva manussesu,<br>
yo hoti seṭṭhasammato;<br>
So ce adhammaṃ carati,<br>
pageva itarā pajā;<br>
Sabbaṃ raṭṭhaṃ dukhaṃ seti,<br>
rājā ce hoti adhammiko.<br></p>
<p>
<a class="sc" id="50"></a>
<a class="ms" id="p_23J_361"></a>
<a class="msdiv" id="msdiv106"></a>
Gavañce taramānānaṃ,<br>
ujuṃ gacchati puṅgavo;<br>
Sabbā gāvī ujuṃ yanti,<br>
nette ujuṃ gate sati.<br></p>
<p>
<a class="sc" id="51"></a>
<a class="ms" id="p_23J_362"></a>
<a class="msdiv" id="msdiv107"></a>
Evameva manussesu,<br>
yo hoti seṭṭhasammato;<br>
So sace dhammaṃ carati,<br>
pageva itarā pajā;<br>
Sabbaṃ raṭṭhaṃ sukhaṃ seti,<br>
rājā ce hoti dhammiko.<br></p>
<p>
<a class="sc" id="52"></a>
<a class="ms" id="p_23J_363"></a>
<a class="msdiv" id="msdiv108"></a>
Na cāpāhaṃ adhammena,<br>
amarattamabhipatthaye;<br>
Imaṃ vā pathaviṃ sabbaṃ,<br>
vijetuṃ abhipāraka.<br></p>
<p>
<a class="sc" id="53"></a>
<a class="ms" id="p_23J_364"></a>
<a class="msdiv" id="msdiv109"></a>
Yañhi kiñci manussesu,<br>
ratanaṃ idha vijjati;<br>
Gāvo dāso hiraññañca,<br>
vatthiyaṃ haricandanaṃ.<br></p>
<p>
<a class="sc" id="54"></a>
<a class="ms" id="p_23J_365"></a>
<a class="msdiv" id="msdiv110"></a>
Assitthiyo ratanaṃ maṇikañca,<br>
Yañcāpi me candasūriyā abhipālayanti;<br>
Na tassa hetu visamaṃ careyyaṃ,<br>
Majjhe sivīnaṃ usabhomhi jāto.<br></p>
<p>
<a class="sc" id="55"></a>
<a class="ms" id="p_23J_366"></a>
<a class="msdiv" id="msdiv111"></a>
Netā hitā uggato raṭṭhapālo,<br>
Dhammaṃ sivīnaṃ apacāyamāno;<br>
So dhammamevānuvicintayanto,<br>
Tasmā sake cittavase na vatto”.<br></p>
<p>
<a class="sc" id="56"></a>
<a class="ms" id="p_23J_367"></a>
<a class="msdiv" id="msdiv112"></a>
“Addhā tuvaṃ mahārāja,<br>
niccaṃ abyasanaṃ sivaṃ;<br>
Karissasi ciraṃ rajjaṃ,<br>
paññā hi tava tādisī.<br></p>
<p>
<a class="sc" id="57"></a>
<a class="ms" id="p_23J_368"></a>
<a class="msdiv" id="msdiv113"></a>
Etaṃ te anumodāma,<br>
yaṃ dhammaṃ nappamajjasi;<br>
Dhammaṃ pamajja khattiyo,<br>
raṭṭhā cavati issaro.<br></p>
<p>
<a class="sc" id="58"></a>
<a class="ms" id="p_23J_369"></a>
<a class="msdiv" id="msdiv114"></a>
Dhammaṃ cara mahārāja,<br>
mātāpitūsu khattiya;<br>
Idha dhammaṃ caritvāna,<br>
rāja saggaṃ gamissasi.<br></p>
<p>
<a class="sc" id="59"></a>
<a class="ms" id="p_23J_370"></a>
<a class="msdiv" id="msdiv115"></a>
Dhammaṃ cara mahārāja,<br>
puttadāresu khattiya;<br>
…pe… <br></p>
<p>
<a class="sc" id="60"></a>
<a class="ms" id="p_23J_371"></a>
<a class="msdiv" id="msdiv116"></a>
Dhammaṃ cara mahārāja,<br>
mittāmaccesu khattiya;<br>
…pe… <br></p>
<p>
<a class="sc" id="61"></a>
<a class="ms" id="p_23J_372"></a>
<a class="msdiv" id="msdiv117"></a>
Dhammaṃ cara mahārāja,<br>
vāhanesu balesu ca;<br>
…pe… <br></p>
<p>
<a class="sc" id="62"></a>
<a class="ms" id="p_23J_373"></a>
<a class="msdiv" id="msdiv118"></a>
Dhammaṃ cara mahārāja,<br>
gāmesu nigamesu ca;<br>
…pe… <br></p>
<p>
<a class="sc" id="63"></a>
<a class="ms" id="p_23J_374"></a>
<a class="msdiv" id="msdiv119"></a>
Dhammaṃ cara mahārāja,<br>
raṭṭhesu janapadesu ca;<br>
…pe… <br></p>
<p>
<a class="sc" id="64"></a>
<a class="ms" id="p_23J_375"></a>
<a class="msdiv" id="msdiv120"></a>
Dhammaṃ cara mahārāja,<br>
samaṇabrāhmaṇesu ca;<br>
…pe… <br></p>
<p>
<a class="sc" id="65"></a>
<a class="ms" id="p_23J_376"></a>
<a class="msdiv" id="msdiv121"></a>
Dhammaṃ cara mahārāja,<br>
migapakkhīsu khattiya;<br>
…pe… <br></p>
<p>
<a class="sc" id="66"></a>
<a class="ms" id="p_23J_377"></a>
<a class="msdiv" id="msdiv122"></a>
Dhammaṃ cara mahārāja,<br>
dhammo ciṇṇo sukhāvaho;<br>
Idha dhammaṃ caritvāna,<br>
rāja saggaṃ gamissasi.<br></p>
<p>
<a class="sc" id="67"></a>
<a class="ms" id="p_23J_378"></a>
<a class="msdiv" id="msdiv123"></a>
Dhammaṃ cara mahārāja,<br>
saindā devā sabrahmakā;<br>
Suciṇṇena divaṃ pattā,<br>
mā dhammaṃ rāja pāmado”ti.<br></p>
</blockquote>
<p class="endsutta">
<a class="sc" id="68"></a>
<a class="ms" id="p_23J_379"></a>
Ummādantījātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>