<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja529">
<article>
<div class="hgroup">
<p class="division">Jātaka</p>
<p>Saṭṭhinipāta</p>
<p>Soṇakavagga</p>
<h1>1 Soṇakajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_443"></a>
<a class="msdiv" id="msdiv1"></a>
“Tassa sutvā sataṃ dammi,<br>
sahassaṃ diṭṭha soṇakaṃ;<br>
Ko me soṇakamakkhāti,<br>
sahāyaṃ paṃsukīḷitaṃ”.<br></p>
<p>
<a class="sc" id="2"></a>
<a class="ms" id="p_23J_444"></a>
<a class="msdiv" id="msdiv2"></a>
“Athabravī māṇavako,<br>
daharo pañcacūḷako;<br>
Mayhaṃ sutvā sataṃ dehi,<br>
sahassaṃ diṭṭha soṇakaṃ;<br>
Ahaṃ te soṇakakkhissaṃ,<br>
sahāyaṃ paṃsukīḷitaṃ”.<br></p>
<p>
<a class="sc" id="3"></a>
<a class="ms" id="p_23J_445"></a>
<a class="msdiv" id="msdiv3"></a>
“Katamasmiṃ so janapade,<br>
raṭṭhesu nigamesu ca;<br>
Kattha soṇakamaddakkhi,<br>
taṃ me akkhāhi pucchito”.<br></p>
<p>
<a class="sc" id="4"></a>
<a class="ms" id="p_23J_446"></a>
<a class="msdiv" id="msdiv4"></a>
“Taveva deva vijite,<br>
tavevuyyānabhūmiyā;<br>
Ujuvaṃsā mahāsālā,<br>
nīlobhāsā manoramā.<br></p>
<p>
<a class="sc" id="5"></a>
<a class="ms" id="p_23J_447"></a>
<a class="msdiv" id="msdiv5"></a>
Tiṭṭhanti meghasamānā,<br>
rammā aññoññanissitā;<br>
Tesaṃ mūlamhi soṇako,<br>
jhāyatī anupādano;<br>
Upādānesu lokesu,<br>
ḍayhamānesu nibbuto”.<br></p>
<p>
<a class="sc" id="6"></a>
<a class="ms" id="p_23J_448"></a>
<a class="msdiv" id="msdiv6"></a>
Tato ca rājā pāyāsi,<br>
senāya caturaṅgiyā;<br>
Kārāpetvā samaṃ maggaṃ,<br>
agamā yena soṇako.<br></p>
<p>
<a class="sc" id="7"></a>
<a class="ms" id="p_23J_449"></a>
<a class="msdiv" id="msdiv7"></a>
Uyyānabhūmiṃ gantvāna,<br>
vicaranto brahāvane;<br>
Āsīnaṃ soṇakaṃ dakkhi,<br>
ḍayhamānesu nibbutaṃ.<br></p>
<p>
<a class="sc" id="8"></a>
<a class="ms" id="p_23J_450"></a>
<a class="msdiv" id="msdiv8"></a>
“Kapaṇo vatayaṃ bhikkhu,<br>
muṇḍo saṅghāṭipāruto;<br>
Amātiko apitiko,<br>
rukkhamūlasmi jhāyati”.<br></p>
<p>
<a class="sc" id="9"></a>
<a class="ms" id="p_23J_451"></a>
<a class="msdiv" id="msdiv9"></a>
Imaṃ vākyaṃ nisāmetvā,<br>
Soṇako etadabravi;<br>
“Na rāja kapaṇo hoti,<br>
Dhammaṃ kāyena phassayaṃ.<br></p>
<p>
<a class="sc" id="10"></a>
<a class="ms" id="p_23J_452"></a>
<a class="msdiv" id="msdiv10"></a>
Yo ca dhammaṃ niraṃkatvā,<br>
Adhammamanuvattati;<br>
Sa rāja kapaṇo hoti,<br>
Pāpo pāpaparāyaṇo”.<br></p>
<p>
<a class="sc" id="11"></a>
<a class="ms" id="p_23J_453"></a>
<a class="msdiv" id="msdiv11"></a>
“Arindamoti me nāmaṃ,<br>
kāsirājāti maṃ vidū;<br>
Kacci bhoto sukhasseyyā,<br>
idha pattassa soṇaka”.<br></p>
<p>
<a class="sc" id="12"></a>
<a class="ms" id="p_23J_454"></a>
<a class="msdiv" id="msdiv12"></a>
“Sadāpi bhadramadhanassa,<br>
Anāgārassa bhikkhuno;<br>
Na tesaṃ koṭṭhe openti,<br>
Na kumbhiṃ na khaḷopiyaṃ;<br>
Paraniṭṭhitamesānā,<br>
Tena yāpenti subbatā.<br></p>
<p>
<a class="sc" id="13"></a>
<a class="ms" id="p_23J_455"></a>
<a class="msdiv" id="msdiv13"></a>
Dutiyampi bhadramadhanassa,<br>
Anāgārassa bhikkhuno;<br>
Anavajjapiṇḍo bhottabbo,<br>
Na ca kocūparodhati.<br></p>
<p>
<a class="sc" id="14"></a>
<a class="ms" id="p_23J_456"></a>
<a class="msdiv" id="msdiv14"></a>
Tatiyampi bhadramadhanassa,<br>
Anāgārassa bhikkhuno;<br>
Nibbuto piṇḍo bhottabbo,<br>
Na ca kocūparodhati.<br></p>
<p>
<a class="sc" id="15"></a>
<a class="ms" id="p_23J_457"></a>
<a class="msdiv" id="msdiv15"></a>
Catutthampi bhadramadhanassa,<br>
Anāgārassa bhikkhuno;<br>
Muttassa raṭṭhe carato,<br>
Saṅgo yassa na vijjati.<br></p>
<p>
<a class="sc" id="16"></a>
<a class="ms" id="p_23J_458"></a>
<a class="msdiv" id="msdiv16"></a>
Pañcamampi bhadramadhanassa,<br>
Anāgārassa bhikkhuno;<br>
Nagaramhi ḍayhamānamhi,<br>
Nāssa kiñci aḍayhatha.<br></p>
<p>
<a class="sc" id="17"></a>
<a class="ms" id="p_23J_459"></a>
<a class="msdiv" id="msdiv17"></a>
Chaṭṭhampi bhadramadhanassa,<br>
Anāgārassa bhikkhuno;<br>
Raṭṭhe vilumpamānamhi,<br>
Nāssa kiñci ahīratha.<br></p>
<p>
<a class="sc" id="18"></a>
<a class="ms" id="p_23J_460"></a>
<a class="msdiv" id="msdiv18"></a>
Sattamampi bhadramadhanassa,<br>
Anāgārassa bhikkhuno;<br>
Corehi rakkhitaṃ maggaṃ,<br>
Ye caññe paripanthikā;<br>
Pattacīvaramādāya,<br>
Sotthiṃ gacchati subbato.<br></p>
<p>
<a class="sc" id="19"></a>
<a class="ms" id="p_23J_461"></a>
<a class="msdiv" id="msdiv19"></a>
Aṭṭhamampi bhadramadhanassa,<br>
Anāgārassa bhikkhuno;<br>
Yaṃ yaṃ disaṃ pakkamati,<br>
Anapekkhova gacchati”.<br></p>
<p>
<a class="sc" id="20"></a>
<a class="ms" id="p_23J_462"></a>
<a class="msdiv" id="msdiv20"></a>
“Bahūni samaṇabhadrāni,<br>
ye tvaṃ bhikkhu pasaṃsasi;<br>
Ahañca giddho kāmesu,<br>
kathaṃ kāhāmi soṇaka.<br></p>
<p>
<a class="sc" id="21"></a>
<a class="ms" id="p_23J_463"></a>
<a class="msdiv" id="msdiv21"></a>
Piyā me mānusā kāmā,<br>
atho dibyāpi me piyā;<br>
Atha kena nu vaṇṇena,<br>
ubho loke labhāmase”.<br></p>
<p>
<a class="sc" id="22"></a>
<a class="ms" id="p_23J_464"></a>
<a class="msdiv" id="msdiv22"></a>
“Kāme giddhā kāmaratā,<br>
kāmesu adhimucchitā;<br>
Narā pāpāni katvāna,<br>
upapajjanti duggatiṃ.<br></p>
<p>
<a class="sc" id="23"></a>
<a class="ms" id="p_23J_465"></a>
<a class="msdiv" id="msdiv23"></a>
Ye ca kāme pahantvāna,<br>
nikkhantā akutobhayā;<br>
Ekodibhāvādhigatā,<br>
na te gacchanti duggatiṃ.<br></p>
<p>
<a class="sc" id="24"></a>
<a class="ms" id="p_23J_466"></a>
<a class="msdiv" id="msdiv24"></a>
Upamaṃ te karissāmi,<br>
taṃ suṇohi arindama;<br>
Upamāya midhekacce,<br>
atthaṃ jānanti paṇḍitā.<br></p>
<p>
<a class="sc" id="25"></a>
<a class="ms" id="p_23J_467"></a>
<a class="msdiv" id="msdiv25"></a>
Gaṅgāya kuṇapaṃ disvā,<br>
vuyhamānaṃ mahaṇṇave;<br>
Vāyaso samacintesi,<br>
appapañño acetaso.<br></p>
<p>
<a class="sc" id="26"></a>
<a class="ms" id="p_23J_468"></a>
<a class="msdiv" id="msdiv26"></a>
‘Yānañca vatidaṃ laddhaṃ,<br>
bhakkho cāyaṃ anappako’;<br>
Tattha rattiṃ tattha divā,<br>
tattheva nirato mano.<br></p>
<p>
<a class="sc" id="27"></a>
<a class="ms" id="p_23J_469"></a>
<a class="msdiv" id="msdiv27"></a>
Khādaṃ nāgassa maṃsāni,<br>
pivaṃ bhāgīrathodakaṃ;<br>
Sampassaṃ vanacetyāni,<br>
na palettha vihaṅgamo.<br></p>
<p>
<a class="sc" id="28"></a>
<a class="ms" id="p_23J_470"></a>
<a class="msdiv" id="msdiv28"></a>
Tañca otaraṇī gaṅgā,<br>
pamattaṃ kuṇape rataṃ;<br>
Samuddaṃ ajjhagāhāsi,<br>
agatī yattha pakkhinaṃ.<br></p>
<p>
<a class="sc" id="29"></a>
<a class="ms" id="p_23J_471"></a>
<a class="msdiv" id="msdiv29"></a>
So ca bhakkhaparikkhīṇo,<br>
udapatvā vihaṅgamo;<br>
Na pacchato na purato,<br>
nuttaraṃ nopi dakkhiṇaṃ.<br></p>
<p>
<a class="sc" id="30"></a>
<a class="ms" id="p_23J_472"></a>
<a class="msdiv" id="msdiv30"></a>
Dīpaṃ so najjhagāgañchi,<br>
agatī yattha pakkhinaṃ;<br>
So ca tattheva pāpattha,<br>
yathā dubbalako tathā.<br></p>
<p>
<a class="sc" id="31"></a>
<a class="ms" id="p_23J_473"></a>
<a class="msdiv" id="msdiv31"></a>
Tañca sāmuddikā macchā,<br>
kumbhīlā makarā susū;<br>
Pasayhakārā khādiṃsu,<br>
phandamānaṃ vipakkhakaṃ.<br></p>
<p>
<a class="sc" id="32"></a>
<a class="ms" id="p_23J_474"></a>
<a class="msdiv" id="msdiv32"></a>
Evameva tuvaṃ rāja,<br>
ye caññe kāmabhogino;<br>
Giddhā ce na vamissanti,<br>
kākapaññāva te vidū.<br></p>
<p>
<a class="sc" id="33"></a>
<a class="ms" id="p_23J_475"></a>
<a class="msdiv" id="msdiv33"></a>
Esā te upamā rāja,<br>
atthasandassanī katā;<br>
Tvañca paññāyase tena,<br>
yadi kāhasi vā na vā.<br></p>
<p>
<a class="sc" id="34"></a>
<a class="ms" id="p_23J_476"></a>
<a class="msdiv" id="msdiv34"></a>
Ekavācampi dvivācaṃ,<br>
bhaṇeyya anukampako;<br>
Tatuttariṃ na bhāseyya,<br>
dāsovayyassa santike”.<br></p>
<p>
<a class="sc" id="35"></a>
<a class="ms" id="p_23J_477"></a>
<a class="msdiv" id="msdiv35"></a>
Idaṃ vatvāna pakkāmi,<br>
soṇako amitabuddhimā;<br>
Vehāse antalikkhasmiṃ,<br>
anusāsitvāna khattiyaṃ.<br></p>
<p>
<a class="sc" id="36"></a>
<a class="ms" id="p_23J_478"></a>
<a class="msdiv" id="msdiv36"></a>
“Ko nume rājakattāro,<br>
suddā veyyattamāgatā;<br>
Rajjaṃ niyyādayissāmi,<br>
nāhaṃ rajjena matthiko.<br></p>
<p>
<a class="sc" id="37"></a>
<a class="ms" id="p_23J_479"></a>
<a class="msdiv" id="msdiv37"></a>
Ajjeva pabbajissāmi,<br>
Ko jaññā maraṇaṃ suve;<br>
Māhaṃ kākova dummedho,<br>
Kāmānaṃ vasamanvagaṃ”.<br></p>
<p>
<a class="sc" id="38"></a>
<a class="ms" id="p_23J_480"></a>
<a class="msdiv" id="msdiv38"></a>
“Atthi te daharo putto,<br>
dīghāvu raṭṭhavaḍḍhano;<br>
Taṃ rajje abhisiñcassu,<br>
so no rājā bhavissati”.<br></p>
<p>
<a class="sc" id="39"></a>
<a class="ms" id="p_23J_481"></a>
<a class="msdiv" id="msdiv39"></a>
“Khippaṃ kumāramānetha,<br>
dīghāvuṃ raṭṭhavaḍḍhanaṃ;<br>
Taṃ rajje abhisiñcissaṃ,<br>
so vo rājā bhavissati”.<br></p>
<p>
<a class="sc" id="40"></a>
<a class="ms" id="p_23J_482"></a>
<a class="msdiv" id="msdiv40"></a>
Tato kumāramānesuṃ,<br>
dīghāvuṃ raṭṭhavaḍḍhanaṃ;<br>
Taṃ disvā ālapī rājā,<br>
ekaputtaṃ manoramaṃ.<br></p>
<p>
<a class="sc" id="41"></a>
<a class="ms" id="p_23J_483"></a>
<a class="msdiv" id="msdiv41"></a>
“Saṭṭhi gāmasahassāni,<br>
paripuṇṇāni sabbaso;<br>
Te putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="42"></a>
<a class="ms" id="p_23J_484"></a>
<a class="msdiv" id="msdiv42"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ.<br></p>
<p>
<a class="sc" id="43"></a>
<a class="ms" id="p_23J_485"></a>
<a class="msdiv" id="msdiv43"></a>
Saṭṭhi nāgasahassāni,<br>
sabbālaṅkārabhūsitā;<br>
Suvaṇṇakacchā mātaṅgā,<br>
hemakappanavāsasā.<br></p>
<p>
<a class="sc" id="44"></a>
<a class="ms" id="p_23J_486"></a>
<a class="msdiv" id="msdiv44"></a>
Ārūḷhā gāmaṇīyehi,<br>
tomaraṅkusapāṇibhi;<br>
Te putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="45"></a>
<a class="ms" id="p_23J_487"></a>
<a class="msdiv" id="msdiv45"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ.<br></p>
<p>
<a class="sc" id="46"></a>
<a class="ms" id="p_23J_488"></a>
<a class="msdiv" id="msdiv46"></a>
Saṭṭhi assasahassāni,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhino.<br></p>
<p>
<a class="sc" id="47"></a>
<a class="ms" id="p_23J_489"></a>
<a class="msdiv" id="msdiv47"></a>
Ārūḷhā gāmaṇīyehi,<br>
illiyācāpadhāribhi;<br>
Te putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="48"></a>
<a class="ms" id="p_23J_490"></a>
<a class="msdiv" id="msdiv48"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ.<br></p>
<p>
<a class="sc" id="49"></a>
<a class="ms" id="p_23J_491"></a>
<a class="msdiv" id="msdiv49"></a>
Saṭṭhi rathasahassāni,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.<br></p>
<p>
<a class="sc" id="50"></a>
<a class="ms" id="p_23J_492"></a>
<a class="msdiv" id="msdiv50"></a>
Ārūḷhā gāmaṇīyehi,<br>
cāpahatthehi vammibhi;<br>
Te putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="51"></a>
<a class="ms" id="p_23J_493"></a>
<a class="msdiv" id="msdiv51"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ.<br></p>
<p>
<a class="sc" id="52"></a>
<a class="ms" id="p_23J_494"></a>
<a class="msdiv" id="msdiv52"></a>
Saṭṭhi dhenusahassāni,<br>
rohaññā puṅgavūsabhā;<br>
Tā putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="53"></a>
<a class="ms" id="p_23J_495"></a>
<a class="msdiv" id="msdiv53"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ.<br></p>
<p>
<a class="sc" id="54"></a>
<a class="ms" id="p_23J_496"></a>
<a class="msdiv" id="msdiv54"></a>
Soḷasitthisahassāni,<br>
sabbālaṅkārabhūsitā;<br>
Vicitravatthābharaṇā,<br>
āmuttamaṇikuṇḍalā;<br>
Tā putta paṭipajjassu,<br>
rajjaṃ niyyādayāmi te.<br></p>
<p>
<a class="sc" id="55"></a>
<a class="ms" id="p_23J_497"></a>
<a class="msdiv" id="msdiv55"></a>
Ajjeva pabbajissāmi,<br>
ko jaññā maraṇaṃ suve;<br>
Māhaṃ kākova dummedho,<br>
kāmānaṃ vasamanvagaṃ”.<br></p>
<p>
<a class="sc" id="56"></a>
<a class="ms" id="p_23J_498"></a>
<a class="msdiv" id="msdiv56"></a>
“Daharasseva me tāta,<br>
mātā matāti me sutaṃ;<br>
Tayā vinā ahaṃ tāta,<br>
jīvitumpi na ussahe.<br></p>
<p>
<a class="sc" id="57"></a>
<a class="ms" id="p_23J_499"></a>
<a class="msdiv" id="msdiv57"></a>
Yathā āraññakaṃ nāgaṃ,<br>
poto anveti pacchato;<br>
Jessantaṃ giriduggesu,<br>
samesu visamesu ca.<br></p>
<p>
<a class="sc" id="58"></a>
<a class="ms" id="p_23J_500"></a>
<a class="msdiv" id="msdiv58"></a>
Evaṃ taṃ anugacchāmi,<br>
pattamādāya pacchato;<br>
Subharo te bhavissāmi,<br>
na te hessāmi dubbharo”.<br></p>
<p>
<a class="sc" id="59"></a>
<a class="ms" id="p_23J_501"></a>
<a class="msdiv" id="msdiv59"></a>
“Yathā sāmuddikaṃ nāvaṃ,<br>
vāṇijānaṃ dhanesinaṃ;<br>
Vohāro tattha gaṇheyya,<br>
vāṇijā byasanī siyā.<br></p>
<p>
<a class="sc" id="60"></a>
<a class="ms" id="p_23J_502"></a>
<a class="msdiv" id="msdiv60"></a>
Evamevāyaṃ puttakali,<br>
antarāyakaro mama;<br>
Imaṃ kumāraṃ pāpetha,<br>
pāsādaṃ rativaḍḍhanaṃ.<br></p>
<p>
<a class="sc" id="61"></a>
<a class="ms" id="p_23J_503"></a>
<a class="msdiv" id="msdiv61"></a>
Tattha kambusahatthāyo,<br>
yathā sakkaṃva accharā;<br>
Tā naṃ tattha ramessanti,<br>
tāhi ceso ramissati.<br></p>
<p>
<a class="sc" id="62"></a>
<a class="ms" id="p_23J_504"></a>
<a class="msdiv" id="msdiv62"></a>
Tato kumāraṃ pāpesuṃ,<br>
pāsādaṃ rativaḍḍhanaṃ;<br>
Taṃ disvā avacuṃ kaññā,<br>
dīghāvuṃ raṭṭhavaḍḍhanaṃ.<br></p>
<p>
<a class="sc" id="63"></a>
<a class="ms" id="p_23J_505"></a>
<a class="msdiv" id="msdiv63"></a>
Devatā nusi gandhabbo,<br>
adu sakko purindado;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.<br></p>
<p>
<a class="sc" id="64"></a>
<a class="ms" id="p_23J_506"></a>
<a class="msdiv" id="msdiv64"></a>
“Namhi devo na gandhabbo,<br>
Nāpi sakko purindado;<br>
Kāsirañño ahaṃ putto,<br>
Dīghāvu raṭṭhavaḍḍhano;<br>
Mamaṃ bharatha bhaddaṃ vo,<br>
Ahaṃ bhattā bhavāmi vo”.<br></p>
<p>
<a class="sc" id="65"></a>
<a class="ms" id="p_23J_507"></a>
<a class="msdiv" id="msdiv65"></a>
Taṃ tattha avacuṃ kaññā,<br>
dīghāvuṃ raṭṭhavaḍḍhanaṃ;<br>
“Kuhiṃ rājā anuppatto,<br>
ito rājā kuhiṃ gato”.<br></p>
<p>
<a class="sc" id="66"></a>
<a class="ms" id="p_23J_508"></a>
<a class="msdiv" id="msdiv66"></a>
“Paṅkaṃ rājā atikkanto,<br>
thale rājā patiṭṭhito;<br>
Akaṇṭakaṃ agahanaṃ,<br>
paṭipanno mahāpathaṃ.<br></p>
<p>
<a class="sc" id="67"></a>
<a class="ms" id="p_23J_509"></a>
<a class="msdiv" id="msdiv67"></a>
Ahañca paṭipannosmi,<br>
maggaṃ duggatigāminaṃ;<br>
Sakaṇṭakaṃ sagahanaṃ,<br>
yena gacchanti duggatiṃ”.<br></p>
<p>
<a class="sc" id="68"></a>
<a class="ms" id="p_23J_510"></a>
<a class="msdiv" id="msdiv68"></a>
“Tassa te svāgataṃ rāja,<br>
sīhasseva giribbajaṃ;<br>
Anusāsa mahārāja,<br>
tvaṃ no sabbāsamissaro”ti.<br></p>
</blockquote>
<p class="endsutta">
<a class="sc" id="69"></a>
<a class="ms" id="p_23J_511"></a>
Soṇakajātakaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>