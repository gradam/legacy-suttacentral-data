<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja506">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Campeyyajātaka</h1>
</div>
<blockquote class="gatha">
<p>
<a class="msdiv" id="msdiv240"></a>
<a class="ms" id="p_22J_3101"></a>
<a class="sc" id="1"></a>
“Kā nu vijjurivābhāsi,<br>
Osadhī viya tārakā;<br>
Devatā nusi gandhabbī,<br>
Na taṃ maññāmi mānusiṃ”.<br>
</p>
<p>
<a class="msdiv" id="msdiv241"></a>
<a class="ms" id="p_22J_3102"></a>
<a class="sc" id="2"></a>
“Namhi devī na gandhabbī,<br>
na mahārāja mānusī;<br>
Nāgakaññāsmi bhaddante,<br>
atthenamhi idhāgatā”.<br>
</p>
<p>
<a class="msdiv" id="msdiv242"></a>
<a class="ms" id="p_22J_3103"></a>
<a class="sc" id="3"></a>
“Vibbhantacittā kupitindriyāsi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayānā,<br>
Idhāgatā nāri tadiṅgha brūhi”.<br>
</p>
<p>
<a class="msdiv" id="msdiv243"></a>
<a class="ms" id="p_22J_3104"></a>
<a class="sc" id="4"></a>
“Yamuggatejo uragoti cāhu,<br>
Nāgoti naṃ āhu janā janinda;<br>
Tamaggahī puriso jīvikattho,<br>
Taṃ bandhanā muñca patī mameso”.<br>
</p>
<p>
<a class="msdiv" id="msdiv244"></a>
<a class="ms" id="p_22J_3105"></a>
<a class="sc" id="5"></a>
“Kathaṃ nvayaṃ balaviriyūpapanno,<br>
Hatthattamāgacchi vanibbakassa;<br>
Akkhāhi me nāgakaññe tamatthaṃ,<br>
Kathaṃ vijānemu gahītanāgaṃ”.<br>
</p>
<p>
<a class="msdiv" id="msdiv245"></a>
<a class="ms" id="p_22J_3106"></a>
<a class="sc" id="6"></a>
“Nagarampi nāgo bhasmaṃ kareyya,<br>
Tathā hi so balaviriyūpapanno;<br>
Dhammañca nāgo apacāyamāno,<br>
Tasmā parakkamma tapo karoti.<br>
</p>
<p>
<a class="msdiv" id="msdiv246"></a>
<a class="ms" id="p_22J_3107"></a>
<a class="sc" id="7"></a>
Cātuddasiṃ pañcadasiñca rāja,<br>
Catuppathe sammati nāgarājā;<br>
Tamaggahī puriso jīvikattho,<br>
Taṃ bandhanā muñca patī mameso”.<br>
</p>
<p>
<a class="msdiv" id="msdiv247"></a>
<a class="ms" id="p_22J_3108"></a>
<a class="sc" id="8"></a>
“Soḷasitthisahassāni,<br>
āmuttamaṇikuṇḍalā;<br>
Vārigehasayā nārī,<br>
tāpi taṃ saraṇaṃ gatā.<br>
</p>
<p>
<a class="msdiv" id="msdiv248"></a>
<a class="ms" id="p_22J_3109"></a>
<a class="sc" id="9"></a>
Dhammena mocehi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā”.<br>
</p>
<p>
<a class="msdiv" id="msdiv249"></a>
<a class="ms" id="p_22J_3110"></a>
<a class="sc" id="10"></a>
“Dhammena mocemi asāhasena,<br>
Gāmena nikkhena gavaṃ satena;<br>
Ossaṭṭhakāyo urago carātu,<br>
Puññatthiko muñcatu bandhanasmā.<br>
</p>
<p>
<a class="msdiv" id="msdiv250"></a>
<a class="ms" id="p_22J_3111"></a>
<a class="sc" id="11"></a>
Dammi nikkhasataṃ ludda,<br>
thūlañca maṇikuṇḍalaṃ;<br>
Catussadañca pallaṅkaṃ,<br>
umāpupphasarinnibhaṃ.<br>
</p>
<p>
<a class="msdiv" id="msdiv251"></a>
<a class="ms" id="p_22J_3112"></a>
<a class="sc" id="12"></a>
Dve ca sādisiyo bhariyā,<br>
Usabhañca gavaṃ sataṃ;<br>
Ossaṭṭhakāyo urago carātu,<br>
Puññatthiko muñcatu bandhanasmā”.<br>
</p>
<p>
<a class="msdiv" id="msdiv252"></a>
<a class="ms" id="p_22J_3113"></a>
<a class="sc" id="13"></a>
“Vināpi dānā tava vacanaṃ janinda,<br>
Muñcemu naṃ uragaṃ bandhanasmā;<br>
Ossaṭṭhakāyo urago carātu,<br>
Puññatthiko muñcatu bandhanasmā”.<br>
</p>
<p>
<a class="msdiv" id="msdiv253"></a>
<a class="ms" id="p_22J_3114"></a>
<a class="sc" id="14"></a>
Mutto campeyyako nāgo,<br>
rājānaṃ etadabravi;<br>
“Namo te kāsirājatthu,<br>
namo te kāsivaḍḍhana;<br>
Añjaliṃ te paggaṇhāmi,<br>
passeyyaṃ me nivesanaṃ”.<br>
</p>
<p>
<a class="msdiv" id="msdiv254"></a>
<a class="ms" id="p_22J_3115"></a>
<a class="sc" id="15"></a>
“Addhā hi dubbissasametamāhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni”.<br>
</p>
<p>
<a class="msdiv" id="msdiv255"></a>
<a class="ms" id="p_22J_3116"></a>
<a class="sc" id="16"></a>
“Sacepi vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.<br>
</p>
<p>
<a class="msdiv" id="msdiv256"></a>
<a class="ms" id="p_22J_3117"></a>
<a class="sc" id="17"></a>
Nabhaṃ phaleyya udadhīpi susse,<br>
Saṃvaṭṭaye bhūtadharā vasundharā;<br>
Siluccayo meru samūlamuppate,<br>
Na tvevahaṃ rāja musā bhaṇeyyaṃ”.<br>
</p>
<p>
<a class="msdiv" id="msdiv257"></a>
<a class="ms" id="p_22J_3118"></a>
<a class="sc" id="18"></a>
“Addhā hi dubbissasametamāhu,<br>
Yaṃ mānuso vissase amānusamhi;<br>
Sace ca maṃ yācasi etamatthaṃ,<br>
Dakkhemu te nāga nivesanāni.<br>
</p>
<p>
<a class="msdiv" id="msdiv258"></a>
<a class="ms" id="p_22J_3119"></a>
<a class="sc" id="19"></a>
Tumhe khottha ghoravisā uḷārā,<br>
Mahātejā khippakopī ca hotha;<br>
Maṃkāraṇā bandhanasmā pamutto,<br>
Arahasi no jānituye katāni”.<br>
</p>
<p>
<a class="msdiv" id="msdiv259"></a>
<a class="ms" id="p_22J_3120"></a>
<a class="sc" id="20"></a>
“So paccataṃ niraye ghorarūpe,<br>
Mā kāyikaṃ sātamalattha kiñci;<br>
Peḷāya baddho maraṇaṃ upetu,<br>
Yo tādisaṃ kammakataṃ na jāne”.<br>
</p>
<p>
<a class="msdiv" id="msdiv260"></a>
<a class="ms" id="p_22J_3121"></a>
<a class="sc" id="21"></a>
“Saccappaṭiññā tava mesa hotu,<br>
Akkodhano hohi anupanāhī;<br>
Sabbañca te nāgakulaṃ supaṇṇā,<br>
Aggiṃva gimhesu vivajjayantu”.<br>
</p>
<p>
<a class="msdiv" id="msdiv261"></a>
<a class="ms" id="p_22J_3122"></a>
<a class="sc" id="22"></a>
“Anukampasī nāgakulaṃ janinda,<br>
Mātā yathā suppiyaṃ ekaputtaṃ;<br>
Ahañca te nāgakulena saddhiṃ,<br>
Kāhāmi veyyāvaṭikaṃ uḷāraṃ”.<br>
</p>
<p>
<a class="msdiv" id="msdiv262"></a>
<a class="ms" id="p_22J_3123"></a>
<a class="sc" id="23"></a>
“Yojentu ve rājarathe sucitte,<br>
Kambojake assatare sudante;<br>
Nāge ca yojentu suvaṇṇakappane,<br>
Dakkhemu nāgassa nivesanāni”.<br>
</p>
<p>
<a class="msdiv" id="msdiv263"></a>
<a class="ms" id="p_22J_3124"></a>
<a class="sc" id="24"></a>
Bherī mudiṅgā paṇavā ca saṅkhā,<br>
Avajjayiṃsu uggasenassa rañño;<br>
Pāyāsi rājā bahusobhamāno,<br>
Purakkhato nārigaṇassa majjhe.<br>
</p>
<p>
<a class="msdiv" id="msdiv264"></a>
<a class="ms" id="p_22J_3125"></a>
<a class="sc" id="25"></a>
Suvaṇṇacitakaṃ bhūmiṃ,<br>
addakkhi kāsivaḍḍhano;<br>
Sovaṇṇamayapāsāde,<br>
veḷuriyaphalakatthate.<br>
</p>
<p>
<a class="msdiv" id="msdiv265"></a>
<a class="ms" id="p_22J_3126"></a>
<a class="sc" id="26"></a>
Sa rājā pāvisi byamhaṃ,<br>
campeyyassa nivesanaṃ;<br>
Ādiccavaṇṇasannibhaṃ,<br>
kaṃsavijju pabhassaraṃ.<br>
</p>
<p>
<a class="msdiv" id="msdiv266"></a>
<a class="ms" id="p_22J_3127"></a>
<a class="sc" id="27"></a>
Nānārukkhehi sañchannaṃ,<br>
nānāgandhasamīritaṃ;<br>
So pāvekkhi kāsirājā,<br>
campeyyassa nivesanaṃ.<br>
</p>
<p>
<a class="msdiv" id="msdiv267"></a>
<a class="ms" id="p_22J_3128"></a>
<a class="sc" id="28"></a>
Paviṭṭhasmiṃ kāsiraññe,<br>
campeyyassa nivesanaṃ;<br>
Dibbā tūriyā pavajjiṃsu,<br>
nāgakaññā ca naccisuṃ.<br>
</p>
<p>
<a class="msdiv" id="msdiv268"></a>
<a class="ms" id="p_22J_3129"></a>
<a class="sc" id="29"></a>
Taṃ nāgakaññā caritaṃ gaṇena,<br>
Anvāruhī kāsirājā pasanno;<br>
Nisīdi sovaṇṇamayamhi pīṭhe,<br>
Sāpassaye candanasāralitte.<br>
</p>
<p>
<a class="msdiv" id="msdiv269"></a>
<a class="ms" id="p_22J_3130"></a>
<a class="sc" id="30"></a>
So tattha bhutvā ca atho ramitvā,<br>
Campeyyakaṃ kāsirājā avoca;<br>
“Vimānaseṭṭhāni imāni tuyhaṃ,<br>
Ādiccavaṇṇāni pabhassarāni;<br>
Netādisaṃ atthi manussaloke,<br>
Kiṃ patthayaṃ nāga tapo karosi.<br>
</p>
<p>
<a class="msdiv" id="msdiv270"></a>
<a class="ms" id="p_22J_3131"></a>
<a class="sc" id="31"></a>
Tā kambukāyūradharā suvatthā,<br>
Vaṭṭaṅgulī tambatalūpapannā;<br>
Paggayha pāyenti anomavaṇṇā,<br>
Netādisaṃ atthi manussaloke;<br>
Kiṃ patthayaṃ nāga tapo karosi.<br>
</p>
<p>
<a class="msdiv" id="msdiv271"></a>
<a class="ms" id="p_22J_3132"></a>
<a class="sc" id="32"></a>
Najjo ca temā puthulomamacchā,<br>
Āṭā sakuntābhirudā sutitthā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.<br>
</p>
<p>
<a class="msdiv" id="msdiv272"></a>
<a class="ms" id="p_22J_3133"></a>
<a class="sc" id="33"></a>
Koñcā mayūrā diviyā ca haṃsā,<br>
Vaggussarā kokilā sampatanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi.<br>
</p>
<p>
<a class="msdiv" id="msdiv273"></a>
<a class="ms" id="p_22J_3134"></a>
<a class="sc" id="34"></a>
Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Netādisaṃ atthi manussaloke,<br>
Kiṃ patthayaṃ nāga tapo karosi.<br>
</p>
<p>
<a class="msdiv" id="msdiv274"></a>
<a class="ms" id="p_22J_3135"></a>
<a class="sc" id="35"></a>
Imā ca te pokkharañño samantato,<br>
Dibbā ca gandhā satataṃ pavāyanti;<br>
Netādisaṃ atthi manussaloke,<br>
Kiṃ patthayaṃ nāga tapo karosi”.<br>
</p>
<p>
<a class="msdiv" id="msdiv275"></a>
<a class="ms" id="p_22J_3136"></a>
<a class="sc" id="36"></a>
“Na puttahetu na dhanassa hetu,<br>
Na āyuno cāpi janinda hetu;<br>
Manussayoniṃ abhipatthayāno,<br>
Tasmā parakkamma tapo karomi”.<br>
</p>
<p>
<a class="msdiv" id="msdiv276"></a>
<a class="ms" id="p_22J_3137"></a>
<a class="sc" id="37"></a>
“Tvaṃ lohitakkho vihatantaraṃso,<br>
Alaṅkato kappitakesamassu;<br>
Surosito lohitacandanena,<br>
Gandhabbarājāva disā pabhāsasi.<br>
</p>
<p>
<a class="msdiv" id="msdiv277"></a>
<a class="ms" id="p_22J_3138"></a>
<a class="sc" id="38"></a>
Deviddhipattosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarājetamatthaṃ,<br>
Seyyo ito kena manussaloko”.<br>
</p>
<p>
<a class="msdiv" id="msdiv278"></a>
<a class="ms" id="p_22J_3139"></a>
<a class="sc" id="39"></a>
“Janinda nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ”.<br>
</p>
<p>
<a class="msdiv" id="msdiv279"></a>
<a class="ms" id="p_22J_3140"></a>
<a class="sc" id="40"></a>
“Addhā have sevitabbā sapaññā,<br>
Bahussutā ye bahuṭhānacintino;<br>
Nāriyo ca disvāna tuvañca nāga,<br>
Kāhāmi puññāni anappakāni”.<br>
</p>
<p>
<a class="msdiv" id="msdiv280"></a>
<a class="ms" id="p_22J_3141"></a>
<a class="sc" id="41"></a>
“Addhā have sevitabbā sapaññā,<br>
Bahussutā ye bahuṭhānacintino;<br>
Nāriyo ca disvāna mamañca rāja,<br>
Karohi puññāni anappakāni”.<br>
</p>
<p>
<a class="msdiv" id="msdiv281"></a>
<a class="ms" id="p_22J_3142"></a>
<a class="sc" id="42"></a>
“Idañca me jātarūpaṃ pahūtaṃ,<br>
Rāsī suvaṇṇassa ca tālamattā;<br>
Ito haritvāna suvaṇṇagharāni,<br>
Karassu rūpiyapākāraṃ karontu.<br>
</p>
<p>
<a class="msdiv" id="msdiv282"></a>
<a class="ms" id="p_22J_3143"></a>
<a class="sc" id="43"></a>
Muttā ca vāhasahassāni pañca,<br>
Veḷuriyamissāni ito haritvā;<br>
Antepure bhūmiyaṃ santharantu,<br>
Nikkaddamā hehiti nīrajā ca.<br>
</p>
<p>
<a class="msdiv" id="msdiv283"></a>
<a class="ms" id="p_22J_3144"></a>
<a class="sc" id="44"></a>
Etādisaṃ āvasa rājaseṭṭha,<br>
Vimānaseṭṭhaṃ bahu sobhamānaṃ;<br>
Bārāṇasiṃ nagaraṃ iddhaṃ phītaṃ,<br>
Rajjañca kārehi anomapaññā”ti.<br>
</p>
</blockquote>
<p class="endsutta">
<a class="ms" id="p_22J_3145"></a>
<a class="sc" id="45"></a>
Campeyyajātakaṃ dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>