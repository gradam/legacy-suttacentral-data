<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja482">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>9 Rurumigarājajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2508"></a>
<a class="msdiv" id="msdiv117"></a>
“Tassa gāmavaraṃ dammi,<br>
Nāriyo ca alaṅkatā;<br>
Yo metaṃ migamakkhāti,<br>
Migānaṃ migamuttamaṃ”.<br></p>
<p>
<a class="sc" id="2"></a>
<a class="ms" id="p_22J_2509"></a>
<a class="msdiv" id="msdiv118"></a>
“Mayhaṃ gāmavaraṃ dehi,<br>
nāriyo ca alaṅkatā;<br>
Ahaṃ te migamakkhissaṃ,<br>
migānaṃ migamuttamaṃ.<br></p>
<p>
<a class="sc" id="3"></a>
<a class="ms" id="p_22J_2510"></a>
<a class="msdiv" id="msdiv119"></a>
Etasmiṃ vanasaṇḍasmiṃ,<br>
ambā sālā ca pupphitā;<br>
Indagopakasañchannā,<br>
ettheso tiṭṭhate migo”.<br></p>
<p>
<a class="sc" id="4"></a>
<a class="ms" id="p_22J_2511"></a>
<a class="msdiv" id="msdiv120"></a>
“Dhanuṃ advejjhaṃ katvāna,<br>
usuṃ sannayhupāgami;<br>
Migo ca disvā rājānaṃ,<br>
dūrato ajjhabhāsatha.<br></p>
<p>
<a class="sc" id="5"></a>
<a class="ms" id="p_22J_2512"></a>
<a class="msdiv" id="msdiv121"></a>
Āgamehi mahārāja,<br>
mā maṃ vijjhi rathesabha;<br>
Ko nu te idamakkhāsi,<br>
ettheso tiṭṭhate migo”.<br></p>
<p>
<a class="sc" id="6"></a>
<a class="ms" id="p_22J_2513"></a>
<a class="msdiv" id="msdiv122"></a>
“Esa pāpacaro poso,<br>
samma tiṭṭhati ārakā;<br>
Soyaṃ me idamakkhāsi,<br>
ettheso tiṭṭhate migo”.<br></p>
<p>
<a class="sc" id="7"></a>
<a class="ms" id="p_22J_2514"></a>
<a class="msdiv" id="msdiv123"></a>
“Saccaṃ kireva māhaṃsu,<br>
narā ekacciyā idha;<br>
Kaṭṭhaṃ niplavitaṃ seyyo,<br>
na tvevekacciyo naro”.<br></p>
<p>
<a class="sc" id="8"></a>
<a class="ms" id="p_22J_2515"></a>
<a class="msdiv" id="msdiv124"></a>
“Kiṃ nu ruru garahasi migānaṃ,<br>
Kiṃ pakkhīnaṃ kiṃ pana mānusānaṃ;<br>
Bhayañhi maṃ vindatinapparūpaṃ,<br>
Sutvāna taṃ mānusiṃ bhāsamānaṃ”.<br></p>
<p>
<a class="sc" id="9"></a>
<a class="ms" id="p_22J_2516"></a>
<a class="msdiv" id="msdiv125"></a>
“Yamuddhariṃ vāhane vuyhamānaṃ,<br>
Mahodake salile sīghasote;<br>
Tatonidānaṃ bhayamāgataṃ mama,<br>
Dukkho have rāja asabbhi saṅgamo”.<br></p>
<p>
<a class="sc" id="10"></a>
<a class="ms" id="p_22J_2517"></a>
<a class="msdiv" id="msdiv126"></a>
“Sohaṃ catuppattamimaṃ vihaṅgamaṃ,<br>
Tanucchidaṃ hadaye ossajāmi;<br>
Hanāmi taṃ mittadubbhiṃ akiccakāriṃ,<br>
Yo tādisaṃ kammakataṃ na jāne”.<br></p>
<p>
<a class="sc" id="11"></a>
<a class="ms" id="p_22J_2518"></a>
<a class="msdiv" id="msdiv127"></a>
“Dhīrassa bālassa have janinda,<br>
Santo vadhaṃ nappasaṃsanti jātu;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dehi;<br>
Ahañca te kāmakaro bhavāmi”.<br></p>
<p>
<a class="sc" id="12"></a>
<a class="ms" id="p_22J_2519"></a>
<a class="msdiv" id="msdiv128"></a>
“Addhā rurū aññataro sataṃ so,<br>
Yo dubbhato mānusassa na dubbhi;<br>
Kāmaṃ gharaṃ gacchatu pāpadhammo,<br>
Yañcassa bhaṭṭhaṃ tadetassa dammi;<br>
Ahañca te kāmacāraṃ dadāmi”.<br></p>
<p>
<a class="sc" id="13"></a>
<a class="ms" id="p_22J_2520"></a>
<a class="msdiv" id="msdiv129"></a>
“Suvijānaṃ siṅgālānaṃ,<br>
sakuṇānañca vassitaṃ;<br>
Manussavassitaṃ rāja,<br>
dubbijānataraṃ tato.<br></p>
<p>
<a class="sc" id="14"></a>
<a class="ms" id="p_22J_2521"></a>
<a class="msdiv" id="msdiv130"></a>
Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso”.<br></p>
<p>
<a class="sc" id="15"></a>
<a class="ms" id="p_22J_2522"></a>
<a class="msdiv" id="msdiv131"></a>
“Samāgatā jānapadā,<br>
negamā ca samāgatā;<br>
Migā sassāni khādanti,<br>
taṃ devo paṭisedhatu”.<br></p>
<p>
<a class="sc" id="16"></a>
<a class="ms" id="p_22J_2523"></a>
<a class="msdiv" id="msdiv132"></a>
“Kāmaṃ janapado māsi,<br>
raṭṭhañcāpi vinassatu;<br>
Na tvevāhaṃ ruruṃ dubbhe,<br>
datvā abhayadakkhiṇaṃ.<br></p>
<p>
<a class="sc" id="17"></a>
<a class="ms" id="p_22J_2524"></a>
<a class="msdiv" id="msdiv133"></a>
Mā me janapado āsi,<br>
raṭṭhañcāpi vinassatu;<br>
Na tvevāhaṃ migarājassa,<br>
varaṃ datvā musā bhaṇe”ti.<br></p>
</blockquote>
<p class="endsutta">
<a class="sc" id="18"></a>
<a class="ms" id="p_22J_2525"></a>
Rurumigarājajātakaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>