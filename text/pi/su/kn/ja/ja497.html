<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja497">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Mātaṅgajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_22J_2853"></a>
<a class="sc" id="1"></a>
“Kuto nu āgacchasi dummavāsī,<br>
Otallako paṃsupisācakova;<br>
Saṅkāracoḷaṃ paṭimuñca kaṇṭhe,<br>
Ko re tuvaṃ hosi adakkhiṇeyyo”.<br>
</p>
<p>
<a class="msdiv" id="msdiv2"></a>
<a class="ms" id="p_22J_2854"></a>
<a class="sc" id="2"></a>
“Annaṃ tavedaṃ pakataṃ yasassi,<br>
Taṃ khajjare bhuñjare piyyare ca;<br>
Jānāsi maṃ tvaṃ paradattūpajīviṃ,<br>
Uttiṭṭhapiṇḍaṃ labhataṃ sapāko”.<br>
</p>
<p>
<a class="msdiv" id="msdiv3"></a>
<a class="ms" id="p_22J_2855"></a>
<a class="sc" id="3"></a>
“Annaṃ mamedaṃ pakataṃ brāhmaṇānaṃ,<br>
Attatthāya saddahato mamedaṃ;<br>
Apehi etto kimidhaṭṭhitosi,<br>
Na mādisā tuyhaṃ dadanti jamma”.<br>
</p>
<p>
<a class="msdiv" id="msdiv4"></a>
<a class="ms" id="p_22J_2856"></a>
<a class="sc" id="4"></a>
“Thale ca ninne ca vapanti bījaṃ,<br>
Anūpakhette phalamāsamānā;<br>
Etāya saddhāya dadāhi dānaṃ,<br>
Appeva ārādhaye dakkhiṇeyye”.<br>
</p>
<p>
<a class="msdiv" id="msdiv5"></a>
<a class="ms" id="p_22J_2857"></a>
<a class="sc" id="5"></a>
“Khettāni mayhaṃ viditāni loke,<br>
Yesāhaṃ bījāni patiṭṭhapemi;<br>
Ye brāhmaṇā jātimantūpapannā,<br>
Tānīdha khettāni supesalāni”.<br>
</p>
<p>
<a class="msdiv" id="msdiv6"></a>
<a class="ms" id="p_22J_2858"></a>
<a class="sc" id="6"></a>
“Jātimado ca atimānitā ca,<br>
Lobho ca doso ca mado ca moho;<br>
Ete aguṇā yesu ca santi sabbe,<br>
Tānīdha khettāni apesalāni.<br>
</p>
<p>
<a class="msdiv" id="msdiv7"></a>
<a class="ms" id="p_22J_2859"></a>
<a class="sc" id="7"></a>
Jātimado ca atimānitā ca,<br>
Lobho ca doso ca mado ca moho;<br>
Ete aguṇā yesu na santi sabbe,<br>
Tānīdha khettāni supesalāni”.<br>
</p>
<p>
<a class="msdiv" id="msdiv8"></a>
<a class="ms" id="p_22J_2860"></a>
<a class="sc" id="8"></a>
“Kvettha gatā upajotiyo ca,<br>
Upajjhāyo ca atha vā gaṇḍakucchi;<br>
Imassa daṇḍañca vadhañca datvā,<br>
Gale gahetvā khalayātha jammaṃ”.<br>
</p>
<p>
<a class="msdiv" id="msdiv9"></a>
<a class="ms" id="p_22J_2861"></a>
<a class="sc" id="9"></a>
“Giriṃ nakhena khaṇasi,<br>
ayo dantehi khādasi;<br>
Jātavedaṃ padahasi,<br>
yo isiṃ paribhāsasi”.<br>
</p>
<p>
<a class="msdiv" id="msdiv10"></a>
<a class="ms" id="p_22J_2862"></a>
<a class="sc" id="10"></a>
“Idaṃ vatvāna mātaṅgo,<br>
isi saccaparakkamo;<br>
Antalikkhasmiṃ pakkāmi,<br>
brāhmaṇānaṃ udikkhataṃ”.<br>
</p>
<p>
<a class="msdiv" id="msdiv11"></a>
<a class="ms" id="p_22J_2863"></a>
<a class="sc" id="11"></a>
“Āvellitaṃ piṭṭhito uttamaṅgaṃ,<br>
Bāhuṃ pasāreti akammaneyyaṃ;<br>
Setāni akkhīni yathā matassa,<br>
Ko me imaṃ puttamakāsi evaṃ”.<br>
</p>
<p>
<a class="msdiv" id="msdiv12"></a>
<a class="ms" id="p_22J_2864"></a>
<a class="sc" id="12"></a>
“Idhāgamā samaṇo dummavāsī,<br>
Otallako paṃsupisācakova;<br>
Saṅkāracoḷaṃ paṭimuñca kaṇṭhe,<br>
So te imaṃ puttamakāsi evaṃ”.<br>
</p>
<p>
<a class="msdiv" id="msdiv13"></a>
<a class="ms" id="p_22J_2865"></a>
<a class="sc" id="13"></a>
“Katamaṃ disaṃ agamā bhūripañño,<br>
Akkhātha me māṇavā etamatthaṃ;<br>
Gantvāna taṃ paṭikaremu accayaṃ,<br>
Appeva naṃ putta labhemu jīvitaṃ”.<br>
</p>
<p>
<a class="msdiv" id="msdiv14"></a>
<a class="ms" id="p_22J_2866"></a>
<a class="sc" id="14"></a>
“Vehāyasaṃ agamā bhūripañño,<br>
Pathaddhuno pannaraseva cando;<br>
Api cāpi so purimadisaṃ agacchi,<br>
Saccappaṭiñño isi sādhurūpo”.<br>
</p>
<p>
<a class="msdiv" id="msdiv15"></a>
<a class="ms" id="p_22J_2867"></a>
<a class="sc" id="15"></a>
“Āvellitaṃ piṭṭhito uttamaṅgaṃ,<br>
Bāhuṃ pasāreti akammaneyyaṃ;<br>
Setāni akkhīni yathā matassa,<br>
Ko me imaṃ puttamakāsi evaṃ”.<br>
</p>
<p>
<a class="msdiv" id="msdiv16"></a>
<a class="ms" id="p_22J_2868"></a>
<a class="sc" id="16"></a>
“Yakkhā have santi mahānubhāvā,<br>
Anvāgatā isayo sādhurūpā;<br>
Te duṭṭhacittaṃ kupitaṃ viditvā,<br>
Yakkhā hi te puttamakaṃsu evaṃ”.<br>
</p>
<p>
<a class="msdiv" id="msdiv17"></a>
<a class="ms" id="p_22J_2869"></a>
<a class="sc" id="17"></a>
“Yakkhā ca me puttamakaṃsu evaṃ,<br>
Tvaññeva me mā kuddho brahmacāri;<br>
Tumheva pāde saraṇaṃ gatāsmi,<br>
Anvāgatā puttasokena bhikkhu”.<br>
</p>
<p>
<a class="msdiv" id="msdiv18"></a>
<a class="ms" id="p_22J_2870"></a>
<a class="sc" id="18"></a>
“Tadeva hi etarahi ca mayhaṃ,<br>
Manopadoso na mamatthi koci;<br>
Putto ca te vedamadena matto,<br>
Atthaṃ na jānāti adhicca vede”.<br>
</p>
<p>
<a class="msdiv" id="msdiv19"></a>
<a class="ms" id="p_22J_2871"></a>
<a class="sc" id="19"></a>
“Addhā have bhikkhu muhuttakena,<br>
Sammuyhateva purisassa saññā;<br>
Ekāparādhaṃ khama bhūripañña,<br>
Na paṇḍitā kodhabalā bhavanti”.<br>
</p>
<p>
<a class="msdiv" id="msdiv20"></a>
<a class="ms" id="p_22J_2872"></a>
<a class="sc" id="20"></a>
“Idañca mayhaṃ uttiṭṭhapiṇḍaṃ,<br>
Tava maṇḍabyo bhuñjatu appapañño;<br>
Yakkhā ca te naṃ na viheṭhayeyyuṃ,<br>
Putto ca te hessati so arogo”.<br>
</p>
<p>
<a class="msdiv" id="msdiv21"></a>
<a class="ms" id="p_22J_2873"></a>
<a class="sc" id="21"></a>
“Maṇḍabya bālosi parittapañño,<br>
Yo puññakhettānamakovidosi;<br>
Mahakkasāvesu dadāsi dānaṃ,<br>
Kiliṭṭhakammesu asaññatesu.<br>
</p>
<p>
<a class="msdiv" id="msdiv22"></a>
<a class="ms" id="p_22J_2874"></a>
<a class="sc" id="22"></a>
Jaṭā ca kesā ajinā nivatthā,<br>
Jarūdapānaṃva mukhaṃ parūḷhaṃ;<br>
Pajaṃ imaṃ passatha dummarūpaṃ,<br>
Na jaṭājinaṃ tāyati appapaññaṃ.<br>
</p>
<p>
<a class="msdiv" id="msdiv23"></a>
<a class="ms" id="p_22J_2875"></a>
<a class="sc" id="23"></a>
Yesaṃ rāgo ca doso ca,<br>
avijjā ca virājitā;<br>
Khīṇāsavā arahanto,<br>
tesu dinnaṃ mahapphalan”ti.<br>
</p>
</blockquote>
<p class="endsutta">
<a class="ms" id="p_22J_2876"></a>
<a class="sc" id="24"></a>
Mātaṅgajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>