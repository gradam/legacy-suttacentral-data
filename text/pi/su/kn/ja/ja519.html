<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja519">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>Sambulājātaka</h1>
</div>
<blockquote class="gatha">
<p>
<a class="msdiv" id="msdiv297"></a>
<a class="ms" id="p_22J_3560"></a>
<a class="sc" id="1"></a>
“Kā vedhamānā girikandarāyaṃ,<br>
Ekā tuvaṃ tiṭṭhasi saṃhitūru;<br>
Puṭṭhāsi me pāṇipameyyamajjhe,<br>
Akkhāhi me nāmañca bandhave ca.<br>
</p>
<p>
<a class="msdiv" id="msdiv298"></a>
<a class="ms" id="p_22J_3561"></a>
<a class="sc" id="2"></a>
Obhāsayaṃ vanaṃ rammaṃ,<br>
sīhabyagghanisevitaṃ;<br>
Kā vā tvamasi kalyāṇi,<br>
kassa vā tvaṃ sumajjhime;<br>
Abhivādemi taṃ bhadde,<br>
dānavāhaṃ namatthu te”.<br>
</p>
<p>
<a class="msdiv" id="msdiv299"></a>
<a class="ms" id="p_22J_3562"></a>
<a class="sc" id="3"></a>
“Yo putto kāsirājassa,<br>
sotthisenoti taṃ vidū;<br>
Tassāhaṃ sambulā bhariyā,<br>
evaṃ jānāhi dānava;<br>
Abhivādemi taṃ bhante,<br>
sambulāhaṃ namatthu te.<br>
</p>
<p>
<a class="msdiv" id="msdiv300"></a>
<a class="ms" id="p_22J_3563"></a>
<a class="sc" id="4"></a>
Vedehaputto bhaddante,<br>
vane vasati āturo;<br>
Tamahaṃ rogasammattaṃ,<br>
ekā ekaṃ upaṭṭhahaṃ.<br>
</p>
<p>
<a class="msdiv" id="msdiv301"></a>
<a class="ms" id="p_22J_3564"></a>
<a class="sc" id="5"></a>
Ahañca vanamuñchāya,<br>
Madhumaṃsaṃ migābilaṃ;<br>
Yadāharāmi taṃ bhakkho,<br>
Tassa nūnajja nādhati”.<br>
</p>
<p>
<a class="msdiv" id="msdiv302"></a>
<a class="ms" id="p_22J_3565"></a>
<a class="sc" id="6"></a>
“Kiṃ vane rājaputtena,<br>
āturena karissasi;<br>
Sambule pariciṇṇena,<br>
ahaṃ bhattā bhavāmi te”.<br>
</p>
<p>
<a class="msdiv" id="msdiv303"></a>
<a class="ms" id="p_22J_3566"></a>
<a class="sc" id="7"></a>
“Sokaṭṭāya durattāya,<br>
kiṃ rūpaṃ vijjate mama;<br>
Aññaṃ pariyesa bhaddante,<br>
abhirūpataraṃ mayā”.<br>
</p>
<p>
<a class="msdiv" id="msdiv304"></a>
<a class="ms" id="p_22J_3567"></a>
<a class="sc" id="8"></a>
“Ehimaṃ girimāruyha,<br>
bhariyā me catussatā;<br>
Tāsaṃ tvaṃ pavarā hohi,<br>
sabbakāmasamiddhinī.<br>
</p>
<p>
<a class="msdiv" id="msdiv305"></a>
<a class="ms" id="p_22J_3568"></a>
<a class="sc" id="9"></a>
Nūna tārakavaṇṇābhe,<br>
yaṃ kiñci manasicchasi;<br>
Sabbaṃ taṃ pacuraṃ mayhaṃ,<br>
ramassvajja mayā saha.<br>
</p>
<p>
<a class="msdiv" id="msdiv306"></a>
<a class="ms" id="p_22J_3569"></a>
<a class="sc" id="10"></a>
No ce tuvaṃ maheseyyaṃ,<br>
Sambule kārayissasi;<br>
Alaṃ tvaṃ pātarāsāya,<br>
Paṇhe bhakkhā bhavissasi”.<br>
</p>
<p>
<a class="msdiv" id="msdiv307"></a>
<a class="ms" id="p_22J_3570"></a>
<a class="sc" id="11"></a>
Tañca sattajaṭo luddo,<br>
kaḷāro purisādako;<br>
Vane nāthaṃ apassantiṃ,<br>
sambulaṃ aggahī bhuje.<br>
</p>
<p>
<a class="msdiv" id="msdiv308"></a>
<a class="ms" id="p_22J_3571"></a>
<a class="sc" id="12"></a>
Adhipannā pisācena,<br>
luddenāmisacakkhunā;<br>
Sā ca sattuvasaṃ pattā,<br>
patimevānusocati.<br>
</p>
<p>
<a class="msdiv" id="msdiv309"></a>
<a class="ms" id="p_22J_3572"></a>
<a class="sc" id="13"></a>
“Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā.<br>
</p>
<p>
<a class="msdiv" id="msdiv310"></a>
<a class="ms" id="p_22J_3573"></a>
<a class="sc" id="14"></a>
Na santi devā pavasanti nūna,<br>
Na hi nūna santi idha lokapālā;<br>
Sahasā karontānamasaññatānaṃ,<br>
Na hi nūna santi paṭisedhitāro”.<br>
</p>
<p>
<a class="msdiv" id="msdiv311"></a>
<a class="ms" id="p_22J_3574"></a>
<a class="sc" id="15"></a>
“Itthīnamesā pavarā yasassinī,<br>
Santā samā aggirivuggatejā;<br>
Tañce tuvaṃ rakkhasādesi kaññaṃ,<br>
Muddhā ca hi sattadhā te phaleyya;<br>
Mā tvaṃ dahī muñca patibbatāya”.<br>
</p>
<p>
<a class="msdiv" id="msdiv312"></a>
<a class="ms" id="p_22J_3575"></a>
<a class="sc" id="16"></a>
Sā ca assamamāgacchi,<br>
pamuttā purisādakā;<br>
Nīḷaṃ paḷinaṃ sakuṇīva,<br>
gatasiṅgaṃva ālayaṃ.<br>
</p>
<p>
<a class="msdiv" id="msdiv313"></a>
<a class="ms" id="p_22J_3576"></a>
<a class="sc" id="17"></a>
Sā tattha paridevesi,<br>
rājaputtī yasassinī;<br>
Sambulā utumattakkhā,<br>
vane nāthaṃ apassantī.<br>
</p>
<p>
<a class="msdiv" id="msdiv314"></a>
<a class="ms" id="p_22J_3577"></a>
<a class="sc" id="18"></a>
Samaṇe brāhmaṇe vande,<br>
sampannacaraṇe ise;<br>
Rājaputtaṃ apassantī,<br>
“tumhaṃmhi saraṇaṃ gatā”.<br>
</p>
<p>
<a class="msdiv" id="msdiv315"></a>
<a class="ms" id="p_22J_3578"></a>
<a class="sc" id="19"></a>
Vande sīhe ca byagghe ca,<br>
ye ca aññe vane migā;<br>
Rājaputtaṃ apassantī,<br>
“tumhaṃmhi saraṇaṃ gatā”.<br>
</p>
<p>
<a class="msdiv" id="msdiv316"></a>
<a class="ms" id="p_22J_3579"></a>
<a class="sc" id="20"></a>
Tiṇā latāni osadhyo,<br>
pabbatāni vanāni ca;<br>
Rājaputtaṃ apassantī,<br>
“tumhaṃmhi saraṇaṃ gatā”.<br>
</p>
<p>
<a class="msdiv" id="msdiv317"></a>
<a class="ms" id="p_22J_3580"></a>
<a class="sc" id="21"></a>
Vande indīvarīsāmaṃ,<br>
rattiṃ nakkhattamāliniṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.<br>
</p>
<p>
<a class="msdiv" id="msdiv318"></a>
<a class="ms" id="p_22J_3581"></a>
<a class="sc" id="22"></a>
Vande bhāgīrathiṃ gaṅgaṃ,<br>
savantīnaṃ paṭiggahaṃ;<br>
Rājaputtaṃ apassantī,<br>
“tumhaṃmhi saraṇaṃ gatā”.<br>
</p>
<p>
<a class="msdiv" id="msdiv319"></a>
<a class="ms" id="p_22J_3582"></a>
<a class="sc" id="23"></a>
Vande ahaṃ pabbatarājaseṭṭhaṃ,<br>
Himavantaṃ siluccayaṃ;<br>
Rājaputtaṃ apassantī,<br>
“Tumhaṃmhi saraṇaṃ gatā”.<br>
</p>
<p>
<a class="msdiv" id="msdiv320"></a>
<a class="ms" id="p_22J_3583"></a>
<a class="sc" id="24"></a>
“Atisāyaṃ vatāgacchi,<br>
rājaputti yasassini;<br>
Kena nujja samāgacchi,<br>
ko te piyataro mayā”.<br>
</p>
<p>
<a class="msdiv" id="msdiv321"></a>
<a class="ms" id="p_22J_3584"></a>
<a class="sc" id="25"></a>
“Idaṃ khohaṃ tadāvocaṃ,<br>
gahitā tena sattunā;<br>
Na me idaṃ tathā dukkhaṃ,<br>
yaṃ maṃ khādeyya rakkhaso;<br>
Yañca me ayyaputtassa,<br>
mano hessati aññathā”.<br>
</p>
<p>
<a class="msdiv" id="msdiv322"></a>
<a class="ms" id="p_22J_3585"></a>
<a class="sc" id="26"></a>
“Corīnaṃ bahubuddhīnaṃ,<br>
yāsu saccaṃ sudullabhaṃ;<br>
Thīnaṃ bhāvo durājāno,<br>
macchassevodake gataṃ”.<br>
</p>
<p>
<a class="msdiv" id="msdiv323"></a>
<a class="ms" id="p_22J_3586"></a>
<a class="sc" id="27"></a>
“Tathā maṃ saccaṃ pāletu,<br>
pālayissati ce mamaṃ;<br>
Yathāhaṃ nābhijānāmi,<br>
aññaṃ piyataraṃ tayā;<br>
Etena saccavajjena,<br>
byādhi te vūpasammatu”.<br>
</p>
<p>
<a class="msdiv" id="msdiv324"></a>
<a class="ms" id="p_22J_3587"></a>
<a class="sc" id="28"></a>
“Ye kuñjarā sattasatā uḷārā,<br>
Rakkhanti rattindivamuyyutāvudhā;<br>
Dhanuggahānañca satāni soḷasa,<br>
Kathaṃvidhe passasi bhadde sattavo”.<br>
</p>
<p>
<a class="msdiv" id="msdiv325"></a>
<a class="ms" id="p_22J_3588"></a>
<a class="sc" id="29"></a>
“Alaṅkatāyo padumuttarattacā,<br>
Virāgitā passati haṃsagaggarā;<br>
Tāsaṃ suṇitvā mitagītavāditaṃ,<br>
Na dāni me tāta tathā yathā pure.<br>
</p>
<p>
<a class="msdiv" id="msdiv326"></a>
<a class="ms" id="p_22J_3589"></a>
<a class="sc" id="30"></a>
Suvaṇṇasaṅkaccadharā suviggahā,<br>
Alaṅkatā mānusiyaccharūpamā;<br>
Senopiyā tāta aninditaṅgiyo,<br>
Khattiyakaññā paṭilobhayanti naṃ.<br>
</p>
<p>
<a class="msdiv" id="msdiv327"></a>
<a class="ms" id="p_22J_3590"></a>
<a class="sc" id="31"></a>
Sace ahaṃ tāta tathā yathā pure,<br>
Patiṃ tamuñchāya punā vane bhare;<br>
Sammānaye maṃ na ca maṃ vimānaye,<br>
Itopi me tāta tato varaṃ siyā.<br>
</p>
<p>
<a class="msdiv" id="msdiv328"></a>
<a class="ms" id="p_22J_3591"></a>
<a class="sc" id="32"></a>
Yamannapāne vipulasmi ohite,<br>
Nārī vimaṭṭhābharaṇā alaṅkatā;<br>
Sabbaṅgupetā patino ca appiyā,<br>
Abajjha tassā maraṇaṃ tato varaṃ.<br>
</p>
<p>
<a class="msdiv" id="msdiv329"></a>
<a class="ms" id="p_22J_3592"></a>
<a class="sc" id="33"></a>
Api ce daliddā kapaṇā anāḷhiyā,<br>
Kaṭādutīyā patino ca sā piyā;<br>
Sabbaṅgupetāyapi appiyāya,<br>
Ayameva seyyā kapaṇāpi yā piyā”.<br>
</p>
<p>
<a class="msdiv" id="msdiv330"></a>
<a class="ms" id="p_22J_3593"></a>
<a class="sc" id="34"></a>
“Sudullabhitthī purisassa yā hitā,<br>
Bhattitthiyā dullabho yo hito ca;<br>
Hitā ca te sīlavatī ca bhariyā,<br>
Janinda dhammaṃ cara sambulāya”.<br>
</p>
<p>
<a class="msdiv" id="msdiv331"></a>
<a class="ms" id="p_22J_3594"></a>
<a class="sc" id="35"></a>
“Sace tuvaṃ vipule laddhabhoge,<br>
Issāvatiṇṇā maraṇaṃ upesi;<br>
Ahañca te bhadde imā rājakaññā,<br>
Sabbe te vacanakarā bhavāmā”ti.<br>
</p>
</blockquote>
<p class="endsutta">
<a class="ms" id="p_22J_3595"></a>
<a class="sc" id="36"></a>
Sambulājātakaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>