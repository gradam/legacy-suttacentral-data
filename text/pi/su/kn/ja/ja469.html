<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja469">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>6 Mahākaṇhajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2304"></a>
<a class="msdiv" id="msdiv61"></a>
“Kaṇho kaṇho ca ghoro ca,<br>
sukkadāṭho pabhāsavā;<br>
Baddho pañcahi rajjūhi,<br>
kiṃ ravi sunakho tava”.<br></p>
<p>
<a class="sc" id="2"></a>
<a class="ms" id="p_22J_2305"></a>
<a class="msdiv" id="msdiv62"></a>
“Nāyaṃ migānamatthāya,<br>
usīnaka bhavissati;<br>
Manussānaṃ anayo hutvā,<br>
tadā kaṇho pamokkhati”.<br></p>
<p>
<a class="sc" id="3"></a>
<a class="ms" id="p_22J_2306"></a>
<a class="msdiv" id="msdiv63"></a>
“Pattahatthā samaṇakā,<br>
muṇḍā saṅghāṭipārutā;<br>
Naṅgalehi kasissanti,<br>
tadā kaṇho pamokkhati.<br></p>
<p>
<a class="sc" id="4"></a>
<a class="ms" id="p_22J_2307"></a>
<a class="msdiv" id="msdiv64"></a>
Tapassiniyo pabbajitā,<br>
muṇḍā saṅghāṭipārutā;<br>
Yadā loke gamissanti,<br>
tadā kaṇho pamokkhati.<br></p>
<p>
<a class="sc" id="5"></a>
<a class="ms" id="p_22J_2308"></a>
<a class="msdiv" id="msdiv65"></a>
Dīghottaroṭṭhā jaṭilā,<br>
paṅkadantā rajassirā;<br>
Iṇaṃ codāya gacchanti,<br>
tadā kaṇho pamokkhati.<br></p>
<p>
<a class="sc" id="6"></a>
<a class="ms" id="p_22J_2309"></a>
<a class="msdiv" id="msdiv66"></a>
Adhicca vede sāvittiṃ,<br>
yaññatantañca brāhmaṇā;<br>
Bhatikāya yajissanti,<br>
tadā kaṇho pamokkhati.<br></p>
<p>
<a class="sc" id="7"></a>
<a class="ms" id="p_22J_2310"></a>
<a class="msdiv" id="msdiv67"></a>
Mātaraṃ pitarañcāpi,<br>
jiṇṇakaṃ gatayobbanaṃ;<br>
Pahū santo na bharanti,<br>
tadā kaṇho pamokkhati.<br></p>
<p>
<a class="sc" id="8"></a>
<a class="ms" id="p_22J_2311"></a>
<a class="msdiv" id="msdiv68"></a>
Mātaraṃ pitarañcāpi,<br>
jiṇṇakaṃ gatayobbanaṃ;<br>
Bālā tumheti vakkhanti,<br>
tadā kaṇho pamokkhati.<br></p>
<p>
<a class="sc" id="9"></a>
<a class="ms" id="p_22J_2312"></a>
<a class="msdiv" id="msdiv69"></a>
Ācariyabhariyaṃ sakhiṃ,<br>
mātulāniṃ pitucchakiṃ;<br>
Yadā loke gamissanti,<br>
tadā kaṇho pamokkhati.<br></p>
<p>
<a class="sc" id="10"></a>
<a class="ms" id="p_22J_2313"></a>
<a class="msdiv" id="msdiv70"></a>
Asicammaṃ gahetvāna,<br>
khaggaṃ paggayha brāhmaṇā;<br>
Panthaghātaṃ karissanti,<br>
tadā kaṇho pamokkhati.<br></p>
<p>
<a class="sc" id="11"></a>
<a class="ms" id="p_22J_2314"></a>
<a class="msdiv" id="msdiv71"></a>
Sukkacchavī vedhaverā,<br>
thūlabāhū apātubhā;<br>
Mittabhedaṃ karissanti,<br>
tadā kaṇho pamokkhati.<br></p>
<p>
<a class="sc" id="12"></a>
<a class="ms" id="p_22J_2315"></a>
<a class="msdiv" id="msdiv72"></a>
Māyāvino nekatikā,<br>
asappurisacintakā;<br>
Yadā loke bhavissanti,<br>
tadā kaṇho pamokkhatī”ti.<br></p>
</blockquote>
<p class="endsutta">
<a class="sc" id="13"></a>
<a class="ms" id="p_22J_2316"></a>
Mahākaṇhajātakaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>