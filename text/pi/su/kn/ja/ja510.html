<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja510">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Ayogharajātaka</h1>
</div>
<blockquote class="gatha">
<p>
<a class="msdiv" id="msdiv363"></a>
<a class="ms" id="p_22J_3228"></a>
<a class="sc" id="1"></a>
“Yamekarattiṃ paṭhamaṃ,<br>
gabbhe vasati māṇavo;<br>
Abbhuṭṭhitova so yāti,<br>
sagacchaṃ na nivattati.<br>
</p>
<p>
<a class="msdiv" id="msdiv364"></a>
<a class="ms" id="p_22J_3229"></a>
<a class="sc" id="2"></a>
Na yujjhamānā na balenavassitā,<br>
Narā na jīranti na cāpi miyyare;<br>
Sabbaṃ hidaṃ jātijarāyupaddutaṃ,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv365"></a>
<a class="ms" id="p_22J_3230"></a>
<a class="sc" id="3"></a>
Caturaṅginiṃ senaṃ subhiṃsarūpaṃ,<br>
Jayanti raṭṭhādhipatī pasayha;<br>
Na maccuno jayitumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv366"></a>
<a class="ms" id="p_22J_3231"></a>
<a class="sc" id="4"></a>
Hatthīhi assehi rathehi pattibhi,<br>
Parivāritā muccare ekacceyyā;<br>
Na maccuno muccitumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv367"></a>
<a class="ms" id="p_22J_3232"></a>
<a class="sc" id="5"></a>
Hatthīhi assehi rathehi pattibhi,<br>
Sūrā pabhañjanti padhaṃsayanti;<br>
Na maccuno bhañjitumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv368"></a>
<a class="ms" id="p_22J_3233"></a>
<a class="sc" id="6"></a>
Mattā gajā bhinnagaḷā pabhinnā,<br>
Nagarāni maddanti janaṃ hananti;<br>
Na maccuno madditumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv369"></a>
<a class="ms" id="p_22J_3234"></a>
<a class="sc" id="7"></a>
Issāsino katahatthāpi vīrā,<br>
Dūrepātī akkhaṇavedhinopi;<br>
Na maccuno vijjhitumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv370"></a>
<a class="ms" id="p_22J_3235"></a>
<a class="sc" id="8"></a>
Sarāni khīyanti saselakānanā,<br>
Sabbaṃ hidaṃ khīyati dīghamantaraṃ;<br>
Sabbaṃ hidaṃ bhañjare kālapariyāyaṃ,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv371"></a>
<a class="ms" id="p_22J_3236"></a>
<a class="sc" id="9"></a>
Sabbesa mevaṃ hi narāna nārinaṃ,<br>
Calācalaṃ pāṇabhunodha jīvitaṃ;<br>
Paṭova dhuttassa dumova kūlajo,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv372"></a>
<a class="ms" id="p_22J_3237"></a>
<a class="sc" id="10"></a>
Dumapphalāneva patanti māṇavā,<br>
Daharā ca vuddhā ca sarīrabhedā;<br>
Nāriyo narā majjhimaporisā ca,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv373"></a>
<a class="ms" id="p_22J_3238"></a>
<a class="sc" id="11"></a>
Nāyaṃ vayo tārakarājasannibho,<br>
Yadabbhatītaṃ gatameva dāni taṃ;<br>
Jiṇṇassa hī natthi ratī kuto sukhaṃ,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv374"></a>
<a class="ms" id="p_22J_3239"></a>
<a class="sc" id="12"></a>
Yakkhā pisācā athavāpi petā,<br>
Kupitā te assasanti manusse;<br>
Na maccuno assasitussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv375"></a>
<a class="ms" id="p_22J_3240"></a>
<a class="sc" id="13"></a>
Yakkhe pisāce athavāpi pete,<br>
Kupitepi te nijjhapanaṃ karonti;<br>
Na maccuno nijjhapanaṃ karonti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv376"></a>
<a class="ms" id="p_22J_3241"></a>
<a class="sc" id="14"></a>
Aparādhake dūsake heṭhake ca,<br>
Rājāno daṇḍenti viditvāna dosaṃ;<br>
Na maccuno daṇḍayitussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv377"></a>
<a class="ms" id="p_22J_3242"></a>
<a class="sc" id="15"></a>
Aparādhakā dūsakā heṭhakā ca,<br>
Labhanti te rājino nijjhapetuṃ;<br>
Na maccuno nijjhapanaṃ karonti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv378"></a>
<a class="ms" id="p_22J_3243"></a>
<a class="sc" id="16"></a>
Na khattiyoti na ca brāhmaṇoti,<br>
Na aḍḍhakā balavā tejavāpi;<br>
Na maccurājassa apekkhamatthi,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv379"></a>
<a class="ms" id="p_22J_3244"></a>
<a class="sc" id="17"></a>
Sīhā ca byagghā ca athopi dīpiyo,<br>
Pasayha khādanti vipphandamānaṃ;<br>
Na maccuno khāditumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv380"></a>
<a class="ms" id="p_22J_3245"></a>
<a class="sc" id="18"></a>
Māyākārā raṅgamajjhe karontā,<br>
Mohenti cakkhūni janassa tāvade;<br>
Na maccuno mohayitussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv381"></a>
<a class="ms" id="p_22J_3246"></a>
<a class="sc" id="19"></a>
Āsīvisā kupitā uggatejā,<br>
Ḍaṃsanti mārentipi te manusse;<br>
Na maccuno ḍaṃsitumussahanti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv382"></a>
<a class="ms" id="p_22J_3247"></a>
<a class="sc" id="20"></a>
Āsīvisā kupitā yaṃ ḍaṃsanti,<br>
Tikicchakā tesa visaṃ hananti;<br>
Na maccuno daṭṭhavisaṃ hananti,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv383"></a>
<a class="ms" id="p_22J_3248"></a>
<a class="sc" id="21"></a>
Dhammantarī vettaraṇī ca bhojo,<br>
Visāni hantvāna bhujaṅgamānaṃ;<br>
Suyyanti te kālakatā tatheva,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv384"></a>
<a class="ms" id="p_22J_3249"></a>
<a class="sc" id="22"></a>
Vijjādharā ghoramadhīyamānā,<br>
Adassanaṃ osadhehi vajanti;<br>
Na maccurājassa vajantadassanaṃ,<br>
Taṃ me matī hoti carāmi dhammaṃ.<br>
</p>
<p>
<a class="msdiv" id="msdiv385"></a>
<a class="ms" id="p_22J_3250"></a>
<a class="sc" id="23"></a>
Dhammo have rakkhati dhammacāriṃ,<br>
Dhammo suciṇṇo sukhamāvahāti;<br>
Esānisaṃso dhamme suciṇṇe,<br>
Na duggatiṃ gacchati dhammacārī.<br>
</p>
<p>
<a class="msdiv" id="msdiv386"></a>
<a class="ms" id="p_22J_3251"></a>
<a class="sc" id="24"></a>
Na hi dhammo adhammo ca,<br>
Ubho samavipākino;<br>
Adhammo nirayaṃ neti,<br>
Dhammo pāpeti suggatin”ti. (2605)<br>
</p>
</blockquote>
<p class="endsutta">
<a class="ms" id="p_22J_3252"></a>
<a class="sc" id="25"></a>
Ayogharajātakaṃ cuddasamaṃ.</p>
<p class="endsection">
<a class="ms" id="p_22J_3253"></a>
<a class="sc" id="26"></a>
Vīsatinipātaṃ niṭṭhitaṃ.</p>
<p class="endsection summary">
<a class="ms" id="p_22J_3254"></a>
<a class="sc" id="27"></a>
Tassuddānaṃ</p>
<blockquote class="uddanagatha">
<p>
<a class="ms" id="p_22J_3255"></a>
<a class="sc" id="28"></a>
Mātaṅga sambhūta sivi sirimanto,<br>
Rohaṇa haṃsa sattigumbo bhallātiya;<br>
Somanassa campeyya brahma pañca-<br>
Paṇḍita cirassaṃvata ayogharāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>