<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja427">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>1. Gijjhajātaka</h1>
</div>
<blockquote class="gatha">
<p><a class="sc" id="1"></a><a class="pts" id="pts3.484"></a><a class="ms" id="p_22J_1781"></a><a class="msdiv" id="msdiv1"></a>“Parisaṅkupatho nāma,<br>
gijjhapantho sanantano;<br>
Tatrāsi mātāpitaro,<br>
gijjho posesi jiṇṇake;<br>
Tesaṃ ajagaramedaṃ,<br>
accahāsi <span class="var" title="bahūtaso (bj, pts1) | pahuttato (si) | bahutaso (s2, s3) | bahudhaso (mr)" id="note1034">bahuttaso</span>.</p>
<p><a class="sc" id="2"></a><a class="ms" id="p_22J_1782"></a><a class="msdiv" id="msdiv2"></a>Pitā ca puttaṃ avaca,<br>
Jānaṃ uccaṃ papātinaṃ;<br>
Supattaṃ <span class="var" title="­pak­kha­sam­pannaṃ (bj, s2, s3, pts1)" id="note1035">thāmasampannaṃ</span>,<br>
Tejassiṃ dūragāminaṃ.</p>
<p><a class="sc" id="3"></a><a class="ms" id="p_22J_1783"></a><a class="msdiv" id="msdiv3"></a>Pariplavantaṃ pathaviṃ,<br>
yadā tāta vijānahi;<br>
Sāgarena parikkhittaṃ,<br>
cakkaṃva parimaṇḍalaṃ;<br>
Tato tāta nivattassu,<br>
māssu etto paraṃ gami.</p>
<p><a class="sc" id="4"></a><a class="ms" id="p_22J_1784"></a><a class="msdiv" id="msdiv4"></a><span class="var" title="uddhaṃ pattosi (bj)" id="note1036">Udapattosi</span> vegena,<br>
balī pakkhī dijuttamo;<br>
Olokayanto vakkaṅgo,<br>
pabbatāni vanāni ca.</p>
<p><a class="sc" id="5"></a><a class="ms" id="p_22J_1785"></a><a class="msdiv" id="msdiv5"></a>Addassa pathaviṃ gijjho,<br>
<span class="var" title="yathāssāsi (s2, s3 aṭṭhakathāyaṃ pāṭhantaraṃ) | yathāsāsī (pts1)" id="note1037">yathāsāsi</span> pitussutaṃ;<br>
Sāgarena parikkhittaṃ,<br>
cakkaṃva parimaṇḍalaṃ.</p>
<p><a class="sc" id="6"></a><a class="ms" id="p_22J_1786"></a><a class="msdiv" id="msdiv6"></a>Tañca so samatikkamma,<br>
<span class="var" title="parameva pavattatha (bj, s2, s3)" id="note1038">para­mevac­cavatta­tha</span>;<br>
Tañca vātasikhā tikkhā,<br>
accahāsi baliṃ dijaṃ.</p>
<p><a class="sc" id="7"></a><a class="ms" id="p_22J_1787"></a><a class="msdiv" id="msdiv7"></a>Nāsakkhātigato poso,<br>
punadeva nivattituṃ;<br>
Dijo byasanamāpādi,<br>
<span class="var" title="verambānaṃ (bj, pts1) | verabbhānaṃ (s2, s3)" id="note1039">verambhānaṃ</span> vasaṃ gato.</p>
<p><a class="sc" id="8"></a><a class="pts" id="pts3.485"></a><a class="ms" id="p_22J_1788"></a><a class="msdiv" id="msdiv8"></a>Tassa puttā ca dārā ca,<br>
ye caññe anujīvino;<br>
Sabbe byasanamāpāduṃ,<br>
anovādakare dije.</p>
<p><a class="sc" id="9"></a><a class="ms" id="p_22J_1789"></a><a class="msdiv" id="msdiv9"></a>Evampi idha vuḍḍhānaṃ,<br>
yo vākyaṃ nāvabujjhati;<br>
Atisīmacaro ditto,<br>
gijjho­vātīta­sāsano;<br>
Sa ve byasanaṃ pappoti,<br>
akatvā vuḍḍhasāsanan”ti.</p>
</blockquote>
<p class="endsutta"><a class="sc" id="10"></a><a class="ms" id="p_22J_1790"></a>Gijjhajātakaṃ paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
