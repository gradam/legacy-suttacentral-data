<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja427">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>1 Gijjhajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1781"></a>
<a class="msdiv" id="msdiv1"></a>
“Parisaṅkupatho nāma,<br>
gijjhapantho sanantano;<br>
Tatrāsi mātāpitaro,<br>
gijjho posesi jiṇṇake;<br>
Tesaṃ ajagaramedaṃ,<br>
accahāsi bahuttaso.<br></p>
<p>
<a class="sc" id="2"></a>
<a class="ms" id="p_22J_1782"></a>
<a class="msdiv" id="msdiv2"></a>
Pitā ca puttaṃ avaca,<br>
Jānaṃ uccaṃ papātinaṃ;<br>
Supattaṃ thāmasampannaṃ,<br>
Tejassiṃ dūragāminaṃ.<br></p>
<p>
<a class="sc" id="3"></a>
<a class="ms" id="p_22J_1783"></a>
<a class="msdiv" id="msdiv3"></a>
Pariplavantaṃ pathaviṃ,<br>
yadā tāta vijānahi;<br>
Sāgarena parikkhittaṃ,<br>
cakkaṃva parimaṇḍalaṃ;<br>
Tato tāta nivattassu,<br>
māssu etto paraṃ gami.<br></p>
<p>
<a class="sc" id="4"></a>
<a class="ms" id="p_22J_1784"></a>
<a class="msdiv" id="msdiv4"></a>
Udapattosi vegena,<br>
balī pakkhī dijuttamo;<br>
Olokayanto vakkaṅgo,<br>
pabbatāni vanāni ca.<br></p>
<p>
<a class="sc" id="5"></a>
<a class="ms" id="p_22J_1785"></a>
<a class="msdiv" id="msdiv5"></a>
Addassa pathaviṃ gijjho,<br>
yathāsāsi pitussutaṃ;<br>
Sāgarena parikkhittaṃ,<br>
cakkaṃva parimaṇḍalaṃ.<br></p>
<p>
<a class="sc" id="6"></a>
<a class="ms" id="p_22J_1786"></a>
<a class="msdiv" id="msdiv6"></a>
Tañca so samatikkamma,<br>
paramevaccavattatha;<br>
Tañca vātasikhā tikkhā,<br>
accahāsi baliṃ dijaṃ.<br></p>
<p>
<a class="sc" id="7"></a>
<a class="ms" id="p_22J_1787"></a>
<a class="msdiv" id="msdiv7"></a>
Nāsakkhātigato poso,<br>
punadeva nivattituṃ;<br>
Dijo byasanamāpādi,<br>
verambhānaṃ vasaṃ gato.<br></p>
<p>
<a class="sc" id="8"></a>
<a class="ms" id="p_22J_1788"></a>
<a class="msdiv" id="msdiv8"></a>
Tassa puttā ca dārā ca,<br>
ye caññe anujīvino;<br>
Sabbe byasanamāpāduṃ,<br>
anovādakare dije.<br></p>
<p>
<a class="sc" id="9"></a>
<a class="ms" id="p_22J_1789"></a>
<a class="msdiv" id="msdiv9"></a>
Evampi idha vuḍḍhānaṃ,<br>
yo vākyaṃ nāvabujjhati;<br>
Atisīmacaro ditto,<br>
gijjhovātītasāsano;<br>
Sa ve byasanaṃ pappoti,<br>
akatvā vuḍḍhasāsanan”ti.<br></p>
</blockquote>
<p class="endsutta">
<a class="sc" id="10"></a>
<a class="ms" id="p_22J_1790"></a>
Gijjhajātakaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>