<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja442">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Saṅkhajātaka</h1>
</div>
<blockquote class="gatha">
<p>
<a class="msdiv" id="msdiv39"></a>
<a class="ms" id="p_22J_1950"></a>
<a class="sc" id="1"></a>
“Bahussuto sutadhammosi saṅkha,<br>
Diṭṭhā tayā samaṇabrāhmaṇā ca;<br>
Athakkhaṇe dassayase vilāpaṃ,<br>
Añño nu ko te paṭimantako mayā”.<br>
</p>
<p>
<a class="msdiv" id="msdiv40"></a>
<a class="ms" id="p_22J_1951"></a>
<a class="sc" id="2"></a>
“Subbhū subhā suppaṭimukkakambu,<br>
Paggayha sovaṇṇamayāya pātiyā;<br>
‘Bhuñjassu bhattaṃ’ iti maṃ vadeti,<br>
Saddhāvittā<br>
Tamahaṃ noti brūmi”.<br>
</p>
<p>
<a class="msdiv" id="msdiv41"></a>
<a class="ms" id="p_22J_1952"></a>
<a class="sc" id="3"></a>
“Etādisaṃ brāhmaṇa disvāna yakkhaṃ,<br>
Puccheyya poso sukhamāsisāno;<br>
Uṭṭhehi naṃ pañjalikābhipuccha,<br>
Devī nusi tvaṃ uda mānusī nu”.<br>
</p>
<p>
<a class="msdiv" id="msdiv42"></a>
<a class="ms" id="p_22J_1953"></a>
<a class="sc" id="4"></a>
“Yaṃ tvaṃ sukhenābhisamekkhase maṃ,<br>
Bhuñjassu bhattaṃ iti maṃ vadesi;<br>
Pucchāmi taṃ nāri mahānubhāve,<br>
Devī nusi tvaṃ uda mānusī nu”.<br>
</p>
<p>
<a class="msdiv" id="msdiv43"></a>
<a class="ms" id="p_22J_1954"></a>
<a class="sc" id="5"></a>
“Devī ahaṃ saṅkha mahānubhāvā,<br>
Idhāgatā sāgaravārimajjhe;<br>
Anukampikā no ca paduṭṭhacittā,<br>
Taveva atthāya idhāgatāsmi.<br>
</p>
<p>
<a class="msdiv" id="msdiv44"></a>
<a class="ms" id="p_22J_1955"></a>
<a class="sc" id="6"></a>
Idhannapānaṃ sayanāsanañca,<br>
Yānāni nānāvividhāni saṅkha;<br>
Sabbassa tyāhaṃ paṭipādayāmi,<br>
Yaṃ kiñci tuyhaṃ manasābhipatthitaṃ”.<br>
</p>
<p>
<a class="msdiv" id="msdiv45"></a>
<a class="ms" id="p_22J_1956"></a>
<a class="sc" id="7"></a>
“Yaṃ kiñci yiṭṭhañca hutañca mayhaṃ,<br>
Sabbassa no issarā tvaṃ sugatte;<br>
Susoṇi subbhamu suvilaggamajjhe,<br>
Kissa me kammassa ayaṃ vipāko”.<br>
</p>
<p>
<a class="msdiv" id="msdiv46"></a>
<a class="ms" id="p_22J_1957"></a>
<a class="sc" id="8"></a>
“Ghamme pathe brāhmaṇa ekabhikkhuṃ,<br>
Ugghaṭṭapādaṃ tasitaṃ kilantaṃ;<br>
Paṭipādayī saṅkha upāhanāni,<br>
Sā dakkhiṇā kāmaduhā tavajja”.<br>
</p>
<p>
<a class="msdiv" id="msdiv47"></a>
<a class="ms" id="p_22J_1958"></a>
<a class="sc" id="9"></a>
“Sā hotu nāvā phalakūpapannā,<br>
Anavassutā erakavātayuttā;<br>
Aññassa yānassa na hettha bhūmi,<br>
Ajjeva maṃ moḷiniṃ pāpayassu”.<br>
</p>
<p>
<a class="msdiv" id="msdiv48"></a>
<a class="ms" id="p_22J_1959"></a>
<a class="sc" id="10"></a>
“Sā tattha vittā sumanā patītā,<br>
Nāvaṃ sucittaṃ abhinimminitvā;<br>
Ādāya saṅkhaṃ purisena saddhiṃ,<br>
Upānayī nagaraṃ sādhuramman”ti.<br>
</p>
</blockquote>
<p class="endsutta">
<a class="ms" id="p_22J_1960"></a>
<a class="sc" id="11"></a>
Saṅkhajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>