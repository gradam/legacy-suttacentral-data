<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja526">
<article>
<div class="hgroup">
<p class="division">Jātaka</p>
<p>Paṇṇāsanipāta</p>
<p>Niḷinikāvagga</p>
<h1><span class="var" title="nilini­ke­jātakaṃ (bj) | naḷinikājātaka (pts1)" id="note196">1 Niḷinikājātaka</span></h1>
</div>
<blockquote class="gatha">
<p><a class="sc" id="1"></a><a class="pts" id="pts5.194"></a><a class="ms" id="p_23J_255"></a><a class="msdiv" id="msdiv1"></a>“<span class="var" title="uḍḍayhate (bj, pts1)" id="note197">Uddayhate</span> janapado,<br>
raṭṭhañcāpi vinassati;<br>
Ehi <span class="var" title="nilinike (bj) | naḷinike (s2, s3, pts1)" id="note198">niḷinike</span> gaccha,<br>
taṃ me brāhmaṇamānaya”.</p>
<p><a class="sc" id="2"></a><a class="ms" id="p_23J_256"></a><a class="msdiv" id="msdiv2"></a>“Nāhaṃ dukkhakkhamā rāja,<br>
nāhaṃ addhānakovidā;<br>
Kathaṃ ahaṃ gamissāmi,<br>
vanaṃ kuñjarasevitaṃ”.</p>
<p><a class="sc" id="3"></a><a class="ms" id="p_23J_257"></a><a class="msdiv" id="msdiv3"></a>“Phītaṃ janapadaṃ gantvā,<br>
hatthinā ca rathena ca;<br>
Dāru­saṅghā­ṭa­yānena,<br>
evaṃ gaccha niḷinike.</p>
<p><a class="sc" id="4"></a><a class="pts" id="pts5.195"></a><a class="ms" id="p_23J_258"></a><a class="msdiv" id="msdiv4"></a>Hatthi­as­sara­the pattī,<br>
gacchevādāya khattiye;<br>
Taveva vaṇṇarūpena,<br>
vasaṃ tamānayissasi”.</p>
<p><a class="sc" id="5"></a><a class="ms" id="p_23J_259"></a><a class="msdiv" id="msdiv5"></a>“Kadalī­dha­japaññāṇo,<br>
ābhujī­pari­vārito;<br>
Eso padissati rammo,<br>
isisiṅgassa assamo.</p>
<p><a class="sc" id="6"></a><a class="ms" id="p_23J_260"></a><a class="msdiv" id="msdiv6"></a>Eso aggissa saṅkhāto,<br>
eso dhūmo padissati;<br>
Maññe no aggiṃ hāpeti,<br>
isisiṅgo mahiddhiko”.</p>
<p><a class="sc" id="7"></a><a class="pts" id="pts5.196"></a><a class="ms" id="p_23J_261"></a><a class="msdiv" id="msdiv7"></a>“Tañca disvāna āyantiṃ,<br>
āmutta­maṇi­kuṇḍa­laṃ;<br>
Isisiṅgo pāvisi bhīto,<br>
assamaṃ paṇṇachādanaṃ.</p>
<p><a class="sc" id="8"></a><a class="ms" id="p_23J_262"></a><a class="msdiv" id="msdiv8"></a>Assamassa ca sā dvāre,<br>
<span class="var" title="bheṇḍukenassa (bj, pts1)" id="note199">geṇḍukenassa</span> kīḷati;<br>
Vidaṃsayantī aṅgāni,<br>
guyhaṃ pakāsitāni ca.</p>
<p><a class="sc" id="9"></a><a class="ms" id="p_23J_263"></a><a class="msdiv" id="msdiv9"></a>Tañca disvāna kīḷantiṃ,<br>
paṇṇasālagato jaṭī;<br>
Assamā nikkhamitvāna,<br>
idaṃ vacanamabravi.</p>
<p><a class="sc" id="10"></a><a class="ms" id="p_23J_264"></a><a class="msdiv" id="msdiv10"></a>Ambho ko nāma so rukkho,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na taṃ ohāya gacchati”.</p>
<p><a class="sc" id="11"></a><a class="ms" id="p_23J_265"></a><a class="msdiv" id="msdiv11"></a>“Assamassa <span class="var" title="mamaṃ (bj)" id="note200">mama</span> brahme,<br>
samīpe gandhamādane;<br>
<span class="var" title="pabbate (bj)" id="note201">Bahavo</span> tādisā rukkhā,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na maṃ ohāya gacchati”.</p>
<p><a class="sc" id="12"></a><a class="pts" id="pts5.197"></a><a class="ms" id="p_23J_266"></a><a class="msdiv" id="msdiv12"></a>“<span class="var" title="etu (bj, s2, s3, mr)" id="note202">Etū</span> bhavaṃ assamimaṃ adetu,<br>
Pajjañca bhakkhañca paṭiccha dammi;<br>
Idamāsanaṃ atra bhavaṃ nisīdatu,<br>
Ito bhavaṃ mūlaphalāni <span class="var" title="khādatu (bj) | bhuñjatūti (pts1)" id="note203">bhuñjatu</span>.</p>
<p><a class="sc" id="13"></a><a class="ms" id="p_23J_267"></a><a class="msdiv" id="msdiv13"></a>Kiṃ te idaṃ ūrū­naman­ta­rasmiṃ,<br>
Supicchitaṃ kaṇha­rivap­pakāsati;<br>
Akkhāhi me pucchito etamatthaṃ,<br>
Kose nu te uttamaṅgaṃ paviṭṭhaṃ”.</p>
<p><a class="sc" id="14"></a><a class="pts" id="pts5.198"></a><a class="ms" id="p_23J_268"></a><a class="msdiv" id="msdiv14"></a>“Ahaṃ vane mūlaphalesanaṃ caraṃ,<br>
<span class="var" title="assādayiṃ (mr)" id="note204">Āsādayiṃ</span> acchaṃ sughorarūpaṃ;<br>
So maṃ patitvā sahasāj­jhapatto,<br>
Panujja maṃ <span class="var" title="abbuhi (s2, s3, mr)" id="note205">abbahi</span> uttamaṅgaṃ.</p>
<p><a class="sc" id="15"></a><a class="ms" id="p_23J_269"></a><a class="msdiv" id="msdiv15"></a>Svāyaṃ vaṇo khajjati kaṇḍuvāyati,<br>
Sabbañca kālaṃ na labhāmi sātaṃ;<br>
Paho bhavaṃ kaṇḍumimaṃ vinetuṃ,<br>
Kurutaṃ bhavaṃ yācito brāhmaṇatthaṃ”.</p>
<p><a class="sc" id="16"></a><a class="ms" id="p_23J_270"></a><a class="msdiv" id="msdiv16"></a>“Gambhīrarūpo te vaṇo salohito,<br>
Apūtiko <span class="var" title="pakkagandho (bj) | pannagandho (s2, s3, pts1)" id="note206">vaṇagandho</span> mahā ca;<br>
Karomi te kiñci kasāyayogaṃ,<br>
Yathā bhavaṃ paramasukhī bhaveyya”.</p>
<p><a class="sc" id="17"></a><a class="ms" id="p_23J_271"></a><a class="msdiv" id="msdiv17"></a>“Na mantayogā na kasāyayogā,<br>
Na osadhā <span class="var" title="brahmacārī (bj, s2, pts1)" id="note207">brahmacāri</span> kamanti;<br>
<span class="var" title="ghaṭṭe mudukena aṅgena (s2, s3) | yaṃ te mudū tena (pts1) | ghaṭṭe mudukena (c1)" id="note208">Yaṃ te mudu tena</span> vinehi <span class="var" title="kaṇḍukaṃ (pts1)" id="note209">kaṇḍuṃ</span>,<br>
Yathā ahaṃ paramasukhī bhaveyyaṃ”.</p>
<p><a class="sc" id="18"></a><a class="pts" id="pts5.199"></a><a class="ms" id="p_23J_272"></a><a class="msdiv" id="msdiv18"></a>“Ito nu bhoto katamena assamo,<br>
Kacci bhavaṃ <span class="var" title="abhiramasī (bj, pts1)" id="note210">abhiramasi</span> araññe;<br>
<span class="var" title="kacci te (pts1)" id="note211">Kacci nu te</span> mūlaphalaṃ pahūtaṃ,<br>
Kacci bhavantaṃ na vihiṃsanti vāḷā”.</p>
<p><a class="sc" id="19"></a><a class="ms" id="p_23J_273"></a><a class="msdiv" id="msdiv19"></a>“Ito ujuṃ uttarāyaṃ disāyaṃ,<br>
Khemānadī himavatā <span class="var" title="pabhāti (bj, s2, s3, pts1)" id="note212">pabhāvī</span>;<br>
Tassā tīre assamo mayha rammo,<br>
Aho bhavaṃ assamaṃ mayhaṃ passe.</p>
<p><a class="sc" id="20"></a><a class="ms" id="p_23J_274"></a><a class="msdiv" id="msdiv20"></a>Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Samantato kim­purisā­bhi­gītaṃ,<br>
Aho bhavaṃ assamaṃ mayhaṃ passe.</p>
<p><a class="sc" id="21"></a><a class="pts" id="pts5.200"></a><a class="ms" id="p_23J_275"></a><a class="msdiv" id="msdiv21"></a>Tālā ca mūlā ca phalā ca mettha,<br>
Vaṇṇena gandhena upetarūpaṃ;<br>
Taṃ bhūmibhāgehi upetarūpaṃ,<br>
Aho bhavaṃ assamaṃ mayhaṃ passe.</p>
<p><a class="sc" id="22"></a><a class="ms" id="p_23J_276"></a><a class="msdiv" id="msdiv22"></a>Phalā ca mūlā ca pahūtamettha,<br>
Vaṇṇena gandhena rasenupetā;<br>
Āyanti ca luddakā taṃ padesaṃ,<br>
Mā me tato mūlaphalaṃ ahāsuṃ”.</p>
<p><a class="sc" id="23"></a><a class="ms" id="p_23J_277"></a><a class="msdiv" id="msdiv23"></a>“Pitā mamaṃ mūlaphalesanaṃ gato,<br>
Idāni āgacchati sāyakāle;<br>
Ubhova gacchāmase assamaṃ taṃ,<br>
Yāva pitā mūlaphalato etu”.</p>
<p><a class="sc" id="24"></a><a class="pts" id="pts5.201"></a><a class="ms" id="p_23J_278"></a><a class="msdiv" id="msdiv24"></a>“Aññe bahū isayo sādhurūpā,<br>
Rājīsayo anumagge vasanti;<br>
Teyeva pucchesi mamassamaṃ taṃ,<br>
Te taṃ nayissanti mamaṃ sakāse”.</p>
<p><a class="sc" id="25"></a><a class="ms" id="p_23J_279"></a><a class="msdiv" id="msdiv25"></a>“Na te kaṭṭhāni bhinnāni,<br>
na te udakamābhataṃ;<br>
<span class="var" title="aggipi (bj, s2, s3, pts1)" id="note213">Aggīpi</span> te na <span class="var" title="hāsito (bj, s2, s3)" id="note214">hāpito</span>,<br>
kiṃ nu mandova jhāyasi.</p>
<p><a class="sc" id="26"></a><a class="ms" id="p_23J_280"></a><a class="msdiv" id="msdiv26"></a>Bhinnāni kaṭṭhāni huto ca aggi,<br>
Tapanīpi te samitā <span class="var" title="brahmacāri (bj)" id="note215">brahmacārī</span>;<br>
Pīṭhañca mayhaṃ udakañca hoti,<br>
Ramasi <span class="var" title="tvaṃ (bj)" id="note216">tuvaṃ</span> brahmabhūto puratthā.</p>
<p><a class="sc" id="27"></a><a class="ms" id="p_23J_281"></a><a class="msdiv" id="msdiv27"></a>Abhin­na­kaṭ­ṭhosi anābhatodako,<br>
<span class="var" title="ahāsitaggīsi (bj, s2, s3) | ahāpitaggīpi (mr)" id="note217">Ahāpitaggīsi</span> <span class="var" title="asiṭṭhabhojano (mr)" id="note218">asiddhabhojano</span>;<br>
Na me tuvaṃ ālapasī mamajja,<br>
Naṭṭhaṃ nu kiṃ cetasikañca dukkhaṃ”.</p>
<p><a class="sc" id="28"></a><a class="pts" id="pts5.202"></a><a class="ms" id="p_23J_282"></a><a class="msdiv" id="msdiv28"></a>“Idhāgamā jaṭilo brahmacārī,<br>
Sudassaneyyo sutanū vineti;<br>
Nevātidīgho na panātirasso,<br>
Sukaṇha­kaṇ­haccha­danehi bhoto.</p>
<p><a class="sc" id="29"></a><a class="ms" id="p_23J_283"></a><a class="msdiv" id="msdiv29"></a>Amassujāto apurāṇavaṇṇī,<br>
Ādhārarūpañca panassa kaṇṭhe;<br>
Dve <span class="var" title="dvepassa (bj) | dvāssa (pts1)" id="note219">yamā</span> gaṇḍā ure sujātā,<br>
<span class="var" title="sovaṇ­ṇa­piṇḍū­pani­bhā (bj, pts1) | suvaṇ­ṇa­tiṇḍu­sanni­bhā (s2, s3)" id="note220">Suvaṇ­ṇa­tin­du­ka­nibhā</span> pabhassarā.</p>
<p><a class="sc" id="30"></a><a class="ms" id="p_23J_284"></a><a class="msdiv" id="msdiv30"></a>Mukhañca tassa bhusa­dassa­neyyaṃ,<br>
Kaṇṇesu lambanti ca kuñcitaggā;<br>
Te jotare carato māṇavassa,<br>
Suttañca yaṃ saṃyamanaṃ jaṭānaṃ.</p>
<p><a class="sc" id="31"></a><a class="ms" id="p_23J_285"></a><a class="msdiv" id="msdiv31"></a>Aññā ca tassa <span class="var" title="saññamanī (bj, pts1)" id="note221">saṃyamāni</span> catasso,<br>
<span class="var" title="nīlāpi tā (pts1)" id="note222">Nīlā pītā</span> <span class="var" title="lohitakā (s2, s3, pts1, mr)" id="note223">lohitikā</span> ca setā;<br>
Tā <span class="var" title="saṃsare (bj, s2, s3)" id="note224">piṃsare</span> carato māṇavassa,<br>
<span class="var" title="cirīṭi ... (bj, pts1)" id="note225">Tiriṭi­saṅghā­riva</span> pāvusamhi.</p>
<p><a class="sc" id="32"></a><a class="pts" id="pts5.203"></a><a class="ms" id="p_23J_286"></a><a class="msdiv" id="msdiv32"></a>Na <span class="var" title="mekhalaṃ (bj, s2, s3, pts1)" id="note226">mikhalaṃ</span> muñjamayaṃ dhāreti,<br>
Na <span class="var" title="santace (bj) | santacaṃ (pts1) | santare (mr)" id="note227">santhare</span> no pana pabbajassa;<br>
Tā jotare <span class="var" title="jaṅghanantare (s2, s3) | jaghanavare (pts1)" id="note228">jaghanantare</span> vilaggā,<br>
Sateratā vijju­ri­vanta­likkhe.</p>
<p><a class="sc" id="33"></a><a class="ms" id="p_23J_287"></a><a class="msdiv" id="msdiv33"></a>Akhīlakāni ca avaṇṭakāni,<br>
Heṭṭhā nabhyā kaṭisamohitāni;<br>
Aghaṭṭitā niccakīḷaṃ karonti,<br>
Haṃ tāta kiṃ­rukkha­phalāni tāni.</p>
<p><a class="sc" id="34"></a><a class="ms" id="p_23J_288"></a><a class="msdiv" id="msdiv34"></a>Jaṭā ca tassa bhu­sadas­sa­neyyā,<br>
Parosataṃ vellitaggā sugandhā;<br>
Dvedhā siro sādhu vibhattarūpo,<br>
Aho nu kho mayha tathā jaṭāssu.</p>
<p><a class="sc" id="35"></a><a class="ms" id="p_23J_289"></a><a class="msdiv" id="msdiv35"></a>Yadā ca so pakirati tā jaṭāyo,<br>
Vaṇṇena gandhena upetarūpā;<br>
Nīluppalaṃ vāta­sa­meritaṃva,<br>
Tatheva saṃvāti panassamo ayaṃ.</p>
<p><a class="sc" id="36"></a><a class="ms" id="p_23J_290"></a><a class="msdiv" id="msdiv36"></a>Paṅko ca tassa bhu­sadas­sa­neyyo,<br>
Netādiso yādiso <span class="var" title="mayhakāyo (bj, s2, s3, pts1)" id="note229">mayhaṃ kāye</span>;<br>
So vāyatī erito mālutena,<br>
Vanaṃ yathā aggagimhe suphullaṃ.</p>
<p><a class="sc" id="37"></a><a class="ms" id="p_23J_291"></a><a class="msdiv" id="msdiv37"></a>Nihanti so rukkhaphalaṃ pathabyā,<br>
Sucittarūpaṃ ruciraṃ dassaneyyaṃ;<br>
Khittañca tassa punareti hatthaṃ,<br>
Haṃ tāta kiṃ­rukkha­phalaṃ nu kho taṃ.</p>
<p><a class="sc" id="38"></a><a class="ms" id="p_23J_292"></a><a class="msdiv" id="msdiv38"></a>Dantā ca tassa bhu­sadas­sa­neyyā,<br>
Suddhā samā saṅ­kha­varūpa­pannā;<br>
Mano pasādenti vivariyamānā,<br>
<span class="var" title="naha (bj, pts1)" id="note230">Na hi</span> nūna so sākamakhādi tehi.</p>
<p><a class="sc" id="39"></a><a class="pts" id="pts5.204"></a><a class="ms" id="p_23J_293"></a><a class="msdiv" id="msdiv39"></a>Akakkasaṃ aggaḷitaṃ muhuṃ muduṃ,<br>
Ujuṃ anuddhataṃ acapalamassa bhāsitaṃ;<br>
Rudaṃ manuññaṃ karavī­ka­sus­saraṃ,<br>
Hadayaṅgamaṃ rañjayateva me mano.</p>
<p><a class="sc" id="40"></a><a class="ms" id="p_23J_294"></a><a class="msdiv" id="msdiv40"></a>Bindussaro <span class="var" title="nāti­vissaṭ­ṭha­vākyo (bj, s2, s3, pts1)" id="note231">nātivi­saṭṭha­vākyo</span>,<br>
Na nūna saj­jhā­ya­ma­tippa­yutto;<br>
Icchāmi <span class="var" title="kho (bj, s2, s3, pts1)" id="note232">bho</span> taṃ punadeva daṭṭhuṃ,<br>
Mitto <span class="var" title="mittaṃ hi (bj, pts1) | mittañhi (s2, s3)" id="note233">hi</span> me <span class="var" title="māṇavāhu (bj, s2, s3) | māṇavāhū (pts1)" id="note234">māṇavohu</span> puratthā.</p>
<p><a class="sc" id="41"></a><a class="ms" id="p_23J_295"></a><a class="msdiv" id="msdiv41"></a>Susandhi sabbattha vimaṭṭhimaṃ vaṇaṃ,<br>
<span class="var" title="puthu (s2, s3, mr) | puthuṃ (pts1)" id="note235">Puthū</span> sujātaṃ kha­ra­patta­sanni­taṃ;<br>
Teneva maṃ uttariyāna māṇavo,<br>
Vivaritaṃ ūruṃ jaghanena piḷayi.</p>
<p><a class="sc" id="42"></a><a class="ms" id="p_23J_296"></a><a class="msdiv" id="msdiv42"></a>Tapanti ābhanti virocare ca,<br>
Sateratā vijju­ri­vanta­likkhe;<br>
Bāhā mudū añjana­lomasā­disā,<br>
Vicit­ravaṭṭaṅ­gulikāssa sobhare.</p>
<p><a class="sc" id="43"></a><a class="ms" id="p_23J_297"></a><a class="msdiv" id="msdiv43"></a>Akakkasaṅgo na ca dīghalomo,<br>
Nakhāssa dīghā api lohitaggā;<br>
Mudūhi bāhāhi palissajanto,<br>
Kalyāṇarūpo <span class="var" title="ramayhaṃ (mr)" id="note236">ramayaṃ</span> upaṭṭhahi.</p>
<p><a class="sc" id="44"></a><a class="ms" id="p_23J_298"></a><a class="msdiv" id="msdiv44"></a>Dumassa tūlūpanibhā pabhassarā,<br>
Suvaṇ­ṇa­kambu­ta­lavaṭṭa­suc­chavi;<br>
Hatthā mudū tehi maṃ samphusitvā,<br>
Ito gato tena maṃ dahanti tāta.</p>
<p><a class="sc" id="45"></a><a class="ms" id="p_23J_299"></a><a class="msdiv" id="msdiv45"></a><span class="var" title="naha nūna (bj, pts1)" id="note237">Na nūna</span> so khārividhaṃ ahāsi,<br>
Na nūna so kaṭṭhāni sayaṃ abhañji;<br>
Na nūna so hanti dume <span class="var" title="kudhāriyā (mr)" id="note238">kuṭhāriyā</span>,<br>
<span class="var" title="na pissa (bj, s2, s3, pts1)" id="note239">Na hissa</span> hatthesu khilāni atthi.</p>
<p><a class="sc" id="46"></a><a class="pts" id="pts5.205"></a><a class="ms" id="p_23J_300"></a><a class="msdiv" id="msdiv46"></a>Accho ca kho tassa vaṇaṃ akāsi,<br>
So maṃbravi sukhitaṃ maṃ karohi;<br>
Tāhaṃ kariṃ tena mamāsi sokhyaṃ,<br>
So cabravi ‘sukhitosmī’ti brahme.</p>
<p><a class="sc" id="47"></a><a class="ms" id="p_23J_301"></a><a class="msdiv" id="msdiv47"></a>Ayañca te māluva­paṇṇa­san­thatā,<br>
Vikiṇṇarūpāva mayā ca tena ca;<br>
Kilantarūpā udake ramitvā,<br>
Punappunaṃ paṇṇakuṭiṃ vajāma.</p>
<p><a class="sc" id="48"></a><a class="ms" id="p_23J_302"></a><a class="msdiv" id="msdiv48"></a>Na majja mantā paṭibhanti tāta,<br>
Na aggihuttaṃ napi <span class="var" title="yaññatantraṃ (bj) | yañña tatra (s2, s3, pts1) | yaññaṃ tatra (mr)" id="note240">yaññatantaṃ</span>;<br>
Na cāpi te mūlaphalāni bhuñje,<br>
Yāva na passāmi taṃ brahmacāriṃ.</p>
<p><a class="sc" id="49"></a><a class="ms" id="p_23J_303"></a><a class="msdiv" id="msdiv49"></a>Addhā pajānāsi tuvampi tāta,<br>
Yassaṃ <span class="var" title="disāyaṃ (bj, s2, s3, pts1, mr)" id="note241">disaṃ</span> vasate brahmacārī;<br>
Taṃ maṃ disaṃ pāpaya tāta khippaṃ,<br>
Mā te ahaṃ amari­massamamhi.</p>
<p><a class="sc" id="50"></a><a class="ms" id="p_23J_304"></a><a class="msdiv" id="msdiv50"></a><span class="var" title="vicitrapupphaṃ (bj, pts1)" id="note242">Vicitraphullaṃ</span> hi vanaṃ sutaṃ mayā,<br>
Dijā­bhi­ghuṭṭhaṃ dija­saṅ­ghasevi­taṃ;<br>
Taṃ maṃ vanaṃ pāpaya tāta khippaṃ,<br>
Purā te pāṇaṃ vijahāmi assame”.</p>
<p><a class="sc" id="51"></a><a class="pts" id="pts5.207"></a><a class="ms" id="p_23J_305"></a><a class="msdiv" id="msdiv51"></a>“Imasmāhaṃ jotirase vanamhi,<br>
Gandhab­ba­de­vaccha­ra­saṅgha­sevite;<br>
Isīnamāvāse sanantanamhi,<br>
Netādisaṃ aratiṃ pāpuṇetha.</p>
<p><a class="sc" id="52"></a><a class="ms" id="p_23J_306"></a><a class="msdiv" id="msdiv52"></a>Bhavanti mittāni atho na honti,<br>
Ñātīsu mittesu karonti pemaṃ;<br>
Ayañca jammo kissa vā niviṭṭho,<br>
Yo neva jānāti kutomhi āgato.</p>
<p><a class="sc" id="53"></a><a class="ms" id="p_23J_307"></a><a class="msdiv" id="msdiv53"></a>Saṃvāsena hi mittāni,<br>
<span class="var" title="sandhiyanti (s2, s3, c1)" id="note243">sandhīyanti</span> punappunaṃ;<br>
<span class="var" title="sā ca metti (pts1)" id="note244">Sveva mitto</span> asaṅgantu,<br>
asaṃvāsena jīrati.</p>
<p><a class="sc" id="54"></a><a class="ms" id="p_23J_308"></a><a class="msdiv" id="msdiv54"></a>Sace tuvaṃ dakkhasi brahmacāriṃ,<br>
Sace tuvaṃ sallape brahmacārinā;<br>
Sam­panna­sassaṃva mahodakena,<br>
Tapoguṇaṃ khippamimaṃ <span class="var" title="pahassasi (bj, s2, s3, pts1)" id="note245">pahissasi</span>.</p>
<p><a class="sc" id="55"></a><a class="ms" id="p_23J_309"></a><a class="msdiv" id="msdiv55"></a><span class="var" title="punappi (pts1)" id="note246">Punapi</span> ce dakkhasi brahmacāriṃ,<br>
<span class="var" title="punappi (pts1)" id="note247">Punapi</span> ce sallape brahmacārinā;<br>
Sam­panna­sassaṃva mahodakena,<br>
Usmāgataṃ khippamimaṃ pahissasi.</p>
<p><a class="sc" id="56"></a><a class="ms" id="p_23J_310"></a><a class="msdiv" id="msdiv56"></a>Bhūtāni <span class="var" title="etāni (pts1)" id="note248">hetāni</span> caranti tāta,<br>
Virūparūpena manussaloke;<br>
Na tāni sevetha naro sapañño,<br>
Āsajja naṃ nassati brahmacārī”ti.</p>
</blockquote>
<p class="endsutta"><a class="sc" id="57"></a><a class="ms" id="p_23J_311"></a><span class="var" title="nalinijātakaṃ (bj) | naḷinijātakaṃ (pts1)" id="note249">Niḷini­kā­jātakaṃ</span> paṭhamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
