<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja526">
<article>
<div class="hgroup">
<p class="division">Jātaka</p>
<p>Paṇṇāsanipāta</p>
<p>Niḷinikāvagga</p>
<h1>1 Niḷinikājātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_255"></a>
<a class="msdiv" id="msdiv1"></a>
“Uddayhate janapado,<br>
raṭṭhañcāpi vinassati;<br>
Ehi niḷinike gaccha,<br>
taṃ me brāhmaṇamānaya”.<br></p>
<p>
<a class="sc" id="2"></a>
<a class="ms" id="p_23J_256"></a>
<a class="msdiv" id="msdiv2"></a>
“Nāhaṃ dukkhakkhamā rāja,<br>
nāhaṃ addhānakovidā;<br>
Kathaṃ ahaṃ gamissāmi,<br>
vanaṃ kuñjarasevitaṃ”.<br></p>
<p>
<a class="sc" id="3"></a>
<a class="ms" id="p_23J_257"></a>
<a class="msdiv" id="msdiv3"></a>
“Phītaṃ janapadaṃ gantvā,<br>
hatthinā ca rathena ca;<br>
Dārusaṅghāṭayānena,<br>
evaṃ gaccha niḷinike.<br></p>
<p>
<a class="sc" id="4"></a>
<a class="ms" id="p_23J_258"></a>
<a class="msdiv" id="msdiv4"></a>
Hatthiassarathe pattī,<br>
gacchevādāya khattiye;<br>
Taveva vaṇṇarūpena,<br>
vasaṃ tamānayissasi”.<br></p>
<p>
<a class="sc" id="5"></a>
<a class="ms" id="p_23J_259"></a>
<a class="msdiv" id="msdiv5"></a>
“Kadalīdhajapaññāṇo,<br>
ābhujīparivārito;<br>
Eso padissati rammo,<br>
isisiṅgassa assamo.<br></p>
<p>
<a class="sc" id="6"></a>
<a class="ms" id="p_23J_260"></a>
<a class="msdiv" id="msdiv6"></a>
Eso aggissa saṅkhāto,<br>
eso dhūmo padissati;<br>
Maññe no aggiṃ hāpeti,<br>
isisiṅgo mahiddhiko”.<br></p>
<p>
<a class="sc" id="7"></a>
<a class="ms" id="p_23J_261"></a>
<a class="msdiv" id="msdiv7"></a>
“Tañca disvāna āyantiṃ,<br>
āmuttamaṇikuṇḍalaṃ;<br>
Isisiṅgo pāvisi bhīto,<br>
assamaṃ paṇṇachādanaṃ.<br></p>
<p>
<a class="sc" id="8"></a>
<a class="ms" id="p_23J_262"></a>
<a class="msdiv" id="msdiv8"></a>
Assamassa ca sā dvāre,<br>
geṇḍukenassa kīḷati;<br>
Vidaṃsayantī aṅgāni,<br>
guyhaṃ pakāsitāni ca.<br></p>
<p>
<a class="sc" id="9"></a>
<a class="ms" id="p_23J_263"></a>
<a class="msdiv" id="msdiv9"></a>
Tañca disvāna kīḷantiṃ,<br>
paṇṇasālagato jaṭī;<br>
Assamā nikkhamitvāna,<br>
idaṃ vacanamabravi.<br></p>
<p>
<a class="sc" id="10"></a>
<a class="ms" id="p_23J_264"></a>
<a class="msdiv" id="msdiv10"></a>
Ambho ko nāma so rukkho,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na taṃ ohāya gacchati”.<br></p>
<p>
<a class="sc" id="11"></a>
<a class="ms" id="p_23J_265"></a>
<a class="msdiv" id="msdiv11"></a>
“Assamassa mama brahme,<br>
samīpe gandhamādane;<br>
Bahavo tādisā rukkhā,<br>
yassa tevaṃgataṃ phalaṃ;<br>
Dūrepi khittaṃ pacceti,<br>
na maṃ ohāya gacchati”.<br></p>
<p>
<a class="sc" id="12"></a>
<a class="ms" id="p_23J_266"></a>
<a class="msdiv" id="msdiv12"></a>
“Etū bhavaṃ assamimaṃ adetu,<br>
Pajjañca bhakkhañca paṭiccha dammi;<br>
Idamāsanaṃ atra bhavaṃ nisīdatu,<br>
Ito bhavaṃ mūlaphalāni bhuñjatu.<br></p>
<p>
<a class="sc" id="13"></a>
<a class="ms" id="p_23J_267"></a>
<a class="msdiv" id="msdiv13"></a>
Kiṃ te idaṃ ūrūnamantarasmiṃ,<br>
Supicchitaṃ kaṇharivappakāsati;<br>
Akkhāhi me pucchito etamatthaṃ,<br>
Kose nu te uttamaṅgaṃ paviṭṭhaṃ”.<br></p>
<p>
<a class="sc" id="14"></a>
<a class="ms" id="p_23J_268"></a>
<a class="msdiv" id="msdiv14"></a>
“Ahaṃ vane mūlaphalesanaṃ caraṃ,<br>
Āsādayiṃ acchaṃ sughorarūpaṃ;<br>
So maṃ patitvā sahasājjhapatto,<br>
Panujja maṃ abbahi uttamaṅgaṃ.<br></p>
<p>
<a class="sc" id="15"></a>
<a class="ms" id="p_23J_269"></a>
<a class="msdiv" id="msdiv15"></a>
Svāyaṃ vaṇo khajjati kaṇḍuvāyati,<br>
Sabbañca kālaṃ na labhāmi sātaṃ;<br>
Paho bhavaṃ kaṇḍumimaṃ vinetuṃ,<br>
Kurutaṃ bhavaṃ yācito brāhmaṇatthaṃ”.<br></p>
<p>
<a class="sc" id="16"></a>
<a class="ms" id="p_23J_270"></a>
<a class="msdiv" id="msdiv16"></a>
“Gambhīrarūpo te vaṇo salohito,<br>
Apūtiko vaṇagandho mahā ca;<br>
Karomi te kiñci kasāyayogaṃ,<br>
Yathā bhavaṃ paramasukhī bhaveyya”.<br></p>
<p>
<a class="sc" id="17"></a>
<a class="ms" id="p_23J_271"></a>
<a class="msdiv" id="msdiv17"></a>
“Na mantayogā na kasāyayogā,<br>
Na osadhā brahmacāri kamanti;<br>
Yaṃ te mudu tena vinehi kaṇḍuṃ,<br>
Yathā ahaṃ paramasukhī bhaveyyaṃ”.<br></p>
<p>
<a class="sc" id="18"></a>
<a class="ms" id="p_23J_272"></a>
<a class="msdiv" id="msdiv18"></a>
“Ito nu bhoto katamena assamo,<br>
Kacci bhavaṃ abhiramasi araññe;<br>
Kacci nu te mūlaphalaṃ pahūtaṃ,<br>
Kacci bhavantaṃ na vihiṃsanti vāḷā”.<br></p>
<p>
<a class="sc" id="19"></a>
<a class="ms" id="p_23J_273"></a>
<a class="msdiv" id="msdiv19"></a>
“Ito ujuṃ uttarāyaṃ disāyaṃ,<br>
Khemānadī himavatā pabhāvī;<br>
Tassā tīre assamo mayha rammo,<br>
Aho bhavaṃ assamaṃ mayhaṃ passe.<br></p>
<p>
<a class="sc" id="20"></a>
<a class="ms" id="p_23J_274"></a>
<a class="msdiv" id="msdiv20"></a>
Ambā ca sālā tilakā ca jambuyo,<br>
Uddālakā pāṭaliyo ca phullā;<br>
Samantato kimpurisābhigītaṃ,<br>
Aho bhavaṃ assamaṃ mayhaṃ passe.<br></p>
<p>
<a class="sc" id="21"></a>
<a class="ms" id="p_23J_275"></a>
<a class="msdiv" id="msdiv21"></a>
Tālā ca mūlā ca phalā ca mettha,<br>
Vaṇṇena gandhena upetarūpaṃ;<br>
Taṃ bhūmibhāgehi upetarūpaṃ,<br>
Aho bhavaṃ assamaṃ mayhaṃ passe.<br></p>
<p>
<a class="sc" id="22"></a>
<a class="ms" id="p_23J_276"></a>
<a class="msdiv" id="msdiv22"></a>
Phalā ca mūlā ca pahūtamettha,<br>
Vaṇṇena gandhena rasenupetā;<br>
Āyanti ca luddakā taṃ padesaṃ,<br>
Mā me tato mūlaphalaṃ ahāsuṃ”.<br></p>
<p>
<a class="sc" id="23"></a>
<a class="ms" id="p_23J_277"></a>
<a class="msdiv" id="msdiv23"></a>
“Pitā mamaṃ mūlaphalesanaṃ gato,<br>
Idāni āgacchati sāyakāle;<br>
Ubhova gacchāmase assamaṃ taṃ,<br>
Yāva pitā mūlaphalato etu”.<br></p>
<p>
<a class="sc" id="24"></a>
<a class="ms" id="p_23J_278"></a>
<a class="msdiv" id="msdiv24"></a>
“Aññe bahū isayo sādhurūpā,<br>
Rājīsayo anumagge vasanti;<br>
Teyeva pucchesi mamassamaṃ taṃ,<br>
Te taṃ nayissanti mamaṃ sakāse”.<br></p>
<p>
<a class="sc" id="25"></a>
<a class="ms" id="p_23J_279"></a>
<a class="msdiv" id="msdiv25"></a>
“Na te kaṭṭhāni bhinnāni,<br>
na te udakamābhataṃ;<br>
Aggīpi te na hāpito,<br>
kiṃ nu mandova jhāyasi.<br></p>
<p>
<a class="sc" id="26"></a>
<a class="ms" id="p_23J_280"></a>
<a class="msdiv" id="msdiv26"></a>
Bhinnāni kaṭṭhāni huto ca aggi,<br>
Tapanīpi te samitā brahmacārī;<br>
Pīṭhañca mayhaṃ udakañca hoti,<br>
Ramasi tuvaṃ brahmabhūto puratthā.<br></p>
<p>
<a class="sc" id="27"></a>
<a class="ms" id="p_23J_281"></a>
<a class="msdiv" id="msdiv27"></a>
Abhinnakaṭṭhosi anābhatodako,<br>
Ahāpitaggīsi asiddhabhojano;<br>
Na me tuvaṃ ālapasī mamajja,<br>
Naṭṭhaṃ nu kiṃ cetasikañca dukkhaṃ”.<br></p>
<p>
<a class="sc" id="28"></a>
<a class="ms" id="p_23J_282"></a>
<a class="msdiv" id="msdiv28"></a>
“Idhāgamā jaṭilo brahmacārī,<br>
Sudassaneyyo sutanū vineti;<br>
Nevātidīgho na panātirasso,<br>
Sukaṇhakaṇhacchadanehi bhoto.<br></p>
<p>
<a class="sc" id="29"></a>
<a class="ms" id="p_23J_283"></a>
<a class="msdiv" id="msdiv29"></a>
Amassujāto apurāṇavaṇṇī,<br>
Ādhārarūpañca panassa kaṇṭhe;<br>
Dve yamā gaṇḍā ure sujātā,<br>
Suvaṇṇatindukanibhā pabhassarā.<br></p>
<p>
<a class="sc" id="30"></a>
<a class="ms" id="p_23J_284"></a>
<a class="msdiv" id="msdiv30"></a>
Mukhañca tassa bhusadassaneyyaṃ,<br>
Kaṇṇesu lambanti ca kuñcitaggā;<br>
Te jotare carato māṇavassa,<br>
Suttañca yaṃ saṃyamanaṃ jaṭānaṃ.<br></p>
<p>
<a class="sc" id="31"></a>
<a class="ms" id="p_23J_285"></a>
<a class="msdiv" id="msdiv31"></a>
Aññā ca tassa saṃyamāni catasso,<br>
Nīlā pītā lohitikā ca setā;<br>
Tā piṃsare carato māṇavassa,<br>
Tiriṭisaṅghāriva pāvusamhi.<br></p>
<p>
<a class="sc" id="32"></a>
<a class="ms" id="p_23J_286"></a>
<a class="msdiv" id="msdiv32"></a>
Na mikhalaṃ muñjamayaṃ dhāreti,<br>
Na santhare no pana pabbajassa;<br>
Tā jotare jaghanantare vilaggā,<br>
Sateratā vijjurivantalikkhe.<br></p>
<p>
<a class="sc" id="33"></a>
<a class="ms" id="p_23J_287"></a>
<a class="msdiv" id="msdiv33"></a>
Akhīlakāni ca avaṇṭakāni,<br>
Heṭṭhā nabhyā kaṭisamohitāni;<br>
Aghaṭṭitā niccakīḷaṃ karonti,<br>
Haṃ tāta kiṃrukkhaphalāni tāni.<br></p>
<p>
<a class="sc" id="34"></a>
<a class="ms" id="p_23J_288"></a>
<a class="msdiv" id="msdiv34"></a>
Jaṭā ca tassa bhusadassaneyyā,<br>
Parosataṃ vellitaggā sugandhā;<br>
Dvedhā siro sādhu vibhattarūpo,<br>
Aho nu kho mayha tathā jaṭāssu.<br></p>
<p>
<a class="sc" id="35"></a>
<a class="ms" id="p_23J_289"></a>
<a class="msdiv" id="msdiv35"></a>
Yadā ca so pakirati tā jaṭāyo,<br>
Vaṇṇena gandhena upetarūpā;<br>
Nīluppalaṃ vātasameritaṃva,<br>
Tatheva saṃvāti panassamo ayaṃ.<br></p>
<p>
<a class="sc" id="36"></a>
<a class="ms" id="p_23J_290"></a>
<a class="msdiv" id="msdiv36"></a>
Paṅko ca tassa bhusadassaneyyo,<br>
Netādiso yādiso mayhaṃ kāye;<br>
So vāyatī erito mālutena,<br>
Vanaṃ yathā aggagimhe suphullaṃ.<br></p>
<p>
<a class="sc" id="37"></a>
<a class="ms" id="p_23J_291"></a>
<a class="msdiv" id="msdiv37"></a>
Nihanti so rukkhaphalaṃ pathabyā,<br>
Sucittarūpaṃ ruciraṃ dassaneyyaṃ;<br>
Khittañca tassa punareti hatthaṃ,<br>
Haṃ tāta kiṃrukkhaphalaṃ nu kho taṃ.<br></p>
<p>
<a class="sc" id="38"></a>
<a class="ms" id="p_23J_292"></a>
<a class="msdiv" id="msdiv38"></a>
Dantā ca tassa bhusadassaneyyā,<br>
Suddhā samā saṅkhavarūpapannā;<br>
Mano pasādenti vivariyamānā,<br>
Na hi nūna so sākamakhādi tehi.<br></p>
<p>
<a class="sc" id="39"></a>
<a class="ms" id="p_23J_293"></a>
<a class="msdiv" id="msdiv39"></a>
Akakkasaṃ aggaḷitaṃ muhuṃ muduṃ,<br>
Ujuṃ anuddhataṃ acapalamassa bhāsitaṃ;<br>
Rudaṃ manuññaṃ karavīkasussaraṃ,<br>
Hadayaṅgamaṃ rañjayateva me mano.<br></p>
<p>
<a class="sc" id="40"></a>
<a class="ms" id="p_23J_294"></a>
<a class="msdiv" id="msdiv40"></a>
Bindussaro nātivisaṭṭhavākyo,<br>
Na nūna sajjhāyamatippayutto;<br>
Icchāmi bho taṃ punadeva daṭṭhuṃ,<br>
Mitto hi me māṇavohu puratthā.<br></p>
<p>
<a class="sc" id="41"></a>
<a class="ms" id="p_23J_295"></a>
<a class="msdiv" id="msdiv41"></a>
Susandhi sabbattha vimaṭṭhimaṃ vaṇaṃ,<br>
Puthū sujātaṃ kharapattasannitaṃ;<br>
Teneva maṃ uttariyāna māṇavo,<br>
Vivaritaṃ ūruṃ jaghanena piḷayi.<br></p>
<p>
<a class="sc" id="42"></a>
<a class="ms" id="p_23J_296"></a>
<a class="msdiv" id="msdiv42"></a>
Tapanti ābhanti virocare ca,<br>
Sateratā vijjurivantalikkhe;<br>
Bāhā mudū añjanalomasādisā,<br>
Vicitravaṭṭaṅgulikāssa sobhare.<br></p>
<p>
<a class="sc" id="43"></a>
<a class="ms" id="p_23J_297"></a>
<a class="msdiv" id="msdiv43"></a>
Akakkasaṅgo na ca dīghalomo,<br>
Nakhāssa dīghā api lohitaggā;<br>
Mudūhi bāhāhi palissajanto,<br>
Kalyāṇarūpo ramayaṃ upaṭṭhahi.<br></p>
<p>
<a class="sc" id="44"></a>
<a class="ms" id="p_23J_298"></a>
<a class="msdiv" id="msdiv44"></a>
Dumassa tūlūpanibhā pabhassarā,<br>
Suvaṇṇakambutalavaṭṭasucchavi;<br>
Hatthā mudū tehi maṃ samphusitvā,<br>
Ito gato tena maṃ dahanti tāta.<br></p>
<p>
<a class="sc" id="45"></a>
<a class="ms" id="p_23J_299"></a>
<a class="msdiv" id="msdiv45"></a>
Na nūna so khārividhaṃ ahāsi,<br>
Na nūna so kaṭṭhāni sayaṃ abhañji;<br>
Na nūna so hanti dume kuṭhāriyā,<br>
Na hissa hatthesu khilāni atthi.<br></p>
<p>
<a class="sc" id="46"></a>
<a class="ms" id="p_23J_300"></a>
<a class="msdiv" id="msdiv46"></a>
Accho ca kho tassa vaṇaṃ akāsi,<br>
So maṃbravi sukhitaṃ maṃ karohi;<br>
Tāhaṃ kariṃ tena mamāsi sokhyaṃ,<br>
So cabravi ‘sukhitosmī’ti brahme.<br></p>
<p>
<a class="sc" id="47"></a>
<a class="ms" id="p_23J_301"></a>
<a class="msdiv" id="msdiv47"></a>
Ayañca te māluvapaṇṇasanthatā,<br>
Vikiṇṇarūpāva mayā ca tena ca;<br>
Kilantarūpā udake ramitvā,<br>
Punappunaṃ paṇṇakuṭiṃ vajāma.<br></p>
<p>
<a class="sc" id="48"></a>
<a class="ms" id="p_23J_302"></a>
<a class="msdiv" id="msdiv48"></a>
Na majja mantā paṭibhanti tāta,<br>
Na aggihuttaṃ napi yaññatantaṃ;<br>
Na cāpi te mūlaphalāni bhuñje,<br>
Yāva na passāmi taṃ brahmacāriṃ.<br></p>
<p>
<a class="sc" id="49"></a>
<a class="ms" id="p_23J_303"></a>
<a class="msdiv" id="msdiv49"></a>
Addhā pajānāsi tuvampi tāta,<br>
Yassaṃ disaṃ vasate brahmacārī;<br>
Taṃ maṃ disaṃ pāpaya tāta khippaṃ,<br>
Mā te ahaṃ amarimassamamhi.<br></p>
<p>
<a class="sc" id="50"></a>
<a class="ms" id="p_23J_304"></a>
<a class="msdiv" id="msdiv50"></a>
Vicitraphullaṃ hi vanaṃ sutaṃ mayā,<br>
Dijābhighuṭṭhaṃ dijasaṅghasevitaṃ;<br>
Taṃ maṃ vanaṃ pāpaya tāta khippaṃ,<br>
Purā te pāṇaṃ vijahāmi assame”.<br></p>
<p>
<a class="sc" id="51"></a>
<a class="ms" id="p_23J_305"></a>
<a class="msdiv" id="msdiv51"></a>
“Imasmāhaṃ jotirase vanamhi,<br>
Gandhabbadevaccharasaṅghasevite;<br>
Isīnamāvāse sanantanamhi,<br>
Netādisaṃ aratiṃ pāpuṇetha.<br></p>
<p>
<a class="sc" id="52"></a>
<a class="ms" id="p_23J_306"></a>
<a class="msdiv" id="msdiv52"></a>
Bhavanti mittāni atho na honti,<br>
Ñātīsu mittesu karonti pemaṃ;<br>
Ayañca jammo kissa vā niviṭṭho,<br>
Yo neva jānāti kutomhi āgato.<br></p>
<p>
<a class="sc" id="53"></a>
<a class="ms" id="p_23J_307"></a>
<a class="msdiv" id="msdiv53"></a>
Saṃvāsena hi mittāni,<br>
sandhīyanti punappunaṃ;<br>
Sveva mitto asaṅgantu,<br>
asaṃvāsena jīrati.<br></p>
<p>
<a class="sc" id="54"></a>
<a class="ms" id="p_23J_308"></a>
<a class="msdiv" id="msdiv54"></a>
Sace tuvaṃ dakkhasi brahmacāriṃ,<br>
Sace tuvaṃ sallape brahmacārinā;<br>
Sampannasassaṃva mahodakena,<br>
Tapoguṇaṃ khippamimaṃ pahissasi.<br></p>
<p>
<a class="sc" id="55"></a>
<a class="ms" id="p_23J_309"></a>
<a class="msdiv" id="msdiv55"></a>
Punapi ce dakkhasi brahmacāriṃ,<br>
Punapi ce sallape brahmacārinā;<br>
Sampannasassaṃva mahodakena,<br>
Usmāgataṃ khippamimaṃ pahissasi.<br></p>
<p>
<a class="sc" id="56"></a>
<a class="ms" id="p_23J_310"></a>
<a class="msdiv" id="msdiv56"></a>
Bhūtāni hetāni caranti tāta,<br>
Virūparūpena manussaloke;<br>
Na tāni sevetha naro sapañño,<br>
Āsajja naṃ nassati brahmacārī”ti.<br></p>
</blockquote>
<p class="endsutta">
<a class="sc" id="57"></a>
<a class="ms" id="p_23J_311"></a>
Niḷinikājātakaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>