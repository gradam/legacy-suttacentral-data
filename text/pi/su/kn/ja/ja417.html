<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja417">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>1 Kaccānijātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1673"></a>
<a class="msdiv" id="msdiv1"></a>
“Odātavatthā suci allakesā,<br>
Kaccāni kiṃ kumbhimadhissayitvā;<br>
Piṭṭhā tilā dhovasi taṇḍulāni,<br>
Tilodano hehiti kissahetu”.<br></p>
<p>
<a class="sc" id="2"></a>
<a class="ms" id="p_22J_1674"></a>
<a class="msdiv" id="msdiv2"></a>
“Na kho ayaṃ brāhmaṇa bhojanatthā,<br>
Tilodano hehiti sādhupakko;<br>
Dhammo mato tassa pahuttamajja,<br>
Ahaṃ karissāmi susānamajjhe”.<br></p>
<p>
<a class="sc" id="3"></a>
<a class="ms" id="p_22J_1675"></a>
<a class="msdiv" id="msdiv3"></a>
“Anuvicca kaccāni karohi kiccaṃ,<br>
Dhammo mato ko nu taveva saṃsi;<br>
Sahassanetto atulānubhāvo,<br>
Na miyyatī dhammavaro kadāci”.<br></p>
<p>
<a class="sc" id="4"></a>
<a class="ms" id="p_22J_1676"></a>
<a class="msdiv" id="msdiv4"></a>
“Daḷhappamāṇaṃ mama ettha brahme,<br>
Dhammo mato natthi mamettha kaṅkhā;<br>
Yeyeva dāni pāpā bhavanti,<br>
Te teva dāni sukhitā bhavanti.<br></p>
<p>
<a class="sc" id="5"></a>
<a class="ms" id="p_22J_1677"></a>
<a class="msdiv" id="msdiv5"></a>
Suṇisā hi mayhaṃ vañjhā ahosi,<br>
Sā maṃ vadhitvāna vijāyi puttaṃ;<br>
Sā dāni sabbassa kulassa issarā,<br>
Ahaṃ panamhi apaviddhā ekikā”.<br></p>
<p>
<a class="sc" id="6"></a>
<a class="ms" id="p_22J_1678"></a>
<a class="msdiv" id="msdiv6"></a>
“Jīvāmi vohaṃ na matohamasmi,<br>
Taveva atthāya idhāgatosmi;<br>
Yā taṃ vadhitvāna vijāyi puttaṃ,<br>
Sahāva puttena karomi bhasmaṃ”.<br></p>
<p>
<a class="sc" id="7"></a>
<a class="ms" id="p_22J_1679"></a>
<a class="msdiv" id="msdiv7"></a>
“Evañca te ruccati devarāja,<br>
Mameva atthāya idhāgatosi;<br>
Ahañca putto suṇisā ca nattā,<br>
Sammodamānā gharamāvasema”.<br></p>
<p>
<a class="sc" id="8"></a>
<a class="ms" id="p_22J_1680"></a>
<a class="msdiv" id="msdiv8"></a>
“Evañca te ruccati kātiyāni,<br>
Hatāpi santā na jahāsi dhammaṃ;<br>
Tuvañca putto suṇisā ca nattā,<br>
Sammodamānā gharamāvasetha.<br></p>
<p>
<a class="sc" id="9"></a>
<a class="ms" id="p_22J_1681"></a>
<a class="msdiv" id="msdiv9"></a>
Sā kātiyānī suṇisāya saddhiṃ,<br>
Sammodamānā gharamāvasittha;<br>
Putto ca nattā ca upaṭṭhahiṃsu,<br>
Devānamindena adhiggahītā”ti.<br></p>
</blockquote>
<p class="endsutta">
<a class="sc" id="10"></a>
<a class="ms" id="p_22J_1682"></a>
Kaccānijātakaṃ paṭhamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>