<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja523">
<article>
<div class="hgroup">
<p class="division">Jātaka</p>
<p>Cattālīsanipāta</p>
<p>Tesakuṇavagga</p>
<h1>Alambusājātaka</h1>
</div>
<blockquote class="gatha">
<p>
<a class="msdiv" id="msdiv95"></a>
<a class="ms" id="p_23J_98"></a>
<a class="sc" id="1"></a>
Atha bravi brahā indo,<br>
vatrabhū jayataṃ pitā;<br>
Devakaññaṃ parābhetvā,<br>
sudhammāyaṃ alambusaṃ.<br>
</p>
<p>
<a class="msdiv" id="msdiv96"></a>
<a class="ms" id="p_23J_99"></a>
<a class="sc" id="2"></a>
“Misse devā taṃ yācanti,<br>
tāvatiṃsā saindakā;<br>
Isippalobhane gaccha,<br>
isisiṅgaṃ alambuse.<br>
</p>
<p>
<a class="msdiv" id="msdiv97"></a>
<a class="ms" id="p_23J_100"></a>
<a class="sc" id="3"></a>
Purāyaṃ amhe acceti,<br>
vattavā brahmacariyavā;<br>
Nibbānābhirato vuddho,<br>
tassa maggāni āvara”.<br>
</p>
<p>
<a class="msdiv" id="msdiv98"></a>
<a class="ms" id="p_23J_101"></a>
<a class="sc" id="4"></a>
“Devarāja kimeva tvaṃ,<br>
mameva tuvaṃ sikkhasi;<br>
Isippalobhane gaccha,<br>
santi aññāpi accharā.<br>
</p>
<p>
<a class="msdiv" id="msdiv99"></a>
<a class="ms" id="p_23J_102"></a>
<a class="sc" id="5"></a>
Mādisiyo pavarā ceva,<br>
asoke nandane vane;<br>
Tāsampi hotu pariyāyo,<br>
tāpi yantu palobhanā”.<br>
</p>
<p>
<a class="msdiv" id="msdiv100"></a>
<a class="ms" id="p_23J_103"></a>
<a class="sc" id="6"></a>
“Addhā hi saccaṃ bhaṇasi,<br>
santi aññāpi accharā;<br>
Tādisiyo pavarā ceva,<br>
asoke nandane vane.<br>
</p>
<p>
<a class="msdiv" id="msdiv101"></a>
<a class="ms" id="p_23J_104"></a>
<a class="sc" id="7"></a>
Na tā evaṃ pajānanti,<br>
pāricariyaṃ pumaṃ gatā;<br>
Yādisaṃ tvaṃ pajānāsi,<br>
nāri sabbaṅgasobhane.<br>
</p>
<p>
<a class="msdiv" id="msdiv102"></a>
<a class="ms" id="p_23J_105"></a>
<a class="sc" id="8"></a>
Tvameva gaccha kalyāṇi,<br>
itthīnaṃ pavarā casi;<br>
Taveva vaṇṇarūpena,<br>
savasamānayissasi”.<br>
</p>
<p>
<a class="msdiv" id="msdiv103"></a>
<a class="ms" id="p_23J_106"></a>
<a class="sc" id="9"></a>
“Na vāhaṃ na gamissāmi,<br>
devarājena pesitā;<br>
Vibhemi cetaṃ āsāduṃ,<br>
uggatejo hi brāhmaṇo.<br>
</p>
<p>
<a class="msdiv" id="msdiv104"></a>
<a class="ms" id="p_23J_107"></a>
<a class="sc" id="10"></a>
Aneke nirayaṃ pattā,<br>
isimāsādiyā janā;<br>
Āpannā mohasaṃsāraṃ,<br>
tasmā lomāni haṃsaye”.<br>
</p>
<p>
<a class="msdiv" id="msdiv105"></a>
<a class="ms" id="p_23J_108"></a>
<a class="sc" id="11"></a>
Idaṃ vatvāna pakkāmi,<br>
accharā kāmavaṇṇinī;<br>
Missā missitumicchantī,<br>
isisiṅgaṃ alambusā.<br>
</p>
<p>
<a class="msdiv" id="msdiv106"></a>
<a class="ms" id="p_23J_109"></a>
<a class="sc" id="12"></a>
Sā ca taṃ vanamogayha,<br>
isisiṅgena rakkhitaṃ;<br>
Bimbajālakasañchannaṃ,<br>
samantā addhayojanaṃ.<br>
</p>
<p>
<a class="msdiv" id="msdiv107"></a>
<a class="ms" id="p_23J_110"></a>
<a class="sc" id="13"></a>
Pātova pātarāsamhi,<br>
udaṇhasamayaṃ pati;<br>
Aggiṭṭhaṃ parimajjantaṃ,<br>
isisiṅgaṃ upāgami.<br>
</p>
<p>
<a class="msdiv" id="msdiv108"></a>
<a class="ms" id="p_23J_111"></a>
<a class="sc" id="14"></a>
“Kā nu vijjurivābhāsi,<br>
osadhī viya tārakā;<br>
Vicittahatthābharaṇā,<br>
āmuttamaṇikuṇḍalā.<br>
</p>
<p>
<a class="msdiv" id="msdiv109"></a>
<a class="ms" id="p_23J_112"></a>
<a class="sc" id="15"></a>
Ādiccavaṇṇasaṅkāsā,<br>
hemacandanagandhinī;<br>
Saññatūrū mahāmāyā,<br>
kumārī cārudassanā.<br>
</p>
<p>
<a class="msdiv" id="msdiv110"></a>
<a class="ms" id="p_23J_113"></a>
<a class="sc" id="16"></a>
Vilaggā mudukā suddhā,<br>
pādā te suppatiṭṭhitā;<br>
Gamanā kāmanīyā te,<br>
harantiyeva me mano.<br>
</p>
<p>
<a class="msdiv" id="msdiv111"></a>
<a class="ms" id="p_23J_114"></a>
<a class="sc" id="17"></a>
Anupubbāva te ūrū,<br>
nāganāsasamūpamā;<br>
Vimaṭṭhā tuyhaṃ sussoṇī,<br>
akkhassa phalakaṃ yathā.<br>
</p>
<p>
<a class="msdiv" id="msdiv112"></a>
<a class="ms" id="p_23J_115"></a>
<a class="sc" id="18"></a>
Uppalasseva kiñjakkhā,<br>
nābhi te sādhu saṇṭhitā;<br>
Pūrā kaṇhañjanasseva,<br>
dūrato paṭidissati.<br>
</p>
<p>
<a class="msdiv" id="msdiv113"></a>
<a class="ms" id="p_23J_116"></a>
<a class="sc" id="19"></a>
Duvidhā jātā urajā,<br>
avaṇṭā sādhupaccudā;<br>
Payodharā apatitā,<br>
aḍḍhalābusamā thanā.<br>
</p>
<p>
<a class="msdiv" id="msdiv114"></a>
<a class="ms" id="p_23J_117"></a>
<a class="sc" id="20"></a>
Dīghā kambutalābhāsā,<br>
gīvā eṇeyyakā yathā;<br>
Paṇḍarāvaraṇā vaggu,<br>
catutthamanasannibhā.<br>
</p>
<p>
<a class="msdiv" id="msdiv115"></a>
<a class="ms" id="p_23J_118"></a>
<a class="sc" id="21"></a>
Uddhaggā ca adhaggā ca,<br>
dumaggaparimajjitā;<br>
Duvijā nelasambhūtā,<br>
dantā tava sudassanā.<br>
</p>
<p>
<a class="msdiv" id="msdiv116"></a>
<a class="ms" id="p_23J_119"></a>
<a class="sc" id="22"></a>
Apaṇḍarā lohitantā,<br>
jiñjūkaphalasannibhā;<br>
Āyatā ca visālā ca,<br>
nettā tava sudassanā.<br>
</p>
<p>
<a class="msdiv" id="msdiv117"></a>
<a class="ms" id="p_23J_120"></a>
<a class="sc" id="23"></a>
Nātidīghā susammaṭṭhā,<br>
kanakabyā samocitā;<br>
Uttamaṅgaruhā tuyhaṃ,<br>
kesā candanagandhikā.<br>
</p>
<p>
<a class="msdiv" id="msdiv118"></a>
<a class="ms" id="p_23J_121"></a>
<a class="sc" id="24"></a>
Yāvatā kasigorakkhā,<br>
vāṇijānaṃ ca yā gati;<br>
Isīnañca parakkantaṃ,<br>
saññatānaṃ tapassinaṃ.<br>
</p>
<p>
<a class="msdiv" id="msdiv119"></a>
<a class="ms" id="p_23J_122"></a>
<a class="sc" id="25"></a>
Na te samasamaṃ passe,<br>
asmiṃ pathavimaṇḍale;<br>
Ko vā tvaṃ kassa vā putto,<br>
kathaṃ jānemu taṃ mayaṃ”.<br>
</p>
<p>
<a class="msdiv" id="msdiv120"></a>
<a class="ms" id="p_23J_123"></a>
<a class="sc" id="26"></a>
“Na pañhakālo bhaddante,<br>
kassapevaṃ gate sati;<br>
Ehi samma ramissāma,<br>
ubho asmākamassame;<br>
Ehi taṃ upagūhissaṃ,<br>
ratīnaṃ kusalo bhava”.<br>
</p>
<p>
<a class="msdiv" id="msdiv121"></a>
<a class="ms" id="p_23J_124"></a>
<a class="sc" id="27"></a>
Idaṃ vatvāna pakkāmi,<br>
accharā kāmavaṇṇinī;<br>
Missā missitumicchantī,<br>
isisiṅgaṃ alambusā.<br>
</p>
<p>
<a class="msdiv" id="msdiv122"></a>
<a class="ms" id="p_23J_125"></a>
<a class="sc" id="28"></a>
So ca vegena nikkhamma,<br>
Chetvā dandhaparakkamaṃ;<br>
Tamuttamāsu veṇīsu,<br>
Ajjhappatto parāmasi.<br>
</p>
<p>
<a class="msdiv" id="msdiv123"></a>
<a class="ms" id="p_23J_126"></a>
<a class="sc" id="29"></a>
Tamudāvatta kalyāṇī,<br>
palissaji susobhanā;<br>
Cavitamhi brahmacariyā,<br>
yathā taṃ atha tositā.<br>
</p>
<p>
<a class="msdiv" id="msdiv124"></a>
<a class="ms" id="p_23J_127"></a>
<a class="sc" id="30"></a>
Manasā agamā indaṃ,<br>
vasantaṃ nandane vane;<br>
Tassā saṅkappamaññāya,<br>
maghavā devakuñjaro.<br>
</p>
<p>
<a class="msdiv" id="msdiv125"></a>
<a class="ms" id="p_23J_128"></a>
<a class="sc" id="31"></a>
Pallaṅkaṃ pahiṇī khippaṃ,<br>
sovaṇṇaṃ sopavāhanaṃ;<br>
Sauttaracchadapaññāsaṃ,<br>
sahassapaṭiyatthataṃ.<br>
</p>
<p>
<a class="msdiv" id="msdiv126"></a>
<a class="ms" id="p_23J_129"></a>
<a class="sc" id="32"></a>
Tamenaṃ tattha dhāresi,<br>
ure katvāna sobhanā;<br>
Yathā ekamuhuttaṃva,<br>
tīṇi vassāni dhārayi.<br>
</p>
<p>
<a class="msdiv" id="msdiv127"></a>
<a class="ms" id="p_23J_130"></a>
<a class="sc" id="33"></a>
Vimado tīhi vassehi,<br>
pabujjhitvāna brāhmaṇo;<br>
Addasāsi haritarukkhe,<br>
samantā aggiyāyanaṃ.<br>
</p>
<p>
<a class="msdiv" id="msdiv128"></a>
<a class="ms" id="p_23J_131"></a>
<a class="sc" id="34"></a>
Navapattavanaṃ phullaṃ,<br>
kokilaggaṇaghositaṃ;<br>
Samantā paviloketvā,<br>
rudaṃ assūni vattayi.<br>
</p>
<p>
<a class="msdiv" id="msdiv129"></a>
<a class="ms" id="p_23J_132"></a>
<a class="sc" id="35"></a>
“Na juhe na jape mante,<br>
aggihuttaṃ pahāpitaṃ;<br>
Ko nu me pāricariyāya,<br>
pubbe cittaṃ palobhayi.<br>
</p>
<p>
<a class="msdiv" id="msdiv130"></a>
<a class="ms" id="p_23J_133"></a>
<a class="sc" id="36"></a>
Araññe me viharato,<br>
yo me tejā ha sambhutaṃ;<br>
Nānāratnaparipūraṃ,<br>
nāvaṃva gaṇhi aṇṇave”.<br>
</p>
<p>
<a class="msdiv" id="msdiv131"></a>
<a class="ms" id="p_23J_134"></a>
<a class="sc" id="37"></a>
“Ahaṃ te pāricariyāya,<br>
devarājena pesitā;<br>
Avadhiṃ cittaṃ cittena,<br>
pamādo tvaṃ na bujjhasi”.<br>
</p>
<p>
<a class="msdiv" id="msdiv132"></a>
<a class="ms" id="p_23J_135"></a>
<a class="sc" id="38"></a>
“Imāni kira maṃ tāto,<br>
kassapo anusāsati;<br>
Kamalāsadisitthiyo,<br>
tāyo bujjhesi māṇava.<br>
</p>
<p>
<a class="msdiv" id="msdiv133"></a>
<a class="ms" id="p_23J_136"></a>
<a class="sc" id="39"></a>
Uregaṇḍāyo bujjhesi,<br>
tāyo bujjhesi māṇava;<br>
Iccānusāsi maṃ tāto,<br>
yathā maṃ anukampako.<br>
</p>
<p>
<a class="msdiv" id="msdiv134"></a>
<a class="ms" id="p_23J_137"></a>
<a class="sc" id="40"></a>
Tassāhaṃ vacanaṃ nākaṃ,<br>
pitu vuddhassa sāsanaṃ;<br>
Araññe nimmanussamhi,<br>
svajja jhāyāmi ekako.<br>
</p>
<p>
<a class="msdiv" id="msdiv135"></a>
<a class="ms" id="p_23J_138"></a>
<a class="sc" id="41"></a>
Sohaṃ tathā karissāmi,<br>
dhiratthu jīvitena me;<br>
Puna vā tādiso hessaṃ,<br>
maraṇaṃ me bhavissati”.<br>
</p>
<p>
<a class="msdiv" id="msdiv136"></a>
<a class="ms" id="p_23J_139"></a>
<a class="sc" id="42"></a>
Tassa tejaṃ vīriyañca,<br>
Dhitiṃ ñatvā avaṭṭhitaṃ;<br>
Sirasā aggahī pāde,<br>
Isisiṅgaṃ alambusā.<br>
</p>
<p>
<a class="msdiv" id="msdiv137"></a>
<a class="ms" id="p_23J_140"></a>
<a class="sc" id="43"></a>
“Mā me kujjha mahāvīra,<br>
mā me kujjha mahāise;<br>
Mahā attho mayā ciṇṇo,<br>
tidasānaṃ yasassinaṃ;<br>
Tayā saṅkampitaṃ āsi,<br>
sabbaṃ devapuraṃ tadā”.<br>
</p>
<p>
<a class="msdiv" id="msdiv138"></a>
<a class="ms" id="p_23J_141"></a>
<a class="sc" id="44"></a>
“Tāvatiṃsā ca ye devā,<br>
tidasānañca vāsavo;<br>
Tvañca bhadde sukhī hohi,<br>
gaccha kaññe yathāsukhaṃ”.<br>
</p>
<p>
<a class="msdiv" id="msdiv139"></a>
<a class="ms" id="p_23J_142"></a>
<a class="sc" id="45"></a>
Tassa pāde gahetvāna,<br>
katvā ca naṃ padakkhiṇaṃ;<br>
Añjaliṃ paggahetvāna,<br>
tamhā ṭhānā apakkami.<br>
</p>
<p>
<a class="msdiv" id="msdiv140"></a>
<a class="ms" id="p_23J_143"></a>
<a class="sc" id="46"></a>
Yo ca tassāsi pallaṅko,<br>
sovaṇṇo sopavāhano;<br>
Sauttaracchadapaññāso,<br>
sahassapaṭiyatthato;<br>
Tameva pallaṅkamāruyha,<br>
agā devāna santike.<br>
</p>
<p>
<a class="msdiv" id="msdiv141"></a>
<a class="ms" id="p_23J_144"></a>
<a class="sc" id="47"></a>
Tamokkamiva āyantiṃ,<br>
jalantiṃ vijjutaṃ yathā;<br>
Patīto sumano vitto,<br>
devindo adadā varaṃ.<br>
</p>
<p>
<a class="msdiv" id="msdiv142"></a>
<a class="ms" id="p_23J_145"></a>
<a class="sc" id="48"></a>
“Varañce me ado sakka,<br>
sabbabhūtānamissara;<br>
Nisippalobhikā gacche,<br>
etaṃ sakka varaṃ vare”ti.<br>
</p>
</blockquote>
<p class="endsutta">
<a class="ms" id="p_23J_146"></a>
<a class="sc" id="49"></a>
Alambusājātakaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>