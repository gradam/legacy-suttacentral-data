<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja467">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>Kāmajātaka</h1>
</div>
<blockquote class="gatha">
<p>
<a class="msdiv" id="msdiv37"></a>
<a class="ms" id="p_22J_2278"></a>
<a class="sc" id="1"></a>
“Kāmaṃ kāmayamānassa,<br>
tassa ce taṃ samijjhati;<br>
Addhā pītimano hoti,<br>
laddhā macco yadicchati.<br>
</p>
<p>
<a class="msdiv" id="msdiv38"></a>
<a class="ms" id="p_22J_2279"></a>
<a class="sc" id="2"></a>
Kāmaṃ kāmayamānassa,<br>
tassa ce taṃ samijjhati;<br>
Tato naṃ aparaṃ kāme,<br>
ghamme taṇhaṃva vindati.<br>
</p>
<p>
<a class="msdiv" id="msdiv39"></a>
<a class="ms" id="p_22J_2280"></a>
<a class="sc" id="3"></a>
Gavaṃva siṅgino siṅgaṃ,<br>
vaḍḍhamānassa vaḍḍhati;<br>
Evaṃ mandassa posassa,<br>
bālassa avijānato;<br>
Bhiyyo taṇhā pipāsā ca,<br>
vaḍḍhamānassa vaḍḍhati.<br>
</p>
<p>
<a class="msdiv" id="msdiv40"></a>
<a class="ms" id="p_22J_2281"></a>
<a class="sc" id="4"></a>
Pathabyā sāliyavakaṃ,<br>
gavāssaṃ dāsaporisaṃ;<br>
Datvā ca nālamekassa,<br>
iti vidvā samaṃ care.<br>
</p>
<p>
<a class="msdiv" id="msdiv41"></a>
<a class="ms" id="p_22J_2282"></a>
<a class="sc" id="5"></a>
Rājā pasayha pathaviṃ vijitvā,<br>
Sasāgarantaṃ mahimāvasanto;<br>
Oraṃ samuddassa atittarūpo,<br>
Pāraṃ samuddassapi patthayetha.<br>
</p>
<p>
<a class="msdiv" id="msdiv42"></a>
<a class="ms" id="p_22J_2283"></a>
<a class="sc" id="6"></a>
Yāva anussaraṃ kāme,<br>
Manasā titti nājjhagā;<br>
Tato nivattā paṭikkamma disvā,<br>
Te ve sutittā ye paññāya tittā.<br>
</p>
<p>
<a class="msdiv" id="msdiv43"></a>
<a class="ms" id="p_22J_2284"></a>
<a class="sc" id="7"></a>
Paññāya tittinaṃ seṭṭhaṃ,<br>
na so kāmehi tappati;<br>
Paññāya tittaṃ purisaṃ,<br>
taṇhā na kurute vasaṃ.<br>
</p>
<p>
<a class="msdiv" id="msdiv44"></a>
<a class="ms" id="p_22J_2285"></a>
<a class="sc" id="8"></a>
Apacinetheva kāmānaṃ,<br>
appicchassa alolupo;<br>
Samuddamatto puriso,<br>
na so kāmehi tappati.<br>
</p>
<p>
<a class="msdiv" id="msdiv45"></a>
<a class="ms" id="p_22J_2286"></a>
<a class="sc" id="9"></a>
Rathakārova cammassa,<br>
parikantaṃ upāhanaṃ;<br>
Yaṃ yaṃ cajati kāmānaṃ,<br>
taṃ taṃ sampajjate sukhaṃ;<br>
Sabbañce sukhamiccheyya,<br>
sabbe kāme pariccaje”.<br>
</p>
<p>
<a class="msdiv" id="msdiv46"></a>
<a class="ms" id="p_22J_2287"></a>
<a class="sc" id="10"></a>
“Aṭṭha te bhāsitā gāthā,<br>
sabbā honti sahassiyo;<br>
Paṭigaṇha mahābrahme,<br>
sādhetaṃ tava bhāsitaṃ”.<br>
</p>
<p>
<a class="msdiv" id="msdiv47"></a>
<a class="ms" id="p_22J_2288"></a>
<a class="sc" id="11"></a>
“Na me attho sahassehi,<br>
satehi nahutehi vā;<br>
Pacchimaṃ bhāsato gāthaṃ,<br>
kāme me na rato mano”.<br>
</p>
<p>
<a class="msdiv" id="msdiv48"></a>
<a class="ms" id="p_22J_2289"></a>
<a class="sc" id="12"></a>
“Bhadrako vatāyaṃ māṇavako,<br>
Sabbalokavidū muni;<br>
Yo imaṃ taṇhaṃ dukkhajananiṃ,<br>
Parijānāti paṇḍito”ti.<br>
</p>
</blockquote>
<p class="endsutta">
<a class="ms" id="p_22J_2290"></a>
<a class="sc" id="13"></a>
Kāmajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>