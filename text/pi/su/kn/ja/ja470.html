<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="ja470">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>7 Kosiyajātaka</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts4.186"></a>
<a class="ms" id="p_22J_2317"></a>
<a class="msdiv" id="msdiv73"></a>
<span class="cross" title='[{"bm":"1-21","desc":"3 Sudhābhojanajātaka","lang":"pi","uid":"ja535"}]'>^</span>

“Neva kiṇāmi napi vikkiṇāmi,<br>
Na cāpi me sannicayo ca <span class="var" title='[{"eds":["s2","s3"],"var":"idhatthi "}]'>atthi</span>;<br>
Sukiccharūpaṃ vatidaṃ parittaṃ,<br>
Patthodano nālamayaṃ duvinnaṃ”.</p>
<p>
<a class="sc" id="2"></a>
<a class="ms" id="p_22J_2318"></a>
<a class="msdiv" id="msdiv74"></a>
“Appamhā appakaṃ dajjā,<br>
anumajjhato majjhakaṃ;<br>
Bahumhā bahukaṃ dajjā,<br>
adānaṃ <span class="var" title='[{"eds":["s2","s3"],"var":"nūpapajjati "},{"eds":["pts1"],"var":"na upapajjati "}]'>nupapajjati</span>.</p>
<p>
<a class="sc" id="3"></a>
<a class="ms" id="p_22J_2319"></a>
<a class="msdiv" id="msdiv75"></a>
Taṃ taṃ vadāmi kosiya,<br>
dehi dānāni bhuñja ca”.<br>
<span class="var" title='[{"eds":["bj","pts1"],"var":"ariyaṃ maggaṃ samāruha "}]'>Ariyamaggaṃ samārūha</span>,<br>
nekāsī labhate sukhaṃ.</p>
<p>
<a class="sc" id="4"></a>
<a class="ms" id="p_22J_2320"></a>
<a class="msdiv" id="msdiv76"></a>
“Moghañcassa hutaṃ hoti,<br>
moghañcāpi samīhitaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.</p>
<p>
<a class="sc" id="5"></a>
<a class="ms" id="p_22J_2321"></a>
<a class="msdiv" id="msdiv77"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p>
<a class="sc" id="6"></a>
<a class="ms" id="p_22J_2322"></a>
<a class="msdiv" id="msdiv78"></a>
“Saccañcassa hutaṃ hoti,<br>
saccañcāpi samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.</p>
<p>
<a class="sc" id="7"></a>
<a class="ms" id="p_22J_2323"></a>
<a class="msdiv" id="msdiv79"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p>
<a class="sc" id="8"></a>
<a class="ms" id="p_22J_2324"></a>
<a class="msdiv" id="msdiv80"></a>
“Sarañca juhati poso,<br>
bahukāya gayāya ca;<br>
Doṇe timbarutitthasmiṃ,<br>
sīghasote mahāvahe.</p>
<p>
<a class="sc" id="9"></a>
<a class="ms" id="p_22J_2325"></a>
<a class="msdiv" id="msdiv81"></a>
Atra cassa hutaṃ hoti,<br>
atra cassa samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.</p>
<p>
<a class="sc" id="10"></a>
<a class="ms" id="p_22J_2326"></a>
<a class="msdiv" id="msdiv82"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p>
<a class="sc" id="11"></a>
<a class="ms" id="p_22J_2327"></a>
<a class="msdiv" id="msdiv83"></a>
“Baḷisañhi so <span class="var" title='[{"eds":["bj","pts1"],"var":"niggilati "}]'>nigilati</span>,<br>
dīghasuttaṃ sabandhanaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.</p>
<p>
<a class="sc" id="12"></a>
<a class="ms" id="p_22J_2328"></a>
<a class="msdiv" id="msdiv84"></a>
Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p>
<a class="sc" id="13"></a>
<a class="ms" id="p_22J_2329"></a>
<a class="msdiv" id="msdiv85"></a>
“Uḷāravaṇṇā vata brāhmaṇā ime,<br>
Ayañca vo sunakho kissa hetu;<br>
Uccāvacaṃ vaṇṇanibhaṃ vikubbati,<br>
Akkhātha no brāhmaṇā ke nu tumhe”.</p>
<p>
<a class="sc" id="14"></a>
<a class="ms" id="p_22J_2330"></a>
<a class="msdiv" id="msdiv86"></a>
“Cando <span class="var" title='[{"eds":["mr"],"var":"sūriyo ca "}]'>ca suriyo ca</span> ubho idhāgatā,<br>
Ayaṃ pana mātali devasārathi;<br>
Sakkohamasmi tidasānamindo,<br>
Eso ca kho pañcasikhoti vuccati”.</p>
<p>
<a class="sc" id="15"></a>
<a class="ms" id="p_22J_2331"></a>
<a class="msdiv" id="msdiv87"></a>
“<span class="var" title='[{"eds":["pts1"],"var":"mutiṅgā ca "}]'>Pāṇissarā mudiṅgā ca</span>,<br>
murajālambarāni ca;<br>
Suttamenaṃ pabodhenti,<br>
paṭibuddho ca nandati”.</p>
<p>
<a class="sc" id="16"></a>
<a class="ms" id="p_22J_2332"></a>
<a class="msdiv" id="msdiv88"></a>
“Ye kecime maccharino kadariyā,<br>
Paribhāsakā samaṇabrāhmaṇānaṃ;<br>
Idheva nikkhippa sarīradehaṃ,<br>
Kāyassa bhedā nirayaṃ vajanti”.</p>
<p>
<a class="sc" id="17"></a>
<a class="ms" id="p_22J_2333"></a>
<a class="msdiv" id="msdiv89"></a>
“Ye kecime <span class="var" title='[{"eds":["bj","pts1"],"var":"suggatimāsasānā "},{"eds":["mr"],"var":"suggatāsisamānā "}]'>suggatimāsamānā</span>,<br>
Dhamme ṭhitā saṃyame saṃvibhāge;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti.</p>
<p>
<a class="sc" id="18"></a>
<a class="ms" id="p_22J_2334"></a>
<a class="msdiv" id="msdiv90"></a>
Tvaṃ nosi ñāti purimāsu jātisu,<br>
So maccharī <span class="var" title='[{"eds":["s2","s3","mr"],"var":"kosiyo "}]'>rosako</span> pāpadhammo;<br>
Taveva atthāya idhāgatamhā,<br>
Mā pāpadhammo nirayaṃ <span class="var" title='[{"eds":["bj","s2","s3","pts1"],"var":"apattha "}]'>gamittha</span>”.</p>
<p>
<a class="sc" id="19"></a>
<a class="ms" id="p_22J_2335"></a>
<a class="msdiv" id="msdiv91"></a>
“Addhā hi maṃ vo hitakāmā,<br>
yaṃ maṃ samanusāsatha;<br>
Sohaṃ tathā karissāmi,<br>
sabbaṃ vuttaṃ hitesibhi.</p>
<p>
<a class="sc" id="20"></a>
<a class="ms" id="p_22J_2336"></a>
<a class="msdiv" id="msdiv92"></a>
Esāhamajjeva upāramāmi,<br>
<span class="var" title='[{"eds":["bj","pts1"],"var":"nacāpahaṃ "}]'>Na cāpihaṃ</span> kiñci kareyya pāpaṃ;<br>
Na cāpi me kiñci adeyyamatthi,<br>
Na cāpidatvā <span class="var" title='[{"eds":["bj"],"var":"udakampahaṃ pibe "}]'>udakaṃ pivāmi</span>.</p>
<p>
<a class="sc" id="21"></a>
<a class="ms" id="p_22J_2337"></a>
<a class="msdiv" id="msdiv93"></a>
Evañca me dadato <span class="var" title='[{"eds":["mr"],"var":"... kāle "}]'>sabbakālaṃ</span>,<br>
Bhogā ime vāsava khīyissanti;<br>
Tato ahaṃ pabbajissāmi sakka,<br>
Hitvāna kāmāni yathodhikānī”ti.</p>
</blockquote>
<p class="endsutta">
<a class="sc" id="22"></a>
<a class="ms" id="p_22J_2338"></a>
Kosiyajātakaṃ sattamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>