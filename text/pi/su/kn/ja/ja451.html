<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja451">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Cakkavākajātaka</h1>
</div>
<blockquote class="gatha">
<p>
<a class="msdiv" id="msdiv135"></a>
<a class="ms" id="p_22J_2055"></a>
<a class="sc" id="1"></a>
“Vaṇṇavā abhirūposi,<br>
ghano sañjātarohito;<br>
Cakkavāka surūposi,<br>
vippasannamukhindriyo.<br>
</p>
<p>
<a class="msdiv" id="msdiv136"></a>
<a class="ms" id="p_22J_2056"></a>
<a class="sc" id="2"></a>
Pāṭhīnaṃ pāvusaṃ macchaṃ,<br>
balajaṃ muñjarohitaṃ;<br>
Gaṅgāya tīre nisinno,<br>
evaṃ bhuñjasi bhojanaṃ”.<br>
</p>
<p>
<a class="msdiv" id="msdiv137"></a>
<a class="ms" id="p_22J_2057"></a>
<a class="sc" id="3"></a>
“Na vāhametaṃ bhuñjāmi,<br>
Jaṅgalānodakāni vā;<br>
Aññatra sevālapaṇakā,<br>
Etaṃ me samma bhojanaṃ”.<br>
</p>
<p>
<a class="msdiv" id="msdiv138"></a>
<a class="ms" id="p_22J_2058"></a>
<a class="sc" id="4"></a>
“Na vāhametaṃ saddahāmi,<br>
cakkavākassa bhojanaṃ;<br>
Ahampi samma bhuñjāmi,<br>
gāme loṇiyateliyaṃ.<br>
</p>
<p>
<a class="msdiv" id="msdiv139"></a>
<a class="ms" id="p_22J_2059"></a>
<a class="sc" id="5"></a>
Manussesu kataṃ bhattaṃ,<br>
suciṃ maṃsūpasecanaṃ;<br>
Na ca me tādiso vaṇṇo,<br>
cakkavāka yathā tuvaṃ”.<br>
</p>
<p>
<a class="msdiv" id="msdiv140"></a>
<a class="ms" id="p_22J_2060"></a>
<a class="sc" id="6"></a>
“Sampassaṃ attani veraṃ,<br>
hiṃsayaṃ mānusiṃ pajaṃ;<br>
Utrasto ghasasī bhīto,<br>
tena vaṇṇo tavediso.<br>
</p>
<p>
<a class="msdiv" id="msdiv141"></a>
<a class="ms" id="p_22J_2061"></a>
<a class="sc" id="7"></a>
Sabbalokaviruddhosi,<br>
dhaṅka pāpena kammunā;<br>
Laddho piṇḍo na pīṇeti,<br>
tena vaṇṇo tavediso.<br>
</p>
<p>
<a class="msdiv" id="msdiv142"></a>
<a class="ms" id="p_22J_2062"></a>
<a class="sc" id="8"></a>
Ahampi samma bhuñjāmi,<br>
ahiṃsaṃ sabbapāṇinaṃ;<br>
Appossukko nirāsaṅkī,<br>
asoko akutobhayo.<br>
</p>
<p>
<a class="msdiv" id="msdiv143"></a>
<a class="ms" id="p_22J_2063"></a>
<a class="sc" id="9"></a>
So karassu ānubhāvaṃ,<br>
vītivattassu sīliyaṃ;<br>
Ahiṃsāya cara loke,<br>
piyo hohisi maṃmiva.<br>
</p>
<p>
<a class="msdiv" id="msdiv144"></a>
<a class="ms" id="p_22J_2064"></a>
<a class="sc" id="10"></a>
Yo na hanti na ghāteti,<br>
na jināti na jāpaye;<br>
Mettaṃso sabbabhūtesu,<br>
veraṃ tassa na kenacī”ti.<br>
</p>
</blockquote>
<p class="endsutta">
<a class="ms" id="p_22J_2065"></a>
<a class="sc" id="11"></a>
Cakkavākajātakaṃ terasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>