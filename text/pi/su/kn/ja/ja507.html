<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja507">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>Mahāpalobhanajātaka</h1>
</div>
<blockquote class="gatha">
<p>
<a class="msdiv" id="msdiv284"></a>
<a class="ms" id="p_22J_3146"></a>
<a class="sc" id="1"></a>
Brahmalokā cavitvāna,<br>
devaputto mahiddhiko;<br>
Rañño putto udapādi,<br>
sabbakāmasamiddhisu.<br>
</p>
<p>
<a class="msdiv" id="msdiv285"></a>
<a class="ms" id="p_22J_3147"></a>
<a class="sc" id="2"></a>
Kāmā vā kāmasaññā vā,<br>
brahmaloke na vijjati;<br>
Svāssu tāyeva saññāya,<br>
kāmehi vijigucchatha.<br>
</p>
<p>
<a class="msdiv" id="msdiv286"></a>
<a class="ms" id="p_22J_3148"></a>
<a class="sc" id="3"></a>
Tassa cantepure āsi,<br>
jhānāgāraṃ sumāpitaṃ;<br>
So tattha paṭisallīno,<br>
eko rahasi jhāyatha.<br>
</p>
<p>
<a class="msdiv" id="msdiv287"></a>
<a class="ms" id="p_22J_3149"></a>
<a class="sc" id="4"></a>
Sa rājā paridevesi,<br>
puttasokena aṭṭito;<br>
“Ekaputto cayaṃ mayhaṃ,<br>
na ca kāmāni bhuñjati.<br>
</p>
<p>
<a class="msdiv" id="msdiv288"></a>
<a class="ms" id="p_22J_3150"></a>
<a class="sc" id="5"></a>
Ko nu khvettha upāyo so,<br>
ko vā jānāti kiñcanaṃ;<br>
Yo me puttaṃ palobheyya,<br>
yathā kāmāni patthaye”.<br>
</p>
<p>
<a class="msdiv" id="msdiv289"></a>
<a class="ms" id="p_22J_3151"></a>
<a class="sc" id="6"></a>
Ahu kumārī tattheva,<br>
vaṇṇarūpasamāhitā;<br>
Kusalā naccagītassa,<br>
vādite ca padakkhiṇā.<br>
</p>
<p>
<a class="msdiv" id="msdiv290"></a>
<a class="ms" id="p_22J_3152"></a>
<a class="sc" id="7"></a>
Sā tattha upasaṅkamma,<br>
rājānaṃ etadabravi;<br>
“Ahaṃ kho naṃ palobheyyaṃ,<br>
sace bhattā bhavissati”.<br>
</p>
<p>
<a class="msdiv" id="msdiv291"></a>
<a class="ms" id="p_22J_3153"></a>
<a class="sc" id="8"></a>
Taṃ tathāvādiniṃ rājā,<br>
kumāriṃ etadabravi;<br>
“Tvaññeva naṃ palobhehi,<br>
tava bhattā bhavissati”.<br>
</p>
<p>
<a class="msdiv" id="msdiv292"></a>
<a class="ms" id="p_22J_3154"></a>
<a class="sc" id="9"></a>
Sā ca antepuraṃ gantvā,<br>
bahuṃ kāmupasaṃhitaṃ;<br>
Hadayaṅgamā pemanīyā,<br>
citrā gāthā abhāsatha.<br>
</p>
<p>
<a class="msdiv" id="msdiv293"></a>
<a class="ms" id="p_22J_3155"></a>
<a class="sc" id="10"></a>
Tassā ca gāyamānāya,<br>
saddaṃ sutvāna nāriyā;<br>
Kāmacchandassa uppajji,<br>
janaṃ so paripucchatha.<br>
</p>
<p>
<a class="msdiv" id="msdiv294"></a>
<a class="ms" id="p_22J_3156"></a>
<a class="sc" id="11"></a>
“Kasseso saddo ko vā so,<br>
bhaṇati uccāvacaṃ bahuṃ;<br>
Hadayaṅgamaṃ pemanīyaṃ,<br>
aho kaṇṇasukhaṃ mama”.<br>
</p>
<p>
<a class="msdiv" id="msdiv295"></a>
<a class="ms" id="p_22J_3157"></a>
<a class="sc" id="12"></a>
“Esā kho pamadā deva,<br>
khiḍḍā esā anappikā;<br>
Sace tvaṃ kāme bhuñjeyya,<br>
bhiyyo bhiyyo chādeyyu taṃ”.<br>
</p>
<p>
<a class="msdiv" id="msdiv296"></a>
<a class="ms" id="p_22J_3158"></a>
<a class="sc" id="13"></a>
“Iṅgha āgacchatorena,<br>
avidūramhi gāyatu;<br>
Assamassa samīpamhi,<br>
santike mayhaṃ gāyatu”.<br>
</p>
<p>
<a class="msdiv" id="msdiv297"></a>
<a class="ms" id="p_22J_3159"></a>
<a class="sc" id="14"></a>
Tirokuṭṭamhi gāyitvā,<br>
jhānāgāramhi pāvisi;<br>
Bandhi naṃ anupubbena,<br>
āraññamiva kuñjaraṃ.<br>
</p>
<p>
<a class="msdiv" id="msdiv298"></a>
<a class="ms" id="p_22J_3160"></a>
<a class="sc" id="15"></a>
Tassa kāmarasaṃ ñatvā,<br>
issādhammo ajāyatha;<br>
“Ahameva kāme bhuñjeyyaṃ,<br>
mā añño puriso ahu”.<br>
</p>
<p>
<a class="msdiv" id="msdiv299"></a>
<a class="ms" id="p_22J_3161"></a>
<a class="sc" id="16"></a>
Tato asiṃ gahetvāna,<br>
purise hantuṃ upakkami;<br>
“Ahameveko bhuñjissaṃ,<br>
mā añño puriso siyā”.<br>
</p>
<p>
<a class="msdiv" id="msdiv300"></a>
<a class="ms" id="p_22J_3162"></a>
<a class="sc" id="17"></a>
Tato jānapadā sabbe,<br>
vikkandiṃsu samāgatā;<br>
“Putto tyāyaṃ mahārāja,<br>
janaṃ heṭhetyadūsakaṃ”.<br>
</p>
<p>
<a class="msdiv" id="msdiv301"></a>
<a class="ms" id="p_22J_3163"></a>
<a class="sc" id="18"></a>
Tañca rājā vivāhesi,<br>
samhā raṭṭhā ca khattiyo;<br>
“Yāvatā vijitaṃ mayhaṃ,<br>
na te vatthabba tāvade”.<br>
</p>
<p>
<a class="msdiv" id="msdiv302"></a>
<a class="ms" id="p_22J_3164"></a>
<a class="sc" id="19"></a>
Tato so bhariyamādāya,<br>
samuddaṃ upasaṅkami;<br>
Paṇṇasālaṃ karitvāna,<br>
vanamuñchāya pāvisi.<br>
</p>
<p>
<a class="msdiv" id="msdiv303"></a>
<a class="ms" id="p_22J_3165"></a>
<a class="sc" id="20"></a>
Athettha isi māgacchi,<br>
samuddaṃ uparūpari;<br>
So tassa gehaṃ pāvekkhi,<br>
bhattakāle upaṭṭhite.<br>
</p>
<p>
<a class="msdiv" id="msdiv304"></a>
<a class="ms" id="p_22J_3166"></a>
<a class="sc" id="21"></a>
Tañca bhariyā palobhesi,<br>
passa yāva sudāruṇaṃ;<br>
Cuto so brahmacariyamhā,<br>
iddhiyā parihāyatha.<br>
</p>
<p>
<a class="msdiv" id="msdiv305"></a>
<a class="ms" id="p_22J_3167"></a>
<a class="sc" id="22"></a>
Rājaputto ca uñchāto,<br>
vanamūlaphalaṃ bahuṃ;<br>
Sāyaṃ kājena ādāya,<br>
assamaṃ upasaṅkami.<br>
</p>
<p>
<a class="msdiv" id="msdiv306"></a>
<a class="ms" id="p_22J_3168"></a>
<a class="sc" id="23"></a>
Isī ca khattiyaṃ disvā,<br>
samuddaṃ upasaṅkami;<br>
“Vehāyasaṃ gamissan”ti,<br>
sīdate so mahaṇṇave.<br>
</p>
<p>
<a class="msdiv" id="msdiv307"></a>
<a class="ms" id="p_22J_3169"></a>
<a class="sc" id="24"></a>
Khattiyo ca isiṃ disvā,<br>
sīdamānaṃ mahaṇṇave;<br>
Tasseva anukampāya,<br>
imā gāthā abhāsatha.<br>
</p>
<p>
<a class="msdiv" id="msdiv308"></a>
<a class="ms" id="p_22J_3170"></a>
<a class="sc" id="25"></a>
“Abhijjamāne vārismiṃ,<br>
sayaṃ āgamma iddhiyā;<br>
Missībhāvitthiyā gantvā,<br>
saṃsīdasi mahaṇṇave.<br>
</p>
<p>
<a class="msdiv" id="msdiv309"></a>
<a class="ms" id="p_22J_3171"></a>
<a class="sc" id="26"></a>
Āvaṭṭanī mahāmāyā,<br>
brahmacariyavikopanā;<br>
Sīdanti naṃ viditvāna,<br>
ārakā parivajjaye.<br>
</p>
<p>
<a class="msdiv" id="msdiv310"></a>
<a class="ms" id="p_22J_3172"></a>
<a class="sc" id="27"></a>
Analā mudusambhāsā,<br>
duppūrā tā nadīsamā;<br>
Sīdanti naṃ viditvāna,<br>
ārakā parivajjaye.<br>
</p>
<p>
<a class="msdiv" id="msdiv311"></a>
<a class="ms" id="p_22J_3173"></a>
<a class="sc" id="28"></a>
Yaṃ etā upasevanti,<br>
chandasā vā dhanena vā;<br>
Jātavedova saṃ ṭhānaṃ,<br>
khippaṃ anudahanti naṃ”.<br>
</p>
<p>
<a class="msdiv" id="msdiv312"></a>
<a class="ms" id="p_22J_3174"></a>
<a class="sc" id="29"></a>
Khattiyassa vaco sutvā,<br>
isissa nibbidā ahu;<br>
Laddhā porāṇakaṃ maggaṃ,<br>
gacchate so vihāyasaṃ.<br>
</p>
<p>
<a class="msdiv" id="msdiv313"></a>
<a class="ms" id="p_22J_3175"></a>
<a class="sc" id="30"></a>
Khattiyo ca isiṃ disvā,<br>
gacchamānaṃ vihāyasaṃ;<br>
Saṃvegaṃ alabhī dhīro,<br>
pabbajjaṃ samarocayi.<br>
</p>
<p>
<a class="msdiv" id="msdiv314"></a>
<a class="ms" id="p_22J_3176"></a>
<a class="sc" id="31"></a>
Tato so pabbajitvāna,<br>
kāmarāgaṃ virājayi;<br>
Kāmarāgaṃ virājetvā,<br>
brahmalokūpago ahūti.<br>
</p>
</blockquote>
<p class="endsutta">
<a class="ms" id="p_22J_3177"></a>
<a class="sc" id="32"></a>
Mahāpalobhanajātakaṃ ekādasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>