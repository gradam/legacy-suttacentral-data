<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja483">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>Sarabhamigajātaka</h1>
</div>
<blockquote class="gatha">
<p>
<a class="msdiv" id="msdiv134"></a>
<a class="ms" id="p_22J_2526"></a>
<a class="sc" id="1"></a>
“Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.<br>
</p>
<p>
<a class="msdiv" id="msdiv135"></a>
<a class="ms" id="p_22J_2527"></a>
<a class="sc" id="2"></a>
Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.<br>
</p>
<p>
<a class="msdiv" id="msdiv136"></a>
<a class="ms" id="p_22J_2528"></a>
<a class="sc" id="3"></a>
Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.<br>
</p>
<p>
<a class="msdiv" id="msdiv137"></a>
<a class="ms" id="p_22J_2529"></a>
<a class="sc" id="4"></a>
Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.<br>
</p>
<p>
<a class="msdiv" id="msdiv138"></a>
<a class="ms" id="p_22J_2530"></a>
<a class="sc" id="5"></a>
Dukkhūpanītopi naro sapañño,<br>
Āsaṃ na chindeyya sukhāgamāya;<br>
Bahū hi phassā ahitā hitā ca,<br>
Avitakkitā maccamupabbajanti.<br>
</p>
<p>
<a class="msdiv" id="msdiv139"></a>
<a class="ms" id="p_22J_2531"></a>
<a class="sc" id="6"></a>
Acintitampi bhavati,<br>
cintitampi vinassati;<br>
Na hi cintāmayā bhogā,<br>
itthiyā purisassa vā”.<br>
</p>
<p>
<a class="msdiv" id="msdiv140"></a>
<a class="ms" id="p_22J_2532"></a>
<a class="sc" id="7"></a>
“Sarabhaṃ giriduggasmiṃ,<br>
yaṃ tvaṃ anusarī pure;<br>
Alīnacittassa tuvaṃ,<br>
vikkantamanujīvasi.<br>
</p>
<p>
<a class="msdiv" id="msdiv141"></a>
<a class="ms" id="p_22J_2533"></a>
<a class="sc" id="8"></a>
Yo taṃ viduggā narakā samuddhari,<br>
Silāya yoggaṃ sarabho karitvā;<br>
Dukkhūpanītaṃ maccumukhā pamocayi,<br>
Alīnacittaṃ ta migaṃ vadesi”.<br>
</p>
<p>
<a class="msdiv" id="msdiv142"></a>
<a class="ms" id="p_22J_2534"></a>
<a class="sc" id="9"></a>
“Kiṃ tvaṃ nu tattheva tadā ahosi,<br>
Udāhu te koci naṃ etadakkhā;<br>
Vivaṭṭacchaddo nusi sabbadassī,<br>
Ñāṇaṃ nu te brāhmaṇa bhiṃsarūpaṃ”.<br>
</p>
<p>
<a class="msdiv" id="msdiv143"></a>
<a class="ms" id="p_22J_2535"></a>
<a class="sc" id="10"></a>
“Na cevahaṃ tattha tadā ahosiṃ,<br>
Na cāpi me koci naṃ etadakkhā;<br>
Gāthāpadānañca subhāsitānaṃ,<br>
Atthaṃ tadānenti janinda dhīrā”.<br>
</p>
<p>
<a class="msdiv" id="msdiv144"></a>
<a class="ms" id="p_22J_2536"></a>
<a class="sc" id="11"></a>
“Ādāya pattiṃ paraviriyaghātiṃ,<br>
Cāpe saraṃ kiṃ vicikicchase tuvaṃ;<br>
Nunno saro sarabhaṃ hantu khippaṃ,<br>
Annañhi etaṃ varapañña rañño”.<br>
</p>
<p>
<a class="msdiv" id="msdiv145"></a>
<a class="ms" id="p_22J_2537"></a>
<a class="sc" id="12"></a>
“Addhā pajānāmi ahampi etaṃ,<br>
Annaṃ migo brāhmaṇa khattiyassa;<br>
Pubbe katañca apacāyamāno,<br>
Tasmā migaṃ sarabhaṃ no hanāmi”.<br>
</p>
<p>
<a class="msdiv" id="msdiv146"></a>
<a class="ms" id="p_22J_2538"></a>
<a class="sc" id="13"></a>
“Neso migo mahārāja,<br>
asureso disampati;<br>
Etaṃ hantvā manussinda,<br>
bhavassu amarādhipo.<br>
</p>
<p>
<a class="msdiv" id="msdiv147"></a>
<a class="ms" id="p_22J_2539"></a>
<a class="sc" id="14"></a>
Sace ca rājā vicikicchase tuvaṃ,<br>
Hantuṃ migaṃ sarabhaṃ sahāyakaṃ;<br>
Saputtadāro naravīraseṭṭha,<br>
Gantā tuvaṃ vetaraṇiṃ yamassa”.<br>
</p>
<p>
<a class="msdiv" id="msdiv148"></a>
<a class="ms" id="p_22J_2540"></a>
<a class="sc" id="15"></a>
“Kāmaṃ ahaṃ jānapadā ca sabbe,<br>
Puttā ca dārā ca sahāyasaṅghā;<br>
Gacchemu taṃ vetaraṇiṃ yamassa,<br>
Na tveva hañño mama pāṇado yo.<br>
</p>
<p>
<a class="msdiv" id="msdiv149"></a>
<a class="ms" id="p_22J_2541"></a>
<a class="sc" id="16"></a>
Ayaṃ migo kicchagatassa mayhaṃ,<br>
Ekassa kattā vivanasmi ghore;<br>
Taṃ tādisaṃ pubbakiccaṃ saranto,<br>
Jānaṃ mahābrahme kathaṃ haneyyaṃ”.<br>
</p>
<p>
<a class="msdiv" id="msdiv150"></a>
<a class="ms" id="p_22J_2542"></a>
<a class="sc" id="17"></a>
“Mittābhirādhī cirameva jīva,<br>
Rajjaṃ imaṃ dhammaguṇe pasāsa;<br>
Nārīgaṇehi paricāriyanto,<br>
Modassu raṭṭhe tidiveva vāsavo.<br>
</p>
<p>
<a class="msdiv" id="msdiv151"></a>
<a class="ms" id="p_22J_2543"></a>
<a class="sc" id="18"></a>
Akkodhano niccapasannacitto,<br>
Sabbātithī yācayogo bhavitvā;<br>
Datvā ca bhutvā ca yathānubhāvaṃ,<br>
Anindito saggamupehi ṭhānan”ti. (1930)<br>
</p>
</blockquote>
<p class="endsutta">
<a class="ms" id="p_22J_2544"></a>
<a class="sc" id="19"></a>
Sarabhamigajātakaṃ dasamaṃ.</p>
<p class="endsection">
<a class="ms" id="p_22J_2545"></a>
<a class="sc" id="20"></a>
Terasakanipātaṃ niṭṭhitaṃ.</p>
<p class="endsection summary">
<a class="ms" id="p_22J_2546"></a>
<a class="sc" id="21"></a>
Tassuddānaṃ</p>
<blockquote class="uddanagatha">
<p>
<a class="ms" id="p_22J_2547"></a>
<a class="sc" id="22"></a>
Varaamba kuṭhāri sahaṃsavaro,<br>
Atharaññasmiṃ dūtakapañcamako;<br>
Atha bodhi akitti sutakkarinā,<br>
Atha rurumigenaparo sarabhoti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>