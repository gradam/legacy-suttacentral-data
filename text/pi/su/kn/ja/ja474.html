<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja474">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>Ambajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_22J_2384"></a>
<a class="sc" id="1"></a>
“Ahāsi me ambaphalāni pubbe,<br>
Aṇūni thūlāni ca brahmacāri;<br>
Teheva mantehi na dāni tuyhaṃ,<br>
Dumapphalā pātubhavanti brahme”.<br>
</p>
<p>
<a class="msdiv" id="msdiv2"></a>
<a class="ms" id="p_22J_2385"></a>
<a class="sc" id="2"></a>
“Nakkhattayogaṃ paṭimānayāmi,<br>
Khaṇaṃ muhuttañca mante na passaṃ;<br>
Nakkhattayogañca khaṇañca laddhā,<br>
Addhāharissambaphalaṃ pahūtaṃ”.<br>
</p>
<p>
<a class="msdiv" id="msdiv3"></a>
<a class="ms" id="p_22J_2386"></a>
<a class="sc" id="3"></a>
“Nakkhattayogaṃ na pure abhāṇi,<br>
Khaṇaṃ muhuttaṃ na pure asaṃsi;<br>
Sayaṃ harī ambaphalaṃ pahūtaṃ,<br>
Vaṇṇena gandhena rasenupetaṃ.<br>
</p>
<p>
<a class="msdiv" id="msdiv4"></a>
<a class="ms" id="p_22J_2387"></a>
<a class="sc" id="4"></a>
Mantābhijappena pure hi tuyhaṃ,<br>
Dumapphalā pātubhavanti brahme;<br>
Svājja na pāresi jappampi mantaṃ,<br>
Ayaṃ so ko nāma tavajja dhammo”.<br>
</p>
<p>
<a class="msdiv" id="msdiv5"></a>
<a class="ms" id="p_22J_2388"></a>
<a class="sc" id="5"></a>
“Caṇḍālaputto mama sampadāsi,<br>
Dhammena mante pakatiñca saṃsi;<br>
Mā cassu me pucchito nāmagottaṃ,<br>
Guyhittho atthaṃ vijaheyya manto.<br>
</p>
<p>
<a class="msdiv" id="msdiv6"></a>
<a class="ms" id="p_22J_2389"></a>
<a class="sc" id="6"></a>
Sohaṃ janindena janamhi puṭṭho,<br>
Makkhābhibhūto alikaṃ abhāṇiṃ;<br>
‘Mantā ime brāhmaṇassā’ti micchā,<br>
Pahīnamanto kapaṇo rudāmi”.<br>
</p>
<p>
<a class="msdiv" id="msdiv7"></a>
<a class="ms" id="p_22J_2390"></a>
<a class="sc" id="7"></a>
“Eraṇḍā pucimandā vā,<br>
atha vā pālibhaddakā;<br>
Madhuṃ madhutthiko vinde,<br>
so hi tassa dumuttamo.<br>
</p>
<p>
<a class="msdiv" id="msdiv8"></a>
<a class="ms" id="p_22J_2391"></a>
<a class="sc" id="8"></a>
Khattiyā brāhmaṇā vessā,<br>
suddā caṇḍālapukkusā;<br>
Yamhā dhammaṃ vijāneyya,<br>
so hi tassa naruttamo.<br>
</p>
<p>
<a class="msdiv" id="msdiv9"></a>
<a class="ms" id="p_22J_2392"></a>
<a class="sc" id="9"></a>
Imassa daṇḍañca vadhañca datvā,<br>
Gale gahetvā khalayātha jammaṃ;<br>
Yo uttamatthaṃ kasirena laddhaṃ,<br>
Mānātimānena vināsayittha”.<br>
</p>
<p>
<a class="msdiv" id="msdiv10"></a>
<a class="ms" id="p_22J_2393"></a>
<a class="sc" id="10"></a>
“Yathā samaṃ maññamāno pateyya,<br>
Sobbhaṃ guhaṃ narakaṃ pūtipādaṃ;<br>
Rajjūti vā akkame kaṇhasappaṃ,<br>
Andho yathā jotimadhiṭṭhaheyya;<br>
Evampi maṃ tvaṃ khalitaṃ sapañña,<br>
Pahīnamantassa punappadāhi”.<br>
</p>
<p>
<a class="msdiv" id="msdiv11"></a>
<a class="ms" id="p_22J_2394"></a>
<a class="sc" id="11"></a>
“Dhammena mantaṃ tava sampadāsiṃ,<br>
Tuvampi dhammena pariggahesi;<br>
Pakatimpi te attamano asaṃsiṃ,<br>
Dhamme ṭhitaṃ taṃ na jaheyya manto.<br>
</p>
<p>
<a class="msdiv" id="msdiv12"></a>
<a class="ms" id="p_22J_2395"></a>
<a class="sc" id="12"></a>
Yo bāla mantaṃ kasirena laddhaṃ,<br>
Yaṃ dullabhaṃ ajja manussaloke;<br>
Kiñcāpi laddhā jīvituṃ appapañño,<br>
Vināsayī alikaṃ bhāsamāno.<br>
</p>
<p>
<a class="msdiv" id="msdiv13"></a>
<a class="ms" id="p_22J_2396"></a>
<a class="sc" id="13"></a>
Bālassa mūḷhassa akataññuno ca,<br>
Musā bhaṇantassa asaññatassa;<br>
Mante mayaṃ tādisake na dema,<br>
Kuto mantā gaccha na mayha ruccasī”ti.<br>
</p>
</blockquote>
<p class="endsutta">
<a class="ms" id="p_22J_2397"></a>
<a class="sc" id="14"></a>
Ambajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>