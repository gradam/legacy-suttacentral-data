<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja516">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>6 Mahākapijātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3438"></a>
<a class="msdiv" id="msdiv178"></a>
Bārāṇasyaṃ ahū rājā,<br>
kāsīnaṃ raṭṭhavaḍḍhano;<br>
Mittāmaccaparibyūḷho,<br>
agamāsi migājinaṃ.<br></p>
<p>
<a class="sc" id="2"></a>
<a class="ms" id="p_22J_3439"></a>
<a class="msdiv" id="msdiv179"></a>
Tattha brāhmaṇamaddakkhi,<br>
setaṃ citraṃ kilāsinaṃ;<br>
Viddhastaṃ koviḷāraṃva,<br>
kisaṃ dhamanisanthataṃ.<br></p>
<p>
<a class="sc" id="3"></a>
<a class="ms" id="p_22J_3440"></a>
<a class="msdiv" id="msdiv180"></a>
Paramakāruññataṃ pattaṃ,<br>
disvā kicchagataṃ naraṃ;<br>
Avaca byamhito rājā,<br>
“yakkhānaṃ katamo nusi.<br></p>
<p>
<a class="sc" id="4"></a>
<a class="ms" id="p_22J_3441"></a>
<a class="msdiv" id="msdiv181"></a>
Hatthapādā ca te setā,<br>
tato setataraṃ siro;<br>
Gattaṃ kammāsavaṇṇaṃ te,<br>
kilāsabahulo casi.<br></p>
<p>
<a class="sc" id="5"></a>
<a class="ms" id="p_22J_3442"></a>
<a class="msdiv" id="msdiv182"></a>
Vaṭṭanāvaḷi saṅkāsā,<br>
piṭṭhi te ninnatunnatā;<br>
Kāḷapabbāva te aṅgā,<br>
nāññaṃ passāmi edisaṃ.<br></p>
<p>
<a class="sc" id="6"></a>
<a class="ms" id="p_22J_3443"></a>
<a class="msdiv" id="msdiv183"></a>
Ugghaṭṭapādo tasito,<br>
kiso dhamanisanthato;<br>
Chāto ātattarūposi,<br>
kutosi kattha gacchasi.<br></p>
<p>
<a class="sc" id="7"></a>
<a class="ms" id="p_22J_3444"></a>
<a class="msdiv" id="msdiv184"></a>
Duddasī appakārosi,<br>
dubbaṇṇo bhīmadassano;<br>
Janetti yāpi te mātā,<br>
na taṃ iccheyya passituṃ.<br></p>
<p>
<a class="sc" id="8"></a>
<a class="ms" id="p_22J_3445"></a>
<a class="msdiv" id="msdiv185"></a>
Kiṃ kammamakaraṃ pubbe,<br>
Kaṃ avajjhaṃ aghātayi;<br>
Kibbisaṃ yaṃ karitvāna,<br>
Idaṃ dukkhaṃ upāgami”.<br></p>
<p>
<a class="sc" id="9"></a>
<a class="ms" id="p_22J_3446"></a>
<a class="msdiv" id="msdiv186"></a>
“Taggha te ahamakkhissaṃ,<br>
yathāpi kusalo tathā;<br>
Saccavādiñhi lokasmiṃ,<br>
pasaṃsantīdha paṇḍitā.<br></p>
<p>
<a class="sc" id="10"></a>
<a class="ms" id="p_22J_3447"></a>
<a class="msdiv" id="msdiv187"></a>
Eko caraṃ gogaveso,<br>
mūḷho accasariṃ vane;<br>
Araññe irīṇe vivane,<br>
nānākuñjarasevite.<br></p>
<p>
<a class="sc" id="11"></a>
<a class="ms" id="p_22J_3448"></a>
<a class="msdiv" id="msdiv188"></a>
Vāḷamigānucarite,<br>
vippanaṭṭhosmi kānane;<br>
Acariṃ tattha sattāhaṃ,<br>
khuppipāsasamappito.<br></p>
<p>
<a class="sc" id="12"></a>
<a class="ms" id="p_22J_3449"></a>
<a class="msdiv" id="msdiv189"></a>
Tattha tindukamaddakkhiṃ,<br>
visamaṭṭhaṃ bubhukkhito;<br>
Papātamabhilambantaṃ,<br>
sampannaphaladhārinaṃ.<br></p>
<p>
<a class="sc" id="13"></a>
<a class="ms" id="p_22J_3450"></a>
<a class="msdiv" id="msdiv190"></a>
Vātassitāni bhakkhesiṃ,<br>
tāni rucciṃsu me bhusaṃ;<br>
Atitto rukkhamārūhiṃ,<br>
tattha hessāmi āsito.<br></p>
<p>
<a class="sc" id="14"></a>
<a class="ms" id="p_22J_3451"></a>
<a class="msdiv" id="msdiv191"></a>
Ekaṃ me bhakkhitaṃ āsi,<br>
dutiyaṃ abhipatthitaṃ;<br>
Tato sā bhañjatha sākhā,<br>
chinnā pharasunā viya.<br></p>
<p>
<a class="sc" id="15"></a>
<a class="ms" id="p_22J_3452"></a>
<a class="msdiv" id="msdiv192"></a>
Sohaṃ sahāva sākhāhi,<br>
uddhampādo avaṃsiro;<br>
Appatiṭṭhe anālambe,<br>
giriduggasmi pāpataṃ.<br></p>
<p>
<a class="sc" id="16"></a>
<a class="ms" id="p_22J_3453"></a>
<a class="msdiv" id="msdiv193"></a>
Yasmā ca vāri gambhīraṃ,<br>
tasmā na samapajjisaṃ;<br>
Tattha sesiṃ nirānando,<br>
anūnā dasa rattiyo.<br></p>
<p>
<a class="sc" id="17"></a>
<a class="ms" id="p_22J_3454"></a>
<a class="msdiv" id="msdiv194"></a>
Athettha kapi māgañchi,<br>
gonaṅgulo darīcaro;<br>
Sākhāhi sākhaṃ vicaranto,<br>
khādamāno dumapphalaṃ.<br></p>
<p>
<a class="sc" id="18"></a>
<a class="ms" id="p_22J_3455"></a>
<a class="msdiv" id="msdiv195"></a>
So maṃ disvā kisaṃ paṇḍuṃ,<br>
kāruññamakaraṃ mayi;<br>
Ambho ko nāma so ettha,<br>
evaṃ dukkhena aṭṭito.<br></p>
<p>
<a class="sc" id="19"></a>
<a class="ms" id="p_22J_3456"></a>
<a class="msdiv" id="msdiv196"></a>
Manusso amanusso vā,<br>
attānaṃ me pavedaya;<br>
Tassañjaliṃ paṇāmetvā,<br>
idaṃ vacanamabraviṃ.<br></p>
<p>
<a class="sc" id="20"></a>
<a class="ms" id="p_22J_3457"></a>
<a class="msdiv" id="msdiv197"></a>
Manussohaṃ byasampatto,<br>
sā me natthi ito gati;<br>
Taṃ vo vadāmi bhaddaṃ vo,<br>
tvañca me saraṇaṃ bhava.<br></p>
<p>
<a class="sc" id="21"></a>
<a class="ms" id="p_22J_3458"></a>
<a class="msdiv" id="msdiv198"></a>
Garuṃ silaṃ gahetvāna,<br>
vicarī pabbate kapi;<br>
Silāya yoggaṃ katvāna,<br>
nisabho etadabravi.<br></p>
<p>
<a class="sc" id="22"></a>
<a class="ms" id="p_22J_3459"></a>
<a class="msdiv" id="msdiv199"></a>
Ehi me piṭṭhimāruyha,<br>
gīvaṃ gaṇhāhi bāhubhi;<br>
Ahaṃ taṃ uddharissāmi,<br>
giriduggata vegasā.<br></p>
<p>
<a class="sc" id="23"></a>
<a class="ms" id="p_22J_3460"></a>
<a class="msdiv" id="msdiv200"></a>
Tassa taṃ vacanaṃ sutvā,<br>
vānarindassa sirīmato;<br>
Piṭṭhimāruyha dhīrassa,<br>
gīvaṃ bāhāhi aggahiṃ.<br></p>
<p>
<a class="sc" id="24"></a>
<a class="ms" id="p_22J_3461"></a>
<a class="msdiv" id="msdiv201"></a>
So maṃ tato samuṭṭhāsi,<br>
tejassī balavā kapi;<br>
Vihaññamāno kicchena,<br>
giriduggata vegasā.<br></p>
<p>
<a class="sc" id="25"></a>
<a class="ms" id="p_22J_3462"></a>
<a class="msdiv" id="msdiv202"></a>
Uddharitvāna maṃ santo,<br>
nisabho etadabravi;<br>
Iṅgha maṃ samma rakkhassu,<br>
pasupissaṃ muhuttakaṃ.<br></p>
<p>
<a class="sc" id="26"></a>
<a class="ms" id="p_22J_3463"></a>
<a class="msdiv" id="msdiv203"></a>
Sīhā byagghā ca dīpī ca,<br>
acchakokataracchayo;<br>
Te maṃ pamattaṃ hiṃseyyuṃ,<br>
te tvaṃ disvā nivāraya.<br></p>
<p>
<a class="sc" id="27"></a>
<a class="ms" id="p_22J_3464"></a>
<a class="msdiv" id="msdiv204"></a>
Evaṃ me parittātūna,<br>
pasupī so muhuttakaṃ;<br>
Tadāhaṃ pāpikaṃ diṭṭhiṃ,<br>
paṭilacchiṃ ayoniso.<br></p>
<p>
<a class="sc" id="28"></a>
<a class="ms" id="p_22J_3465"></a>
<a class="msdiv" id="msdiv205"></a>
Bhakkho ayaṃ manussānaṃ,<br>
yathā caññe vane migā;<br>
Yaṃ nūnimaṃ vadhitvāna,<br>
chāto khādeyya vānaraṃ.<br></p>
<p>
<a class="sc" id="29"></a>
<a class="ms" id="p_22J_3466"></a>
<a class="msdiv" id="msdiv206"></a>
Asito ca gamissāmi,<br>
maṃsamādāya sambalaṃ;<br>
Kantāraṃ nittharissāmi,<br>
pātheyyaṃ me bhavissati.<br></p>
<p>
<a class="sc" id="30"></a>
<a class="ms" id="p_22J_3467"></a>
<a class="msdiv" id="msdiv207"></a>
Tato silaṃ gahetvāna,<br>
matthakaṃ sannitāḷayiṃ;<br>
Mama gattakilantassa,<br>
pahāro dubbalo ahu.<br></p>
<p>
<a class="sc" id="31"></a>
<a class="ms" id="p_22J_3468"></a>
<a class="msdiv" id="msdiv208"></a>
So ca vegenudappatto,<br>
kapi ruhira makkhito;<br>
Assupuṇṇehi nettehi,<br>
rodanto maṃ udikkhati.<br></p>
<p>
<a class="sc" id="32"></a>
<a class="ms" id="p_22J_3469"></a>
<a class="msdiv" id="msdiv209"></a>
‘Māyyomaṃ kari bhaddante,<br>
tvañca nāmedisaṃ kari;<br>
Tvañca kho nāma dīghāvu,<br>
aññe vāretumarahasi.<br></p>
<p>
<a class="sc" id="33"></a>
<a class="ms" id="p_22J_3470"></a>
<a class="msdiv" id="msdiv210"></a>
Aho vata re purisa,<br>
tāvadukkarakāraka;<br>
Edisā visamā duggā,<br>
papātā uddhato mayā.<br></p>
<p>
<a class="sc" id="34"></a>
<a class="ms" id="p_22J_3471"></a>
<a class="msdiv" id="msdiv211"></a>
Ānīto paralokāva,<br>
dubbheyyaṃ maṃ amaññatha;<br>
Taṃ tena pāpadhammena,<br>
pāpaṃ pāpena cintitaṃ.<br></p>
<p>
<a class="sc" id="35"></a>
<a class="ms" id="p_22J_3472"></a>
<a class="msdiv" id="msdiv212"></a>
Mā heva tvaṃ adhammaṭṭha,<br>
vedanaṃ kaṭukaṃ phusi;<br>
Mā heva pāpakammaṃ taṃ,<br>
phalaṃ veḷuṃva taṃ vadhi.<br></p>
<p>
<a class="sc" id="36"></a>
<a class="ms" id="p_22J_3473"></a>
<a class="msdiv" id="msdiv213"></a>
Tayime natthi vissāso,<br>
pāpadhamma asaññata;<br>
Ehi me piṭṭhito gaccha,<br>
dissamānova santike.<br></p>
<p>
<a class="sc" id="37"></a>
<a class="ms" id="p_22J_3474"></a>
<a class="msdiv" id="msdiv214"></a>
Muttosi hatthā vāḷānaṃ,<br>
pattosi mānusiṃ padaṃ;<br>
Esa maggo adhammaṭṭha,<br>
tena gaccha yathāsukhaṃ’.<br></p>
<p>
<a class="sc" id="38"></a>
<a class="ms" id="p_22J_3475"></a>
<a class="msdiv" id="msdiv215"></a>
Idaṃ vatvā giricaro,<br>
rahade pakkhalya matthakaṃ;<br>
Assūni sampamajjitvā,<br>
tato pabbatamāruhi.<br></p>
<p>
<a class="sc" id="39"></a>
<a class="ms" id="p_22J_3476"></a>
<a class="msdiv" id="msdiv216"></a>
Sohaṃ tenābhisattosmi,<br>
pariḷāhena aṭṭito;<br>
Ḍayhamānena gattena,<br>
vāriṃ pātuṃ upāgamiṃ.<br></p>
<p>
<a class="sc" id="40"></a>
<a class="ms" id="p_22J_3477"></a>
<a class="msdiv" id="msdiv217"></a>
Agginā viya santatto,<br>
rahado ruhiramakkhito;<br>
Pubbalohitasaṅkāso,<br>
sabbo me samapajjatha.<br></p>
<p>
<a class="sc" id="41"></a>
<a class="ms" id="p_22J_3478"></a>
<a class="msdiv" id="msdiv218"></a>
Yāvanto udabindūni,<br>
kāyasmiṃ nipatiṃsu me;<br>
Tāvanto gaṇḍa jāyetha,<br>
addhabeluvasādisā.<br></p>
<p>
<a class="sc" id="42"></a>
<a class="ms" id="p_22J_3479"></a>
<a class="msdiv" id="msdiv219"></a>
Pabhinnā pagghariṃsu me,<br>
kuṇapā pubbalohitā;<br>
Yena yeneva gacchāmi,<br>
gāmesu nigamesu ca.<br></p>
<p>
<a class="sc" id="43"></a>
<a class="ms" id="p_22J_3480"></a>
<a class="msdiv" id="msdiv220"></a>
Daṇḍahatthā nivārenti,<br>
itthiyo purisā ca maṃ;<br>
Okkitā pūtigandhena,<br>
māssu orena āgamā.<br></p>
<p>
<a class="sc" id="44"></a>
<a class="ms" id="p_22J_3481"></a>
<a class="msdiv" id="msdiv221"></a>
Etādisaṃ idaṃ dukkhaṃ,<br>
satta vassāni dāni me;<br>
Anubhomi sakaṃ kammaṃ,<br>
pubbe dukkaṭamattano.<br></p>
<p>
<a class="sc" id="45"></a>
<a class="ms" id="p_22J_3482"></a>
<a class="msdiv" id="msdiv222"></a>
Taṃ vo vadāmi bhaddante,<br>
yāvantettha samāgatā;<br>
Māssu mittāna dubbhittho,<br>
mittadubbho hi pāpako.<br></p>
<p>
<a class="sc" id="46"></a>
<a class="ms" id="p_22J_3483"></a>
<a class="msdiv" id="msdiv223"></a>
Kuṭṭhī kilāsī bhavati,<br>
yo mittānidha dubbhati;<br>
Kāyassa bhedā mittaddu,<br>
nirayaṃ sopapajjatī”ti.<br></p>
</blockquote>
<p class="endsutta">
<a class="sc" id="47"></a>
<a class="ms" id="p_22J_3484"></a>
Mahākapijātakaṃ chaṭṭhaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>