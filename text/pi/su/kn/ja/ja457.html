<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja457">
<article>
<div class="hgroup">
<p class="division">Jātaka</p>
<p>Ekādasakanipāta</p>
<p>Mātuposakavagga</p>
<h1>3 Dhammadevaputtajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2134"></a>
<a class="msdiv" id="msdiv26"></a>
“Yasokaro puññakarohamasmi,<br>
Sadātthuto samaṇabrāhmaṇānaṃ;<br>
Maggāraho devamanussapūjito,<br>
Dhammo ahaṃ dehi adhamma maggaṃ”.<br></p>
<p>
<a class="sc" id="2"></a>
<a class="ms" id="p_22J_2135"></a>
<a class="msdiv" id="msdiv27"></a>
“Adhammayānaṃ daḷhamāruhitvā,<br>
Asantasanto balavāhamasmi;<br>
Sa kissa hetumhi tavajja dajjaṃ,<br>
Maggaṃ ahaṃ dhamma adinnapubbaṃ”.<br></p>
<p>
<a class="sc" id="3"></a>
<a class="ms" id="p_22J_2136"></a>
<a class="msdiv" id="msdiv28"></a>
“Dhammo have pāturahosi pubbe,<br>
Pacchā adhammo udapādi loke;<br>
Jeṭṭho ca seṭṭho ca sanantano ca,<br>
Uyyāhi jeṭṭhassa kaniṭṭha maggā”.<br></p>
<p>
<a class="sc" id="4"></a>
<a class="ms" id="p_22J_2137"></a>
<a class="msdiv" id="msdiv29"></a>
“Na yācanāya napi pātirūpā,<br>
Na arahatā tehaṃ dadeyyaṃ maggaṃ;<br>
Yuddhañca no hotu ubhinnamajja,<br>
Yuddhamhi yo jessati tassa maggo”.<br></p>
<p>
<a class="sc" id="5"></a>
<a class="ms" id="p_22J_2138"></a>
<a class="msdiv" id="msdiv30"></a>
“Sabbā disā anuvisaṭohamasmi,<br>
Mahabbalo amitayaso atulyo;<br>
Guṇehi sabbehi upetarūpo,<br>
Dhammo adhamma tvaṃ kathaṃ vijessasi.<br></p>
<p>
<a class="sc" id="6"></a>
<a class="ms" id="p_22J_2139"></a>
<a class="msdiv" id="msdiv31"></a>
Lohena ve haññati jātarūpaṃ,<br>
Na jātarūpena hananti lohaṃ;<br>
Sace adhammo hañchati dhammamajja,<br>
Ayo suvaṇṇaṃ viya dassaneyyaṃ.<br></p>
<p>
<a class="sc" id="7"></a>
<a class="ms" id="p_22J_2140"></a>
<a class="msdiv" id="msdiv32"></a>
Sace tuvaṃ yuddhabalo adhamma,<br>
Na tuyha vuḍḍhā ca garū ca atthi;<br>
Maggañca te dammi piyāppiyena,<br>
Vācāduruttānipi te khamāmi”.<br></p>
<p>
<a class="sc" id="8"></a>
<a class="ms" id="p_22J_2141"></a>
<a class="msdiv" id="msdiv33"></a>
“Idañca sutvā vacanaṃ adhammo,<br>
Avaṃsiro patito uddhapādo;<br>
‘Yuddhatthiko ce na labhāmi yuddhaṃ’,<br>
Ettāvatā hoti hato adhammo.<br></p>
<p>
<a class="sc" id="9"></a>
<a class="ms" id="p_22J_2142"></a>
<a class="msdiv" id="msdiv34"></a>
Khantībalo yuddhabalaṃ vijetvā,<br>
Hantvā adhammaṃ nihanitva bhūmyā;<br>
Pāyāsi vitto abhiruyha sandanaṃ,<br>
Maggeneva atibalo saccanikkamo.<br></p>
<p>
<a class="sc" id="10"></a>
<a class="ms" id="p_22J_2143"></a>
<a class="msdiv" id="msdiv35"></a>
Mātā pitā samaṇabrāhmaṇā ca,<br>
Asammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā nirayaṃ vajanti te;<br>
Yathā adhammo patito avaṃsiro.<br></p>
<p>
<a class="sc" id="11"></a>
<a class="ms" id="p_22J_2144"></a>
<a class="msdiv" id="msdiv36"></a>
Mātā pitā samaṇabrāhmaṇā ca,<br>
Susammānitā yassa sake agāre;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti te;<br>
Yathāpi dhammo abhiruyha sandanan”ti.<br></p>
</blockquote>
<p class="endsutta">
<a class="sc" id="12"></a>
<a class="ms" id="p_22J_2145"></a>
Dhammadevaputtajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>