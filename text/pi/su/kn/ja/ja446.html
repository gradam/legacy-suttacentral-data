<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja446">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Takkalajātaka</h1>
</div>
<blockquote class="gatha">
<p>
<a class="msdiv" id="msdiv82"></a>
<a class="ms" id="p_22J_1997"></a>
<a class="sc" id="1"></a>
“Na takkalā santi na āluvāni,<br>
Na biḷāliyo na kaḷambāni tāta;<br>
Eko araññamhi susānamajjhe,<br>
Kimatthiko tāta khaṇāsi kāsuṃ”.<br>
</p>
<p>
<a class="msdiv" id="msdiv83"></a>
<a class="ms" id="p_22J_1998"></a>
<a class="sc" id="2"></a>
“Pitāmaho tāta sudubbalo te,<br>
Anekabyādhīhi dukhena phuṭṭho;<br>
Tamajjahaṃ nikhaṇissāmi sobbhe,<br>
Na hissa taṃ jīvitaṃ rocayāmi”.<br>
</p>
<p>
<a class="msdiv" id="msdiv84"></a>
<a class="ms" id="p_22J_1999"></a>
<a class="sc" id="3"></a>
“Saṅkappametaṃ paṭiladdha pāpakaṃ,<br>
Accāhitaṃ kamma karosi luddaṃ;<br>
Mayāpi tāta paṭilacchase tuvaṃ,<br>
Etādisaṃ kamma jarūpanīto;<br>
Taṃ kullavattaṃ anuvattamāno,<br>
Ahampi taṃ nikhaṇissāmi sobbhe”.<br>
</p>
<p>
<a class="msdiv" id="msdiv85"></a>
<a class="ms" id="p_22J_2000"></a>
<a class="sc" id="4"></a>
“Pharusāhi vācāhi pakubbamāno,<br>
Āsajja maṃ tvaṃ vadase kumāra;<br>
Putto mamaṃ orasako samāno,<br>
Ahitānukampī mama tvaṃsi putta”.<br>
</p>
<p>
<a class="msdiv" id="msdiv86"></a>
<a class="ms" id="p_22J_2001"></a>
<a class="sc" id="5"></a>
“Na tāhaṃ tāta ahitānukampī,<br>
Hitānukampī te ahampi tāta;<br>
Pāpañca taṃ kamma pakubbamānaṃ,<br>
Arahāmi no vārayituṃ tato”.<br>
</p>
<p>
<a class="msdiv" id="msdiv87"></a>
<a class="ms" id="p_22J_2002"></a>
<a class="sc" id="6"></a>
“Yo mātaraṃ vā pitaraṃ saviṭṭha,<br>
Adūsake hiṃsati pāpadhammo;<br>
Kāyassa bhedā abhisamparāyaṃ,<br>
Asaṃsayaṃ so nirayaṃ upeti.<br>
</p>
<p>
<a class="msdiv" id="msdiv88"></a>
<a class="ms" id="p_22J_2003"></a>
<a class="sc" id="7"></a>
Yo mātaraṃ vā pitaraṃ saviṭṭha,<br>
Annena pānena upaṭṭhahāti;<br>
Kāyassa bhedā abhisamparāyaṃ,<br>
Asaṃsayaṃ so sugatiṃ upeti.<br>
</p>
<p>
<a class="msdiv" id="msdiv89"></a>
<a class="ms" id="p_22J_2004"></a>
<a class="sc" id="8"></a>
Na me tvaṃ putta ahitānukampī,<br>
Hitānukampī me tvaṃsi putta;<br>
Ahañca taṃ mātarā vuccamāno,<br>
Etādisaṃ kamma karomi luddaṃ”.<br>
</p>
<p>
<a class="msdiv" id="msdiv90"></a>
<a class="ms" id="p_22J_2005"></a>
<a class="sc" id="9"></a>
“Yā te sā bhariyā anariyarūpā,<br>
Mātā mamesā sakiyā janetti;<br>
Niddhāpaye tañca sakā agārā,<br>
Aññampi te sā dukhamāvaheyya.<br>
</p>
<p>
<a class="msdiv" id="msdiv91"></a>
<a class="ms" id="p_22J_2006"></a>
<a class="sc" id="10"></a>
Yā te sā bhariyā anariyarūpā,<br>
Mātā mamesā sakiyā janetti;<br>
Dantā kareṇūva vasūpanītā,<br>
Sā pāpadhammā punarāvajātū”ti.<br>
</p>
</blockquote>
<p class="endsutta">
<a class="ms" id="p_22J_2007"></a>
<a class="sc" id="11"></a>
Takkalajātakaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>