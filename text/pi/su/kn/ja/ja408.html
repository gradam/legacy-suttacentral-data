<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja408">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Gandhāravagga</p>
<h1>Kumbhakārajātaka</h1>
</div>
<blockquote class="gatha">
<p>
<a class="msdiv" id="msdiv90"></a>
<a class="ms" id="p_22J_1588"></a>
<a class="sc" id="1"></a>
“Ambāhamaddaṃ vanamantarasmiṃ,<br>
Nīlobhāsaṃ phalitaṃ saṃvirūḷhaṃ;<br>
Tamaddasaṃ phalahetu vibhaggaṃ,<br>
Taṃ disvā bhikkhācariyaṃ carāmi.<br>
</p>
<p>
<a class="msdiv" id="msdiv91"></a>
<a class="ms" id="p_22J_1589"></a>
<a class="sc" id="2"></a>
Selaṃ sumaṭṭhaṃ naravīraniṭṭhitaṃ,<br>
Nārī yugaṃ dhārayi appasaddaṃ;<br>
Dutiyañca āgamma ahosi saddo,<br>
Taṃ disvā bhikkhācariyaṃ carāmi.<br>
</p>
<p>
<a class="msdiv" id="msdiv92"></a>
<a class="ms" id="p_22J_1590"></a>
<a class="sc" id="3"></a>
Dijā dijaṃ kuṇapamāharantaṃ,<br>
Ekaṃ samānaṃ bahukā samecca;<br>
Āhārahetū paripātayiṃsu,<br>
Taṃ disvā bhikkhācariyaṃ carāmi.<br>
</p>
<p>
<a class="msdiv" id="msdiv93"></a>
<a class="ms" id="p_22J_1591"></a>
<a class="sc" id="4"></a>
Usabhāhamaddaṃ yūthassa majjhe,<br>
Calakkakuṃ vaṇṇabalūpapannaṃ;<br>
Tamaddasaṃ kāmahetu vitunnaṃ,<br>
Taṃ disvā bhikkhācariyaṃ carāmi”.<br>
</p>
<p>
<a class="msdiv" id="msdiv94"></a>
<a class="ms" id="p_22J_1592"></a>
<a class="sc" id="5"></a>
“Karaṇḍako kaliṅgānaṃ,<br>
gandhārānañca naggaji;<br>
Nimirājā videhānaṃ,<br>
pañcālānañca dummukho;<br>
Ete raṭṭhāni hitvāna,<br>
pabbajiṃsu akiñcanā.<br>
</p>
<p>
<a class="msdiv" id="msdiv95"></a>
<a class="ms" id="p_22J_1593"></a>
<a class="sc" id="6"></a>
Sabbepime devasamā samāgatā,<br>
Aggī yathā pajjalito tathevime;<br>
Ahampi eko carissāmi bhaggavi,<br>
Hitvāna kāmāni yathodhikāni”.<br>
</p>
<p>
<a class="msdiv" id="msdiv96"></a>
<a class="ms" id="p_22J_1594"></a>
<a class="sc" id="7"></a>
“Ayameva kālo na hi añño atthi,<br>
Anusāsitā me na bhaveyya pacchā;<br>
Ahampi ekā carissāmi bhaggava,<br>
Sakuṇīva muttā purisassa hatthā”.<br>
</p>
<p>
<a class="msdiv" id="msdiv97"></a>
<a class="ms" id="p_22J_1595"></a>
<a class="sc" id="8"></a>
“Āmaṃ pakkañca jānanti,<br>
atho loṇaṃ aloṇakaṃ;<br>
Tamahaṃ disvāna pabbajiṃ,<br>
careva tvaṃ carāmahan”ti.<br>
</p>
</blockquote>
<p class="endsutta">
<a class="ms" id="p_22J_1596"></a>
<a class="sc" id="9"></a>
Kumbhakārajātakaṃ tatiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>