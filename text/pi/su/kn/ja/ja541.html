<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja541">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>4 Nimijātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_23J_1741"></a>
<a class="msdiv" id="msdiv421"></a>
Accheraṃ vata lokasmiṃ,<br>
uppajjanti vicakkhaṇā;<br>
Yadā ahu nimirājā,<br>
paṇḍito kusalatthiko.<br></p>
<p>
<a class="sc" id="2"></a>
<a class="ms" id="p_23J_1742"></a>
<a class="msdiv" id="msdiv422"></a>
Rājā sabbavidehānaṃ,<br>
adā dānaṃ arindamo;<br>
Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ.<br></p>
<p>
<a class="sc" id="3"></a>
<a class="ms" id="p_23J_1743"></a>
<a class="msdiv" id="msdiv423"></a>
Tassa saṅkappamaññāya,<br>
maghavā devakuñjaro;<br>
Sahassanetto pāturahu,<br>
vaṇṇena vihanaṃ tamaṃ.<br></p>
<p>
<a class="sc" id="4"></a>
<a class="ms" id="p_23J_1744"></a>
<a class="msdiv" id="msdiv424"></a>
Salomahaṭṭho manujindo,<br>
vāsavaṃ avacā nimi;<br>
“Devatā nusi gandhabbo,<br>
adu sakko purindado.<br></p>
<p>
<a class="sc" id="5"></a>
<a class="ms" id="p_23J_1745"></a>
<a class="msdiv" id="msdiv425"></a>
Na ca me tādiso vaṇṇo,<br>
diṭṭho vā yadi vā suto;<br>
Ācikkha me tvaṃ bhaddante,<br>
kathaṃ jānemu taṃ mayaṃ”.<br></p>
<p>
<a class="sc" id="6"></a>
<a class="ms" id="p_23J_1746"></a>
<a class="msdiv" id="msdiv426"></a>
Salomahaṭṭhaṃ ñatvāna,<br>
vāsavo avacā nimiṃ;<br>
“Sakkohamasmi devindo,<br>
āgatosmi tavantike;<br>
Alomahaṭṭho manujinda,<br>
puccha pañhaṃ yamicchasi”.<br></p>
<p>
<a class="sc" id="7"></a>
<a class="ms" id="p_23J_1747"></a>
<a class="msdiv" id="msdiv427"></a>
So ca tena katokāso,<br>
vāsavaṃ avacā nimi;<br>
“Pucchāmi taṃ mahārāja,<br>
sabbabhūtānamissara;<br>
Dānaṃ vā brahmacariyaṃ vā,<br>
katamaṃ su mahapphalaṃ”.<br></p>
<p>
<a class="sc" id="8"></a>
<a class="ms" id="p_23J_1748"></a>
<a class="msdiv" id="msdiv428"></a>
So puṭṭho naradevena,<br>
vāsavo avacā nimiṃ;<br>
Vipākaṃ brahmacariyassa,<br>
jānaṃ akkhāsijānato.<br></p>
<p>
<a class="sc" id="9"></a>
<a class="ms" id="p_23J_1749"></a>
<a class="msdiv" id="msdiv429"></a>
“Hīnena brahmacariyena,<br>
khattiye upapajjati;<br>
Majjhimena ca devattaṃ,<br>
uttamena visujjhati.<br></p>
<p>
<a class="sc" id="10"></a>
<a class="ms" id="p_23J_1750"></a>
<a class="msdiv" id="msdiv430"></a>
Na hete sulabhā kāyā,<br>
yācayogena kenaci;<br>
Ye kāye upapajjanti,<br>
anāgārā tapassino.<br></p>
<p>
<a class="sc" id="11"></a>
<a class="ms" id="p_23J_1751"></a>
<a class="msdiv" id="msdiv431"></a>
Dudīpo sāgaro selo,<br>
mujakindo bhagīraso;<br>
Usindaro kassapo ca,<br>
asako ca puthujjano.<br></p>
<p>
<a class="sc" id="12"></a>
<a class="ms" id="p_23J_1752"></a>
<a class="msdiv" id="msdiv432"></a>
Ete caññe ca rājāno,<br>
khattiyā brāhmaṇā bahū;<br>
Puthuyaññaṃ yajitvāna,<br>
petattaṃ nātivattisuṃ.<br></p>
<p>
<a class="sc" id="13"></a>
<a class="ms" id="p_23J_1753"></a>
( )<br></p>
<p>
<a class="sc" id="14"></a>
<a class="ms" id="p_23J_1754"></a>
<a class="msdiv" id="msdiv433"></a>
Atha yīme avattiṃsu,<br>
anāgārā tapassino;<br>
Sattisayo yāmahanu,<br>
somayāmo manojavo.<br></p>
<p>
<a class="sc" id="15"></a>
<a class="ms" id="p_23J_1755"></a>
<a class="msdiv" id="msdiv434"></a>
Samuddo māgho bharato ca,<br>
isi kālapurakkhato;<br>
Aṅgīraso kassapo ca,<br>
kisavaccho akatti ca.<br></p>
<p>
<a class="sc" id="16"></a>
<a class="ms" id="p_23J_1756"></a>
<a class="msdiv" id="msdiv435"></a>
Uttarena nadī sīdā,<br>
gambhīrā duratikkamā;<br>
Naḷaggivaṇṇā jotanti,<br>
sadā kañcanapabbatā.<br></p>
<p>
<a class="sc" id="17"></a>
<a class="ms" id="p_23J_1757"></a>
<a class="msdiv" id="msdiv436"></a>
Parūḷhakacchā tagarā,<br>
rūḷhakacchā vanā nagā;<br>
Tatrāsuṃ dasasahassā,<br>
porāṇā isayo pure.<br></p>
<p>
<a class="sc" id="18"></a>
<a class="ms" id="p_23J_1758"></a>
<a class="msdiv" id="msdiv437"></a>
Ahaṃ seṭṭhosmi dānena,<br>
saṃyamena damena ca;<br>
Anuttaraṃ vataṃ katvā,<br>
pakiracārī samāhite.<br></p>
<p>
<a class="sc" id="19"></a>
<a class="ms" id="p_23J_1759"></a>
<a class="msdiv" id="msdiv438"></a>
Jātimantaṃ ajaccañca,<br>
ahaṃ ujugataṃ naraṃ;<br>
Ativelaṃ namassissaṃ,<br>
kammabandhū hi māṇavā.<br></p>
<p>
<a class="sc" id="20"></a>
<a class="ms" id="p_23J_1760"></a>
<a class="msdiv" id="msdiv439"></a>
Sabbe vaṇṇā adhammaṭṭhā,<br>
patanti nirayaṃ adho;<br>
Sabbe vaṇṇā visujjhanti,<br>
caritvā dhammamuttamaṃ”.<br></p>
<p>
<a class="sc" id="21"></a>
<a class="ms" id="p_23J_1761"></a>
<a class="msdiv" id="msdiv440"></a>
Idaṃ vatvāna maghavā,<br>
devarājā sujampati;<br>
Vedehamanusāsitvā,<br>
saggakāyaṃ apakkami.<br></p>
<p>
<a class="sc" id="22"></a>
<a class="ms" id="p_23J_1762"></a>
<a class="msdiv" id="msdiv441"></a>
“Imaṃ bhonto nisāmetha,<br>
yāvantettha samāgatā;<br>
Dhammikānaṃ manussānaṃ,<br>
vaṇṇaṃ uccāvacaṃ bahuṃ.<br></p>
<p>
<a class="sc" id="23"></a>
<a class="ms" id="p_23J_1763"></a>
<a class="msdiv" id="msdiv442"></a>
Yathā ayaṃ nimirājā,<br>
paṇḍito kusalatthiko;<br>
Rājā sabbavidehānaṃ,<br>
adā dānaṃ arindamo.<br></p>
<p>
<a class="sc" id="24"></a>
<a class="ms" id="p_23J_1764"></a>
<a class="msdiv" id="msdiv443"></a>
Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ”.<br></p>
<p>
<a class="sc" id="25"></a>
<a class="ms" id="p_23J_1765"></a>
<a class="msdiv" id="msdiv444"></a>
“Abbhuto vata lokasmiṃ,<br>
uppajji lomahaṃsano;<br>
Dibbo ratho pāturahu,<br>
vedehassa yasassino”.<br></p>
<p>
<a class="sc" id="26"></a>
<a class="ms" id="p_23J_1766"></a>
<a class="msdiv" id="msdiv445"></a>
Devaputto mahiddhiko,<br>
mātali devasārathi;<br>
Nimantayittha rājānaṃ,<br>
vedehaṃ mithilaggahaṃ.<br></p>
<p>
<a class="sc" id="27"></a>
<a class="ms" id="p_23J_1767"></a>
<a class="msdiv" id="msdiv446"></a>
“Ehimaṃ rathamāruyha,<br>
rājaseṭṭha disampati;<br>
Devā dassanakāmā te,<br>
tāvatiṃsā saindakā;<br>
Saramānā hi te devā,<br>
sudhammāyaṃ samacchare”.<br></p>
<p>
<a class="sc" id="28"></a>
<a class="ms" id="p_23J_1768"></a>
<a class="msdiv" id="msdiv447"></a>
Tato rājā taramāno,<br>
vedeho mithilaggaho;<br>
Āsanā vuṭṭhahitvāna,<br>
pamukho rathamāruhi.<br></p>
<p>
<a class="sc" id="29"></a>
<a class="ms" id="p_23J_1769"></a>
<a class="msdiv" id="msdiv448"></a>
Abhirūḷhaṃ rathaṃ dibbaṃ,<br>
mātali etadabravi;<br>
“Kena taṃ nemi maggena,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.<br></p>
<p>
<a class="sc" id="30"></a>
<a class="ms" id="p_23J_1770"></a>
<a class="msdiv" id="msdiv449"></a>
“Ubhayeneva maṃ nehi,<br>
mātali devasārathi;<br>
Yena vā pāpakammantā,<br>
puññakammā ca ye narā”.<br></p>
<p>
<a class="sc" id="31"></a>
<a class="ms" id="p_23J_1771"></a>
<a class="msdiv" id="msdiv450"></a>
“Kena taṃ paṭhamaṃ nemi,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.<br></p>
<p>
<a class="sc" id="32"></a>
<a class="ms" id="p_23J_1772"></a>
<a class="msdiv" id="msdiv451"></a>
“Niraye tāva passāmi,<br>
āvāse pāpakamminaṃ;<br>
Ṭhānāni luddakammānaṃ,<br>
dussīlānañca yā gati”.<br></p>
<p>
<a class="sc" id="33"></a>
<a class="ms" id="p_23J_1773"></a>
<a class="msdiv" id="msdiv452"></a>
Dassesi mātali rañño,<br>
duggaṃ vetaraṇiṃ nadiṃ;<br>
Kuthitaṃ khārasaṃyuttaṃ,<br>
tattaṃ aggisikhūpamaṃ.<br></p>
<p>
<a class="sc" id="34"></a>
<a class="ms" id="p_23J_1774"></a>
<a class="msdiv" id="msdiv453"></a>
Nimī have mātalimajjhabhāsatha,<br>
Disvā janaṃ patamānaṃ vidugge;<br>
“Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vetaraṇiṃ patanti”.<br></p>
<p>
<a class="sc" id="35"></a>
<a class="ms" id="p_23J_1775"></a>
<a class="msdiv" id="msdiv454"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="36"></a>
<a class="ms" id="p_23J_1776"></a>
<a class="msdiv" id="msdiv455"></a>
“Ye dubbale balavantā jīvaloke,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā vetaraṇiṃ patanti”.<br></p>
<p>
<a class="sc" id="37"></a>
<a class="ms" id="p_23J_1777"></a>
<a class="msdiv" id="msdiv456"></a>
“Sāmā ca soṇā sabalā ca gijjhā,<br>
Kākolasaṅghā adanti bheravā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme jane kākolasaṅghā adanti”.<br></p>
<p>
<a class="sc" id="38"></a>
<a class="ms" id="p_23J_1778"></a>
<a class="msdiv" id="msdiv457"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="39"></a>
<a class="ms" id="p_23J_1779"></a>
<a class="msdiv" id="msdiv458"></a>
“Ye kecime maccharino kadariyā,<br>
Paribhāsakā samaṇabrāhmaṇānaṃ;<br>
Hiṃsanti rosanti supāpadhammā,<br>
Te luddakammā pasavetva pāpaṃ;<br>
Teme jane kākolasaṅghā adanti”.<br></p>
<p>
<a class="sc" id="40"></a>
<a class="ms" id="p_23J_1780"></a>
<a class="msdiv" id="msdiv459"></a>
“Sajotibhūtā pathaviṃ kamanti,<br>
Tattehi khandhehi ca pothayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā khandhahatā sayanti”.<br></p>
<p>
<a class="sc" id="41"></a>
<a class="ms" id="p_23J_1781"></a>
<a class="msdiv" id="msdiv460"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="42"></a>
<a class="ms" id="p_23J_1782"></a>
<a class="msdiv" id="msdiv461"></a>
“Ye jīvalokasmi supāpadhammino,<br>
Narañca nāriñca apāpadhammaṃ;<br>
Hiṃsanti rosanti supāpadhammā,<br>
Te luddakammā pasavetva pāpaṃ;<br>
Teme janā khandhahatā sayanti”.<br></p>
<p>
<a class="sc" id="43"></a>
<a class="ms" id="p_23J_1783"></a>
<a class="msdiv" id="msdiv462"></a>
“Aṅgārakāsuṃ apare phuṇanti,<br>
Narā rudantā paridaḍḍhagattā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā aṅgārakāsuṃ phuṇanti”.<br></p>
<p>
<a class="sc" id="44"></a>
<a class="ms" id="p_23J_1784"></a>
<a class="msdiv" id="msdiv463"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="45"></a>
<a class="ms" id="p_23J_1785"></a>
<a class="msdiv" id="msdiv464"></a>
“Ye keci pūgāya dhanassa hetu,<br>
Sakkhiṃ karitvā iṇaṃ jāpayanti;<br>
Te jāpayitvā janataṃ janinda,<br>
Te luddakammā pasavetva pāpaṃ;<br>
Teme janā aṅgārakāsuṃ phuṇanti”.<br></p>
<p>
<a class="sc" id="46"></a>
<a class="ms" id="p_23J_1786"></a>
<a class="msdiv" id="msdiv465"></a>
“Sajotibhūtā jalitā padittā,<br>
Padissati mahatī lohakumbhī;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā lohakumbhiṃ patanti”.<br></p>
<p>
<a class="sc" id="47"></a>
<a class="ms" id="p_23J_1787"></a>
<a class="msdiv" id="msdiv466"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="48"></a>
<a class="ms" id="p_23J_1788"></a>
<a class="msdiv" id="msdiv467"></a>
“Ye sīlavantaṃ samaṇaṃ brāhmaṇaṃ vā,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā avaṃsirā lohakumbhiṃ patanti”.<br></p>
<p>
<a class="sc" id="49"></a>
<a class="ms" id="p_23J_1789"></a>
<a class="msdiv" id="msdiv468"></a>
“Luñcanti gīvaṃ atha veṭhayitvā,<br>
Uṇhodakasmiṃ pakiledayitvā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā luttasirā sayanti”.<br></p>
<p>
<a class="sc" id="50"></a>
<a class="ms" id="p_23J_1790"></a>
<a class="msdiv" id="msdiv469"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="51"></a>
<a class="ms" id="p_23J_1791"></a>
<a class="msdiv" id="msdiv470"></a>
“Ye jīvalokasmi supāpadhammino,<br>
Pakkhī gahetvāna viheṭhayanti te;<br>
Viheṭhayitvā sakuṇaṃ janinda,<br>
Te luddakammā pasavetva pāpaṃ;<br>
Teme janā luttasirā sayanti”.<br></p>
<p>
<a class="sc" id="52"></a>
<a class="ms" id="p_23J_1792"></a>
<a class="msdiv" id="msdiv471"></a>
“Pahūtatoyā anigādhakūlā,<br>
Nadī ayaṃ sandati suppatitthā;<br>
Ghammābhitattā manujā pivanti,<br>
Pītañca tesaṃ bhusa hoti pāni.<br></p>
<p>
<a class="sc" id="53"></a>
<a class="ms" id="p_23J_1793"></a>
<a class="msdiv" id="msdiv472"></a>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Pītañca tesaṃ bhusa hoti pāni”.<br></p>
<p>
<a class="sc" id="54"></a>
<a class="ms" id="p_23J_1794"></a>
<a class="msdiv" id="msdiv473"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="55"></a>
<a class="ms" id="p_23J_1795"></a>
<a class="msdiv" id="msdiv474"></a>
“Ye suddhadhaññaṃ palāsena missaṃ,<br>
Asuddhakammā kayino dadanti;<br>
Ghammābhitattāna pipāsitānaṃ,<br>
Pītañca tesaṃ bhusa hoti pāni”.<br></p>
<p>
<a class="sc" id="56"></a>
<a class="ms" id="p_23J_1796"></a>
<a class="msdiv" id="msdiv475"></a>
“Usūhi sattīhi ca tomarehi,<br>
Dubhayāni passāni tudanti kandataṃ;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā sattihatā sayanti”.<br></p>
<p>
<a class="sc" id="57"></a>
<a class="ms" id="p_23J_1797"></a>
<a class="msdiv" id="msdiv476"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="58"></a>
<a class="ms" id="p_23J_1798"></a>
<a class="msdiv" id="msdiv477"></a>
“Ye jīvalokasmi asādhukammino,<br>
Adinnamādāya karonti jīvikaṃ;<br>
Dhaññaṃ dhanaṃ rajataṃ jātarūpaṃ,<br>
Ajeḷakañcāpi pasuṃ mahiṃsaṃ;<br>
Te luddakammā pasavetva pāpaṃ,<br>
Teme janā sattihatā sayanti”.<br></p>
<p>
<a class="sc" id="59"></a>
<a class="ms" id="p_23J_1799"></a>
<a class="msdiv" id="msdiv478"></a>
“Gīvāya baddhā kissa ime puneke,<br>
Aññe vikantā bilakatā sayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā bilakatā sayanti”.<br></p>
<p>
<a class="sc" id="60"></a>
<a class="ms" id="p_23J_1800"></a>
<a class="msdiv" id="msdiv479"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="61"></a>
<a class="ms" id="p_23J_1801"></a>
<a class="msdiv" id="msdiv480"></a>
“Orabbhikā sūkarikā ca macchikā,<br>
Pasuṃ mahiṃsañca ajeḷakañca;<br>
Hantvāna sūnesu pasārayiṃsu,<br>
Te luddakammā pasavetva pāpaṃ;<br>
Teme janā bilakatā sayanti”.<br></p>
<p>
<a class="sc" id="62"></a>
<a class="ms" id="p_23J_1802"></a>
<a class="msdiv" id="msdiv481"></a>
“Rahado ayaṃ muttakarīsapūro,<br>
Duggandharūpo asuci pūti vāti;<br>
Khudāparetā manujā adanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā muttakarīsabhakkhā”.<br></p>
<p>
<a class="sc" id="63"></a>
<a class="ms" id="p_23J_1803"></a>
<a class="msdiv" id="msdiv482"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="64"></a>
<a class="ms" id="p_23J_1804"></a>
<a class="msdiv" id="msdiv483"></a>
“Ye kecime kāraṇikā virosakā,<br>
Paresaṃ hiṃsāya sadā niviṭṭhā;<br>
Te luddakammā pasavetva pāpaṃ,<br>
Mittadduno mīḷhamadanti bālā”.<br></p>
<p>
<a class="sc" id="65"></a>
<a class="ms" id="p_23J_1805"></a>
<a class="msdiv" id="msdiv484"></a>
“Rahado ayaṃ lohitapubbapūro,<br>
Duggandharūpo asuci pūti vāti;<br>
Ghammābhitattā manujā pivanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā lohitapubbabhakkhā”.<br></p>
<p>
<a class="sc" id="66"></a>
<a class="ms" id="p_23J_1806"></a>
<a class="msdiv" id="msdiv485"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="67"></a>
<a class="ms" id="p_23J_1807"></a>
<a class="msdiv" id="msdiv486"></a>
“Ye mātaraṃ vā pitaraṃ vā jīvaloke,<br>
Pārājikā arahante hananti;<br>
Te luddakammā pasavetva pāpaṃ,<br>
Teme janā lohitapubbabhakkhā”.<br></p>
<p>
<a class="sc" id="68"></a>
<a class="ms" id="p_23J_1808"></a>
<a class="msdiv" id="msdiv487"></a>
“Jivhañca passa baḷisena viddhaṃ,<br>
Vihataṃ yathā saṅkusatena cammaṃ;<br>
Phandanti macchāva thalamhi khittā,<br>
Muñcanti kheḷaṃ rudamānā kimete.<br></p>
<p>
<a class="sc" id="69"></a>
<a class="ms" id="p_23J_1809"></a>
<a class="msdiv" id="msdiv488"></a>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vaṅkaghastā sayanti”.<br></p>
<p>
<a class="sc" id="70"></a>
<a class="ms" id="p_23J_1810"></a>
<a class="msdiv" id="msdiv489"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="71"></a>
<a class="ms" id="p_23J_1811"></a>
<a class="msdiv" id="msdiv490"></a>
“Ye keci sandhānagatā manussā,<br>
Agghena agghaṃ kayaṃ hāpayanti;<br>
Kuṭena kuṭaṃ dhanalobhahetu,<br>
Channaṃ yathā vāricaraṃ vadhāya.<br></p>
<p>
<a class="sc" id="72"></a>
<a class="ms" id="p_23J_1812"></a>
<a class="msdiv" id="msdiv491"></a>
Na hi kuṭakārissa bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā vaṅkaghastā sayanti”.<br></p>
<p>
<a class="sc" id="73"></a>
<a class="ms" id="p_23J_1813"></a>
<a class="msdiv" id="msdiv492"></a>
“Nārī imā samparibhinnagattā,<br>
Paggayha kandanti bhuje dujaccā;<br>
Sammakkhitā lohitapubbalittā,<br>
Gāvo yathā āghātane vikantā;<br>
Tā bhūmibhāgasmiṃ sadā nikhātā,<br>
Khandhātivattanti sajotibhūtā.<br></p>
<p>
<a class="sc" id="74"></a>
<a class="ms" id="p_23J_1814"></a>
<a class="msdiv" id="msdiv493"></a>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Imā nu nāriyo kimakaṃsu pāpaṃ,<br>
Yā bhūmibhāgasmiṃ sadā nikhātā;<br>
Khandhātivattanti sajotibhūtā”.<br></p>
<p>
<a class="sc" id="75"></a>
<a class="ms" id="p_23J_1815"></a>
<a class="msdiv" id="msdiv494"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="76"></a>
<a class="ms" id="p_23J_1816"></a>
<a class="msdiv" id="msdiv495"></a>
“Kolitthiyāyo idha jīvaloke,<br>
Asuddhakammā asataṃ acāruṃ;<br>
Tā dittarūpā pati vippahāya,<br>
Aññaṃ acāruṃ ratikhiḍḍahetu;<br>
Tā jīvalokasmiṃ ramāpayitvā,<br>
Khandhātivattanti sajotibhūtā”.<br></p>
<p>
<a class="sc" id="77"></a>
<a class="ms" id="p_23J_1817"></a>
<a class="msdiv" id="msdiv496"></a>
“Pāde gahetvā kissa ime puneke,<br>
Avaṃsirā narake pātayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā narake pātayanti”.<br></p>
<p>
<a class="sc" id="78"></a>
<a class="ms" id="p_23J_1818"></a>
<a class="msdiv" id="msdiv497"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="79"></a>
<a class="ms" id="p_23J_1819"></a>
<a class="msdiv" id="msdiv498"></a>
“Ye jīvalokasmi asādhukammino,<br>
Parassa dārāni atikkamanti;<br>
Te tādisā uttamabhaṇḍathenā,<br>
Teme janā avaṃsirā narake pātayanti.<br></p>
<p>
<a class="sc" id="80"></a>
<a class="ms" id="p_23J_1820"></a>
<a class="msdiv" id="msdiv499"></a>
Te vassapūgāni bahūni tattha,<br>
Nirayesu dukkhaṃ vedanaṃ vedayanti;<br>
Na hi pāpakārissa bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā avaṃsirā narake pātayanti”.<br></p>
<p>
<a class="sc" id="81"></a>
<a class="ms" id="p_23J_1821"></a>
<a class="msdiv" id="msdiv500"></a>
“Uccāvacāme vividhā upakkamā,<br>
Nirayesu dissanti sughorarūpā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā adhimattā dukkhā tibbā;<br>
Kharā kaṭukā vedanā vedayanti”.<br></p>
<p>
<a class="sc" id="82"></a>
<a class="ms" id="p_23J_1822"></a>
<a class="msdiv" id="msdiv501"></a>
Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.<br></p>
<p>
<a class="sc" id="83"></a>
<a class="ms" id="p_23J_1823"></a>
<a class="msdiv" id="msdiv502"></a>
“Ye jīvalokasmi supāpadiṭṭhino,<br>
Vissāsakammāni karonti mohā;<br>
Parañca diṭṭhīsu samādapenti,<br>
Te pāpadiṭṭhiṃ pasavetva pāpaṃ;<br>
Teme janā adhimattā dukkhā tibbā,<br>
Kharā kaṭukā vedanā vedayanti”.<br></p>
<p>
<a class="sc" id="84"></a>
<a class="ms" id="p_23J_1824"></a>
<a class="msdiv" id="msdiv503"></a>
“Viditāni te mahārāja,<br>
āvāsaṃ pāpakamminaṃ;<br>
Ṭhānāni luddakammānaṃ,<br>
dussīlānañca yā gati;<br>
Uyyāhi dāni rājīsi,<br>
devarājassa santike.<br></p>
</blockquote>
<p class="endsutta">
<a class="sc" id="85"></a>
<a class="ms" id="p_23J_1825"></a>
( )</p>
<blockquote class="uddanagatha">
<p>
<a class="sc" id="86"></a>
<a class="ms" id="p_23J_1826"></a>
<a class="msdiv" id="msdiv504"></a>
Pañcathūpaṃ dissatidaṃ vimānaṃ,<br>
Mālāpiḷandhā sayanassa majjhe;<br>
Tatthacchati nārī mahānubhāvā,<br>
Uccāvacaṃ iddhi vikubbamānā”.<br></p>
<p>
<a class="sc" id="87"></a>
<a class="ms" id="p_23J_1827"></a>
<a class="msdiv" id="msdiv505"></a>
“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu nārī kimakāsi sādhuṃ,<br>
Yā modati saggapattā vimāne”.<br></p>
<p>
<a class="sc" id="88"></a>
<a class="ms" id="p_23J_1828"></a>
<a class="msdiv" id="msdiv506"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="89"></a>
<a class="ms" id="p_23J_1829"></a>
<a class="msdiv" id="msdiv507"></a>
“Yadi te sutā bīraṇī jīvaloke,<br>
Āmāyadāsī ahu brāhmaṇassa;<br>
Sā pattakāle atithiṃ viditvā,<br>
Mātāva puttaṃ sakimābhinandī;<br>
Saṃyamā saṃvibhāgā ca,<br>
Sā vimānasmi modati.<br></p>
<p>
<a class="sc" id="90"></a>
<a class="ms" id="p_23J_1830"></a>
<a class="msdiv" id="msdiv508"></a>
Daddallamānā ābhenti,<br>
vimānā satta nimmitā;<br>
Tattha yakkho mahiddhiko,<br>
sabbābharaṇabhūsito;<br>
Samantā anupariyāti,<br>
nārīgaṇapurakkhato”.<br></p>
<p>
<a class="sc" id="91"></a>
<a class="ms" id="p_23J_1831"></a>
<a class="msdiv" id="msdiv509"></a>
“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modati saggapatto vimāne”.<br></p>
<p>
<a class="sc" id="92"></a>
<a class="ms" id="p_23J_1832"></a>
<a class="msdiv" id="msdiv510"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="93"></a>
<a class="ms" id="p_23J_1833"></a>
<a class="msdiv" id="msdiv511"></a>
“Soṇadinno gahapati,<br>
esa dānapatī ahu;<br>
Esa pabbajituddissa,<br>
vihāre satta kārayi.<br></p>
<p>
<a class="sc" id="94"></a>
<a class="ms" id="p_23J_1834"></a>
<a class="msdiv" id="msdiv512"></a>
Sakkaccaṃ te upaṭṭhāsi,<br>
bhikkhavo tattha vāsike;<br>
Acchādanañca bhattañca,<br>
senāsanaṃ padīpiyaṃ;<br>
Adāsi ujubhūtesu,<br>
vippasannena cetasā.<br></p>
<p>
<a class="sc" id="95"></a>
<a class="ms" id="p_23J_1835"></a>
<a class="msdiv" id="msdiv513"></a>
Cātuddasiṃ pañcadasiṃ,<br>
Yā ca pakkhassa aṭṭhamī;<br>
Pāṭihāriyapakkhañca,<br>
Aṭṭhaṅgasusamāhitaṃ.<br></p>
<p>
<a class="sc" id="96"></a>
<a class="ms" id="p_23J_1836"></a>
<a class="msdiv" id="msdiv514"></a>
Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati.<br></p>
<p>
<a class="sc" id="97"></a>
<a class="ms" id="p_23J_1837"></a>
<a class="msdiv" id="msdiv515"></a>
Pabhāsati midaṃ byamhaṃ,<br>
phalikāsu sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ;<br>
Upetaṃ annapānehi,<br>
naccagītehi cūbhayaṃ”.<br></p>
<p>
<a class="sc" id="98"></a>
<a class="ms" id="p_23J_1838"></a>
<a class="msdiv" id="msdiv516"></a>
“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.<br></p>
<p>
<a class="sc" id="99"></a>
<a class="ms" id="p_23J_1839"></a>
<a class="msdiv" id="msdiv517"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="100"></a>
<a class="ms" id="p_23J_1840"></a>
<a class="msdiv" id="msdiv518"></a>
“Yā kāci nāriyo idha jīvaloke,<br>
Sīlavantiyo upāsikā;<br>
Dāne ratā niccaṃ pasannacittā,<br>
Sacce ṭhitā uposathe appamattā;<br>
Saṃyamā saṃvibhāgā ca,<br>
Tā vimānasmi modare”.<br></p>
<p>
<a class="sc" id="101"></a>
<a class="ms" id="p_23J_1841"></a>
<a class="msdiv" id="msdiv519"></a>
“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.<br></p>
<p>
<a class="sc" id="102"></a>
<a class="ms" id="p_23J_1842"></a>
<a class="msdiv" id="msdiv520"></a>
Āḷambarā mudiṅgā ca,<br>
naccagītā suvāditā;<br>
Dibbā saddā niccharanti,<br>
savanīyā manoramā.<br></p>
<p>
<a class="sc" id="103"></a>
<a class="ms" id="p_23J_1843"></a>
<a class="msdiv" id="msdiv521"></a>
Nāhaṃ evaṃgataṃ jātu,<br>
evaṃsuruciraṃ pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.<br></p>
<p>
<a class="sc" id="104"></a>
<a class="ms" id="p_23J_1844"></a>
<a class="msdiv" id="msdiv522"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.<br></p>
<p>
<a class="sc" id="105"></a>
<a class="ms" id="p_23J_1845"></a>
<a class="msdiv" id="msdiv523"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="106"></a>
<a class="ms" id="p_23J_1846"></a>
<a class="msdiv" id="msdiv524"></a>
“Ye keci maccā idha jīvaloke,<br>
Sīlavantā upāsakā;<br>
Ārāme udapāne ca,<br>
Papā saṅkamanāni ca;<br>
Arahante sītibhūte,<br>
Sakkaccaṃ paṭipādayuṃ.<br></p>
<p>
<a class="sc" id="107"></a>
<a class="ms" id="p_23J_1847"></a>
<a class="msdiv" id="msdiv525"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Adaṃsu ujubhūtesu,<br>
vippasannena cetasā.<br></p>
<p>
<a class="sc" id="108"></a>
<a class="ms" id="p_23J_1848"></a>
<a class="msdiv" id="msdiv526"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.<br></p>
<p>
<a class="sc" id="109"></a>
<a class="ms" id="p_23J_1849"></a>
<a class="msdiv" id="msdiv527"></a>
Uposathaṃ upavasuṃ,<br>
sadā sīlesu saṃvutā;<br>
Saṃyamā saṃvibhāgā ca,<br>
te vimānasmi modare”.<br></p>
<p>
<a class="sc" id="110"></a>
<a class="ms" id="p_23J_1850"></a>
<a class="msdiv" id="msdiv528"></a>
“Pabhāsati midaṃ byamhaṃ,<br>
phalikāsu sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ.<br></p>
<p>
<a class="sc" id="111"></a>
<a class="ms" id="p_23J_1851"></a>
<a class="msdiv" id="msdiv529"></a>
Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānāpupphadumāyutā.<br></p>
<p>
<a class="sc" id="112"></a>
<a class="ms" id="p_23J_1852"></a>
<a class="msdiv" id="msdiv530"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.<br></p>
<p>
<a class="sc" id="113"></a>
<a class="ms" id="p_23J_1853"></a>
<a class="msdiv" id="msdiv531"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="114"></a>
<a class="ms" id="p_23J_1854"></a>
<a class="msdiv" id="msdiv532"></a>
“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.<br></p>
<p>
<a class="sc" id="115"></a>
<a class="ms" id="p_23J_1855"></a>
<a class="msdiv" id="msdiv533"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.<br></p>
<p>
<a class="sc" id="116"></a>
<a class="ms" id="p_23J_1856"></a>
<a class="msdiv" id="msdiv534"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.<br></p>
<p>
<a class="sc" id="117"></a>
<a class="ms" id="p_23J_1857"></a>
<a class="msdiv" id="msdiv535"></a>
Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.<br></p>
<p>
<a class="sc" id="118"></a>
<a class="ms" id="p_23J_1858"></a>
<a class="msdiv" id="msdiv536"></a>
“Pabhāsati midaṃ byamhaṃ,<br>
phalikāsu sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ.<br></p>
<p>
<a class="sc" id="119"></a>
<a class="ms" id="p_23J_1859"></a>
<a class="msdiv" id="msdiv537"></a>
Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānāpupphadumāyutā.<br></p>
<p>
<a class="sc" id="120"></a>
<a class="ms" id="p_23J_1860"></a>
<a class="msdiv" id="msdiv538"></a>
Rājāyatanā kapitthā ca,<br>
ambā sālā ca jambuyo;<br>
Tindukā ca piyālā ca,<br>
dumā niccaphalā bahū.<br></p>
<p>
<a class="sc" id="121"></a>
<a class="ms" id="p_23J_1861"></a>
<a class="msdiv" id="msdiv539"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.<br></p>
<p>
<a class="sc" id="122"></a>
<a class="ms" id="p_23J_1862"></a>
<a class="msdiv" id="msdiv540"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="123"></a>
<a class="ms" id="p_23J_1863"></a>
<a class="msdiv" id="msdiv541"></a>
“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.<br></p>
<p>
<a class="sc" id="124"></a>
<a class="ms" id="p_23J_1864"></a>
<a class="msdiv" id="msdiv542"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.<br></p>
<p>
<a class="sc" id="125"></a>
<a class="ms" id="p_23J_1865"></a>
<a class="msdiv" id="msdiv543"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.<br></p>
<p>
<a class="sc" id="126"></a>
<a class="ms" id="p_23J_1866"></a>
<a class="msdiv" id="msdiv544"></a>
Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.<br></p>
<p>
<a class="sc" id="127"></a>
<a class="ms" id="p_23J_1867"></a>
<a class="msdiv" id="msdiv545"></a>
“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.<br></p>
<p>
<a class="sc" id="128"></a>
<a class="ms" id="p_23J_1868"></a>
<a class="msdiv" id="msdiv546"></a>
Āḷambarā mudiṅgā ca,<br>
naccagītā suvāditā;<br>
Dibyā saddā niccharanti,<br>
savanīyā manoramā.<br></p>
<p>
<a class="sc" id="129"></a>
<a class="ms" id="p_23J_1869"></a>
<a class="msdiv" id="msdiv547"></a>
Nāhaṃ evaṃgataṃ jātu,<br>
evaṃsuruciraṃ pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.<br></p>
<p>
<a class="sc" id="130"></a>
<a class="ms" id="p_23J_1870"></a>
<a class="msdiv" id="msdiv548"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.<br></p>
<p>
<a class="sc" id="131"></a>
<a class="ms" id="p_23J_1871"></a>
<a class="msdiv" id="msdiv549"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="132"></a>
<a class="ms" id="p_23J_1872"></a>
<a class="msdiv" id="msdiv550"></a>
“Bārāṇasiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.<br></p>
<p>
<a class="sc" id="133"></a>
<a class="ms" id="p_23J_1873"></a>
<a class="msdiv" id="msdiv551"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.<br></p>
<p>
<a class="sc" id="134"></a>
<a class="ms" id="p_23J_1874"></a>
<a class="msdiv" id="msdiv552"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.<br></p>
<p>
<a class="sc" id="135"></a>
<a class="ms" id="p_23J_1875"></a>
<a class="msdiv" id="msdiv553"></a>
Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.<br></p>
<p>
<a class="sc" id="136"></a>
<a class="ms" id="p_23J_1876"></a>
<a class="msdiv" id="msdiv554"></a>
“Yathā udayamādicco,<br>
hoti lohitako mahā;<br>
Tathūpamaṃ idaṃ byamhaṃ,<br>
jātarūpassa nimmitaṃ.<br></p>
<p>
<a class="sc" id="137"></a>
<a class="ms" id="p_23J_1877"></a>
<a class="msdiv" id="msdiv555"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.<br></p>
<p>
<a class="sc" id="138"></a>
<a class="ms" id="p_23J_1878"></a>
<a class="msdiv" id="msdiv556"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="139"></a>
<a class="ms" id="p_23J_1879"></a>
<a class="msdiv" id="msdiv557"></a>
“Sāvatthiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.<br></p>
<p>
<a class="sc" id="140"></a>
<a class="ms" id="p_23J_1880"></a>
<a class="msdiv" id="msdiv558"></a>
Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.<br></p>
<p>
<a class="sc" id="141"></a>
<a class="ms" id="p_23J_1881"></a>
<a class="msdiv" id="msdiv559"></a>
Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.<br></p>
<p>
<a class="sc" id="142"></a>
<a class="ms" id="p_23J_1882"></a>
<a class="msdiv" id="msdiv560"></a>
Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.<br></p>
<p>
<a class="sc" id="143"></a>
<a class="ms" id="p_23J_1883"></a>
<a class="msdiv" id="msdiv561"></a>
“Vehāyasāme bahukā,<br>
jātarūpassa nimmitā;<br>
Daddallamānā ābhenti,<br>
vijjuvabbhaghanantare.<br></p>
<p>
<a class="sc" id="144"></a>
<a class="ms" id="p_23J_1884"></a>
( )<br></p>
<p>
<a class="sc" id="145"></a>
<a class="ms" id="p_23J_1885"></a>
<a class="msdiv" id="msdiv562"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.<br></p>
<p>
<a class="sc" id="146"></a>
<a class="ms" id="p_23J_1886"></a>
<a class="msdiv" id="msdiv563"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="147"></a>
<a class="ms" id="p_23J_1887"></a>
<a class="msdiv" id="msdiv564"></a>
“Saddhāya suniviṭṭhāya,<br>
saddhamme suppavedite;<br>
Akaṃsu satthu vacanaṃ,<br>
sammāsambuddhasāsane;<br>
Tesaṃ etāni ṭhānāni,<br>
yāni tvaṃ rāja passasi.<br></p>
<p>
<a class="sc" id="148"></a>
<a class="ms" id="p_23J_1888"></a>
<a class="msdiv" id="msdiv565"></a>
Viditāni te mahārāja,<br>
āvāsaṃ pāpakamminaṃ;<br>
Atho kalyāṇakammānaṃ,<br>
ṭhānāni viditāni te;<br>
Uyyāhi dāni rājīsi,<br>
devarājassa santike”.<br></p>
<p>
<a class="sc" id="149"></a>
<a class="ms" id="p_23J_1889"></a>
<a class="msdiv" id="msdiv566"></a>
Sahassayuttaṃ hayavāhiṃ,<br>
dibbayānamadhiṭṭhito;<br>
Yāyamāno mahārājā,<br>
addā sīdantare nage;<br>
Disvānāmantayī sūtaṃ,<br>
“ime ke nāma pabbatā”.<br></p>
<p>
<a class="sc" id="150"></a>
<a class="ms" id="p_23J_1890"></a>
<a class="msdiv" id="msdiv567"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="151"></a>
<a class="ms" id="p_23J_1891"></a>
<a class="msdiv" id="msdiv568"></a>
“Sudassano karavīko,<br>
īsadharo yugandharo;<br>
Nemindharo vinatako,<br>
assakaṇṇo girī brahā.<br></p>
<p>
<a class="sc" id="152"></a>
<a class="ms" id="p_23J_1892"></a>
<a class="msdiv" id="msdiv569"></a>
Ete sīdantare nagā,<br>
anupubbasamuggatā;<br>
Mahārājānamāvāsā,<br>
yāni tvaṃ rāja passasi”.<br></p>
<p>
<a class="sc" id="153"></a>
<a class="ms" id="p_23J_1893"></a>
<a class="msdiv" id="msdiv570"></a>
“Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva surakkhitaṃ.<br></p>
<p>
<a class="sc" id="154"></a>
<a class="ms" id="p_23J_1894"></a>
<a class="msdiv" id="msdiv571"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu dvāraṃ kimabhaññamāhu,<br>
Manorama dissati dūratova”.<br></p>
<p>
<a class="sc" id="155"></a>
<a class="ms" id="p_23J_1895"></a>
<a class="msdiv" id="msdiv572"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="156"></a>
<a class="ms" id="p_23J_1896"></a>
<a class="msdiv" id="msdiv573"></a>
“Citrakūṭoti yaṃ āhu,<br>
devarājapavesanaṃ;<br>
Sudassanassa girino,<br>
dvārañhetaṃ pakāsati.<br></p>
<p>
<a class="sc" id="157"></a>
<a class="ms" id="p_23J_1897"></a>
<a class="msdiv" id="msdiv574"></a>
Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva surakkhitaṃ;<br>
Pavisetena rājīsi,<br>
arajaṃ bhūmimakkama”.<br></p>
<p>
<a class="sc" id="158"></a>
<a class="ms" id="p_23J_1898"></a>
<a class="msdiv" id="msdiv575"></a>
Sahassayuttaṃ hayavāhiṃ,<br>
dibbayānamadhiṭṭhito;<br>
Yāyamāno mahārājā,<br>
addā devasabhaṃ idaṃ.<br></p>
<p>
<a class="sc" id="159"></a>
<a class="ms" id="p_23J_1899"></a>
<a class="msdiv" id="msdiv576"></a>
“Yathā sarade ākāse,<br>
nīlobhāso padissati;<br>
Tathūpamaṃ idaṃ byamhaṃ,<br>
veḷuriyāsu nimmitaṃ.<br></p>
<p>
<a class="sc" id="160"></a>
<a class="ms" id="p_23J_1900"></a>
<a class="msdiv" id="msdiv577"></a>
Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu byamhaṃ kimabhaññamāhu,<br>
Manorama dissati dūratova”.<br></p>
<p>
<a class="sc" id="161"></a>
<a class="ms" id="p_23J_1901"></a>
<a class="msdiv" id="msdiv578"></a>
Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.<br></p>
<p>
<a class="sc" id="162"></a>
<a class="ms" id="p_23J_1902"></a>
<a class="msdiv" id="msdiv579"></a>
“Sudhammā iti yaṃ āhu,<br>
passesā dissate sabhā;<br>
Veḷuriyārucirā citrā,<br>
dhārayanti sunimmitā.<br></p>
<p>
<a class="sc" id="163"></a>
<a class="ms" id="p_23J_1903"></a>
<a class="msdiv" id="msdiv580"></a>
Aṭṭhaṃsā sukatā thambhā,<br>
sabbe veḷuriyāmayā;<br>
Yattha devā tāvatiṃsā,<br>
sabbe indapurohitā.<br></p>
<p>
<a class="sc" id="164"></a>
<a class="ms" id="p_23J_1904"></a>
<a class="msdiv" id="msdiv581"></a>
Atthaṃ devamanussānaṃ,<br>
cintayantā samacchare;<br>
Pavisetena rājīsi,<br>
devānaṃ anumodanaṃ”.<br></p>
<p>
<a class="sc" id="165"></a>
<a class="ms" id="p_23J_1905"></a>
<a class="msdiv" id="msdiv582"></a>
Taṃ devā paṭinandiṃsu,<br>
disvā rājānamāgataṃ;<br>
“Svāgataṃ te mahārāja,<br>
atho te adurāgataṃ;<br>
Nisīda dāni rājīsi,<br>
devarājassa santike”.<br></p>
<p>
<a class="sc" id="166"></a>
<a class="ms" id="p_23J_1906"></a>
<a class="msdiv" id="msdiv583"></a>
Sakkopi paṭinandittha,<br>
vedehaṃ mithilaggahaṃ;<br>
Nimantayittha kāmehi,<br>
āsanena ca vāsavo.<br></p>
<p>
<a class="sc" id="167"></a>
<a class="ms" id="p_23J_1907"></a>
<a class="msdiv" id="msdiv584"></a>
“Sādhu khosi anuppatto,<br>
āvāsaṃ vasavattinaṃ;<br>
Vasa devesu rājīsi,<br>
sabbakāmasamiddhisu;<br>
Tāvatiṃsesu devesu,<br>
bhuñja kāme amānuse”.<br></p>
<p>
<a class="sc" id="168"></a>
<a class="ms" id="p_23J_1908"></a>
<a class="msdiv" id="msdiv585"></a>
“Yathā yācitakaṃ yānaṃ,<br>
yathā yācitakaṃ dhanaṃ;<br>
Evaṃsampadamevetaṃ,<br>
yaṃ parato dānapaccayā.<br></p>
<p>
<a class="sc" id="169"></a>
<a class="ms" id="p_23J_1909"></a>
<a class="msdiv" id="msdiv586"></a>
Na cāhametamicchāmi,<br>
yaṃ parato dānapaccayā;<br>
Sayaṃkatāni puññāni,<br>
taṃ me āveṇikaṃ dhanaṃ.<br></p>
<p>
<a class="sc" id="170"></a>
<a class="ms" id="p_23J_1910"></a>
<a class="msdiv" id="msdiv587"></a>
Sohaṃ gantvā manussesu,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhito hoti,<br>
na ca pacchānutappati”.<br></p>
<p>
<a class="sc" id="171"></a>
<a class="ms" id="p_23J_1911"></a>
<a class="msdiv" id="msdiv588"></a>
“Bahūpakāro no bhavaṃ,<br>
mātali devasārathi;<br>
Yo me kalyāṇakammānaṃ,<br>
pāpānaṃ paṭidassayi”.<br></p>
<p>
<a class="sc" id="172"></a>
<a class="ms" id="p_23J_1912"></a>
<a class="msdiv" id="msdiv589"></a>
Idaṃ vatvā nimirājā,<br>
vedeho mithilaggaho;<br>
Puthuyaññaṃ yajitvāna,<br>
saṃyamaṃ ajjhupāgamīti.<br></p>
</blockquote>
<p class="endsutta">
<a class="sc" id="173"></a>
<a class="ms" id="p_23J_1913"></a>
Nimijātakaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>