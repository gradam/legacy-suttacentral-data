<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja441">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>3 Catuposathiyajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_1934"></a>
<a class="msdiv" id="msdiv24"></a>
“Yo kopaneyye na karoti kopaṃ,<br>
Na kujjhati sappuriso kadāci;<br>
Kuddhopi so nāvikaroti kopaṃ,<br>
Taṃ ve naraṃ samaṇamāhu loke”.<br></p>
<p>
<a class="sc" id="2"></a>
<a class="ms" id="p_22J_1935"></a>
<a class="msdiv" id="msdiv25"></a>
“Ūnūdaro yo sahate jighacchaṃ,<br>
Danto tapassī mitapānabhojano;<br>
Āhārahetu na karoti pāpaṃ,<br>
Taṃ ve naraṃ samaṇamāhu loke”.<br></p>
<p>
<a class="sc" id="3"></a>
<a class="ms" id="p_22J_1936"></a>
<a class="msdiv" id="msdiv26"></a>
“Khiḍḍaṃ ratiṃ vippajahitvāna sabbaṃ,<br>
Na cālikaṃ bhāsasi kiñci loke;<br>
Vibhūsaṭṭhānā virato methunasmā,<br>
Taṃ ve naraṃ samaṇamāhu loke”.<br></p>
<p>
<a class="sc" id="4"></a>
<a class="ms" id="p_22J_1937"></a>
<a class="msdiv" id="msdiv27"></a>
“Pariggahaṃ lobhadhammañca sabbaṃ,<br>
Yo ve pariññāya pariccajeti;<br>
Dantaṃ ṭhitattaṃ amamaṃ nirāsaṃ,<br>
Taṃ ve naraṃ samaṇamāhu loke”.<br></p>
<p>
<a class="sc" id="5"></a>
<a class="ms" id="p_22J_1938"></a>
<a class="msdiv" id="msdiv28"></a>
“Pucchāma kattāramanomapaññaṃ,<br>
Kathāsu no viggaho atthi jāto;<br>
Chindajja kaṅkhaṃ vicikicchitāni,<br>
Tadajja kaṅkhaṃ vitaremu sabbe”.<br></p>
<p>
<a class="sc" id="6"></a>
<a class="ms" id="p_22J_1939"></a>
<a class="msdiv" id="msdiv29"></a>
“Ye paṇḍitā atthadasā bhavanti,<br>
Bhāsanti te yoniso tattha kāle;<br>
Kathaṃ nu kathānaṃ abhāsitānaṃ,<br>
Atthaṃ nayeyyuṃ kusalā janindā.<br></p>
<p>
<a class="sc" id="7"></a>
<a class="ms" id="p_22J_1940"></a>
<a class="msdiv" id="msdiv30"></a>
Kathaṃ have bhāsati nāgarājā,<br>
Garuḷo pana venateyyo kimāha;<br>
Gandhabbarājā pana kiṃ vadesi,<br>
Kathaṃ pana kurūnaṃ rājaseṭṭho”.<br></p>
<p>
<a class="sc" id="8"></a>
<a class="ms" id="p_22J_1941"></a>
<a class="msdiv" id="msdiv31"></a>
“Khantiṃ have bhāsati nāgarājā,<br>
Appāhāraṃ garuḷo venateyyo;<br>
Gandhabbarājā rativippahānaṃ,<br>
Akiñcanaṃ kurūnaṃ rājaseṭṭho”.<br></p>
<p>
<a class="sc" id="9"></a>
<a class="ms" id="p_22J_1942"></a>
<a class="msdiv" id="msdiv32"></a>
“Sabbāni etāni subhāsitāni,<br>
Na hettha dubbhāsitamatthi kiñci;<br>
Yasmiñca etāni patiṭṭhitāni,<br>
Arāva nābhyā susamohitāni;<br>
Catubbhi dhammehi samaṅgibhūtaṃ,<br>
Taṃ ve naraṃ samaṇamāhu loke”.<br></p>
<p>
<a class="sc" id="10"></a>
<a class="ms" id="p_22J_1943"></a>
<a class="msdiv" id="msdiv33"></a>
“Tuvañhi seṭṭho tvamanuttarosi,<br>
Tvaṃ dhammagū dhammavidū sumedho;<br>
Paññāya pañhaṃ samadhiggahetvā,<br>
Acchecchi dhīro vicikicchitāni;<br>
Acchecchi kaṅkhaṃ vicikicchitāni,<br>
Cundo yathā nāgadantaṃ kharena.<br></p>
<p>
<a class="sc" id="11"></a>
<a class="ms" id="p_22J_1944"></a>
<a class="msdiv" id="msdiv34"></a>
Nīluppalābhaṃ vimalaṃ anagghaṃ,<br>
Vatthaṃ idaṃ dhūmasamānavaṇṇaṃ;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.<br></p>
<p>
<a class="sc" id="12"></a>
<a class="ms" id="p_22J_1945"></a>
<a class="msdiv" id="msdiv35"></a>
Suvaṇṇamālaṃ satapattaphullitaṃ,<br>
Sakesaraṃ ratnasahassamaṇḍitaṃ;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.<br></p>
<p>
<a class="sc" id="13"></a>
<a class="ms" id="p_22J_1946"></a>
<a class="msdiv" id="msdiv36"></a>
Maṇiṃ anagghaṃ ruciraṃ pabhassaraṃ,<br>
Kaṇṭhāvasattaṃ maṇibhūsitaṃ me;<br>
Pañhassa veyyākaraṇena tuṭṭho,<br>
Dadāmi te dhammapūjāya dhīra.<br></p>
<p>
<a class="sc" id="14"></a>
<a class="ms" id="p_22J_1947"></a>
<a class="msdiv" id="msdiv37"></a>
Gavaṃ sahassaṃ usabhañca nāgaṃ,<br>
Ājaññayutte ca rathe dasa ime;<br>
Pañhassa veyyākaraṇena tuṭṭho,<br>
Dadāmi te gāmavarāni soḷasa”.<br></p>
<p>
<a class="sc" id="15"></a>
<a class="ms" id="p_22J_1948"></a>
<a class="msdiv" id="msdiv38"></a>
“Sāriputto tadā nāgo,<br>
supaṇṇo pana kolito;<br>
Gandhabbarājā anuruddho,<br>
rājā ānandapaṇḍito;<br>
Vidhuro bodhisatto ca,<br>
evaṃ dhāretha jātakan”ti.<br></p>
</blockquote>
<p class="endsutta">
<a class="sc" id="16"></a>
<a class="ms" id="p_22J_1949"></a>
Catuposathiyajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>