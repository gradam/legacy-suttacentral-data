<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja458">
<article>
<div class="hgroup">
<p class="division">Jātaka</p>
<p>Ekādasakanipāta</p>
<p>Mātuposakavagga</p>
<h1>Udayajātaka</h1>
</div>
<blockquote class="gatha">
<p>
<a class="msdiv" id="msdiv37"></a>
<a class="ms" id="p_22J_2146"></a>
<a class="sc" id="1"></a>
“Ekā nisinnā suci saññatūrū,<br>
Pāsādamāruyha aninditaṅgī;<br>
Yācāmi taṃ kinnaranettacakkhu,<br>
Imekarattiṃ ubhayo vasema”.<br>
</p>
<p>
<a class="msdiv" id="msdiv38"></a>
<a class="ms" id="p_22J_2147"></a>
<a class="sc" id="2"></a>
“Okiṇṇantaraparikhaṃ,<br>
daḷhamaṭṭālakoṭṭhakaṃ;<br>
Rakkhitaṃ khaggahatthehi,<br>
duppavesamidaṃ puraṃ.<br>
</p>
<p>
<a class="msdiv" id="msdiv39"></a>
<a class="ms" id="p_22J_2148"></a>
<a class="sc" id="3"></a>
Daharassa yuvino cāpi,<br>
āgamo ca na vijjati;<br>
Atha kena nu vaṇṇena,<br>
saṅgamaṃ icchase mayā”.<br>
</p>
<p>
<a class="msdiv" id="msdiv40"></a>
<a class="ms" id="p_22J_2149"></a>
<a class="sc" id="4"></a>
“Yakkhohamasmi kalyāṇi,<br>
Āgatosmi tavantike;<br>
Tvaṃ maṃ nandaya bhaddante,<br>
Puṇṇakaṃsaṃ dadāmi te”.<br>
</p>
<p>
<a class="msdiv" id="msdiv41"></a>
<a class="ms" id="p_22J_2150"></a>
<a class="sc" id="5"></a>
“Devaṃ va yakkhaṃ atha vā manussaṃ,<br>
Na patthaye udayamaticca aññaṃ;<br>
Gaccheva tvaṃ yakkha mahānubhāva,<br>
Mā cassu gantvā punarāvajittha”.<br>
</p>
<p>
<a class="msdiv" id="msdiv42"></a>
<a class="ms" id="p_22J_2151"></a>
<a class="sc" id="6"></a>
“Yā sā rati uttamā kāmabhoginaṃ,<br>
Yaṃ hetu sattā visamaṃ caranti;<br>
Mā taṃ ratiṃ jīyi tuvaṃ sucimhite,<br>
Dadāmi te rūpiyaṃ kaṃsapūraṃ”.<br>
</p>
<p>
<a class="msdiv" id="msdiv43"></a>
<a class="ms" id="p_22J_2152"></a>
<a class="sc" id="7"></a>
“Nāriṃ naro nijjhapayaṃ dhanena,<br>
Ukkaṃsatī yattha karoti chandaṃ;<br>
Vipaccanīko tava devadhammo,<br>
Paccakkhato thokatarena esi”.<br>
</p>
<p>
<a class="msdiv" id="msdiv44"></a>
<a class="ms" id="p_22J_2153"></a>
<a class="sc" id="8"></a>
“Āyu ca vaṇṇo ca manussaloke,<br>
Nihīyati manujānaṃ sugatte;<br>
Teneva vaṇṇena dhanampi tuyhaṃ,<br>
Nihīyati jiṇṇatarāsi ajja.<br>
</p>
<p>
<a class="msdiv" id="msdiv45"></a>
<a class="ms" id="p_22J_2154"></a>
<a class="sc" id="9"></a>
Evaṃ me pekkhamānassa,<br>
rājaputti yasassini;<br>
Hāyateva tava vaṇṇo,<br>
ahorattānamaccaye”.<br>
</p>
<p>
<a class="msdiv" id="msdiv46"></a>
<a class="ms" id="p_22J_2155"></a>
<a class="sc" id="10"></a>
“Imināva tvaṃ vayasā,<br>
rājaputti sumedhase;<br>
Brahmacariyaṃ careyyāsi,<br>
bhiyyo vaṇṇavatī siyā”.<br>
</p>
<p>
<a class="msdiv" id="msdiv47"></a>
<a class="ms" id="p_22J_2156"></a>
<a class="sc" id="11"></a>
“Devā na jīranti yathā manussā,<br>
Gattesu tesaṃ valiyo na honti;<br>
Pucchāmi taṃ yakkha mahānubhāva,<br>
Kathaṃ nu devāna sarīradeho”.<br>
</p>
<p>
<a class="msdiv" id="msdiv48"></a>
<a class="ms" id="p_22J_2157"></a>
<a class="sc" id="12"></a>
“Devā na jīranti yathā manussā,<br>
Gattesu tesaṃ valiyo na honti;<br>
Suve suve bhiyyatarova tesaṃ,<br>
Dibbo ca vaṇṇo vipulā ca bhogā”.<br>
</p>
<p>
<a class="msdiv" id="msdiv49"></a>
<a class="ms" id="p_22J_2158"></a>
<a class="sc" id="13"></a>
“Kiṃsūdha bhītā janatā anekā,<br>
Maggo ca nekāyatanaṃ pavutto;<br>
Pucchāmi taṃ yakkha mahānubhāva,<br>
Katthaṭṭhito paralokaṃ na bhāye”.<br>
</p>
<p>
<a class="msdiv" id="msdiv50"></a>
<a class="ms" id="p_22J_2159"></a>
<a class="sc" id="14"></a>
“Vācaṃ manañca paṇidhāya sammā,<br>
Kāyena pāpāni akubbamāno;<br>
Bahunnapānaṃ gharamāvasanto,<br>
Saddho mudū saṃvibhāgī vadaññū;<br>
Saṅgāhako sakhilo saṇhavāco,<br>
Etthaṭṭhito paralokaṃ na bhāye”.<br>
</p>
<p>
<a class="msdiv" id="msdiv51"></a>
<a class="ms" id="p_22J_2160"></a>
<a class="sc" id="15"></a>
“Anusāsasi maṃ yakkha,<br>
yathā mātā yathā pitā;<br>
Uḷāravaṇṇaṃ pucchāmi,<br>
ko nu tvamasi subrahā”.<br>
</p>
<p>
<a class="msdiv" id="msdiv52"></a>
<a class="ms" id="p_22J_2161"></a>
<a class="sc" id="16"></a>
“Udayohamasmi kalyāṇi,<br>
saṅgarattā idhāgato;<br>
Āmanta kho taṃ gacchāmi,<br>
muttosmi tava saṅgarā”.<br>
</p>
<p>
<a class="msdiv" id="msdiv53"></a>
<a class="ms" id="p_22J_2162"></a>
<a class="sc" id="17"></a>
“Sace kho tvaṃ udayosi,<br>
saṅgarattā idhāgato;<br>
Anusāsa maṃ rājaputta,<br>
yathāssa puna saṅgamo”.<br>
</p>
<p>
<a class="msdiv" id="msdiv54"></a>
<a class="ms" id="p_22J_2163"></a>
<a class="sc" id="18"></a>
“Atipatati vayo khaṇo tatheva,<br>
Ṭhānaṃ natthi dhuvaṃ cavanti sattā;<br>
Parijiyyati addhuvaṃ sarīraṃ,<br>
Udaye mā pamāda carassu dhammaṃ.<br>
</p>
<p>
<a class="msdiv" id="msdiv55"></a>
<a class="ms" id="p_22J_2164"></a>
<a class="sc" id="19"></a>
Kasiṇā pathavī dhanassa pūrā,<br>
Ekasseva siyā anaññadheyyā;<br>
Tañcāpi jahati avītarāgo,<br>
Udaye mā pamāda carassu dhammaṃ.<br>
</p>
<p>
<a class="msdiv" id="msdiv56"></a>
<a class="ms" id="p_22J_2165"></a>
<a class="sc" id="20"></a>
Mātā ca pitā ca bhātaro ca,<br>
Bhariyā yāpi dhanena hoti kītā;<br>
Te cāpi jahanti aññamaññaṃ,<br>
Udaye mā pamāda carassu dhammaṃ.<br>
</p>
<p>
<a class="msdiv" id="msdiv57"></a>
<a class="ms" id="p_22J_2166"></a>
<a class="sc" id="21"></a>
Kāyo parabhojananti ñatvā,<br>
Saṃsāre sugatiñca duggatiñca;<br>
Ittaravāsoti jāniyāna,<br>
Udaye mā pamāda carassu dhammaṃ”.<br>
</p>
<p>
<a class="msdiv" id="msdiv58"></a>
<a class="ms" id="p_22J_2167"></a>
<a class="sc" id="22"></a>
“Sādhu bhāsatiyaṃ yakkho,<br>
appaṃ maccāna jīvitaṃ;<br>
Kasirañca parittañca,<br>
tañca dukkhena saṃyutaṃ;<br>
Sāhaṃ ekā pabbajissāmi,<br>
hitvā kāsiṃ surundhanan”ti.<br>
</p>
</blockquote>
<p class="endsutta">
<a class="ms" id="p_22J_2168"></a>
<a class="sc" id="23"></a>
Udayajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>