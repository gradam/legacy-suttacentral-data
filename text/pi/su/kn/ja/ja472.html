<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja472">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>Mahāpadumajātaka</h1>
</div>
<blockquote class="gatha">
<p>
<a class="msdiv" id="msdiv106"></a>
<a class="ms" id="p_22J_2352"></a>
<a class="sc" id="1"></a>
“Nādaṭṭhā parato dosaṃ,<br>
aṇuṃthūlāni sabbaso;<br>
Issaro paṇaye daṇḍaṃ,<br>
sāmaṃ appaṭivekkhiya.<br>
</p>
<p>
<a class="msdiv" id="msdiv107"></a>
<a class="ms" id="p_22J_2353"></a>
<a class="sc" id="2"></a>
Yo ca appaṭivekkhitvā,<br>
daṇḍaṃ kubbati khattiyo;<br>
Sakaṇṭakaṃ so gilati,<br>
jaccandhova samakkhikaṃ.<br>
</p>
<p>
<a class="msdiv" id="msdiv108"></a>
<a class="ms" id="p_22J_2354"></a>
<a class="sc" id="3"></a>
Adaṇḍiyaṃ daṇḍayati,<br>
daṇḍiyañca adaṇḍiyaṃ;<br>
Andhova visamaṃ maggaṃ,<br>
na jānāti samāsamaṃ.<br>
</p>
<p>
<a class="msdiv" id="msdiv109"></a>
<a class="ms" id="p_22J_2355"></a>
<a class="sc" id="4"></a>
Yo ca etāni ṭhānāni,<br>
Aṇuṃthūlāni sabbaso;<br>
Sudiṭṭhamanusāseyya,<br>
Sa ve voharitumarahati.<br>
</p>
<p>
<a class="msdiv" id="msdiv110"></a>
<a class="ms" id="p_22J_2356"></a>
<a class="sc" id="5"></a>
Nekantamudunā sakkā,<br>
Ekantatikhiṇena vā;<br>
Attaṃ mahante ṭhapetuṃ,<br>
Tasmā ubhayamācare.<br>
</p>
<p>
<a class="msdiv" id="msdiv111"></a>
<a class="ms" id="p_22J_2357"></a>
<a class="sc" id="6"></a>
Paribhūto mudu hoti,<br>
atitikkho ca veravā;<br>
Etañca ubhayaṃ ñatvā,<br>
anumajjhaṃ samācare.<br>
</p>
<p>
<a class="msdiv" id="msdiv112"></a>
<a class="ms" id="p_22J_2358"></a>
<a class="sc" id="7"></a>
Bahumpi ratto bhāseyya,<br>
duṭṭhopi bahu bhāsati;<br>
Na itthikāraṇā rāja,<br>
puttaṃ ghātetumarahasi”.<br>
</p>
<p>
<a class="msdiv" id="msdiv113"></a>
<a class="ms" id="p_22J_2359"></a>
<a class="sc" id="8"></a>
“Sabbova loko ekato,<br>
Itthī ca ayamekikā;<br>
Tenāhaṃ paṭipajjissaṃ,<br>
Gacchatha pakkhipatheva taṃ”.<br>
</p>
<p>
<a class="msdiv" id="msdiv114"></a>
<a class="ms" id="p_22J_2360"></a>
<a class="sc" id="9"></a>
“Anekatāle narake,<br>
gambhīre ca suduttare;<br>
Pātito giriduggasmiṃ,<br>
kena tvaṃ tattha nāmari”.<br>
</p>
<p>
<a class="msdiv" id="msdiv115"></a>
<a class="ms" id="p_22J_2361"></a>
<a class="sc" id="10"></a>
“Nāgo jātaphaṇo tattha,<br>
thāmavā girisānujo;<br>
Paccaggahi maṃ bhogehi,<br>
tenāhaṃ tattha nāmariṃ”.<br>
</p>
<p>
<a class="msdiv" id="msdiv116"></a>
<a class="ms" id="p_22J_2362"></a>
<a class="sc" id="11"></a>
“Ehi taṃ paṭinessāmi,<br>
rājaputta sakaṃ gharaṃ;<br>
Rajjaṃ kārehi bhaddante,<br>
kiṃ araññe karissasi”.<br>
</p>
<p>
<a class="msdiv" id="msdiv117"></a>
<a class="ms" id="p_22J_2363"></a>
<a class="sc" id="12"></a>
“Yathā gilitvā baḷisaṃ,<br>
Uddhareyya salohitaṃ;<br>
Uddharitvā sukhī assa,<br>
Evaṃ passāmi attanaṃ”.<br>
</p>
<p>
<a class="msdiv" id="msdiv118"></a>
<a class="ms" id="p_22J_2364"></a>
<a class="sc" id="13"></a>
“Kiṃ nu tvaṃ baḷisaṃ brūsi,<br>
kiṃ tvaṃ brūsi salohitaṃ;<br>
Kiṃ nu tvaṃ ubbhataṃ brūsi,<br>
taṃ me akkhāhi pucchito”.<br>
</p>
<p>
<a class="msdiv" id="msdiv119"></a>
<a class="ms" id="p_22J_2365"></a>
<a class="sc" id="14"></a>
“Kāmāhaṃ baḷisaṃ brūmi,<br>
hatthiassaṃ salohitaṃ;<br>
Cattāhaṃ ubbhataṃ brūmi,<br>
evaṃ jānāhi khattiya”.<br>
</p>
<p>
<a class="msdiv" id="msdiv120"></a>
<a class="ms" id="p_22J_2366"></a>
<a class="sc" id="15"></a>
“Ciñcamāṇavikā mātā,<br>
devadatto ca me pitā;<br>
Ānando paṇḍito nāgo,<br>
sāriputto ca devatā;<br>
Rājaputto ahaṃ āsiṃ,<br>
evaṃ dhāretha jātakan”ti.<br>
</p>
</blockquote>
<p class="endsutta">
<a class="ms" id="p_22J_2367"></a>
<a class="sc" id="16"></a>
Mahāpadumajātakaṃ navamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>