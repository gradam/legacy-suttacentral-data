<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja530">
<article>
<div class="hgroup">
<p class="division">Jātaka</p>
<p>Saṭṭhinipāta</p>
<p>Soṇakavagga</p>
<h1>Saṅkiccajātaka</h1>
</div>
<blockquote class="gatha">
<p>
<a class="msdiv" id="msdiv69"></a>
<a class="ms" id="p_23J_512"></a>
<a class="sc" id="1"></a>
Disvā nisinnaṃ rājānaṃ,<br>
brahmadattaṃ rathesabhaṃ;<br>
Athassa paṭivedesi,<br>
“yassāsi anukampako.<br>
</p>
<p>
<a class="msdiv" id="msdiv70"></a>
<a class="ms" id="p_23J_513"></a>
<a class="sc" id="2"></a>
Saṅkiccāyaṃ anuppatto,<br>
isīnaṃ sādhusammato;<br>
Taramānarūpo niyyāhi,<br>
khippaṃ passa mahesinaṃ”.<br>
</p>
<p>
<a class="msdiv" id="msdiv71"></a>
<a class="ms" id="p_23J_514"></a>
<a class="sc" id="3"></a>
Tato ca rājā taramāno,<br>
yuttamāruyha sandanaṃ;<br>
Mittāmaccaparibyūḷho,<br>
agamāsi rathesabho.<br>
</p>
<p>
<a class="msdiv" id="msdiv72"></a>
<a class="ms" id="p_23J_515"></a>
<a class="sc" id="4"></a>
Nikkhippa pañca kakudhāni,<br>
kāsīnaṃ raṭṭhavaḍḍhano;<br>
Vālabījanimuṇhīsaṃ,<br>
khaggaṃ chattañcupāhanaṃ.<br>
</p>
<p>
<a class="msdiv" id="msdiv73"></a>
<a class="ms" id="p_23J_516"></a>
<a class="sc" id="5"></a>
Oruyha rājā yānamhā,<br>
ṭhapayitvā paṭicchadaṃ;<br>
Āsīnaṃ dāyapassasmiṃ,<br>
saṅkiccamupasaṅkami.<br>
</p>
<p>
<a class="msdiv" id="msdiv74"></a>
<a class="ms" id="p_23J_517"></a>
<a class="sc" id="6"></a>
Upasaṅkamitvā so rājā,<br>
sammodi isinā saha;<br>
Taṃ kathaṃ vītisāretvā,<br>
ekamantaṃ upāvisi.<br>
</p>
<p>
<a class="msdiv" id="msdiv75"></a>
<a class="ms" id="p_23J_518"></a>
<a class="sc" id="7"></a>
Ekamantaṃ nisinnova,<br>
atha kālaṃ amaññatha;<br>
Tato pāpāni kammāni,<br>
pucchituṃ paṭipajjatha.<br>
</p>
<p>
<a class="msdiv" id="msdiv76"></a>
<a class="ms" id="p_23J_519"></a>
<a class="sc" id="8"></a>
“Isiṃ pucchāma saṅkiccaṃ,<br>
isīnaṃ sādhusammataṃ;<br>
Āsīnaṃ dāyapassasmiṃ,<br>
isisaṃghapurakkhataṃ.<br>
</p>
<p>
<a class="msdiv" id="msdiv77"></a>
<a class="ms" id="p_23J_520"></a>
<a class="sc" id="9"></a>
Kaṃ gatiṃ pecca gacchanti,<br>
narā dhammāticārino;<br>
Aticiṇṇo mayā dhammo,<br>
taṃ me akkhāhi pucchito”.<br>
</p>
<p>
<a class="msdiv" id="msdiv78"></a>
<a class="ms" id="p_23J_521"></a>
<a class="sc" id="10"></a>
Isī avaca saṅkicco,<br>
kāsīnaṃ raṭṭhavaḍḍhanaṃ;<br>
Āsīnaṃ dāyapassasmiṃ,<br>
“mahārāja suṇohi me.<br>
</p>
<p>
<a class="msdiv" id="msdiv79"></a>
<a class="ms" id="p_23J_522"></a>
<a class="sc" id="11"></a>
Uppathena vajantassa,<br>
yo maggamanusāsati;<br>
Tassa ce vacanaṃ kayirā,<br>
nāssa maggeyya kaṇṭako.<br>
</p>
<p>
<a class="msdiv" id="msdiv80"></a>
<a class="ms" id="p_23J_523"></a>
<a class="sc" id="12"></a>
Adhammaṃ paṭipannassa,<br>
yo dhammamanusāsati;<br>
Tassa ce vacanaṃ kayirā,<br>
na so gaccheyya duggatiṃ”.<br>
</p>
<p>
<a class="msdiv" id="msdiv81"></a>
<a class="ms" id="p_23J_524"></a>
<a class="sc" id="13"></a>
“Dhammo patho mahārāja,<br>
adhammo pana uppatho;<br>
Adhammo nirayaṃ neti,<br>
dhammo pāpeti suggatiṃ.<br>
</p>
<p>
<a class="msdiv" id="msdiv82"></a>
<a class="ms" id="p_23J_525"></a>
<a class="sc" id="14"></a>
Adhammacārino rāja,<br>
narā visamajīvino;<br>
Yaṃ gatiṃ pecca gacchanti,<br>
niraye te suṇohi me.<br>
</p>
<p>
<a class="msdiv" id="msdiv83"></a>
<a class="ms" id="p_23J_526"></a>
<a class="sc" id="15"></a>
Sañjīvo kāḷasutto ca,<br>
saṅghāto dve ca roruvā;<br>
Athāparo mahāvīci,<br>
tāpano ca patāpano.<br>
</p>
<p>
<a class="msdiv" id="msdiv84"></a>
<a class="ms" id="p_23J_527"></a>
<a class="sc" id="16"></a>
Iccete aṭṭha nirayā,<br>
akkhātā duratikkamā;<br>
Ākiṇṇā luddakammehi,<br>
paccekā soḷasussadā.<br>
</p>
<p>
<a class="msdiv" id="msdiv85"></a>
<a class="ms" id="p_23J_528"></a>
<a class="sc" id="17"></a>
Kadariyatāpanā ghorā,<br>
accimanto mahabbhayā;<br>
Lomahaṃsanarūpā ca,<br>
bhesmā paṭibhayā dukhā.<br>
</p>
<p>
<a class="msdiv" id="msdiv86"></a>
<a class="ms" id="p_23J_529"></a>
<a class="sc" id="18"></a>
Catukkaṇṇā catudvārā,<br>
vibhattā bhāgaso mitā;<br>
Ayopākārapariyantā,<br>
ayasā paṭikujjitā.<br>
</p>
<p>
<a class="msdiv" id="msdiv87"></a>
<a class="ms" id="p_23J_530"></a>
<a class="sc" id="19"></a>
Tesaṃ ayomayā bhūmi,<br>
jalitā tejasā yutā;<br>
Samantā yojanasataṃ,<br>
phuṭā tiṭṭhanti sabbadā.<br>
</p>
<p>
<a class="msdiv" id="msdiv88"></a>
<a class="ms" id="p_23J_531"></a>
<a class="sc" id="20"></a>
Ete patanti niraye,<br>
uddhampādā avaṃsirā;<br>
Isīnaṃ ativattāro,<br>
saññatānaṃ tapassinaṃ.<br>
</p>
<p>
<a class="msdiv" id="msdiv89"></a>
<a class="ms" id="p_23J_532"></a>
<a class="sc" id="21"></a>
Te bhūnahuno paccanti,<br>
macchā bilakatā yathā;<br>
Saṃvacchare asaṅkheyye,<br>
narā kibbisakārino.<br>
</p>
<p>
<a class="msdiv" id="msdiv90"></a>
<a class="ms" id="p_23J_533"></a>
<a class="sc" id="22"></a>
Ḍayhamānena gattena,<br>
niccaṃ santarabāhiraṃ;<br>
Nirayā nādhigacchanti,<br>
dvāraṃ nikkhamanesino.<br>
</p>
<p>
<a class="msdiv" id="msdiv91"></a>
<a class="ms" id="p_23J_534"></a>
<a class="sc" id="23"></a>
Puratthimena dhāvanti,<br>
tato dhāvanti pacchato;<br>
Uttarenapi dhāvanti,<br>
tato dhāvanti dakkhiṇaṃ;<br>
Yaṃ yañhi dvāraṃ gacchanti,<br>
taṃ tadeva pidhīyare.<br>
</p>
<p>
<a class="msdiv" id="msdiv92"></a>
<a class="ms" id="p_23J_535"></a>
<a class="sc" id="24"></a>
Bahūni vassasahassāni,<br>
janā nirayagāmino;<br>
Bāhā paggayha kandanti,<br>
patvā dukkhaṃ anappakaṃ.<br>
</p>
<p>
<a class="msdiv" id="msdiv93"></a>
<a class="ms" id="p_23J_536"></a>
<a class="sc" id="25"></a>
Āsīvisaṃva kupitaṃ,<br>
tejassiṃ duratikkamaṃ;<br>
Na sādhurūpe āsīde,<br>
saññatānaṃ tapassinaṃ.<br>
</p>
<p>
<a class="msdiv" id="msdiv94"></a>
<a class="ms" id="p_23J_537"></a>
<a class="sc" id="26"></a>
Atikāyo mahissāso,<br>
ajjuno kekakādhipo;<br>
Sahassabāhu ucchinno,<br>
isimāsajja gotamaṃ.<br>
</p>
<p>
<a class="msdiv" id="msdiv95"></a>
<a class="ms" id="p_23J_538"></a>
<a class="sc" id="27"></a>
Arajaṃ rajasā vacchaṃ,<br>
Kisaṃ avakiriya daṇḍakī;<br>
Tālova mūlato chinno,<br>
Sa rājā vibhavaṅgato.<br>
</p>
<p>
<a class="msdiv" id="msdiv96"></a>
<a class="ms" id="p_23J_539"></a>
<a class="sc" id="28"></a>
Upahacca manaṃ majjho,<br>
mātaṅgasmiṃ yasassine;<br>
Sapārisajjo ucchinno,<br>
majjhāraññaṃ tadā ahu.<br>
</p>
<p>
<a class="msdiv" id="msdiv97"></a>
<a class="ms" id="p_23J_540"></a>
<a class="sc" id="29"></a>
Kaṇhadīpāyanāsajja,<br>
Isiṃ andhakaveṇḍayo;<br>
Aññoññaṃ musalā hantvā,<br>
Sampattā yamasādhanaṃ.<br>
</p>
<p>
<a class="msdiv" id="msdiv98"></a>
<a class="ms" id="p_23J_541"></a>
<a class="sc" id="30"></a>
Athāyaṃ isinā satto,<br>
antalikkhacaro pure;<br>
Pāvekkhi pathaviṃ cecco,<br>
hīnatto pattapariyāyaṃ.<br>
</p>
<p>
<a class="msdiv" id="msdiv99"></a>
<a class="ms" id="p_23J_542"></a>
<a class="sc" id="31"></a>
Tasmā hi chandāgamanaṃ,<br>
nappasaṃsanti paṇḍitā;<br>
Aduṭṭhacitto bhāseyya,<br>
giraṃ saccūpasaṃhitaṃ.<br>
</p>
<p>
<a class="msdiv" id="msdiv100"></a>
<a class="ms" id="p_23J_543"></a>
<a class="sc" id="32"></a>
Manasā ce paduṭṭhena,<br>
yo naro pekkhate muniṃ;<br>
Vijjācaraṇasampannaṃ,<br>
gantā so nirayaṃ adho.<br>
</p>
<p>
<a class="msdiv" id="msdiv101"></a>
<a class="ms" id="p_23J_544"></a>
<a class="sc" id="33"></a>
Ye vuḍḍhe paribhāsanti,<br>
pharusūpakkamā janā;<br>
Anapaccā adāyādā,<br>
tālavatthu bhavanti te.<br>
</p>
<p>
<a class="msdiv" id="msdiv102"></a>
<a class="ms" id="p_23J_545"></a>
<a class="sc" id="34"></a>
Yo ca pabbajitaṃ hanti,<br>
katakiccaṃ mahesinaṃ;<br>
Sa kāḷasutte niraye,<br>
cirarattāya paccati.<br>
</p>
<p>
<a class="msdiv" id="msdiv103"></a>
<a class="ms" id="p_23J_546"></a>
<a class="sc" id="35"></a>
Yo ca rājā adhammaṭṭho,<br>
raṭṭhaviddhaṃsano mago;<br>
Tāpayitvā janapadaṃ,<br>
tāpane pecca paccati.<br>
</p>
<p>
<a class="msdiv" id="msdiv104"></a>
<a class="ms" id="p_23J_547"></a>
<a class="sc" id="36"></a>
So ca vassasahassāni,<br>
sataṃ dibbāni paccati;<br>
Accisaṃghapareto so,<br>
dukkhaṃ vedeti vedanaṃ.<br>
</p>
<p>
<a class="msdiv" id="msdiv105"></a>
<a class="ms" id="p_23J_548"></a>
<a class="sc" id="37"></a>
Tassa aggisikhā kāyā,<br>
niccharanti pabhassarā;<br>
Tejobhakkhassa gattāni,<br>
lomehi ca nakhehi ca.<br>
</p>
<p>
<a class="msdiv" id="msdiv106"></a>
<a class="ms" id="p_23J_549"></a>
<a class="sc" id="38"></a>
Ḍayhamānena gattena,<br>
niccaṃ santarabāhiraṃ;<br>
Dukkhābhitunno nadati,<br>
nāgo tuttaṭṭito yathā.<br>
</p>
<p>
<a class="msdiv" id="msdiv107"></a>
<a class="ms" id="p_23J_550"></a>
<a class="sc" id="39"></a>
Yo lobhā pitaraṃ hanti,<br>
dosā vā purisādhamo;<br>
Sa kāḷasutte niraye,<br>
cirarattāya paccati.<br>
</p>
<p>
<a class="msdiv" id="msdiv108"></a>
<a class="ms" id="p_23J_551"></a>
<a class="sc" id="40"></a>
Sa tādiso paccati lohakumbhiyaṃ,<br>
Pakkañca sattīhi hananti nittacaṃ;<br>
Andhaṃ karitvā muttakarīsabhakkhaṃ,<br>
Khāre nimujjanti tathāvidhaṃ naraṃ.<br>
</p>
<p>
<a class="msdiv" id="msdiv109"></a>
<a class="ms" id="p_23J_552"></a>
<a class="sc" id="41"></a>
Tattaṃ pakkuthitamayoguḷañca,<br>
Dīghe ca phāle cirarattatāpite;<br>
Vikkhambhamādāya vibandharajjubhi,<br>
Vivaṭe mukhe sampavisanti rakkhasā.<br>
</p>
<p>
<a class="msdiv" id="msdiv110"></a>
<a class="ms" id="p_23J_553"></a>
<a class="sc" id="42"></a>
Sāmā ca soṇā sabalā ca gijjhā,<br>
Kākoḷasaṅghā ca dijā ayomukhā;<br>
Saṅgamma khādanti vipphandamānaṃ,<br>
Jivhaṃ vibhajja vighāsaṃ salohitaṃ.<br>
</p>
<p>
<a class="msdiv" id="msdiv111"></a>
<a class="ms" id="p_23J_554"></a>
<a class="sc" id="43"></a>
Taṃ daḍḍhatālaṃ paribhinnagattaṃ,<br>
Nippothayantā anuvicaranti rakkhasā;<br>
Ratī hi nesaṃ dukhino panītare,<br>
Etādisasmiṃ niraye vasanti;<br>
Ye keci loke idha pettighātino.<br>
</p>
<p>
<a class="msdiv" id="msdiv112"></a>
<a class="ms" id="p_23J_555"></a>
<a class="sc" id="44"></a>
Putto ca mātaraṃ hantvā,<br>
ito gantvā yamakkhayaṃ;<br>
Bhusamāpajjate dukkhaṃ,<br>
attakammaphalūpago.<br>
</p>
<p>
<a class="msdiv" id="msdiv113"></a>
<a class="ms" id="p_23J_556"></a>
<a class="sc" id="45"></a>
Amanussā atibalā,<br>
hantāraṃ janayantiyā;<br>
Ayomayehi vālehi,<br>
pīḷayanti punappunaṃ.<br>
</p>
<p>
<a class="msdiv" id="msdiv114"></a>
<a class="ms" id="p_23J_557"></a>
<a class="sc" id="46"></a>
Tamassavaṃ sakā gattā,<br>
rudhiraṃ attasambhavaṃ;<br>
Tambalohavilīnaṃva,<br>
tattaṃ pāyenti mattighaṃ.<br>
</p>
<p>
<a class="msdiv" id="msdiv115"></a>
<a class="ms" id="p_23J_558"></a>
<a class="sc" id="47"></a>
Jigucchaṃ kuṇapaṃ pūtiṃ,<br>
Duggandhaṃ gūthakaddamaṃ;<br>
Pubbalohitasaṅkāsaṃ,<br>
Rahadamogayha tiṭṭhati.<br>
</p>
<p>
<a class="msdiv" id="msdiv116"></a>
<a class="ms" id="p_23J_559"></a>
<a class="sc" id="48"></a>
Tamenaṃ kimayo tattha,<br>
atikāyā ayomukhā;<br>
Chaviṃ bhetvāna khādanti,<br>
saṅgiddhā maṃsalohite.<br>
</p>
<p>
<a class="msdiv" id="msdiv117"></a>
<a class="ms" id="p_23J_560"></a>
<a class="sc" id="49"></a>
So ca taṃ nirayaṃ patto,<br>
nimuggo sataporisaṃ;<br>
Pūtikaṃ kuṇapaṃ vāti,<br>
samantā satayojanaṃ.<br>
</p>
<p>
<a class="msdiv" id="msdiv118"></a>
<a class="ms" id="p_23J_561"></a>
<a class="sc" id="50"></a>
Cakkhumāpi hi cakkhūhi,<br>
tena gandhena jīyati;<br>
Etādisaṃ brahmadatta,<br>
mātugho labhate dukhaṃ.<br>
</p>
<p>
<a class="msdiv" id="msdiv119"></a>
<a class="ms" id="p_23J_562"></a>
<a class="sc" id="51"></a>
Khuradhāramanukkamma,<br>
tikkhaṃ durabhisambhavaṃ;<br>
Patanti gabbhapātiyo,<br>
duggaṃ vetaraṇiṃ nadiṃ.<br>
</p>
<p>
<a class="msdiv" id="msdiv120"></a>
<a class="ms" id="p_23J_563"></a>
<a class="sc" id="52"></a>
Ayomayā simbaliyo,<br>
soḷasaṅgulakaṇṭakā;<br>
Ubhato abhilambanti,<br>
duggaṃ vetaraṇiṃ nadiṃ.<br>
</p>
<p>
<a class="msdiv" id="msdiv121"></a>
<a class="ms" id="p_23J_564"></a>
<a class="sc" id="53"></a>
Te accimanto tiṭṭhanti,<br>
aggikkhandhāva ārakā;<br>
Ādittā jātavedena,<br>
uddhaṃ yojanamuggatā.<br>
</p>
<p>
<a class="msdiv" id="msdiv122"></a>
<a class="ms" id="p_23J_565"></a>
<a class="sc" id="54"></a>
Ete vajanti niraye,<br>
tatte tikhiṇakaṇṭake;<br>
Nāriyo ca aticārā,<br>
narā ca paradāragū.<br>
</p>
<p>
<a class="msdiv" id="msdiv123"></a>
<a class="ms" id="p_23J_566"></a>
<a class="sc" id="55"></a>
Te patanti adhokkhandhā,<br>
vivattā vihatā puthū;<br>
Sayanti vinividdhaṅgā,<br>
dīghaṃ jagganti sabbadā.<br>
</p>
<p>
<a class="msdiv" id="msdiv124"></a>
<a class="ms" id="p_23J_567"></a>
<a class="sc" id="56"></a>
Tato ratyā vivasāne,<br>
mahatiṃ pabbatūpamaṃ;<br>
Lohakumbhiṃ pavajjanti,<br>
tattaṃ aggisamūdakaṃ.<br>
</p>
<p>
<a class="msdiv" id="msdiv125"></a>
<a class="ms" id="p_23J_568"></a>
<a class="sc" id="57"></a>
Evaṃ divā ca ratto ca,<br>
dussīlā mohapārutā;<br>
Anubhonti sakaṃ kammaṃ,<br>
pubbe dukkaṭamattano.<br>
</p>
<p>
<a class="msdiv" id="msdiv126"></a>
<a class="ms" id="p_23J_569"></a>
<a class="sc" id="58"></a>
Yā ca bhariyā dhanakkītā,<br>
sāmikaṃ atimaññati;<br>
Sassuṃ vā sasuraṃ vāpi,<br>
jeṭṭhaṃ vāpi nanandaraṃ.<br>
</p>
<p>
<a class="msdiv" id="msdiv127"></a>
<a class="ms" id="p_23J_570"></a>
<a class="sc" id="59"></a>
Tassā vaṅkena jivhaggaṃ,<br>
nibbahanti sabandhanaṃ;<br>
Sa byāmamattaṃ kiminaṃ,<br>
jivhaṃ passati attani;<br>
Viññāpetuṃ na sakkoti,<br>
tāpane pecca paccati.<br>
</p>
<p>
<a class="msdiv" id="msdiv128"></a>
<a class="ms" id="p_23J_571"></a>
<a class="sc" id="60"></a>
Orabbhikā sūkarikā,<br>
macchikā migabandhakā;<br>
Corā goghātakā luddā,<br>
avaṇṇe vaṇṇakārakā.<br>
</p>
<p>
<a class="msdiv" id="msdiv129"></a>
<a class="ms" id="p_23J_572"></a>
<a class="sc" id="61"></a>
Sattīhi lohakūṭehi,<br>
nettiṃsehi usūhi ca;<br>
Haññamānā khāranadiṃ,<br>
papatanti avaṃsirā.<br>
</p>
<p>
<a class="msdiv" id="msdiv130"></a>
<a class="ms" id="p_23J_573"></a>
<a class="sc" id="62"></a>
Sāyaṃ pāto kūṭakārī,<br>
ayokūṭehi haññati;<br>
Tato vantaṃ durattānaṃ,<br>
paresaṃ bhuñjare sadā.<br>
</p>
<p>
<a class="msdiv" id="msdiv131"></a>
<a class="ms" id="p_23J_574"></a>
<a class="sc" id="63"></a>
Dhaṅkā bheraṇḍakā gijjhā,<br>
kākoḷā ca ayomukhā;<br>
Vipphandamānaṃ khādanti,<br>
naraṃ kibbisakārakaṃ.<br>
</p>
<p>
<a class="msdiv" id="msdiv132"></a>
<a class="ms" id="p_23J_575"></a>
<a class="sc" id="64"></a>
Ye migena migaṃ hanti,<br>
pakkhiṃ vā pana pakkhinā;<br>
Asanto rajasā channā,<br>
gantā te nirayussadaṃ.<br>
</p>
<p>
<a class="msdiv" id="msdiv133"></a>
<a class="ms" id="p_23J_576"></a>
<a class="sc" id="65"></a>
Santo ca uddhaṃ gacchanti,<br>
suciṇṇenidha kammunā;<br>
Suciṇṇassa phalaṃ passa,<br>
saindā devā sabrahmakā.<br>
</p>
<p>
<a class="msdiv" id="msdiv134"></a>
<a class="ms" id="p_23J_577"></a>
<a class="sc" id="66"></a>
Taṃ taṃ brūmi mahārāja,<br>
Dhammaṃ raṭṭhapatī cara;<br>
Tathā rāja carāhi dhammaṃ,<br>
Yathā taṃ suciṇṇaṃ nānutappeyya pacchā”ti. (3535)<br>
</p>
</blockquote>
<p class="endsutta">
<a class="ms" id="p_23J_578"></a>
<a class="sc" id="67"></a>
Saṅkiccajātakaṃ dutiyaṃ.</p>
<p class="endsection">
<a class="ms" id="p_23J_579"></a>
<a class="sc" id="68"></a>
Saṭṭhinipātaṃ niṭṭhitaṃ.</p>
<p class="endsection summary">
<a class="ms" id="p_23J_580"></a>
<a class="sc" id="69"></a>
Tassuddānaṃ</p>
<blockquote class="uddanagatha">
<p>
<a class="ms" id="p_23J_581"></a>
<a class="sc" id="70"></a>
Atha saṭṭhinipātamhi,<br>
Suṇātha mama bhāsitaṃ;<br>
Jātakasavhayano pavaro,<br>
Soṇakaarindamasavhayano;<br>
Tathā vuttarathesabhakiccavaroti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>