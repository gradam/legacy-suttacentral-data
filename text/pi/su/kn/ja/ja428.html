<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja428">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>Kosambiyajātaka</h1>
</div>
<blockquote class="gatha">
<p>
<a class="msdiv" id="msdiv10"></a>
<a class="ms" id="p_22J_1791"></a>
<a class="sc" id="1"></a>
“Puthusaddo samajano,<br>
na bālo koci maññatha;<br>
Saṃghasmiṃ bhijjamānasmiṃ,<br>
nāññaṃ bhiyyo amaññaruṃ.<br>
</p>
<p>
<a class="msdiv" id="msdiv11"></a>
<a class="ms" id="p_22J_1792"></a>
<a class="sc" id="2"></a>
Parimuṭṭhā paṇḍitābhāsā,<br>
vācāgocarabhāṇino;<br>
Yāvicchanti mukhāyāmaṃ,<br>
yena nītā na taṃ vidū.<br>
</p>
<p>
<a class="msdiv" id="msdiv12"></a>
<a class="ms" id="p_22J_1793"></a>
<a class="sc" id="3"></a>
Akkocchi maṃ avadhi maṃ,<br>
ajini maṃ ahāsi me;<br>
Ye ca taṃ upanayhanti,<br>
veraṃ tesaṃ na sammati.<br>
</p>
<p>
<a class="msdiv" id="msdiv13"></a>
<a class="ms" id="p_22J_1794"></a>
<a class="sc" id="4"></a>
Akkocchi maṃ avadhi maṃ,<br>
ajini maṃ ahāsi me;<br>
Ye ca taṃ nupanayhanti,<br>
veraṃ tesūpasammati.<br>
</p>
<p>
<a class="msdiv" id="msdiv14"></a>
<a class="ms" id="p_22J_1795"></a>
<a class="sc" id="5"></a>
Na hi verena verāni,<br>
sammantīdha kudācanaṃ;<br>
Averena ca sammanti,<br>
esa dhammo sanantano.<br>
</p>
<p>
<a class="msdiv" id="msdiv15"></a>
<a class="ms" id="p_22J_1796"></a>
<a class="sc" id="6"></a>
Pare ca na vijānanti,<br>
mayamettha yamāmase;<br>
Ye ca tattha vijānanti,<br>
tato sammanti medhagā.<br>
</p>
<p>
<a class="msdiv" id="msdiv16"></a>
<a class="ms" id="p_22J_1797"></a>
<a class="sc" id="7"></a>
Aṭṭhicchinnā pāṇaharā,<br>
gavāssa dhanahārino;<br>
Raṭṭhaṃ vilumpamānānaṃ,<br>
tesampi hoti saṅgati;<br>
Kasmā tumhāka no siyā.<br>
</p>
<p>
<a class="msdiv" id="msdiv17"></a>
<a class="ms" id="p_22J_1798"></a>
<a class="sc" id="8"></a>
Sace labhetha nipakaṃ sahāyaṃ,<br>
Saddhiṃ caraṃ sādhuvihāridhīraṃ;<br>
Abhibhuyya sabbāni parissayāni,<br>
Careyya tenattamano satīmā.<br>
</p>
<p>
<a class="msdiv" id="msdiv18"></a>
<a class="ms" id="p_22J_1799"></a>
<a class="sc" id="9"></a>
No ce labhetha nipakaṃ sahāyaṃ,<br>
Saddhiṃ caraṃ sādhuvihāridhīraṃ;<br>
Rājāva raṭṭhaṃ vijitaṃ pahāya,<br>
Eko care mātaṅgaraññeva nāgo.<br>
</p>
<p>
<a class="msdiv" id="msdiv19"></a>
<a class="ms" id="p_22J_1800"></a>
<a class="sc" id="10"></a>
Ekassa caritaṃ seyyo,<br>
Natthi bāle sahāyatā;<br>
Eko care na pāpāni kayirā,<br>
Appossukko mātaṅgaraññeva nāgo”ti.<br>
</p>
</blockquote>
<p class="endsutta">
<a class="ms" id="p_22J_1801"></a>
<a class="sc" id="11"></a>
Kosambiyajātakaṃ dutiyaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>