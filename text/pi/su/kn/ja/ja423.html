<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja423">
<article>
<div class="hgroup">
<p class="division">Jātaka</p>
<p>Aṭṭhakanipāta</p>
<p>Kaccānivagga</p>
<h1>Indriyajātaka</h1>
</div>
<blockquote class="gatha">
<p>
<a class="msdiv" id="msdiv60"></a>
<a class="ms" id="p_22J_1738"></a>
<a class="sc" id="1"></a>
“Yo indriyānaṃ kāmena,<br>
vasaṃ nārada gacchati;<br>
So pariccajjubho loke,<br>
jīvantova visussati.<br>
</p>
<p>
<a class="msdiv" id="msdiv61"></a>
<a class="ms" id="p_22J_1739"></a>
<a class="sc" id="2"></a>
Sukhassānantaraṃ dukkhaṃ,<br>
dukkhassānantaraṃ sukhaṃ;<br>
Sosi patto sukhā dukkhaṃ,<br>
pāṭikaṅkha varaṃ sukhaṃ.<br>
</p>
<p>
<a class="msdiv" id="msdiv62"></a>
<a class="ms" id="p_22J_1740"></a>
<a class="sc" id="3"></a>
Kicchakāle kicchasaho,<br>
yo kicchaṃ nātivattati;<br>
Sa kicchantaṃ sukhaṃ dhīro,<br>
yogaṃ samadhigacchati.<br>
</p>
<p>
<a class="msdiv" id="msdiv63"></a>
<a class="ms" id="p_22J_1741"></a>
<a class="sc" id="4"></a>
Na heva kāmāna kāmā,<br>
nānatthā nātthakāraṇā;<br>
Na katañca niraṅkatvā,<br>
dhammā cavitumarahasi”.<br>
</p>
<p>
<a class="msdiv" id="msdiv64"></a>
<a class="ms" id="p_22J_1742"></a>
<a class="sc" id="5"></a>
“Dakkhaṃ gahapatī sādhu,<br>
saṃvibhajjañca bhojanaṃ;<br>
Ahāso atthalābhesu,<br>
atthabyāpatti abyatho”.<br>
</p>
<p>
<a class="msdiv" id="msdiv65"></a>
<a class="ms" id="p_22J_1743"></a>
<a class="sc" id="6"></a>
“Ettāvatetaṃ paṇḍiccaṃ,<br>
api so devilo bravi;<br>
Na yito kiñci pāpiyo,<br>
yo indriyānaṃ vasaṃ vaje”.<br>
</p>
<p>
<a class="msdiv" id="msdiv66"></a>
<a class="ms" id="p_22J_1744"></a>
<a class="sc" id="7"></a>
“Amittānaṃva hatthatthaṃ,<br>
sivi pappoti māmiva;<br>
Kammaṃ vijjañca dakkheyyaṃ,<br>
vivāhaṃ sīlamaddavaṃ;<br>
Ete ca yase hāpetvā,<br>
nibbatto sehi kammehi.<br>
</p>
<p>
<a class="msdiv" id="msdiv67"></a>
<a class="ms" id="p_22J_1745"></a>
<a class="sc" id="8"></a>
Sohaṃ sahassajīnova,<br>
abandhu aparāyaṇo;<br>
Ariyadhammā apakkanto,<br>
yathā peto tathevahaṃ.<br>
</p>
<p>
<a class="msdiv" id="msdiv68"></a>
<a class="ms" id="p_22J_1746"></a>
<a class="sc" id="9"></a>
Sukhakāme dukkhāpetvā,<br>
āpannosmi padaṃ imaṃ;<br>
So sukhaṃ nādhigacchāmi,<br>
ṭhito bhāṇumatāmivā”ti.<br>
</p>
</blockquote>
<p class="endsutta">
<a class="ms" id="p_22J_1747"></a>
<a class="sc" id="10"></a>
Indriyajātakaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>