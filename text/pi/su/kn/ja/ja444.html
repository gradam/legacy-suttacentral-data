<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja444">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Kaṇhadīpāyanajātaka</h1>
</div>
<blockquote class="gatha">
<p>
<a class="msdiv" id="msdiv62"></a>
<a class="ms" id="p_22J_1975"></a>
<a class="sc" id="1"></a>
“Sattāhamevāhaṃ pasannacitto,<br>
Puññatthiko ācariṃ brahmacariyaṃ;<br>
Athāparaṃ yaṃ caritaṃ mamedaṃ,<br>
Vassāni paññāsa samādhikāni;<br>
Akāmakovāpi ahaṃ carāmi,<br>
Etena saccena suvatthi hotu;<br>
Hataṃ visaṃ jīvatu yaññadatto”.<br>
</p>
<p>
<a class="msdiv" id="msdiv63"></a>
<a class="ms" id="p_22J_1976"></a>
<a class="sc" id="2"></a>
“Yasmā dānaṃ nābhinandiṃ kadāci,<br>
Disvānahaṃ atithiṃ vāsakāle;<br>
Na cāpi me appiyataṃ aveduṃ,<br>
Bahussutā samaṇabrāhmaṇā ca”.<br>
Akāmakovāpi ahaṃ dadāmi,<br>
Etena saccena suvatthi hotu;<br>
Hataṃ visaṃ jīvatu yaññadatto.<br>
</p>
<p>
<a class="msdiv" id="msdiv64"></a>
<a class="ms" id="p_22J_1977"></a>
<a class="sc" id="3"></a>
“Āsīviso tāta pahūtatejo,<br>
Yo taṃ adaṃsī sacarā udicca;<br>
Tasmiñca me appiyatāya ajja,<br>
Pitari ca te natthi koci viseso;<br>
Etena saccena suvatthi hotu,<br>
Hataṃ visaṃ jīvatu yaññadatto”.<br>
</p>
<p>
<a class="msdiv" id="msdiv65"></a>
<a class="ms" id="p_22J_1978"></a>
<a class="sc" id="4"></a>
“Santā dantāyeva paribbajanti,<br>
Aññatra kaṇhā natthākāmarūpā;<br>
Dīpāyana kissa jigucchamāno,<br>
Akāmako carasi brahmacariyaṃ”.<br>
</p>
<p>
<a class="msdiv" id="msdiv66"></a>
<a class="ms" id="p_22J_1979"></a>
<a class="sc" id="5"></a>
“Saddhāya nikkhamma punaṃ nivatto,<br>
So eḷamūgova bālo vatāyaṃ;<br>
Etassa vādassa jigucchamāno,<br>
Akāmako carāmi brahmacariyaṃ;<br>
Viññuppasatthañca satañca ṭhānaṃ,<br>
Evampahaṃ puññakaro bhavāmi”.<br>
</p>
<p>
<a class="msdiv" id="msdiv67"></a>
<a class="ms" id="p_22J_1980"></a>
<a class="sc" id="6"></a>
“Samaṇe tuvaṃ brāhmaṇe addhike ca,<br>
Santappayāsi annapānena bhikkhaṃ;<br>
Opānabhūtaṃva gharaṃ tava yidaṃ,<br>
Annena pānena upetarūpaṃ;<br>
Atha kissa vādassa jigucchamāno,<br>
Akāmako dānamimaṃ dadāsi”.<br>
</p>
<p>
<a class="msdiv" id="msdiv68"></a>
<a class="ms" id="p_22J_1981"></a>
<a class="sc" id="7"></a>
“Pitaro ca me āsuṃ pitāmahā ca,<br>
Saddhā ahuṃ dānapatī vadaññū;<br>
Taṃ kullavattaṃ anuvattamāno,<br>
Māhaṃ kule antimagandhano ahuṃ;<br>
Etassa vādassa jigucchamāno,<br>
Akāmako dānamimaṃ dadāmi”.<br>
</p>
<p>
<a class="msdiv" id="msdiv69"></a>
<a class="ms" id="p_22J_1982"></a>
<a class="sc" id="8"></a>
“Dahariṃ kumāriṃ asamatthapaññaṃ,<br>
Yaṃ tānayiṃ ñātikulā sugatte;<br>
Na cāpi me appiyataṃ avedi,<br>
Aññatra kāmā paricārayantā;<br>
Atha kena vaṇṇena mayā te bhoti,<br>
Saṃvāsadhammo ahu evarūpo”.<br>
</p>
<p>
<a class="msdiv" id="msdiv70"></a>
<a class="ms" id="p_22J_1983"></a>
<a class="sc" id="9"></a>
“Ārā dūre nayidha kadāci atthi,<br>
Paramparā nāma kule imasmiṃ;<br>
Taṃ kullavattaṃ anuvattamānā,<br>
Māhaṃ kule antimagandhinī ahuṃ;<br>
Etassa vādassa jigucchamānā,<br>
Akāmikā paddhacarāmhi tuyhaṃ”.<br>
</p>
<p>
<a class="msdiv" id="msdiv71"></a>
<a class="ms" id="p_22J_1984"></a>
<a class="sc" id="10"></a>
“Maṇḍabya bhāsiṃ yamabhāsaneyyaṃ,<br>
Taṃ khamyataṃ puttakahetu majja;<br>
Puttapemā na idha paratthi kiñci,<br>
So no ayaṃ jīvati yaññadatto”ti.<br>
</p>
</blockquote>
<p class="endsutta">
<a class="ms" id="p_22J_1985"></a>
<a class="sc" id="11"></a>
Kaṇhadīpāyanajātakaṃ chaṭṭhaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>