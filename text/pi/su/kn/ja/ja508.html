<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja508">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>12 Pañcapaṇḍitajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3178"></a>
<a class="msdiv" id="msdiv315"></a>
“Pañca paṇḍitā samāgatāttha,<br>
Pañhā me paṭibhāti taṃ suṇātha;<br>
Nindiyamatthaṃ pasaṃsiyaṃ vā,<br>
Kassevāvikareyya guyhamatthaṃ”.<br></p>
<p>
<a class="sc" id="2"></a>
<a class="ms" id="p_22J_3179"></a>
<a class="msdiv" id="msdiv316"></a>
“Tvaṃ āvikarohi bhūmipāla,<br>
Bhattā bhārasaho tuvaṃ vade taṃ;<br>
Tava chandarucīni sammasitvā,<br>
Atha vakkhanti janinda pañca dhīrā”.<br></p>
<p>
<a class="sc" id="3"></a>
<a class="ms" id="p_22J_3180"></a>
<a class="msdiv" id="msdiv317"></a>
“Yā sīlavatī anaññatheyyā,<br>
Bhattucchandavasānugā manāpā;<br>
Nindiyamatthaṃ pasaṃsiyaṃ vā,<br>
Bhariyāyāvikareyya guyhamatthaṃ”.<br></p>
<p>
<a class="sc" id="4"></a>
<a class="ms" id="p_22J_3181"></a>
<a class="msdiv" id="msdiv318"></a>
“Yo kicchagatassa āturassa,<br>
Saraṇaṃ hoti gatī parāyanañca;<br>
Nindiyamatthaṃ pasaṃsiyaṃ vā,<br>
Sakhino vāvikareyya guyhamatthaṃ”.<br></p>
<p>
<a class="sc" id="5"></a>
<a class="ms" id="p_22J_3182"></a>
<a class="msdiv" id="msdiv319"></a>
“Jeṭṭho atha majjhimo kaniṭṭho,<br>
Yo ce sīlasamāhito ṭhitatto;<br>
Nindiyamatthaṃ pasaṃsiyaṃ vā,<br>
Bhātu vāvīkareyya guyhamatthaṃ”.<br></p>
<p>
<a class="sc" id="6"></a>
<a class="ms" id="p_22J_3183"></a>
<a class="msdiv" id="msdiv320"></a>
“Yo ve pituhadayassa paddhagū,<br>
Anujāto pitaraṃ anomapañño;<br>
Nindiyamatthaṃ pasaṃsiyaṃ vā,<br>
Puttassāvikareyya guyhamatthaṃ”.<br></p>
<p>
<a class="sc" id="7"></a>
<a class="ms" id="p_22J_3184"></a>
<a class="msdiv" id="msdiv321"></a>
“Mātā dvipadājanindaseṭṭha,<br>
Yā naṃ poseti chandasā piyena;<br>
Nindiyamatthaṃ pasaṃsiyaṃ vā,<br>
Mātuyāvīkareyya guyhamatthaṃ”.<br></p>
<p>
<a class="sc" id="8"></a>
<a class="ms" id="p_22J_3185"></a>
<a class="msdiv" id="msdiv322"></a>
“Guyhassa hi guyhameva sādhu,<br>
Na hi guyhassa pasatthamāvikammaṃ;<br>
Anipphannatā saheyya dhīro,<br>
Nipphannova yathāsukhaṃ bhaṇeyya”.<br></p>
<p>
<a class="sc" id="9"></a>
<a class="ms" id="p_22J_3186"></a>
<a class="msdiv" id="msdiv323"></a>
“Kiṃ tvaṃ vimanosi rājaseṭṭha,<br>
Dvipadajaninda vacanaṃ suṇoma metaṃ;<br>
Kiṃ cintayamāno dummanosi,<br>
Nūna deva aparādho atthi mayhaṃ”.<br></p>
<p>
<a class="sc" id="10"></a>
<a class="ms" id="p_22J_3187"></a>
<a class="msdiv" id="msdiv324"></a>
“‘Paṇhe vajjho mahosadho’ti,<br>
Āṇatto me vadhāya bhūripañño;<br>
Taṃ cintayamāno dummanosmi,<br>
Na hi devī aparādho atthi tuyhaṃ”.<br></p>
<p>
<a class="sc" id="11"></a>
<a class="ms" id="p_22J_3188"></a>
<a class="msdiv" id="msdiv325"></a>
“Abhidosagato dāni ehisi,<br>
Kiṃ sutvā kiṃ saṅkate mano te;<br>
Ko te kimavoca bhūripañña,<br>
Iṅgha vacanaṃ suṇoma brūhi metaṃ”.<br></p>
<p>
<a class="sc" id="12"></a>
<a class="ms" id="p_22J_3189"></a>
<a class="msdiv" id="msdiv326"></a>
“‘Paṇhe vajjho mahosadho’ti,<br>
Yadi te mantayitaṃ janinda dosaṃ;<br>
Bhariyāya rahogato asaṃsi,<br>
Guyhaṃ pātukataṃ sutaṃ mametaṃ”.<br></p>
<p>
<a class="sc" id="13"></a>
<a class="ms" id="p_22J_3190"></a>
<a class="msdiv" id="msdiv327"></a>
“Yaṃ sālavanasmiṃ senako,<br>
Pāpakammaṃ akāsi asabbhirūpaṃ;<br>
Sakhinova rahogato asaṃsi,<br>
Guyhaṃ pātukataṃ sutaṃ mametaṃ.<br></p>
<p>
<a class="sc" id="14"></a>
<a class="ms" id="p_22J_3191"></a>
<a class="msdiv" id="msdiv328"></a>
Pukkusa purisassa te janinda,<br>
Uppanno rogo arājayutto;<br>
Bhātuñca rahogato asaṃsi,<br>
Guyhaṃ pātukataṃ sutaṃ mametaṃ.<br></p>
<p>
<a class="sc" id="15"></a>
<a class="ms" id="p_22J_3192"></a>
<a class="msdiv" id="msdiv329"></a>
Ābādhoyaṃ asabbhirūpo,<br>
Kāmindo naradevena phuṭṭho;<br>
Puttassa rahogato asaṃsi,<br>
Guyhaṃ pātukataṃ sutaṃ mametaṃ.<br></p>
<p>
<a class="sc" id="16"></a>
<a class="ms" id="p_22J_3193"></a>
<a class="msdiv" id="msdiv330"></a>
Aṭṭhavaṅkaṃ maṇiratanaṃ uḷāraṃ,<br>
Sakko te adadā pitāmahassa;<br>
Devindassa gataṃ tadajja hatthaṃ,<br>
Mātuñca rahogato asaṃsi;<br>
Guyhaṃ pātukataṃ sutaṃ mametaṃ.<br></p>
<p>
<a class="sc" id="17"></a>
<a class="ms" id="p_22J_3194"></a>
<a class="msdiv" id="msdiv331"></a>
Guyhassa hi guyhameva sādhu,<br>
Na hi guyhassa pasatthamāvikammaṃ;<br>
Anipphannatā saheyya dhīro,<br>
Nipphannova yathāsukhaṃ bhaṇeyya.<br></p>
<p>
<a class="sc" id="18"></a>
<a class="ms" id="p_22J_3195"></a>
<a class="msdiv" id="msdiv332"></a>
Na guyhamatthaṃ vivareyya,<br>
rakkheyya naṃ yathā nidhiṃ;<br>
Na hi pātukato sādhu,<br>
guyho attho pajānatā.<br></p>
<p>
<a class="sc" id="19"></a>
<a class="ms" id="p_22J_3196"></a>
<a class="msdiv" id="msdiv333"></a>
Thiyā guyhaṃ na saṃseyya,<br>
amittassa ca paṇḍito;<br>
Yo cāmisena saṃhīro,<br>
hadayattheno ca yo naro.<br></p>
<p>
<a class="sc" id="20"></a>
<a class="ms" id="p_22J_3197"></a>
<a class="msdiv" id="msdiv334"></a>
Guyhamatthaṃ asambuddhaṃ,<br>
sambodhayati yo naro;<br>
Mantabhedabhayā tassa,<br>
dāsabhūto titikkhati.<br></p>
<p>
<a class="sc" id="21"></a>
<a class="ms" id="p_22J_3198"></a>
<a class="msdiv" id="msdiv335"></a>
Yāvanto purisassatthaṃ,<br>
guyhaṃ jānanti mantinaṃ;<br>
Tāvanto tassa ubbegā,<br>
tasmā guyhaṃ na vissaje.<br></p>
<p>
<a class="sc" id="22"></a>
<a class="ms" id="p_22J_3199"></a>
<a class="msdiv" id="msdiv336"></a>
Vivicca bhāseyya divā rahassaṃ,<br>
Rattiṃ giraṃ nātivelaṃ pamuñce;<br>
Upassutikā hi suṇanti mantaṃ,<br>
Tasmā manto khippamupeti bhedan”ti.<br></p>
</blockquote>
<p class="endsutta">
<a class="sc" id="23"></a>
<a class="ms" id="p_22J_3200"></a>
Pañcapaṇḍitajātakaṃ dvādasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>