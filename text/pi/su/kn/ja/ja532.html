<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja532">
<article>
<div class="hgroup">
<p class="division">Jātaka</p>
<p>Sattatinipāta</p>
<p>Kusavagga</p>
<h1>Soṇanandajātaka</h1>
</div>
<blockquote class="gatha">
<p>
<a class="msdiv" id="msdiv92"></a>
<a class="ms" id="p_23J_675"></a>
<a class="sc" id="1"></a>
“Devatā nusi gandhabbo,<br>
adu sakko purindado;<br>
Manussabhūto iddhimā,<br>
kathaṃ jānemu taṃ mayaṃ”.<br>
</p>
<p>
<a class="msdiv" id="msdiv93"></a>
<a class="ms" id="p_23J_676"></a>
<a class="sc" id="2"></a>
“Nāpi devo na gandhabbo,<br>
nāpi sakko purindado;<br>
Manussabhūto iddhimā,<br>
evaṃ jānāhi bhāradha”.<br>
</p>
<p>
<a class="msdiv" id="msdiv94"></a>
<a class="ms" id="p_23J_677"></a>
<a class="sc" id="3"></a>
“Katarūpamidaṃ bhoto,<br>
veyyāvaccaṃ anappakaṃ;<br>
Devamhi vassamānamhi,<br>
anovassaṃ bhavaṃ akā.<br>
</p>
<p>
<a class="msdiv" id="msdiv95"></a>
<a class="ms" id="p_23J_678"></a>
<a class="sc" id="4"></a>
Tato vātātape ghore,<br>
sītacchāyaṃ bhavaṃ akā;<br>
Tato amittamajjhesu,<br>
saratāṇaṃ bhavaṃ akā.<br>
</p>
<p>
<a class="msdiv" id="msdiv96"></a>
<a class="ms" id="p_23J_679"></a>
<a class="sc" id="5"></a>
Tato phītāni raṭṭhāni,<br>
vasino te bhavaṃ akā;<br>
Tato ekasataṃ khatye,<br>
anuyante bhavaṃ akā.<br>
</p>
<p>
<a class="msdiv" id="msdiv97"></a>
<a class="ms" id="p_23J_680"></a>
<a class="sc" id="6"></a>
Patītāssu mayaṃ bhoto,<br>
Vada taṃ bhañjamicchasi;<br>
Hatthiyānaṃ assarathaṃ,<br>
Nāriyo ca alaṅkatā;<br>
Nivesanāni rammāni,<br>
Mayaṃ bhoto dadāmase.<br>
</p>
<p>
<a class="msdiv" id="msdiv98"></a>
<a class="ms" id="p_23J_681"></a>
<a class="sc" id="7"></a>
Atha vaṅge vā magadhe,<br>
mayaṃ bhoto dadāmase;<br>
Atha vā assakāvantī,<br>
sumanā damma te mayaṃ.<br>
</p>
<p>
<a class="msdiv" id="msdiv99"></a>
<a class="ms" id="p_23J_682"></a>
<a class="sc" id="8"></a>
Upaḍḍhaṃ vāpi rajjassa,<br>
mayaṃ bhoto dadāmase;<br>
Sace te attho rajjena,<br>
anusāsa yadicchasi”.<br>
</p>
<p>
<a class="msdiv" id="msdiv100"></a>
<a class="ms" id="p_23J_683"></a>
<a class="sc" id="9"></a>
“Na me atthopi rajjena,<br>
nagarena dhanena vā;<br>
Athopi janapadena,<br>
attho mayhaṃ na vijjati.<br>
</p>
<p>
<a class="msdiv" id="msdiv101"></a>
<a class="ms" id="p_23J_684"></a>
<a class="sc" id="10"></a>
Bhotova raṭṭhe vijite,<br>
araññe atthi assamo;<br>
Pitā mayhaṃ janettī ca,<br>
ubho sammanti assame.<br>
</p>
<p>
<a class="msdiv" id="msdiv102"></a>
<a class="ms" id="p_23J_685"></a>
<a class="sc" id="11"></a>
Tesāhaṃ pubbācariyesu,<br>
Puññaṃ na labhāmi kātave;<br>
Bhavantaṃ ajjhāvaraṃ katvā,<br>
Soṇaṃ yācemu saṃvaraṃ”.<br>
</p>
<p>
<a class="msdiv" id="msdiv103"></a>
<a class="ms" id="p_23J_686"></a>
<a class="sc" id="12"></a>
“Karomi te taṃ vacanaṃ,<br>
yaṃ maṃ bhaṇasi brāhmaṇa;<br>
Etañca kho no akkhāhi,<br>
kīvanto hontu yācakā”.<br>
</p>
<p>
<a class="msdiv" id="msdiv104"></a>
<a class="ms" id="p_23J_687"></a>
<a class="sc" id="13"></a>
“Parosataṃ jānapadā,<br>
mahāsālā ca brāhmaṇā;<br>
Ime ca khattiyā sabbe,<br>
abhijātā yasassino;<br>
Bhavañca rājā manojo,<br>
alaṃ hessanti yācakā”.<br>
</p>
<p>
<a class="msdiv" id="msdiv105"></a>
<a class="ms" id="p_23J_688"></a>
<a class="sc" id="14"></a>
“Hatthī asse ca yojentu,<br>
rathaṃ sannayha sārathi;<br>
Ābandhanāni gaṇhātha,<br>
pādāsussārayaddhaje;<br>
Assamaṃ taṃ gamissāmi,<br>
yattha sammati kosiyo”.<br>
</p>
<p>
<a class="msdiv" id="msdiv106"></a>
<a class="ms" id="p_23J_689"></a>
<a class="sc" id="15"></a>
Tato ca rājā pāyāsi,<br>
senāya caturaṅginī;<br>
Agamā assamaṃ rammaṃ,<br>
yattha sammati kosiyo.<br>
</p>
<p>
<a class="msdiv" id="msdiv107"></a>
<a class="ms" id="p_23J_690"></a>
<a class="sc" id="16"></a>
“Kassa kādambayo kājo,<br>
vehāsaṃ caturaṅgulaṃ;<br>
Aṃsaṃ asamphusaṃ eti,<br>
udahārāya gacchato”.<br>
</p>
<p>
<a class="msdiv" id="msdiv108"></a>
<a class="ms" id="p_23J_691"></a>
<a class="sc" id="17"></a>
“Ahaṃ soṇo mahārāja,<br>
tāpaso sahitabbato;<br>
Bharāmi mātāpitaro,<br>
rattindivamatandito.<br>
</p>
<p>
<a class="msdiv" id="msdiv109"></a>
<a class="ms" id="p_23J_692"></a>
<a class="sc" id="18"></a>
Vane phalañca mūlañca,<br>
āharitvā disampati;<br>
Posemi mātāpitaro,<br>
pubbe katamanussaraṃ”.<br>
</p>
<p>
<a class="msdiv" id="msdiv110"></a>
<a class="ms" id="p_23J_693"></a>
<a class="sc" id="19"></a>
“Icchāma assamaṃ gantuṃ,<br>
yattha sammati kosiyo;<br>
Maggaṃ no soṇa akkhāhi,<br>
yena gacchemu assamaṃ”.<br>
</p>
<p>
<a class="msdiv" id="msdiv111"></a>
<a class="ms" id="p_23J_694"></a>
<a class="sc" id="20"></a>
“Ayaṃ ekapadī rāja,<br>
yenetaṃ meghasannibhaṃ;<br>
Koviḷārehi sañchannaṃ,<br>
ettha sammati kosiyo”.<br>
</p>
<p>
<a class="msdiv" id="msdiv112"></a>
<a class="ms" id="p_23J_695"></a>
<a class="sc" id="21"></a>
Idaṃ vatvāna pakkāmi,<br>
taramāno mahāisi;<br>
Vehāse antalikkhasmiṃ,<br>
anusāsitvāna khattiye.<br>
</p>
<p>
<a class="msdiv" id="msdiv113"></a>
<a class="ms" id="p_23J_696"></a>
<a class="sc" id="22"></a>
Assamaṃ parimajjitvā,<br>
paññāpetvāna āsanaṃ;<br>
Paṇṇasālaṃ pavisitvā,<br>
pitaraṃ paṭibodhayi.<br>
</p>
<p>
<a class="msdiv" id="msdiv114"></a>
<a class="ms" id="p_23J_697"></a>
<a class="sc" id="23"></a>
“Ime āyanti rājāno,<br>
abhijātā yasassino;<br>
Assamā nikkhamitvāna,<br>
nisīda tvaṃ mahāise”.<br>
</p>
<p>
<a class="msdiv" id="msdiv115"></a>
<a class="ms" id="p_23J_698"></a>
<a class="sc" id="24"></a>
Tassa taṃ vacanaṃ sutvā,<br>
taramāno mahāisi;<br>
Assamā nikkhamitvāna,<br>
sadvāramhi upāvisi.<br>
</p>
<p>
<a class="msdiv" id="msdiv116"></a>
<a class="ms" id="p_23J_699"></a>
<a class="sc" id="25"></a>
Tañca disvāna āyantaṃ,<br>
jalantaṃriva tejasā;<br>
Khatyasaṅghaparibyūḷhaṃ,<br>
kosiyo etadabravi.<br>
</p>
<p>
<a class="msdiv" id="msdiv117"></a>
<a class="ms" id="p_23J_700"></a>
<a class="sc" id="26"></a>
Kassa bherī mudiṅgā ca,<br>
saṅkhā paṇavadindimā;<br>
Purato paṭipannāni,<br>
hāsayantā rathesabhaṃ.<br>
</p>
<p>
<a class="msdiv" id="msdiv118"></a>
<a class="ms" id="p_23J_701"></a>
<a class="sc" id="27"></a>
Kassa kañcanapaṭṭena,<br>
puthunā vijjuvaṇṇinā;<br>
Yuvā kalāpasannaddho,<br>
ko eti siriyā jalaṃ.<br>
</p>
<p>
<a class="msdiv" id="msdiv119"></a>
<a class="ms" id="p_23J_702"></a>
<a class="sc" id="28"></a>
Ukkāmukhapahaṭṭhaṃva,<br>
khadiraṅgārasannibhaṃ;<br>
Mukhañca rucirā bhāti,<br>
ko eti siriyā jalaṃ.<br>
</p>
<p>
<a class="msdiv" id="msdiv120"></a>
<a class="ms" id="p_23J_703"></a>
<a class="sc" id="29"></a>
Kassa paggahitaṃ chattaṃ,<br>
sasalākaṃ manoramaṃ;<br>
Ādiccaraṃsāvaraṇaṃ,<br>
ko eti siriyā jalaṃ.<br>
</p>
<p>
<a class="msdiv" id="msdiv121"></a>
<a class="ms" id="p_23J_704"></a>
<a class="sc" id="30"></a>
Kassa aṅgaṃ pariggayha,<br>
vāḷabījanimuttamaṃ;<br>
Caranti varapuññassa,<br>
hatthikkhandhena āyato.<br>
</p>
<p>
<a class="msdiv" id="msdiv122"></a>
<a class="ms" id="p_23J_705"></a>
<a class="sc" id="31"></a>
Kassa setāni chattāni,<br>
ājānīyā ca vammitā;<br>
Samantā parikīrenti,<br>
ko eti siriyā jalaṃ.<br>
</p>
<p>
<a class="msdiv" id="msdiv123"></a>
<a class="ms" id="p_23J_706"></a>
<a class="sc" id="32"></a>
Kassa ekasataṃ khatyā,<br>
anuyantā yasassino;<br>
Samantānupariyanti,<br>
ko eti siriyā jalaṃ.<br>
</p>
<p>
<a class="msdiv" id="msdiv124"></a>
<a class="ms" id="p_23J_707"></a>
<a class="sc" id="33"></a>
Hatthi assaratha patti,<br>
senā ca caturaṅginī;<br>
Samantānupariyanti,<br>
ko eti siriyā jalaṃ.<br>
</p>
<p>
<a class="msdiv" id="msdiv125"></a>
<a class="ms" id="p_23J_708"></a>
<a class="sc" id="34"></a>
Kassesā mahatī senā,<br>
piṭṭhito anuvattati;<br>
Akkhobhaṇī apariyantā,<br>
sāgarasseva ūmiyo.<br>
</p>
<p>
<a class="msdiv" id="msdiv126"></a>
<a class="ms" id="p_23J_709"></a>
<a class="sc" id="35"></a>
Rājābhirājā manojo,<br>
indova jayataṃ pati;<br>
Nandassajjhāvaraṃ eti,<br>
assamaṃ brahmacārinaṃ.<br>
</p>
<p>
<a class="msdiv" id="msdiv127"></a>
<a class="ms" id="p_23J_710"></a>
<a class="sc" id="36"></a>
Tassesā mahatī senā,<br>
piṭṭhito anuvattati;<br>
Akkhobhaṇī apariyantā,<br>
sāgarasseva ūmiyo.<br>
</p>
<p>
<a class="msdiv" id="msdiv128"></a>
<a class="ms" id="p_23J_711"></a>
<a class="sc" id="37"></a>
Anulittā candanena,<br>
kāsikuttamadhārino;<br>
Sabbe pañjalikā hutvā,<br>
isīnaṃ ajjhupāgamuṃ.<br>
</p>
<p>
<a class="msdiv" id="msdiv129"></a>
<a class="ms" id="p_23J_712"></a>
<a class="sc" id="38"></a>
“Kacci nu bhoto kusalaṃ,<br>
kacci bhoto anāmayaṃ;<br>
Kacci uñchena yāpetha,<br>
kacci mūlaphalā bahū.<br>
</p>
<p>
<a class="msdiv" id="msdiv130"></a>
<a class="ms" id="p_23J_713"></a>
<a class="sc" id="39"></a>
Kacci ḍaṃsā makasā ca,<br>
appameva sarīsapā;<br>
Vane vāḷamigākiṇṇe,<br>
kacci hiṃsā na vijjati”.<br>
</p>
<p>
<a class="msdiv" id="msdiv131"></a>
<a class="ms" id="p_23J_714"></a>
<a class="sc" id="40"></a>
“Kusalañceva no rāja,<br>
atho rāja anāmayaṃ;<br>
Atho uñchena yāpema,<br>
atho mūlaphalā bahū.<br>
</p>
<p>
<a class="msdiv" id="msdiv132"></a>
<a class="ms" id="p_23J_715"></a>
<a class="sc" id="41"></a>
Atho ḍaṃsā makasā ca,<br>
appameva sarīsapā;<br>
Vane vāḷamigākiṇṇe,<br>
hiṃsā mayhaṃ na vijjati.<br>
</p>
<p>
<a class="msdiv" id="msdiv133"></a>
<a class="ms" id="p_23J_716"></a>
<a class="sc" id="42"></a>
Bahūni vassapūgāni,<br>
assame sammataṃ idha;<br>
Nābhijānāmi uppannaṃ,<br>
ābādhaṃ amanoramaṃ.<br>
</p>
<p>
<a class="msdiv" id="msdiv134"></a>
<a class="ms" id="p_23J_717"></a>
<a class="sc" id="43"></a>
Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.<br>
</p>
<p>
<a class="msdiv" id="msdiv135"></a>
<a class="ms" id="p_23J_718"></a>
<a class="sc" id="44"></a>
Tindukāni piyālāni,<br>
madhuke kāsumāriyo;<br>
Phalāni khuddakappāni,<br>
bhuñja rāja varaṃ varaṃ.<br>
</p>
<p>
<a class="msdiv" id="msdiv136"></a>
<a class="ms" id="p_23J_719"></a>
<a class="sc" id="45"></a>
Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi”.<br>
</p>
<p>
<a class="msdiv" id="msdiv137"></a>
<a class="ms" id="p_23J_720"></a>
<a class="sc" id="46"></a>
“Paṭiggahitaṃ yaṃ dinnaṃ,<br>
sabbassa agghiyaṃ kataṃ;<br>
Nandassāpi nisāmetha,<br>
vacanaṃ so pavakkhati.<br>
</p>
<p>
<a class="msdiv" id="msdiv138"></a>
<a class="ms" id="p_23J_721"></a>
<a class="sc" id="47"></a>
Ajjhāvaramhā nandassa,<br>
bhoto santikamāgatā;<br>
Suṇātu bhavaṃ vacanaṃ,<br>
nandassa parisāya ca”.<br>
</p>
<p>
<a class="msdiv" id="msdiv139"></a>
<a class="ms" id="p_23J_722"></a>
<a class="sc" id="48"></a>
“Parosataṃ jānapadā,<br>
mahāsālā ca brāhmaṇā;<br>
Ime ca khattiyā sabbe,<br>
abhijātā yasassino;<br>
Bhavañca rājā manojo,<br>
anumaññantu me vaco.<br>
</p>
<p>
<a class="msdiv" id="msdiv140"></a>
<a class="ms" id="p_23J_723"></a>
<a class="sc" id="49"></a>
Ye ca santi samītāro,<br>
yakkhāni idha massame;<br>
Araññe bhūtabhabyāni,<br>
suṇantu vacanaṃ mama.<br>
</p>
<p>
<a class="msdiv" id="msdiv141"></a>
<a class="ms" id="p_23J_724"></a>
<a class="sc" id="50"></a>
Namo katvāna bhūtānaṃ,<br>
isiṃ vakkhāmi subbataṃ;<br>
So tyāhaṃ dakkhiṇā bāhu,<br>
tava kosiya sammato.<br>
</p>
<p>
<a class="msdiv" id="msdiv142"></a>
<a class="ms" id="p_23J_725"></a>
<a class="sc" id="51"></a>
Pitaraṃ me janettiñca,<br>
bhattukāmassa me sato;<br>
Vīra puññamidaṃ ṭhānaṃ,<br>
mā maṃ kosiya vāraya.<br>
</p>
<p>
<a class="msdiv" id="msdiv143"></a>
<a class="ms" id="p_23J_726"></a>
<a class="sc" id="52"></a>
Sabbhi hetaṃ upaññātaṃ,<br>
mametaṃ upanissaja;<br>
Uṭṭhānapāricariyāya,<br>
dīgharattaṃ tayā kataṃ;<br>
Mātāpitūsu puññāni,<br>
mama lokadado bhava.<br>
</p>
<p>
<a class="msdiv" id="msdiv144"></a>
<a class="ms" id="p_23J_727"></a>
<a class="sc" id="53"></a>
Tatheva santi manujā,<br>
dhamme dhammapadaṃ vidū;<br>
Maggo saggassa lokassa,<br>
yathā jānāsi tvaṃ ise.<br>
</p>
<p>
<a class="msdiv" id="msdiv145"></a>
<a class="ms" id="p_23J_728"></a>
<a class="sc" id="54"></a>
Uṭṭhānapāricariyāya,<br>
mātāpitusukhāvahaṃ;<br>
Taṃ maṃ puññā nivāreti,<br>
ariyamaggāvaro naro”.<br>
</p>
<p>
<a class="msdiv" id="msdiv146"></a>
<a class="ms" id="p_23J_729"></a>
<a class="sc" id="55"></a>
“Suṇantu bhonto vacanaṃ,<br>
bhāturajjhāvarā mama;<br>
Kulavaṃsaṃ mahārāja,<br>
porāṇaṃ parihāpayaṃ;<br>
Adhammacārī jeṭṭhesu,<br>
nirayaṃ sopapajjati.<br>
</p>
<p>
<a class="msdiv" id="msdiv147"></a>
<a class="ms" id="p_23J_730"></a>
<a class="sc" id="56"></a>
Ye ca dhammassa kusalā,<br>
porāṇassa disampati;<br>
Cārittena ca sampannā,<br>
na te gacchanti duggatiṃ.<br>
</p>
<p>
<a class="msdiv" id="msdiv148"></a>
<a class="ms" id="p_23J_731"></a>
<a class="sc" id="57"></a>
Mātā pitā ca bhātā ca,<br>
bhaginī ñātibandhavā;<br>
Sabbe jeṭṭhassa te bhārā,<br>
evaṃ jānāhi bhāradha.<br>
</p>
<p>
<a class="msdiv" id="msdiv149"></a>
<a class="ms" id="p_23J_732"></a>
<a class="sc" id="58"></a>
Ādiyitvā garuṃ bhāraṃ,<br>
nāviko viya ussahe;<br>
Dhammañca nappamajjāmi,<br>
jeṭṭho casmi rathesabha”.<br>
</p>
<p>
<a class="msdiv" id="msdiv150"></a>
<a class="ms" id="p_23J_733"></a>
<a class="sc" id="59"></a>
“Adhigamā tame ñāṇaṃ,<br>
Jālaṃva jātavedato;<br>
Evameva no bhavaṃ dhammaṃ,<br>
Kosiyo pavidaṃsayi.<br>
</p>
<p>
<a class="msdiv" id="msdiv151"></a>
<a class="ms" id="p_23J_734"></a>
<a class="sc" id="60"></a>
Yathā udayamādicco,<br>
Vāsudevo pabhaṅkaro;<br>
Pāṇīnaṃ pavidaṃseti,<br>
Rūpaṃ kalyāṇapāpakaṃ;<br>
Evameva no bhavaṃ dhammaṃ,<br>
Kosiyo pavidaṃsayi”.<br>
</p>
<p>
<a class="msdiv" id="msdiv152"></a>
<a class="ms" id="p_23J_735"></a>
<a class="sc" id="61"></a>
“Evaṃ me yācamānassa,<br>
añjaliṃ nāvabujjhatha;<br>
Tava paddhacaro hessaṃ,<br>
vuṭṭhito paricārako”.<br>
</p>
<p>
<a class="msdiv" id="msdiv153"></a>
<a class="ms" id="p_23J_736"></a>
<a class="sc" id="62"></a>
“Addhā nanda vijānāsi,<br>
Saddhammaṃ sabbhi desitaṃ;<br>
Ariyo ariyasamācāro,<br>
Bāḷhaṃ tvaṃ mama ruccasi.<br>
</p>
<p>
<a class="msdiv" id="msdiv154"></a>
<a class="ms" id="p_23J_737"></a>
<a class="sc" id="63"></a>
Bhavantaṃ vadāmi bhotiñca,<br>
suṇātha vacanaṃ mama;<br>
Nāyaṃ bhāro bhāramato,<br>
ahu mayhaṃ kudācanaṃ.<br>
</p>
<p>
<a class="msdiv" id="msdiv155"></a>
<a class="ms" id="p_23J_738"></a>
<a class="sc" id="64"></a>
Taṃ maṃ upaṭṭhitaṃ santaṃ,<br>
mātāpitusukhāvahaṃ;<br>
Nando ajjhāvaraṃ katvā,<br>
upaṭṭhānāya yācati.<br>
</p>
<p>
<a class="msdiv" id="msdiv156"></a>
<a class="ms" id="p_23J_739"></a>
<a class="sc" id="65"></a>
Yo ve icchati kāmena,<br>
santānaṃ brahmacārinaṃ;<br>
Nandaṃ vo varatha eko,<br>
kaṃ nando upatiṭṭhatu”.<br>
</p>
<p>
<a class="msdiv" id="msdiv157"></a>
<a class="ms" id="p_23J_740"></a>
<a class="sc" id="66"></a>
“Tayā tāta anuññātā,<br>
soṇa taṃ nissitā mayaṃ;<br>
Upaghātuṃ labhe nandaṃ,<br>
muddhani brahmacārinaṃ.<br>
</p>
<p>
<a class="msdiv" id="msdiv158"></a>
<a class="ms" id="p_23J_741"></a>
<a class="sc" id="67"></a>
Assatthasseva taruṇaṃ,<br>
pavāḷaṃ māluteritaṃ;<br>
Cirassaṃ nandaṃ disvāna,<br>
hadayaṃ me pavedhati.<br>
</p>
<p>
<a class="msdiv" id="msdiv159"></a>
<a class="ms" id="p_23J_742"></a>
<a class="sc" id="68"></a>
Yadā suttāpi supine,<br>
nandaṃ passāmi āgataṃ;<br>
Udaggā sumanā homi,<br>
nando no āgato ayaṃ.<br>
</p>
<p>
<a class="msdiv" id="msdiv160"></a>
<a class="ms" id="p_23J_743"></a>
<a class="sc" id="69"></a>
Yadā ca paṭibujjhitvā,<br>
nandaṃ passāmi nāgataṃ;<br>
Bhiyyo āvisatī soko,<br>
domanassañcanappakaṃ.<br>
</p>
<p>
<a class="msdiv" id="msdiv161"></a>
<a class="ms" id="p_23J_744"></a>
<a class="sc" id="70"></a>
Sāhaṃ ajja cirassampi,<br>
nandaṃ passāmi āgataṃ;<br>
Bhattucca mayhañca piyo,<br>
nando no pāvisī gharaṃ.<br>
</p>
<p>
<a class="msdiv" id="msdiv162"></a>
<a class="ms" id="p_23J_745"></a>
<a class="sc" id="71"></a>
Pitupi nando suppiyo,<br>
Yaṃ nando nappavase gharā;<br>
Labhatū tāta nando taṃ,<br>
Maṃ nando upatiṭṭhatu”.<br>
</p>
<p>
<a class="msdiv" id="msdiv163"></a>
<a class="ms" id="p_23J_746"></a>
<a class="sc" id="72"></a>
“Anukampikā patiṭṭhā ca,<br>
pubbe rasadadī ca no;<br>
Maggo saggassa lokassa,<br>
mātā taṃ varate ise.<br>
</p>
<p>
<a class="msdiv" id="msdiv164"></a>
<a class="ms" id="p_23J_747"></a>
<a class="sc" id="73"></a>
Pubbe rasadadī gottī,<br>
mātā puññūpasaṃhitā;<br>
Maggo saggassa lokassa,<br>
mātā taṃ varate ise”.<br>
</p>
<p>
<a class="msdiv" id="msdiv165"></a>
<a class="ms" id="p_23J_748"></a>
<a class="sc" id="74"></a>
“Ākaṅkhamānā puttaphalaṃ,<br>
devatāya namassati;<br>
Nakkhattāni ca pucchati,<br>
utusaṃvaccharāni ca.<br>
</p>
<p>
<a class="msdiv" id="msdiv166"></a>
<a class="ms" id="p_23J_749"></a>
<a class="sc" id="75"></a>
Tassā utumhi nhātāya,<br>
hoti gabbhassa vokkamo;<br>
Tena dohaḷinī hoti,<br>
suhadā tena vuccati.<br>
</p>
<p>
<a class="msdiv" id="msdiv167"></a>
<a class="ms" id="p_23J_750"></a>
<a class="sc" id="76"></a>
Saṃvaccharaṃ vā ūnaṃ vā,<br>
pariharitvā vijāyati;<br>
Tena sā janayantīti,<br>
janetti tena vuccati.<br>
</p>
<p>
<a class="msdiv" id="msdiv168"></a>
<a class="ms" id="p_23J_751"></a>
<a class="sc" id="77"></a>
Thanakhīrena gītena,<br>
aṅgapāvuraṇena ca;<br>
Rodantaṃ puttaṃ toseti,<br>
tosentī tena vuccati.<br>
</p>
<p>
<a class="msdiv" id="msdiv169"></a>
<a class="ms" id="p_23J_752"></a>
<a class="sc" id="78"></a>
Tato vātātape ghore,<br>
mamaṃ katvā udikkhati;<br>
Dārakaṃ appajānantaṃ,<br>
posentī tena vuccati.<br>
</p>
<p>
<a class="msdiv" id="msdiv170"></a>
<a class="ms" id="p_23J_753"></a>
<a class="sc" id="79"></a>
Yañca mātudhanaṃ hoti,<br>
yañca hoti pituddhanaṃ;<br>
Ubhayampetassa gopeti,<br>
api puttassa no siyā.<br>
</p>
<p>
<a class="msdiv" id="msdiv171"></a>
<a class="ms" id="p_23J_754"></a>
<a class="sc" id="80"></a>
Evaṃ putta aduṃ putta,<br>
iti mātā vihaññati;<br>
Pamattaṃ paradāresu,<br>
nisīthe pattayobbane;<br>
Sāyaṃ puttaṃ anāyantaṃ,<br>
iti mātā vihaññati.<br>
</p>
<p>
<a class="msdiv" id="msdiv172"></a>
<a class="ms" id="p_23J_755"></a>
<a class="sc" id="81"></a>
Evaṃ kicchā bhato poso,<br>
mātu aparicārako;<br>
Mātari micchā caritvāna,<br>
nirayaṃ sopapajjati.<br>
</p>
<p>
<a class="msdiv" id="msdiv173"></a>
<a class="ms" id="p_23J_756"></a>
<a class="sc" id="82"></a>
Evaṃ kicchā bhato poso,<br>
pitu aparicārako;<br>
Pitari micchā caritvāna,<br>
nirayaṃ sopapajjati.<br>
</p>
<p>
<a class="msdiv" id="msdiv174"></a>
<a class="ms" id="p_23J_757"></a>
<a class="sc" id="83"></a>
Dhanāpi dhanakāmānaṃ,<br>
Nassati iti me sutaṃ;<br>
Mātaraṃ aparicaritvāna,<br>
Kicchaṃ vā so nigacchati.<br>
</p>
<p>
<a class="msdiv" id="msdiv175"></a>
<a class="ms" id="p_23J_758"></a>
<a class="sc" id="84"></a>
Dhanāpi dhanakāmānaṃ,<br>
Nassati iti me sutaṃ;<br>
Pitaraṃ aparicaritvāna,<br>
Kicchaṃ vā so nigacchati.<br>
</p>
<p>
<a class="msdiv" id="msdiv176"></a>
<a class="ms" id="p_23J_759"></a>
<a class="sc" id="85"></a>
Ānando ca pamodo ca,<br>
sadā hasitakīḷitaṃ;<br>
Mātaraṃ paricaritvāna,<br>
labbhametaṃ vijānato.<br>
</p>
<p>
<a class="msdiv" id="msdiv177"></a>
<a class="ms" id="p_23J_760"></a>
<a class="sc" id="86"></a>
Ānando ca pamodo ca,<br>
sadā hasitakīḷitaṃ;<br>
Pitaraṃ paricaritvāna,<br>
labbhametaṃ vijānato.<br>
</p>
<p>
<a class="msdiv" id="msdiv178"></a>
<a class="ms" id="p_23J_761"></a>
<a class="sc" id="87"></a>
Dānañca piyavācā ca,<br>
atthacariyā ca yā idha;<br>
Samānattatā ca dhammesu,<br>
tattha tattha yathārahaṃ;<br>
Ete kho saṅgahā loke,<br>
rathassāṇīva yāyato.<br>
</p>
<p>
<a class="msdiv" id="msdiv179"></a>
<a class="ms" id="p_23J_762"></a>
<a class="sc" id="88"></a>
Ete ca saṅgahā nāssu,<br>
na mātā puttakāraṇā;<br>
Labhetha mānaṃ pūjaṃ vā,<br>
pitā vā puttakāraṇā.<br>
</p>
<p>
<a class="msdiv" id="msdiv180"></a>
<a class="ms" id="p_23J_763"></a>
<a class="sc" id="89"></a>
Yasmā ca saṅgahā ete,<br>
sammapekkhanti paṇḍitā;<br>
Tasmā mahattaṃ papponti,<br>
pāsaṃsā ca bhavanti te.<br>
</p>
<p>
<a class="msdiv" id="msdiv181"></a>
<a class="ms" id="p_23J_764"></a>
<a class="sc" id="90"></a>
Brahmāti mātāpitaro,<br>
pubbācariyāti vuccare;<br>
Āhuneyyā ca puttānaṃ,<br>
pajāya anukampakā.<br>
</p>
<p>
<a class="msdiv" id="msdiv182"></a>
<a class="ms" id="p_23J_765"></a>
<a class="sc" id="91"></a>
Tasmā hi ne namasseyya,<br>
sakkareyya ca paṇḍito;<br>
Annena atho pānena,<br>
vatthena sayanena ca;<br>
Ucchādanena nhāpanena,<br>
pādānaṃ dhovanena ca.<br>
</p>
<p>
<a class="msdiv" id="msdiv183"></a>
<a class="ms" id="p_23J_766"></a>
<a class="sc" id="92"></a>
Tāya naṃ pāricariyāya,<br>
Mātāpitūsu paṇḍitā;<br>
Idheva naṃ pasaṃsanti,<br>
Pecca sagge pamodatī”ti. (3718)<br>
</p>
</blockquote>
<p class="endsutta">
<a class="ms" id="p_23J_767"></a>
<a class="sc" id="93"></a>
Soṇanandajātakaṃ dutiyaṃ.</p>
<p class="endsection">
<a class="ms" id="p_23J_768"></a>
<a class="sc" id="94"></a>
Sattatinipātaṃ niṭṭhitaṃ.</p>
<p class="endsection summary">
<a class="ms" id="p_23J_769"></a>
<a class="sc" id="95"></a>
Tassuddānaṃ</p>
<blockquote class="uddanagatha">
<p>
<a class="ms" id="p_23J_770"></a>
<a class="sc" id="96"></a>
Atha sattatimamhi nipātavare,<br>
Sabhāvantu kusāvatirājavaro;<br>
Atha soṇasunandavaro ca puna,<br>
Abhivāsitasattatimamhi suteti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>