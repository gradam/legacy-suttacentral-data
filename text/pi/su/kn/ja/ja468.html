<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja468">
<article>
<div class="hgroup">
<p class="division">Jātaka</p>
<p>Dvādasakanipāta</p>
<p>Cūḷakuṇālavagga</p>
<h1>Janasandhajātaka</h1>
</div>
<blockquote class="gatha">
<p>
<a class="msdiv" id="msdiv49"></a>
<a class="ms" id="p_22J_2291"></a>
<a class="sc" id="1"></a>
“Dasa khalu imāni ṭhānāni,<br>
Yāni pubbe akaritvā;<br>
Sa pacchā manutappati,<br>
Iccevāha janasandho.<br>
</p>
<p>
<a class="msdiv" id="msdiv50"></a>
<a class="ms" id="p_22J_2292"></a>
<a class="sc" id="2"></a>
Aladdhā vittaṃ tappati,<br>
pubbe asamudānitaṃ;<br>
Na pubbe dhanamesissaṃ,<br>
iti pacchānutappati.<br>
</p>
<p>
<a class="msdiv" id="msdiv51"></a>
<a class="ms" id="p_22J_2293"></a>
<a class="sc" id="3"></a>
Sakyarūpaṃ pure santaṃ,<br>
mayā sippaṃ na sikkhitaṃ;<br>
Kicchā vutti asippassa,<br>
iti pacchānutappati.<br>
</p>
<p>
<a class="msdiv" id="msdiv52"></a>
<a class="ms" id="p_22J_2294"></a>
<a class="sc" id="4"></a>
Kūṭavedī pure āsiṃ,<br>
pisuṇo piṭṭhimaṃsiko;<br>
Caṇḍo ca pharuso cāpi,<br>
iti pacchānutappati.<br>
</p>
<p>
<a class="msdiv" id="msdiv53"></a>
<a class="ms" id="p_22J_2295"></a>
<a class="sc" id="5"></a>
Pāṇātipātī pure āsiṃ,<br>
luddo cāpi anāriyo;<br>
Bhūtānaṃ nāpacāyissaṃ,<br>
iti pacchānutappati.<br>
</p>
<p>
<a class="msdiv" id="msdiv54"></a>
<a class="ms" id="p_22J_2296"></a>
<a class="sc" id="6"></a>
Bahūsu vata santīsu,<br>
anāpādāsu itthisu;<br>
Paradāraṃ asevissaṃ,<br>
iti pacchānutappati.<br>
</p>
<p>
<a class="msdiv" id="msdiv55"></a>
<a class="ms" id="p_22J_2297"></a>
<a class="sc" id="7"></a>
Bahumhi vata santamhi,<br>
annapāne upaṭṭhite;<br>
Na pubbe adadaṃ dānaṃ,<br>
iti pacchānutappati.<br>
</p>
<p>
<a class="msdiv" id="msdiv56"></a>
<a class="ms" id="p_22J_2298"></a>
<a class="sc" id="8"></a>
Mātaraṃ pitarañcāpi,<br>
jiṇṇakaṃ gatayobbanaṃ;<br>
Pahu santo na posissaṃ,<br>
iti pacchānutappati.<br>
</p>
<p>
<a class="msdiv" id="msdiv57"></a>
<a class="ms" id="p_22J_2299"></a>
<a class="sc" id="9"></a>
Ācariyamanusatthāraṃ,<br>
sabbakāmarasāharaṃ;<br>
Pitaraṃ atimaññissaṃ,<br>
iti pacchānutappati.<br>
</p>
<p>
<a class="msdiv" id="msdiv58"></a>
<a class="ms" id="p_22J_2300"></a>
<a class="sc" id="10"></a>
Samaṇe brāhmaṇe cāpi,<br>
sīlavante bahussute;<br>
Na pubbe payirupāsissaṃ,<br>
iti pacchānutappati.<br>
</p>
<p>
<a class="msdiv" id="msdiv59"></a>
<a class="ms" id="p_22J_2301"></a>
<a class="sc" id="11"></a>
Sādhu hoti tapo ciṇṇo,<br>
santo ca payirupāsito;<br>
Na ca pubbe tapo ciṇṇo,<br>
iti pacchānutappati.<br>
</p>
<p>
<a class="msdiv" id="msdiv60"></a>
<a class="ms" id="p_22J_2302"></a>
<a class="sc" id="12"></a>
Yo ca etāni ṭhānāni,<br>
yoniso paṭipajjati;<br>
Karaṃ purisakiccāni,<br>
sa pacchā nānutappatī”ti.<br>
</p>
</blockquote>
<p class="endsutta">
<a class="ms" id="p_22J_2303"></a>
<a class="sc" id="13"></a>
Janasandhajātakaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>