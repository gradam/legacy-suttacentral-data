<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja454">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Ghaṭapaṇḍitajātaka</h1>
</div>
<blockquote class="gatha">
<p>
<a class="msdiv" id="msdiv165"></a>
<a class="ms" id="p_22J_2088"></a>
<a class="sc" id="1"></a>
“Uṭṭhehi kaṇha kiṃ sesi,<br>
Ko attho supanena te;<br>
Yopi tuyhaṃ sako bhātā,<br>
Hadayaṃ cakkhu ca dakkhiṇaṃ;<br>
Tassa vātā balīyanti,<br>
Ghaṭo jappati kesava”.<br>
</p>
<p>
<a class="msdiv" id="msdiv166"></a>
<a class="ms" id="p_22J_2089"></a>
<a class="sc" id="2"></a>
“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito”.<br>
</p>
<p>
<a class="msdiv" id="msdiv167"></a>
<a class="ms" id="p_22J_2090"></a>
<a class="sc" id="3"></a>
“Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
ko nu te sasamāhari”.<br>
</p>
<p>
<a class="msdiv" id="msdiv168"></a>
<a class="ms" id="p_22J_2091"></a>
<a class="sc" id="4"></a>
“Sovaṇṇamayaṃ maṇīmayaṃ,<br>
Lohamayaṃ atha rūpiyāmayaṃ;<br>
Saṅkhasilāpavāḷamayaṃ,<br>
Kārayissāmi te sasaṃ”.<br>
</p>
<p>
<a class="msdiv" id="msdiv169"></a>
<a class="ms" id="p_22J_2092"></a>
<a class="sc" id="5"></a>
“Santi aññepi sasakā,<br>
araññe vanagocarā;<br>
Tepi te ānayissāmi,<br>
kīdisaṃ sasamicchasi”.<br>
</p>
<p>
<a class="msdiv" id="msdiv170"></a>
<a class="ms" id="p_22J_2093"></a>
<a class="sc" id="6"></a>
“Na cāhamete icchāmi,<br>
ye sasā pathavissitā;<br>
Candato sasamicchāmi,<br>
taṃ me ohara kesava”.<br>
</p>
<p>
<a class="msdiv" id="msdiv171"></a>
<a class="ms" id="p_22J_2094"></a>
<a class="sc" id="7"></a>
“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ yo patthayasi,<br>
candato sasamicchasi”.<br>
</p>
<p>
<a class="msdiv" id="msdiv172"></a>
<a class="ms" id="p_22J_2095"></a>
<a class="sc" id="8"></a>
“Evañce kaṇha jānāsi,<br>
yadaññamanusāsasi;<br>
Kasmā pure mataṃ puttaṃ,<br>
ajjāpi manusocasi”.<br>
</p>
<p>
<a class="msdiv" id="msdiv173"></a>
<a class="ms" id="p_22J_2096"></a>
<a class="sc" id="9"></a>
“Yaṃ na labbhā manussena,<br>
amanussena vā puna;<br>
Jāto me mā marī putto,<br>
kuto labbhā alabbhiyaṃ.<br>
</p>
<p>
<a class="msdiv" id="msdiv174"></a>
<a class="ms" id="p_22J_2097"></a>
<a class="sc" id="10"></a>
Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi”.<br>
</p>
<p>
<a class="msdiv" id="msdiv175"></a>
<a class="ms" id="p_22J_2098"></a>
<a class="sc" id="11"></a>
“Yassa etādisā assu,<br>
amaccā purisapaṇḍitā;<br>
Yathā nijjhāpaye ajja,<br>
ghaṭo purisapaṇḍito.<br>
</p>
<p>
<a class="msdiv" id="msdiv176"></a>
<a class="ms" id="p_22J_2099"></a>
<a class="sc" id="12"></a>
Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.<br>
</p>
<p>
<a class="msdiv" id="msdiv177"></a>
<a class="ms" id="p_22J_2100"></a>
<a class="sc" id="13"></a>
Abbahī vata me sallaṃ,<br>
yamāsi hadayassitaṃ;<br>
Yo me sokaparetassa,<br>
puttasokaṃ apānudi.<br>
</p>
<p>
<a class="msdiv" id="msdiv178"></a>
<a class="ms" id="p_22J_2101"></a>
<a class="sc" id="14"></a>
Sohaṃ abbūḷhasallosmi,<br>
vītasoko anāvilo;<br>
Na socāmi na rodāmi,<br>
tava sutvāna māṇava”.<br>
</p>
<p>
<a class="msdiv" id="msdiv179"></a>
<a class="ms" id="p_22J_2102"></a>
<a class="sc" id="15"></a>
“Evaṃ karonti sappaññā,<br>
Ye honti anukampakā;<br>
Nivattayanti sokamhā,<br>
Ghaṭo jeṭṭhaṃva bhātaran”ti. (1527)<br>
</p>
</blockquote>
<p class="endsutta">
<a class="ms" id="p_22J_2103"></a>
<a class="sc" id="16"></a>
Ghaṭapaṇḍitajātakaṃ soḷasamaṃ.</p>
<p class="endsection">
<a class="ms" id="p_22J_2104"></a>
<a class="sc" id="17"></a>
Dasakanipātaṃ niṭṭhitaṃ.</p>
<p class="endsection summary">
<a class="ms" id="p_22J_2105"></a>
<a class="sc" id="18"></a>
Tassuddānaṃ</p>
<blockquote class="uddanagatha">
<p>
<a class="ms" id="p_22J_2106"></a>
<a class="sc" id="19"></a>
Daḷha kaṇha dhanañjaya saṅkhavaro,<br>
Raja sattaha kassa ca takkalinā;<br>
Dhammaṃ kukkuṭa kuṇḍali bhojanadā,<br>
Cakkavāka subhūrisa sotthi ghaṭoti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>