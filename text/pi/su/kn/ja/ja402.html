<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja402">
<article>
<div class="hgroup">
<p class="division">Jātaka</p>
<p>Sattakanipāta</p>
<p>Kukkuvagga</p>
<h1>Sattubhastajātaka</h1>
</div>
<blockquote class="gatha">
<p>
<a class="msdiv" id="msdiv46"></a>
<a class="ms" id="p_22J_1536"></a>
<a class="sc" id="1"></a>
“Vibbhantacitto kupitindriyosi,<br>
Nettehi te vārigaṇā savanti;<br>
Kiṃ te naṭṭhaṃ kiṃ pana patthayāno,<br>
Idhāgamā brahme tadiṅgha brūhi”.<br>
</p>
<p>
<a class="msdiv" id="msdiv47"></a>
<a class="ms" id="p_22J_1537"></a>
<a class="sc" id="2"></a>
“Miyyetha bhariyā vajato mamajja,<br>
Agacchato maraṇamāha yakkho;<br>
Etena dukkhena pavedhitosmi,<br>
Akkhāhi me senaka etamatthaṃ”.<br>
</p>
<p>
<a class="msdiv" id="msdiv48"></a>
<a class="ms" id="p_22J_1538"></a>
<a class="sc" id="3"></a>
“Bahūni ṭhānāni vicintayitvā,<br>
Yamettha vakkhāmi tadeva saccaṃ;<br>
Maññāmi te brāhmaṇa sattubhastaṃ,<br>
Ajānato kaṇhasappo paviṭṭho.<br>
</p>
<p>
<a class="msdiv" id="msdiv49"></a>
<a class="ms" id="p_22J_1539"></a>
<a class="sc" id="4"></a>
Ādāya daṇḍaṃ parisumbha bhastaṃ,<br>
Passeḷamūgaṃ uragaṃ dujivhaṃ;<br>
Chindajja kaṅkhaṃ vicikicchitāni,<br>
Bhujaṅgamaṃ passa pamuñca bhastaṃ”.<br>
</p>
<p>
<a class="msdiv" id="msdiv50"></a>
<a class="ms" id="p_22J_1540"></a>
<a class="sc" id="5"></a>
Saṃviggarūpo parisāya majjhe,<br>
So brāhmaṇo sattubhastaṃ pamuñci;<br>
Atha nikkhami urago uggatejo,<br>
Āsīviso sappo phaṇaṃ karitvā.<br>
</p>
<p>
<a class="msdiv" id="msdiv51"></a>
<a class="ms" id="p_22J_1541"></a>
<a class="sc" id="6"></a>
“Suladdhalābhā janakassa rañño,<br>
Yo passatī senakaṃ sādhupaññaṃ;<br>
Vivaṭṭachaddo nusi sabbadassī,<br>
Ñāṇaṃ nu te brāhmaṇa bhiṃsarūpaṃ”.<br>
</p>
<p>
<a class="msdiv" id="msdiv52"></a>
<a class="ms" id="p_22J_1542"></a>
<a class="sc" id="7"></a>
“Imāni me sattasatāni atthi,<br>
Gaṇhāhi sabbāni dadāmi tuyhaṃ;<br>
Tayā hi me jīvitamajja laddhaṃ,<br>
Athopi bhariyāya makāsi sotthiṃ”.<br>
</p>
<p>
<a class="msdiv" id="msdiv53"></a>
<a class="ms" id="p_22J_1543"></a>
<a class="sc" id="8"></a>
“Na paṇḍitā vetanamādiyanti,<br>
Citrāhi gāthāhi subhāsitāhi;<br>
Itopi te brahme dadantu vittaṃ,<br>
Ādāya tvaṃ gaccha sakaṃ niketan”ti.<br>
</p>
</blockquote>
<p class="endsutta">
<a class="ms" id="p_22J_1544"></a>
<a class="sc" id="9"></a>
Sattubhastajātakaṃ sattamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>