<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="ja430">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>4. Cūḷasuvajātaka</h1>
</div>
<blockquote class="gatha">
<p><a class="sc" id="1"></a><a class="ms" id="p_22J_1813"></a><a class="msdiv" id="msdiv30"></a>“Santi rukkhā <span class="var" title="haritapattā (bj, s2, s3, pts1)" id="note1050">haripattā</span>,<br>
dumā nekaphalā bahū;<br>
Kasmā nu <span class="var" title="sukkha (mr)" id="note1051">sukkhe</span> koḷāpe,<br>
suvassa nirato mano”.</p>
<p><a class="sc" id="2"></a><a class="ms" id="p_22J_1814"></a><a class="msdiv" id="msdiv31"></a>“Phalassa upabhuñjimhā,<br>
nekavassagaṇe bahū;<br>
Aphalampi viditvāna,<br>
sāva metti yathā pure”.</p>
<p><a class="sc" id="3"></a><a class="ms" id="p_22J_1815"></a><a class="msdiv" id="msdiv32"></a>“Sukkhañca rukkhaṃ koḷāpaṃ,<br>
opattamaphalaṃ dumaṃ;<br>
Ohāya sakuṇā yanti,<br>
kiṃ dosaṃ passase dija”.</p>
<p><a class="sc" id="4"></a><a class="ms" id="p_22J_1816"></a><a class="msdiv" id="msdiv33"></a>“Ye phalatthā sambhajanti,<br>
aphaloti jahanti naṃ;<br>
Attatthapaññā dummedhā,<br>
te honti pakkhapātino”.</p>
<p><a class="sc" id="5"></a><a class="ms" id="p_22J_1817"></a><a class="msdiv" id="msdiv34"></a>“Sādhu sakkhi kataṃ hoti,<br>
metti saṃsati santhavo;<br>
Sacetaṃ dhammaṃ rocesi,<br>
pāsaṃsosi vijānataṃ.</p>
<p><a class="sc" id="6"></a><a class="ms" id="p_22J_1818"></a><a class="msdiv" id="msdiv35"></a>So te suva varaṃ dammi,<br>
pattayāna vihaṅgama;<br>
Varaṃ varassu vakkaṅga,<br>
yaṃ kiñci manasicchasi”.</p>
<p><a class="sc" id="7"></a><a class="ms" id="p_22J_1819"></a><a class="msdiv" id="msdiv36"></a>“<span class="var" title="api nāma naṃ puna passe (bj, s2, s3) | api nāma naṃ passemu (pts1)" id="note1052">Api nāma naṃ passeyyaṃ</span>,<br>
sapattaṃ saphalaṃ dumaṃ;<br>
Daliddova nidhiṃ laddhā,<br>
nandeyyāhaṃ punappunaṃ”.</p>
<p><a class="sc" id="8"></a><a class="ms" id="p_22J_1820"></a><a class="msdiv" id="msdiv37"></a>“Tato amatamādāya,<br>
abhisiñci mahīruhaṃ;<br>
Tassa sākhā <span class="var" title="virūḷhassa (mr)" id="note1053">virūhiṃsu</span>,<br>
sītacchāyā manoramā”.</p>
<p><a class="sc" id="9"></a><a class="ms" id="p_22J_1821"></a><a class="msdiv" id="msdiv38"></a>“Evaṃ sakka sukhī hohi,<br>
saha sabbehi ñātibhi;<br>
Yathāhamajja sukhito,<br>
disvāna saphalaṃ dumaṃ.</p>
<p><a class="sc" id="10"></a><a class="ms" id="p_22J_1822"></a><a class="msdiv" id="msdiv39"></a>Suvassa ca varaṃ datvā,<br>
katvāna saphalaṃ dumaṃ;<br>
Pakkāmi saha bhariyāya,<br>
devānaṃ nandanaṃ vanan”ti.</p>
</blockquote>
<p class="endsutta"><a class="sc" id="11"></a><a class="ms" id="p_22J_1823"></a><span class="var" title="cul­lasuka­jātaka (bj, pts1) | culla­su­vakarā­ja­jātakaṃ (s2, s3)" id="note1054">Cūḷa­suva­jātakaṃ</span> catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
