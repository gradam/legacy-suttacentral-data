<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja448">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>Kukkuṭajātaka</h1>
</div>
<blockquote class="gatha">
<p>
<a class="msdiv" id="msdiv104"></a>
<a class="ms" id="p_22J_2021"></a>
<a class="sc" id="1"></a>
“Nāsmase katapāpamhi,<br>
nāsmase alikavādine;<br>
Nāsmase attatthapaññamhi,<br>
atisantepi nāsmase.<br>
</p>
<p>
<a class="msdiv" id="msdiv105"></a>
<a class="ms" id="p_22J_2022"></a>
<a class="sc" id="2"></a>
Bhavanti heke purisā,<br>
gopipāsikajātikā;<br>
Ghasanti maññe mittāni,<br>
vācāya na ca kammunā.<br>
</p>
<p>
<a class="msdiv" id="msdiv106"></a>
<a class="ms" id="p_22J_2023"></a>
<a class="sc" id="3"></a>
Sukkhañjalipaggahitā,<br>
vācāya paliguṇṭhitā;<br>
Manussapheggū nāsīde,<br>
yasmiṃ natthi kataññutā.<br>
</p>
<p>
<a class="msdiv" id="msdiv107"></a>
<a class="ms" id="p_22J_2024"></a>
<a class="sc" id="4"></a>
Na hi aññaññacittānaṃ,<br>
itthīnaṃ purisāna vā;<br>
Nānāvikatvā saṃsaggaṃ,<br>
tādisampi ca nāsmase.<br>
</p>
<p>
<a class="msdiv" id="msdiv108"></a>
<a class="ms" id="p_22J_2025"></a>
<a class="sc" id="5"></a>
Anariyakammamokkantaṃ,<br>
athetaṃ sabbaghātinaṃ;<br>
Nisitaṃva paṭicchannaṃ,<br>
tādisampi ca nāsmase.<br>
</p>
<p>
<a class="msdiv" id="msdiv109"></a>
<a class="ms" id="p_22J_2026"></a>
<a class="sc" id="6"></a>
Mittarūpenidhekacce,<br>
sākhalyena acetasā;<br>
Vividhehi upāyanti,<br>
tādisampi ca nāsmase.<br>
</p>
<p>
<a class="msdiv" id="msdiv110"></a>
<a class="ms" id="p_22J_2027"></a>
<a class="sc" id="7"></a>
Āmisaṃ vā dhanaṃ vāpi,<br>
yattha passati tādiso;<br>
Dubbhiṃ karoti dummedho,<br>
tañca hantvāna gacchati”.<br>
</p>
<p>
<a class="msdiv" id="msdiv111"></a>
<a class="ms" id="p_22J_2028"></a>
<a class="sc" id="8"></a>
“Mittarūpena bahavo,<br>
channā sevanti sattavo;<br>
Jahe kāpurise hete,<br>
kukkuṭo viya senakaṃ.<br>
</p>
<p>
<a class="msdiv" id="msdiv112"></a>
<a class="ms" id="p_22J_2029"></a>
<a class="sc" id="9"></a>
Yo ca uppatitaṃ atthaṃ,<br>
na khippamanubujjhati;<br>
Amittavasamanveti,<br>
pacchā ca anutappati.<br>
</p>
<p>
<a class="msdiv" id="msdiv113"></a>
<a class="ms" id="p_22J_2030"></a>
<a class="sc" id="10"></a>
Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
kukkuṭo viya senakā.<br>
</p>
<p>
<a class="msdiv" id="msdiv114"></a>
<a class="ms" id="p_22J_2031"></a>
<a class="sc" id="11"></a>
Taṃ tādisaṃ kūṭamivoḍḍitaṃ vane,<br>
Adhammikaṃ niccavidhaṃsakārinaṃ;<br>
Ārā vivajjeyya naro vicakkhaṇo,<br>
Senaṃ yathā kukkuṭo vaṃsakānane”ti.<br>
</p>
</blockquote>
<p class="endsutta">
<a class="ms" id="p_22J_2032"></a>
<a class="sc" id="12"></a>
Kukkuṭajātakaṃ dasamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>