<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja477">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>4 Cūḷanāradajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2426"></a>
<a class="msdiv" id="msdiv40"></a>
“Na te kaṭṭhāni bhinnāni,<br>
na te udakamābhataṃ;<br>
Aggīpi te na hāpito,<br>
kiṃ nu mandova jhāyasi”.<br></p>
<p>
<a class="sc" id="2"></a>
<a class="ms" id="p_22J_2427"></a>
<a class="msdiv" id="msdiv41"></a>
“Na ussahe vane vatthuṃ,<br>
kassapāmantayāmi taṃ;<br>
Dukkho vāso araññasmiṃ,<br>
raṭṭhaṃ icchāmi gantave.<br></p>
<p>
<a class="sc" id="3"></a>
<a class="ms" id="p_22J_2428"></a>
<a class="msdiv" id="msdiv42"></a>
Yathā ahaṃ ito gantvā,<br>
Yasmiṃ janapade vasaṃ;<br>
Ācāraṃ brahme sikkheyyaṃ,<br>
Taṃ dhammaṃ anusāsa maṃ”.<br></p>
<p>
<a class="sc" id="4"></a>
<a class="ms" id="p_22J_2429"></a>
<a class="msdiv" id="msdiv43"></a>
“Sace araññaṃ hitvāna,<br>
vanamūlaphalāni ca;<br>
Raṭṭhe rocayase vāsaṃ,<br>
taṃ dhammaṃ nisāmehi me.<br></p>
<p>
<a class="sc" id="5"></a>
<a class="ms" id="p_22J_2430"></a>
<a class="msdiv" id="msdiv44"></a>
Visaṃ mā paṭisevittho,<br>
papātaṃ parivajjaya;<br>
Paṅke ca mā visīdittho,<br>
yatto cāsīvise care”.<br></p>
<p>
<a class="sc" id="6"></a>
<a class="ms" id="p_22J_2431"></a>
<a class="msdiv" id="msdiv45"></a>
“Kiṃ nu visaṃ papāto vā,<br>
paṅko vā brahmacārinaṃ;<br>
Kaṃ tvaṃ āsīvisaṃ brūsi,<br>
taṃ me akkhāhi pucchito”.<br></p>
<p>
<a class="sc" id="7"></a>
<a class="ms" id="p_22J_2432"></a>
<a class="msdiv" id="msdiv46"></a>
“Āsavo tāta lokasmiṃ,<br>
surā nāma pavuccati;<br>
Manuñño surabhī vaggu,<br>
sādu khuddarasūpamo;<br>
Visaṃ tadāhu ariyā se,<br>
brahmacariyassa nārada.<br></p>
<p>
<a class="sc" id="8"></a>
<a class="ms" id="p_22J_2433"></a>
<a class="msdiv" id="msdiv47"></a>
Itthiyo tāta lokasmiṃ,<br>
pamattaṃ pamathenti tā;<br>
Haranti yuvino cittaṃ,<br>
tūlaṃ bhaṭṭhaṃva māluto;<br>
Papāto eso akkhāto,<br>
brahmacariyassa nārada.<br></p>
<p>
<a class="sc" id="9"></a>
<a class="ms" id="p_22J_2434"></a>
<a class="msdiv" id="msdiv48"></a>
Lābho siloko sakkāro,<br>
pūjā parakulesu ca;<br>
Paṅko eso ca akkhāto,<br>
brahmacariyassa nārada.<br></p>
<p>
<a class="sc" id="10"></a>
<a class="ms" id="p_22J_2435"></a>
<a class="msdiv" id="msdiv49"></a>
Sasatthā tāta rājāno,<br>
āvasanti mahiṃ imaṃ;<br>
Te tādise manussinde,<br>
mahante tāta nārada.<br></p>
<p>
<a class="sc" id="11"></a>
<a class="ms" id="p_22J_2436"></a>
<a class="msdiv" id="msdiv50"></a>
Issarānaṃ adhipatīnaṃ,<br>
na tesaṃ pādato care;<br>
Āsīvisoti akkhāto,<br>
brahmacariyassa nārada.<br></p>
<p>
<a class="sc" id="12"></a>
<a class="ms" id="p_22J_2437"></a>
<a class="msdiv" id="msdiv51"></a>
Bhattattho bhattakāle ca,<br>
yaṃ gehamupasaṅkame;<br>
Yadettha kusalaṃ jaññā,<br>
tattha ghāsesanaṃ care.<br></p>
<p>
<a class="sc" id="13"></a>
<a class="ms" id="p_22J_2438"></a>
<a class="msdiv" id="msdiv52"></a>
Pavisitvā parakulaṃ,<br>
pānatthaṃ bhojanāya vā;<br>
Mitaṃ khāde mitaṃ bhuñje,<br>
na ca rūpe manaṃ kare.<br></p>
<p>
<a class="sc" id="14"></a>
<a class="ms" id="p_22J_2439"></a>
<a class="msdiv" id="msdiv53"></a>
Goṭṭhaṃ majjaṃ kirāṭañca,<br>
sabhā nikiraṇāni ca;<br>
Ārakā parivajjehi,<br>
yānīva visamaṃ pathan”ti.<br></p>
</blockquote>
<p class="endsutta">
<a class="sc" id="15"></a>
<a class="ms" id="p_22J_2440"></a>
Cūḷanāradajātakaṃ catutthaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>