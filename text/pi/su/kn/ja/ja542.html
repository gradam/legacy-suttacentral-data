<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja542">
<article>
<div class="hgroup">
<p class="division">Jātaka</p>
<p>Mahānipāta</p>
<p>Mūgapakkhavagga</p>
<h1>Umaṅgajātaka</h1>
</div>
<blockquote class="gatha">
<p>
<a class="msdiv" id="msdiv590"></a>
<a class="ms" id="p_23J_1914"></a>
<a class="sc" id="1"></a>
“Pañcālo sabbasenāya,<br>
brahmadattoyamāgato;<br>
Sāyaṃ pañcāliyā senā,<br>
appameyyā mahosadha.<br>
</p>
<p>
<a class="msdiv" id="msdiv591"></a>
<a class="ms" id="p_23J_1915"></a>
<a class="sc" id="2"></a>
Vīthimatī pattimatī,<br>
sabbasaṅgāmakovidā;<br>
Ohārinī saddavatī,<br>
bherisaṅkhappabodhanā.<br>
</p>
<p>
<a class="msdiv" id="msdiv592"></a>
<a class="ms" id="p_23J_1916"></a>
<a class="sc" id="3"></a>
Lohavijjālaṅkārābhā,<br>
dhajinī vāmarohinī;<br>
Sippiyehi susampannā,<br>
sūrehi suppatiṭṭhitā.<br>
</p>
<p>
<a class="msdiv" id="msdiv593"></a>
<a class="ms" id="p_23J_1917"></a>
<a class="sc" id="4"></a>
Dasettha paṇḍitā āhu,<br>
bhūripaññā rahogamā;<br>
Mātā ekādasī rañño,<br>
pañcāliyaṃ pasāsati.<br>
</p>
<p>
<a class="msdiv" id="msdiv594"></a>
<a class="ms" id="p_23J_1918"></a>
<a class="sc" id="5"></a>
Athetthekasataṃ khatyā,<br>
anuyantā yasassino;<br>
Acchinnaraṭṭhā byathitā,<br>
pañcāliyaṃ vasaṃ gatā.<br>
</p>
<p>
<a class="msdiv" id="msdiv595"></a>
<a class="ms" id="p_23J_1919"></a>
<a class="sc" id="6"></a>
Yaṃvadā takkarā rañño,<br>
akāmā piyabhāṇino;<br>
Pañcālamanuyāyanti,<br>
akāmā vasino gatā.<br>
</p>
<p>
<a class="msdiv" id="msdiv596"></a>
<a class="ms" id="p_23J_1920"></a>
<a class="sc" id="7"></a>
Tāya senāya mithilā,<br>
tisandhiparivāritā;<br>
Rājadhānī videhānaṃ,<br>
samantā parikhaññati.<br>
</p>
<p>
<a class="msdiv" id="msdiv597"></a>
<a class="ms" id="p_23J_1921"></a>
<a class="sc" id="8"></a>
Uddhaṃ tārakajātāva,<br>
samantā parivāritā;<br>
Mahosadha vijānāhi,<br>
kathaṃ mokkho bhavissati”.<br>
</p>
<p>
<a class="msdiv" id="msdiv598"></a>
<a class="ms" id="p_23J_1922"></a>
<a class="sc" id="9"></a>
“Pāde deva pasārehi,<br>
bhuñja kāme ramassu ca;<br>
Hitvā pañcāliyaṃ senaṃ,<br>
brahmadatto palāyiti”.<br>
</p>
<p>
<a class="msdiv" id="msdiv599"></a>
<a class="ms" id="p_23J_1923"></a>
<a class="sc" id="10"></a>
“Rājā santhavakāmo te,<br>
ratanāni pavecchati;<br>
Āgacchantu ito dūtā,<br>
mañjukā piyabhāṇino.<br>
</p>
<p>
<a class="msdiv" id="msdiv600"></a>
<a class="ms" id="p_23J_1924"></a>
<a class="sc" id="11"></a>
Bhāsantu mudukā vācā,<br>
yā vācā paṭinanditā;<br>
Pañcālo ca videho ca,<br>
ubho ekā bhavantu te”.<br>
</p>
<p>
<a class="msdiv" id="msdiv601"></a>
<a class="ms" id="p_23J_1925"></a>
<a class="sc" id="12"></a>
“Kathaṃ nu kevaṭṭa mahosadhena,<br>
Samāgamo āsi tadiṅgha brūhi;<br>
Kacci te paṭinijjhatto,<br>
Kacci tuṭṭho mahosadho”.<br>
</p>
<p>
<a class="msdiv" id="msdiv602"></a>
<a class="ms" id="p_23J_1926"></a>
<a class="sc" id="13"></a>
“Anariyarūpo puriso janinda,<br>
Asammodako thaddho asabbhirūpo;<br>
Yathā mūgo ca badhiro ca,<br>
Na kiñcitthaṃ abhāsatha”.<br>
</p>
<p>
<a class="msdiv" id="msdiv603"></a>
<a class="ms" id="p_23J_1927"></a>
<a class="sc" id="14"></a>
“Addhā idaṃ mantapadaṃ sududdasaṃ,<br>
Attho suddho naraviriyena diṭṭho;<br>
Tathā hi kāyo mama sampavedhati,<br>
Hitvā sayaṃ ko parahatthamessati”.<br>
</p>
<p>
<a class="msdiv" id="msdiv604"></a>
<a class="ms" id="p_23J_1928"></a>
<a class="sc" id="15"></a>
“Channañhi ekāva matī sameti,<br>
Ye paṇḍitā uttamabhūripattā;<br>
Yānaṃ ayānaṃ atha vāpi ṭhānaṃ,<br>
Mahosadha tvampi matiṃ karohi”.<br>
</p>
<p>
<a class="msdiv" id="msdiv605"></a>
<a class="ms" id="p_23J_1929"></a>
<a class="sc" id="16"></a>
“Jānāsi kho rāja mahānubhāvo,<br>
Mahabbalo cūḷanibrahmadatto;<br>
Rājā ca taṃ icchati māraṇatthaṃ,<br>
Migaṃ yathā okacarena luddo.<br>
</p>
<p>
<a class="msdiv" id="msdiv606"></a>
<a class="ms" id="p_23J_1930"></a>
<a class="sc" id="17"></a>
Yathāpi maccho baḷisaṃ,<br>
vaṅkaṃ maṃsena chāditaṃ;<br>
Āmagiddho na jānāti,<br>
maccho maraṇamattano.<br>
</p>
<p>
<a class="msdiv" id="msdiv607"></a>
<a class="ms" id="p_23J_1931"></a>
<a class="sc" id="18"></a>
Evameva tuvaṃ rāja,<br>
cūḷaneyyassa dhītaraṃ;<br>
Kāmagiddho na jānāsi,<br>
macchova maraṇamattano.<br>
</p>
<p>
<a class="msdiv" id="msdiv608"></a>
<a class="ms" id="p_23J_1932"></a>
<a class="sc" id="19"></a>
Sace gacchasi pañcālaṃ,<br>
Khippamattaṃ jahissasi;<br>
Migaṃ panthānubandhaṃva,<br>
Mahantaṃ bhayamessati”.<br>
</p>
<p>
<a class="msdiv" id="msdiv609"></a>
<a class="ms" id="p_23J_1933"></a>
<a class="sc" id="20"></a>
“Mayameva bālamhase eḷamūgā,<br>
Ye uttamatthāni tayī lapimhā;<br>
Kimeva tvaṃ naṅgalakoṭivaḍḍho,<br>
Atthāni jānāsi yathāpi aññe”.<br>
</p>
<p>
<a class="msdiv" id="msdiv610"></a>
<a class="ms" id="p_23J_1934"></a>
<a class="sc" id="21"></a>
“Imaṃ gale gahetvāna,<br>
nāsetha vijitā mama;<br>
Yo me ratanalābhassa,<br>
antarāyāya bhāsati”.<br>
</p>
<p>
<a class="msdiv" id="msdiv611"></a>
<a class="ms" id="p_23J_1935"></a>
<a class="sc" id="22"></a>
Tato ca so apakkamma,<br>
vedehassa upantikā;<br>
Atha āmantayī dūtaṃ,<br>
mādharaṃ suvapaṇḍitaṃ.<br>
</p>
<p>
<a class="msdiv" id="msdiv612"></a>
<a class="ms" id="p_23J_1936"></a>
<a class="sc" id="23"></a>
“Ehi samma haritapakkha,<br>
veyyāvaccaṃ karohi me;<br>
Atthi pañcālarājassa,<br>
sāḷikā sayanapālikā.<br>
</p>
<p>
<a class="msdiv" id="msdiv613"></a>
<a class="ms" id="p_23J_1937"></a>
<a class="sc" id="24"></a>
Taṃ bandhanena pucchassu,<br>
sā hi sabbassa kovidā;<br>
Sā tesaṃ sabbaṃ jānāti,<br>
rañño ca kosiyassa ca”.<br>
</p>
<p>
<a class="msdiv" id="msdiv614"></a>
<a class="ms" id="p_23J_1938"></a>
<a class="sc" id="25"></a>
“Āmo”ti so paṭissutvā,<br>
mādharo suvapaṇḍito;<br>
Agamāsi haritapakkho,<br>
sāḷikāya upantikaṃ.<br>
</p>
<p>
<a class="msdiv" id="msdiv615"></a>
<a class="ms" id="p_23J_1939"></a>
<a class="sc" id="26"></a>
Tato ca kho so gantvāna,<br>
mādharo suvapaṇḍito;<br>
Athāmantayi sugharaṃ,<br>
sāḷikaṃ mañjubhāṇikaṃ.<br>
</p>
<p>
<a class="msdiv" id="msdiv616"></a>
<a class="ms" id="p_23J_1940"></a>
<a class="sc" id="27"></a>
“Kacci te sughare khamanīyaṃ,<br>
Kacci vesse anāmayaṃ;<br>
Kacci te madhunā lājā,<br>
Labbhate sughare tuvaṃ”.<br>
</p>
<p>
<a class="msdiv" id="msdiv617"></a>
<a class="ms" id="p_23J_1941"></a>
<a class="sc" id="28"></a>
“Kusalañceva me samma,<br>
atho samma anāmayaṃ;<br>
Atho me madhunā lājā,<br>
labbhate suvapaṇḍita.<br>
</p>
<p>
<a class="msdiv" id="msdiv618"></a>
<a class="ms" id="p_23J_1942"></a>
<a class="sc" id="29"></a>
Kuto nu samma āgamma,<br>
kassa vā pahito tuvaṃ;<br>
Na ca mesi ito pubbe,<br>
diṭṭho vā yadi vā suto”.<br>
</p>
<p>
<a class="msdiv" id="msdiv619"></a>
<a class="ms" id="p_23J_1943"></a>
<a class="sc" id="30"></a>
“Ahosiṃ sivirājassa,<br>
pāsāde sayanapālako;<br>
Tato so dhammiko rājā,<br>
baddhe mocesi bandhanā.<br>
</p>
<p>
<a class="msdiv" id="msdiv620"></a>
<a class="ms" id="p_23J_1944"></a>
<a class="sc" id="31"></a>
Tassa mekā dutiyāsi,<br>
sāḷikā mañjubhāṇikā;<br>
Taṃ tattha avadhī seno,<br>
pekkhato sughare mama.<br>
</p>
<p>
<a class="msdiv" id="msdiv621"></a>
<a class="ms" id="p_23J_1945"></a>
<a class="sc" id="32"></a>
Tassā kāmā hi sammatto,<br>
āgatosmi tavantike;<br>
Sace kareyya okāsaṃ,<br>
ubhayova vasāmase”.<br>
</p>
<p>
<a class="msdiv" id="msdiv622"></a>
<a class="ms" id="p_23J_1946"></a>
<a class="sc" id="33"></a>
“Suvova suviṃ kāmeyya,<br>
sāḷiko pana sāḷikaṃ;<br>
Suvassa sāḷikāyeva,<br>
saṃvāso hoti kīdiso”.<br>
</p>
<p>
<a class="msdiv" id="msdiv623"></a>
<a class="ms" id="p_23J_1947"></a>
<a class="sc" id="34"></a>
“Yoyaṃ kāme kāmayati,<br>
api caṇḍālikāmapi;<br>
Sabbo hi sadiso hoti,<br>
natthi kāme asādiso”.<br>
</p>
<p>
<a class="msdiv" id="msdiv624"></a>
<a class="ms" id="p_23J_1948"></a>
<a class="sc" id="35"></a>
“Atthi jampāvatī nāma,<br>
mātā sivissa rājino;<br>
Sā bhariyā vāsudevassa,<br>
kaṇhassa mahesī piyā.<br>
</p>
<p>
<a class="msdiv" id="msdiv625"></a>
<a class="ms" id="p_23J_1949"></a>
<a class="sc" id="36"></a>
Raṭṭhavatī kimpurisī,<br>
sāpi vacchaṃ akāmayi;<br>
Manusso migiyā saddhiṃ,<br>
natthi kāme asādiso.<br>
</p>
<p>
<a class="msdiv" id="msdiv626"></a>
<a class="ms" id="p_23J_1950"></a>
<a class="sc" id="37"></a>
Handa khvāhaṃ gamissāmi,<br>
sāḷike mañjubhāṇike;<br>
Paccakkhānupadañhetaṃ,<br>
atimaññasi nūna maṃ”.<br>
</p>
<p>
<a class="msdiv" id="msdiv627"></a>
<a class="ms" id="p_23J_1951"></a>
<a class="sc" id="38"></a>
“Na sirī taramānassa,<br>
mādhara suvapaṇḍita;<br>
Idheva tāva acchassu,<br>
yāva rājāna dakkhasi;<br>
Sossi saddaṃ mudiṅgānaṃ,<br>
ānubhāvañca rājino”.<br>
</p>
<p>
<a class="msdiv" id="msdiv628"></a>
<a class="ms" id="p_23J_1952"></a>
<a class="sc" id="39"></a>
“Yo nu khvāyaṃ tibbo saddo,<br>
tirojanapade suto;<br>
Dhītā pañcālarājassa,<br>
osadhī viya vaṇṇinī;<br>
Taṃ dassati videhānaṃ,<br>
so vivāho bhavissati”.<br>
</p>
<p>
<a class="msdiv" id="msdiv629"></a>
<a class="ms" id="p_23J_1953"></a>
<a class="sc" id="40"></a>
“Ediso mā amittānaṃ,<br>
vivāho hotu mādhara;<br>
Yathā pañcālarājassa,<br>
vedehena bhavissati.<br>
</p>
<p>
<a class="msdiv" id="msdiv630"></a>
<a class="ms" id="p_23J_1954"></a>
<a class="sc" id="41"></a>
Ānayitvāna vedehaṃ,<br>
pañcālānaṃ rathesabho;<br>
Tato naṃ ghātayissati,<br>
nassa sakhī bhavissati”.<br>
</p>
<p>
<a class="msdiv" id="msdiv631"></a>
<a class="ms" id="p_23J_1955"></a>
<a class="sc" id="42"></a>
“Handa kho maṃ anujānāhi,<br>
rattiyo sattamattiyo;<br>
Yāvāhaṃ sivirājassa,<br>
ārocemi mahesino;<br>
Laddho ca me āvasatho,<br>
sāḷikāya upantikaṃ”.<br>
</p>
<p>
<a class="msdiv" id="msdiv632"></a>
<a class="ms" id="p_23J_1956"></a>
<a class="sc" id="43"></a>
“Handa kho taṃ anujānāmi,<br>
rattiyo sattamattiyo;<br>
Sace tvaṃ sattarattena,<br>
nāgacchasi mamantike;<br>
Maññe okkantasattaṃ maṃ,<br>
matāya āgamissasi”.<br>
</p>
<p>
<a class="msdiv" id="msdiv633"></a>
<a class="ms" id="p_23J_1957"></a>
<a class="sc" id="44"></a>
Tato ca kho so gantvāna,<br>
mādharo suvapaṇḍito;<br>
Mahosadhassa akkhāsi,<br>
sāḷikāvacanaṃ idaṃ.<br>
</p>
<p>
<a class="msdiv" id="msdiv634"></a>
<a class="ms" id="p_23J_1958"></a>
<a class="sc" id="45"></a>
“Yasseva ghare bhuñjeyya bhogaṃ,<br>
Tasseva atthaṃ puriso careyya;<br>
Handāhaṃ gacchāmi pure janinda,<br>
Pañcālarājassa puraṃ surammaṃ;<br>
Nivesanāni māpetuṃ,<br>
Vedehassa yasassino.<br>
</p>
<p>
<a class="msdiv" id="msdiv635"></a>
<a class="ms" id="p_23J_1959"></a>
<a class="sc" id="46"></a>
Nivesanāni māpetvā,<br>
vedehassa yasassino;<br>
Yadā te pahiṇeyyāmi,<br>
tadā eyyāsi khattiya”.<br>
</p>
<p>
<a class="msdiv" id="msdiv636"></a>
<a class="ms" id="p_23J_1960"></a>
<a class="sc" id="47"></a>
Tato ca pāyāsi pure mahosadho,<br>
Pañcālarājassa puraṃ surammaṃ;<br>
Nivesanāni māpetuṃ,<br>
Vedehassa yasassino.<br>
</p>
<p>
<a class="msdiv" id="msdiv637"></a>
<a class="ms" id="p_23J_1961"></a>
<a class="sc" id="48"></a>
Nivesanāni māpetvā,<br>
vedehassa yasassino;<br>
Athassa pāhiṇī dūtaṃ,<br>
vedehaṃ mithilaggahaṃ;<br>
“Ehi dāni mahārāja,<br>
māpitaṃ te nivesanaṃ”.<br>
</p>
<p>
<a class="msdiv" id="msdiv638"></a>
<a class="ms" id="p_23J_1962"></a>
<a class="sc" id="49"></a>
Tato ca rājā pāyāsi,<br>
senāya caturaṅgiyā;<br>
Anantavāhanaṃ daṭṭhuṃ,<br>
phītaṃ kapiliyaṃ puraṃ.<br>
</p>
<p>
<a class="msdiv" id="msdiv639"></a>
<a class="ms" id="p_23J_1963"></a>
<a class="sc" id="50"></a>
Tato ca kho so gantvāna,<br>
brahmadattassa pāhiṇi;<br>
“Āgatosmi mahārāja,<br>
tava pādāni vandituṃ.<br>
</p>
<p>
<a class="msdiv" id="msdiv640"></a>
<a class="ms" id="p_23J_1964"></a>
<a class="sc" id="51"></a>
Dadāhi dāni me bhariyaṃ,<br>
nāriṃ sabbaṅgasobhiniṃ;<br>
Suvaṇṇena paṭicchannaṃ,<br>
dāsīgaṇapurakkhataṃ”.<br>
</p>
<p>
<a class="msdiv" id="msdiv641"></a>
<a class="ms" id="p_23J_1965"></a>
<a class="sc" id="52"></a>
“Svāgataṃ teva vedeha,<br>
atho te adurāgataṃ;<br>
Nakkhattaṃyeva paripuccha,<br>
ahaṃ kaññaṃ dadāmi te;<br>
Suvaṇṇena paṭicchannaṃ,<br>
dāsīgaṇapurakkhataṃ”.<br>
</p>
<p>
<a class="msdiv" id="msdiv642"></a>
<a class="ms" id="p_23J_1966"></a>
<a class="sc" id="53"></a>
Tato ca rājā vedeho,<br>
nakkhattaṃ paripucchatha;<br>
Nakkhattaṃ paripucchitvā,<br>
brahmadattassa pāhiṇi.<br>
</p>
<p>
<a class="msdiv" id="msdiv643"></a>
<a class="ms" id="p_23J_1967"></a>
<a class="sc" id="54"></a>
“Dadāhi dāni me bhariyaṃ,<br>
nāriṃ sabbaṅgasobhiniṃ;<br>
Suvaṇṇena paṭicchannaṃ,<br>
dāsīgaṇapurakkhataṃ”.<br>
</p>
<p>
<a class="msdiv" id="msdiv644"></a>
<a class="ms" id="p_23J_1968"></a>
<a class="sc" id="55"></a>
“Dadāmi dāni te bhariyaṃ,<br>
nāriṃ sabbaṅgasobhiniṃ;<br>
Suvaṇṇena paṭicchannaṃ,<br>
dāsīgaṇapurakkhataṃ”.<br>
</p>
<p>
<a class="msdiv" id="msdiv645"></a>
<a class="ms" id="p_23J_1969"></a>
<a class="sc" id="56"></a>
“Hatthī assā rathā pattī,<br>
senā tiṭṭhanti vammitā;<br>
Ukkā padittā jhāyanti,<br>
kiṃ nu maññanti paṇḍitā.<br>
</p>
<p>
<a class="msdiv" id="msdiv646"></a>
<a class="ms" id="p_23J_1970"></a>
<a class="sc" id="57"></a>
Hatthī assā rathā pattī,<br>
senā tiṭṭhanti vammitā;<br>
Ukkā padittā jhāyanti,<br>
kiṃ nu kāhanti paṇḍita”.<br>
</p>
<p>
<a class="msdiv" id="msdiv647"></a>
<a class="ms" id="p_23J_1971"></a>
<a class="sc" id="58"></a>
“Rakkhati taṃ mahārāja,<br>
cūḷaneyyo mahabbalo;<br>
Paduṭṭho brahmadattena,<br>
pāto taṃ ghātayissati”.<br>
</p>
<p>
<a class="msdiv" id="msdiv648"></a>
<a class="ms" id="p_23J_1972"></a>
<a class="sc" id="59"></a>
“Ubbedhati me hadayaṃ,<br>
mukhañca parisussati;<br>
Nibbutiṃ nādhigacchāmi,<br>
aggidaḍḍhova ātape.<br>
</p>
<p>
<a class="msdiv" id="msdiv649"></a>
<a class="ms" id="p_23J_1973"></a>
<a class="sc" id="60"></a>
Kammārānaṃ yathā ukkā,<br>
anto jhāyati no bahi;<br>
Evampi hadayaṃ mayhaṃ,<br>
anto jhāyati no bahi”.<br>
</p>
<p>
<a class="msdiv" id="msdiv650"></a>
<a class="ms" id="p_23J_1974"></a>
<a class="sc" id="61"></a>
“Pamatto mantanātīto,<br>
bhinnamantosi khattiya;<br>
Idāni kho taṃ tāyantu,<br>
paṇḍitā mantino janā.<br>
</p>
<p>
<a class="msdiv" id="msdiv651"></a>
<a class="ms" id="p_23J_1975"></a>
<a class="sc" id="62"></a>
Akatvāmaccassa vacanaṃ,<br>
atthakāmahitesino;<br>
Attapītirato rājā,<br>
migo kūṭeva ohito.<br>
</p>
<p>
<a class="msdiv" id="msdiv652"></a>
<a class="ms" id="p_23J_1976"></a>
<a class="sc" id="63"></a>
Yathāpi maccho baḷisaṃ,<br>
vaṅkaṃ maṃsena chāditaṃ;<br>
Āmagiddho na jānāti,<br>
maccho maraṇamattano.<br>
</p>
<p>
<a class="msdiv" id="msdiv653"></a>
<a class="ms" id="p_23J_1977"></a>
<a class="sc" id="64"></a>
Evameva tuvaṃ rāja,<br>
cūḷaneyyassa dhītaraṃ;<br>
Kāmagiddho na jānāsi,<br>
macchova maraṇamattano.<br>
</p>
<p>
<a class="msdiv" id="msdiv654"></a>
<a class="ms" id="p_23J_1978"></a>
<a class="sc" id="65"></a>
Sace gacchasi pañcālaṃ,<br>
khippamattaṃ jahissasi;<br>
Migaṃ panthānubandhaṃva,<br>
mahantaṃ bhayamessati.<br>
</p>
<p>
<a class="msdiv" id="msdiv655"></a>
<a class="ms" id="p_23J_1979"></a>
<a class="sc" id="66"></a>
Anariyarūpo puriso janinda,<br>
Ahīva ucchaṅgagato ḍaseyya;<br>
Na tena mittiṃ kayirātha dhīro,<br>
Dukkho have kāpurisena saṅgamo.<br>
</p>
<p>
<a class="msdiv" id="msdiv656"></a>
<a class="ms" id="p_23J_1980"></a>
<a class="sc" id="67"></a>
Yadeva jaññā purisaṃ janinda,<br>
Sīlavāyaṃ bahussuto;<br>
Teneva mittiṃ kayirātha dhīro,<br>
Sukho have sappurisena saṅgamo.<br>
</p>
<p>
<a class="msdiv" id="msdiv657"></a>
<a class="ms" id="p_23J_1981"></a>
<a class="sc" id="68"></a>
Bālo tuvaṃ eḷamūgosi rāja,<br>
Yo uttamatthāni mayī lapittho;<br>
Kimevahaṃ naṅgalakoṭivaḍḍho,<br>
Atthāni jānāmi yathāpi aññe.<br>
</p>
<p>
<a class="msdiv" id="msdiv658"></a>
<a class="ms" id="p_23J_1982"></a>
<a class="sc" id="69"></a>
Imaṃ gale gahetvāna,<br>
nāsetha vijitā mama;<br>
Yo me ratanalābhassa,<br>
antarāyāya bhāsati”.<br>
</p>
<p>
<a class="msdiv" id="msdiv659"></a>
<a class="ms" id="p_23J_1983"></a>
<a class="sc" id="70"></a>
“Mahosadha atītena,<br>
Nānuvijjhanti paṇḍitā;<br>
Kiṃ maṃ assaṃva sambaddhaṃ,<br>
Patodeneva vijjhasi.<br>
</p>
<p>
<a class="msdiv" id="msdiv660"></a>
<a class="ms" id="p_23J_1984"></a>
<a class="sc" id="71"></a>
Sace passasi mokkhaṃ vā,<br>
khemaṃ vā pana passasi;<br>
Teneva maṃ anusāsa,<br>
kiṃ atītena vijjhasi”.<br>
</p>
<p>
<a class="msdiv" id="msdiv661"></a>
<a class="ms" id="p_23J_1985"></a>
<a class="sc" id="72"></a>
“Atītaṃ mānusaṃ kammaṃ,<br>
Dukkaraṃ durabhisambhavaṃ;<br>
Na taṃ sakkomi mocetuṃ,<br>
Tvaṃ pajānassu khattiya.<br>
</p>
<p>
<a class="msdiv" id="msdiv662"></a>
<a class="ms" id="p_23J_1986"></a>
<a class="sc" id="73"></a>
Santi vehāyasā nāgā,<br>
iddhimanto yasassino;<br>
Tepi ādāya gaccheyyuṃ,<br>
yassa honti tathāvidhā.<br>
</p>
<p>
<a class="msdiv" id="msdiv663"></a>
<a class="ms" id="p_23J_1987"></a>
<a class="sc" id="74"></a>
Santi vehāyasā assā,<br>
iddhimanto yasassino;<br>
Tepi ādāya gaccheyyuṃ,<br>
yassa honti tathāvidhā.<br>
</p>
<p>
<a class="msdiv" id="msdiv664"></a>
<a class="ms" id="p_23J_1988"></a>
<a class="sc" id="75"></a>
Santi vehāyasā pakkhī,<br>
iddhimanto yasassino;<br>
Tepi ādāya gaccheyyuṃ,<br>
yassa honti tathāvidhā.<br>
</p>
<p>
<a class="msdiv" id="msdiv665"></a>
<a class="ms" id="p_23J_1989"></a>
<a class="sc" id="76"></a>
Santi vehāyasā yakkhā,<br>
iddhimanto yasassino;<br>
Tepi ādāya gaccheyyuṃ,<br>
yassa honti tathāvidhā.<br>
</p>
<p>
<a class="msdiv" id="msdiv666"></a>
<a class="ms" id="p_23J_1990"></a>
<a class="sc" id="77"></a>
Atītaṃ mānusaṃ kammaṃ,<br>
Dukkaraṃ durabhisambhavaṃ;<br>
Na taṃ sakkomi mocetuṃ,<br>
Antalikkhena khattiya”.<br>
</p>
<p>
<a class="msdiv" id="msdiv667"></a>
<a class="ms" id="p_23J_1991"></a>
<a class="sc" id="78"></a>
“Atīradassī puriso,<br>
mahante udakaṇṇave;<br>
Yattha so labhate gādhaṃ,<br>
tattha so vindate sukhaṃ.<br>
</p>
<p>
<a class="msdiv" id="msdiv668"></a>
<a class="ms" id="p_23J_1992"></a>
<a class="sc" id="79"></a>
Evaṃ amhañca rañño ca,<br>
tvaṃ patiṭṭhā mahosadha;<br>
Tvaṃ nosi mantinaṃ seṭṭho,<br>
amhe dukkhā pamocaya”.<br>
</p>
<p>
<a class="msdiv" id="msdiv669"></a>
<a class="ms" id="p_23J_1993"></a>
<a class="sc" id="80"></a>
“Atītaṃ mānusaṃ kammaṃ,<br>
Dukkaraṃ durabhisambhavaṃ;<br>
Na taṃ sakkomi mocetuṃ,<br>
Tvaṃ pajānassu senaka”.<br>
</p>
<p>
<a class="msdiv" id="msdiv670"></a>
<a class="ms" id="p_23J_1994"></a>
<a class="sc" id="81"></a>
“Suṇohi metaṃ vacanaṃ,<br>
Passa senaṃ mahabbhayaṃ;<br>
Senakaṃ dāni pucchāmi,<br>
Kiṃ kiccaṃ idha maññasi”.<br>
</p>
<p>
<a class="msdiv" id="msdiv671"></a>
<a class="ms" id="p_23J_1995"></a>
<a class="sc" id="82"></a>
“Aggiṃ vā dvārato dema,<br>
gaṇhāmase vikantanaṃ;<br>
Aññamaññaṃ vadhitvāna,<br>
khippaṃ hissāma jīvitaṃ;<br>
Mā no rājā brahmadatto,<br>
ciraṃ dukkhena mārayi”.<br>
</p>
<p>
<a class="msdiv" id="msdiv672"></a>
<a class="ms" id="p_23J_1996"></a>
<a class="sc" id="83"></a>
“Suṇohi metaṃ vacanaṃ,<br>
passa senaṃ mahabbhayaṃ;<br>
Pukkusaṃ dāni pucchāmi,<br>
kiṃ kiccaṃ idha maññasi”.<br>
</p>
<p>
<a class="msdiv" id="msdiv673"></a>
<a class="ms" id="p_23J_1997"></a>
<a class="sc" id="84"></a>
“Visaṃ khāditvā miyyāma,<br>
khippaṃ hissāma jīvitaṃ;<br>
Mā no rājā brahmadatto,<br>
ciraṃ dukkhena mārayi”.<br>
</p>
<p>
<a class="msdiv" id="msdiv674"></a>
<a class="ms" id="p_23J_1998"></a>
<a class="sc" id="85"></a>
“Suṇohi metaṃ vacanaṃ,<br>
passa senaṃ mahabbhayaṃ;<br>
Kāmindaṃ dāni pucchāmi,<br>
kiṃ kiccaṃ idha maññasi”.<br>
</p>
<p>
<a class="msdiv" id="msdiv675"></a>
<a class="ms" id="p_23J_1999"></a>
<a class="sc" id="86"></a>
“Rajjuyā bajjha miyyāma,<br>
papātā papatāmase;<br>
Mā no rājā brahmadatto,<br>
ciraṃ dukkhena mārayi”.<br>
</p>
<p>
<a class="msdiv" id="msdiv676"></a>
<a class="ms" id="p_23J_2000"></a>
<a class="sc" id="87"></a>
“Suṇohi metaṃ vacanaṃ,<br>
passa senaṃ mahabbhayaṃ;<br>
Devindaṃ dāni pucchāmi,<br>
kiṃ kiccaṃ idha maññasi”.<br>
</p>
<p>
<a class="msdiv" id="msdiv677"></a>
<a class="ms" id="p_23J_2001"></a>
<a class="sc" id="88"></a>
“Aggiṃ vā dvārato dema,<br>
gaṇhāmase vikantanaṃ;<br>
Aññamaññaṃ vadhitvāna,<br>
khippaṃ hissāma jīvitaṃ;<br>
Na no sakkoti mocetuṃ,<br>
sukheneva mahosadho”.<br>
</p>
<p>
<a class="msdiv" id="msdiv678"></a>
<a class="ms" id="p_23J_2002"></a>
<a class="sc" id="89"></a>
“Yathā kadalino sāraṃ,<br>
anvesaṃ nādhigacchati;<br>
Evaṃ anvesamānā naṃ,<br>
pañhaṃ najjhagamāmase.<br>
</p>
<p>
<a class="msdiv" id="msdiv679"></a>
<a class="ms" id="p_23J_2003"></a>
<a class="sc" id="90"></a>
Yathā simbalino sāraṃ,<br>
anvesaṃ nādhigacchati;<br>
Evaṃ anvesamānā naṃ,<br>
pañhaṃ najjhagamāmase.<br>
</p>
<p>
<a class="msdiv" id="msdiv680"></a>
<a class="ms" id="p_23J_2004"></a>
<a class="sc" id="91"></a>
Adese vata no vuṭṭhaṃ,<br>
kuñjarānaṃvanodake;<br>
Sakāse dummanussānaṃ,<br>
bālānaṃ avijānataṃ.<br>
</p>
<p>
<a class="msdiv" id="msdiv681"></a>
<a class="ms" id="p_23J_2005"></a>
<a class="sc" id="92"></a>
Ubbedhati me hadayaṃ,<br>
mukhañca parisussati;<br>
Nibbutiṃ nādhigacchāmi,<br>
aggidaḍḍhova ātape.<br>
</p>
<p>
<a class="msdiv" id="msdiv682"></a>
<a class="ms" id="p_23J_2006"></a>
<a class="sc" id="93"></a>
Kammārānaṃ yathā ukkā,<br>
anto jhāyati no bahi;<br>
Evampi hadayaṃ mayhaṃ,<br>
anto jhāyati no bahi”.<br>
</p>
<p>
<a class="msdiv" id="msdiv683"></a>
<a class="ms" id="p_23J_2007"></a>
<a class="sc" id="94"></a>
Tato so paṇḍito dhīro,<br>
atthadassī mahosadho;<br>
Vedehaṃ dukkhitaṃ disvā,<br>
idaṃ vacanamabravi.<br>
</p>
<p>
<a class="msdiv" id="msdiv684"></a>
<a class="ms" id="p_23J_2008"></a>
<a class="sc" id="95"></a>
“Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
rāhuggahaṃva candimaṃ.<br>
</p>
<p>
<a class="msdiv" id="msdiv685"></a>
<a class="ms" id="p_23J_2009"></a>
<a class="sc" id="96"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
rāhuggahaṃva sūriyaṃ.<br>
</p>
<p>
<a class="msdiv" id="msdiv686"></a>
<a class="ms" id="p_23J_2010"></a>
<a class="sc" id="97"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
paṅke sannaṃva kuñjaraṃ.<br>
</p>
<p>
<a class="msdiv" id="msdiv687"></a>
<a class="ms" id="p_23J_2011"></a>
<a class="sc" id="98"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
peḷābaddhaṃva pannagaṃ.<br>
</p>
<p>
<a class="msdiv" id="msdiv688"></a>
<a class="ms" id="p_23J_2012"></a>
<a class="sc" id="99"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
pakkhiṃ baddhaṃva pañjare.<br>
</p>
<p>
<a class="msdiv" id="msdiv689"></a>
<a class="ms" id="p_23J_2013"></a>
<a class="sc" id="100"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
macche jālagateriva.<br>
</p>
<p>
<a class="msdiv" id="msdiv690"></a>
<a class="ms" id="p_23J_2014"></a>
<a class="sc" id="101"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Ahaṃ taṃ mocayissāmi,<br>
sayoggabalavāhanaṃ.<br>
</p>
<p>
<a class="msdiv" id="msdiv691"></a>
<a class="ms" id="p_23J_2015"></a>
<a class="sc" id="102"></a>
Mā tvaṃ bhāyi mahārāja,<br>
mā tvaṃ bhāyi rathesabha;<br>
Pañcālaṃ vāhayissāmi,<br>
kākasenaṃva leḍḍunā.<br>
</p>
<p>
<a class="msdiv" id="msdiv692"></a>
<a class="ms" id="p_23J_2016"></a>
<a class="sc" id="103"></a>
Adu paññā kimatthiyā,<br>
Amacco vāpi tādiso;<br>
Yo taṃ sambādhapakkhandaṃ,<br>
Dukkhā na parimocaye”.<br>
</p>
<p>
<a class="msdiv" id="msdiv693"></a>
<a class="ms" id="p_23J_2017"></a>
<a class="sc" id="104"></a>
“Etha māṇavā uṭṭhetha,<br>
mukhaṃ sodhetha sandhino;<br>
Vedeho sahamaccehi,<br>
umaṅgena gamissati”.<br>
</p>
<p>
<a class="msdiv" id="msdiv694"></a>
<a class="ms" id="p_23J_2018"></a>
<a class="sc" id="105"></a>
Tassa taṃ vacanaṃ sutvā,<br>
paṇḍitassānucārino;<br>
Umaṅgadvāraṃ vivariṃsu,<br>
yantayutte ca aggaḷe.<br>
</p>
<p>
<a class="msdiv" id="msdiv695"></a>
<a class="ms" id="p_23J_2019"></a>
<a class="sc" id="106"></a>
Purato senako yāti,<br>
pacchato ca mahosadho;<br>
Majjhe ca rājā vedeho,<br>
amaccaparivārito.<br>
</p>
<p>
<a class="msdiv" id="msdiv696"></a>
<a class="ms" id="p_23J_2020"></a>
<a class="sc" id="107"></a>
Umaṅgā nikkhamitvāna,<br>
vedeho nāvamāruhi;<br>
Abhirūḷhañca taṃ ñatvā,<br>
anusāsi mahosadho.<br>
</p>
<p>
<a class="msdiv" id="msdiv697"></a>
<a class="ms" id="p_23J_2021"></a>
<a class="sc" id="108"></a>
“Ayaṃ te sasuro deva,<br>
ayaṃ sassu janādhipa;<br>
Yathā mātu paṭipatti,<br>
evaṃ te hotu sassuyā.<br>
</p>
<p>
<a class="msdiv" id="msdiv698"></a>
<a class="ms" id="p_23J_2022"></a>
<a class="sc" id="109"></a>
Yathāpi niyako bhātā,<br>
Saudariyo ekamātuko;<br>
Evaṃ pañcālacando te,<br>
Dayitabbo rathesabha.<br>
</p>
<p>
<a class="msdiv" id="msdiv699"></a>
<a class="ms" id="p_23J_2023"></a>
<a class="sc" id="110"></a>
Ayaṃ pañcālacandī te,<br>
rājaputtī abhicchitā;<br>
Kāmaṃ karohi te tāya,<br>
bhariyā te rathesabha”.<br>
</p>
<p>
<a class="msdiv" id="msdiv700"></a>
<a class="ms" id="p_23J_2024"></a>
<a class="sc" id="111"></a>
“Āruyha nāvaṃ taramāno,<br>
kiṃ nu tīramhi tiṭṭhasi;<br>
Kicchā muttāmha dukkhato,<br>
yāma dāni mahosadha”.<br>
</p>
<p>
<a class="msdiv" id="msdiv701"></a>
<a class="ms" id="p_23J_2025"></a>
<a class="sc" id="112"></a>
“Nesa dhammo mahārāja,<br>
yohaṃ senāya nāyako;<br>
Senaṅgaṃ parihāpetvā,<br>
attānaṃ parimocaye.<br>
</p>
<p>
<a class="msdiv" id="msdiv702"></a>
<a class="ms" id="p_23J_2026"></a>
<a class="sc" id="113"></a>
Nivesanamhi te deva,<br>
senaṅgaṃ parihāpitaṃ;<br>
Taṃ dinnaṃ brahmadattena,<br>
ānayissaṃ rathesabha”.<br>
</p>
<p>
<a class="msdiv" id="msdiv703"></a>
<a class="ms" id="p_23J_2027"></a>
<a class="sc" id="114"></a>
“Appaseno mahāsenaṃ,<br>
kathaṃ viggayha ṭhassasi;<br>
Dubbalo balavantena,<br>
vihaññissasi paṇḍita”.<br>
</p>
<p>
<a class="msdiv" id="msdiv704"></a>
<a class="ms" id="p_23J_2028"></a>
<a class="sc" id="115"></a>
“Appasenopi ce mantī,<br>
mahāsenaṃ amantinaṃ;<br>
Jināti rājā rājāno,<br>
ādiccovudayaṃ tamaṃ”.<br>
</p>
<p>
<a class="msdiv" id="msdiv705"></a>
<a class="ms" id="p_23J_2029"></a>
<a class="sc" id="116"></a>
“Susukhaṃ vata saṃvāso,<br>
paṇḍitehīti senaka;<br>
Pakkhīva pañjare baddhe,<br>
macche jālagateriva;<br>
Amittahatthattagate,<br>
mocayī no mahosadho”.<br>
</p>
<p>
<a class="msdiv" id="msdiv706"></a>
<a class="ms" id="p_23J_2030"></a>
<a class="sc" id="117"></a>
“Evametaṃ mahārāja,<br>
paṇḍitā hi sukhāvahā;<br>
Pakkhīva pañjare baddhe,<br>
macche jālagateriva;<br>
Amittahatthattagate,<br>
mocayī no mahosadho”.<br>
</p>
<p>
<a class="msdiv" id="msdiv707"></a>
<a class="ms" id="p_23J_2031"></a>
<a class="sc" id="118"></a>
Rakkhitvā kasiṇaṃ rattiṃ,<br>
cūḷaneyyo mahabbalo;<br>
Udentaṃ aruṇuggasmiṃ,<br>
upakāriṃ upāgami.<br>
</p>
<p>
<a class="msdiv" id="msdiv708"></a>
<a class="ms" id="p_23J_2032"></a>
<a class="sc" id="119"></a>
Āruyha pavaraṃ nāgaṃ,<br>
balavantaṃ saṭṭhihāyanaṃ;<br>
Rājā avoca pañcālo,<br>
cūḷaneyyo mahabbalo.<br>
</p>
<p>
<a class="msdiv" id="msdiv709"></a>
<a class="ms" id="p_23J_2033"></a>
<a class="sc" id="120"></a>
Sannaddho maṇivammena,<br>
saramādāya pāṇinā;<br>
Pesiye ajjhabhāsittha,<br>
puthugumbe samāgate.<br>
</p>
<p>
<a class="msdiv" id="msdiv710"></a>
<a class="ms" id="p_23J_2034"></a>
<a class="sc" id="121"></a>
Hatthārohe anīkaṭṭhe,<br>
rathike pattikārake;<br>
Upāsanamhi katahatthe,<br>
vālavedhe samāgate.<br>
</p>
<p>
<a class="msdiv" id="msdiv711"></a>
<a class="ms" id="p_23J_2035"></a>
<a class="sc" id="122"></a>
“Pesetha kuñjare dantī,<br>
balavante saṭṭhihāyane;<br>
Maddantu kuñjarā nagaraṃ,<br>
vedehena sumāpitaṃ.<br>
</p>
<p>
<a class="msdiv" id="msdiv712"></a>
<a class="ms" id="p_23J_2036"></a>
<a class="sc" id="123"></a>
Vacchadantamukhā setā,<br>
tikkhaggā aṭṭhivedhino;<br>
Paṇunnā dhanuvegena,<br>
sampatantutarītarā.<br>
</p>
<p>
<a class="msdiv" id="msdiv713"></a>
<a class="ms" id="p_23J_2037"></a>
<a class="sc" id="124"></a>
Māṇavā vammino sūrā,<br>
citradaṇḍayutāvudhā;<br>
Pakkhandino mahānāgā,<br>
hatthīnaṃ hontu sammukhā.<br>
</p>
<p>
<a class="msdiv" id="msdiv714"></a>
<a class="ms" id="p_23J_2038"></a>
<a class="sc" id="125"></a>
Sattiyo teladhotāyo,<br>
accimantā pabhassarā;<br>
Vijjotamānā tiṭṭhantu,<br>
sataraṃsīva tārakā.<br>
</p>
<p>
<a class="msdiv" id="msdiv715"></a>
<a class="ms" id="p_23J_2039"></a>
<a class="sc" id="126"></a>
Āvudhabalavantānaṃ,<br>
guṇikāyūradhārinaṃ;<br>
Etādisānaṃ yodhānaṃ,<br>
saṅgāme apalāyinaṃ;<br>
Vedeho kuto muccissati,<br>
sace pakkhīva kāhiti.<br>
</p>
<p>
<a class="msdiv" id="msdiv716"></a>
<a class="ms" id="p_23J_2040"></a>
<a class="sc" id="127"></a>
Tiṃsa me purisanāvutyo,<br>
sabbevekekaniccitā;<br>
Yesaṃ samaṃ na passāmi,<br>
kevalaṃ mahimaṃ caraṃ.<br>
</p>
<p>
<a class="msdiv" id="msdiv717"></a>
<a class="ms" id="p_23J_2041"></a>
<a class="sc" id="128"></a>
Nāgā ca kappitā dantī,<br>
balavanto saṭṭhihāyanā;<br>
Yesaṃ khandhesu sobhanti,<br>
kumārā cārudassanā.<br>
</p>
<p>
<a class="msdiv" id="msdiv718"></a>
<a class="ms" id="p_23J_2042"></a>
<a class="sc" id="129"></a>
Pītālaṅkārā pītavasanā,<br>
Pītuttaranivāsanā;<br>
Nāgakhandhesu sobhanti,<br>
Devaputtāva nandane.<br>
</p>
<p>
<a class="msdiv" id="msdiv719"></a>
<a class="ms" id="p_23J_2043"></a>
<a class="sc" id="130"></a>
Pāṭhīnavaṇṇā nettiṃsā,<br>
teladhotā pabhassarā;<br>
Niṭṭhitā naradhīrehi,<br>
samadhārā sunissitā.<br>
</p>
<p>
<a class="msdiv" id="msdiv720"></a>
<a class="ms" id="p_23J_2044"></a>
<a class="sc" id="131"></a>
Vellālino vītamalā,<br>
sikkāyasamayā daḷā;<br>
Gahitā balavantehi,<br>
suppahārappahāribhi.<br>
</p>
<p>
<a class="msdiv" id="msdiv721"></a>
<a class="ms" id="p_23J_2045"></a>
<a class="sc" id="132"></a>
Suvaṇṇatharusampannā,<br>
lohitakacchupadhāritā;<br>
Vivattamānā sobhanti,<br>
vijjuvabbhaghanantare.<br>
</p>
<p>
<a class="msdiv" id="msdiv722"></a>
<a class="ms" id="p_23J_2046"></a>
<a class="sc" id="133"></a>
Paṭākā vammino sūrā,<br>
asicammassa kovidā;<br>
Dhanuggahā sikkhitarā,<br>
nāgakhandhe nipātino.<br>
</p>
<p>
<a class="msdiv" id="msdiv723"></a>
<a class="ms" id="p_23J_2047"></a>
<a class="sc" id="134"></a>
Etādisehi parikkhitto,<br>
natthi mokkho ito tava;<br>
Pabhāvaṃ te na passāmi,<br>
yena tvaṃ mithilaṃ vaje”.<br>
</p>
<p>
<a class="msdiv" id="msdiv724"></a>
<a class="ms" id="p_23J_2048"></a>
<a class="sc" id="135"></a>
“Kiṃ nu santaramānova,<br>
nāgaṃ pesesi kuñjaraṃ;<br>
Pahaṭṭharūpo āpatasi,<br>
siddhatthosmīti maññasi.<br>
</p>
<p>
<a class="msdiv" id="msdiv725"></a>
<a class="ms" id="p_23J_2049"></a>
<a class="sc" id="136"></a>
Oharetaṃ dhanuṃ cāpaṃ,<br>
khurappaṃ paṭisaṃhara;<br>
Oharetaṃ subhaṃ vammaṃ,<br>
veḷuriyamaṇisanthataṃ”.<br>
</p>
<p>
<a class="msdiv" id="msdiv726"></a>
<a class="ms" id="p_23J_2050"></a>
<a class="sc" id="137"></a>
“Pasannamukhavaṇṇosi,<br>
mitapubbañca bhāsasi;<br>
Hoti kho maraṇakāle,<br>
edisī vaṇṇasampadā”.<br>
</p>
<p>
<a class="msdiv" id="msdiv727"></a>
<a class="ms" id="p_23J_2051"></a>
<a class="sc" id="138"></a>
“Moghaṃ te gajjitaṃ rāja,<br>
bhinnamantosi khattiya;<br>
Duggaṇhosi tayā rājā,<br>
khaḷuṅkeneva sindhavo.<br>
</p>
<p>
<a class="msdiv" id="msdiv728"></a>
<a class="ms" id="p_23J_2052"></a>
<a class="sc" id="139"></a>
Tiṇṇo hiyyo rājā gaṅgaṃ,<br>
sāmacco saparijjano;<br>
Haṃsarājaṃ yathā dhaṅko,<br>
anujjavaṃ patissasi.<br>
</p>
<p>
<a class="msdiv" id="msdiv729"></a>
<a class="ms" id="p_23J_2053"></a>
<a class="sc" id="140"></a>
Siṅgālā rattibhāgena,<br>
phullaṃ disvāna kiṃsukaṃ;<br>
Maṃsapesīti maññantā,<br>
paribyūḷhā migādhamā.<br>
</p>
<p>
<a class="msdiv" id="msdiv730"></a>
<a class="ms" id="p_23J_2054"></a>
<a class="sc" id="141"></a>
Vītivattāsu rattīsu,<br>
uggatasmiṃ divākare;<br>
Kiṃsukaṃ phullitaṃ disvā,<br>
āsacchinnā migādhamā.<br>
</p>
<p>
<a class="msdiv" id="msdiv731"></a>
<a class="ms" id="p_23J_2055"></a>
<a class="sc" id="142"></a>
Evameva tuvaṃ rāja,<br>
vedehaṃ parivāriya;<br>
Āsacchinno gamissasi,<br>
siṅgālā kiṃsukaṃ yathā”.<br>
</p>
<p>
<a class="msdiv" id="msdiv732"></a>
<a class="ms" id="p_23J_2056"></a>
<a class="sc" id="143"></a>
“Imassa hatthe pāde ca,<br>
kaṇṇanāsañca chindatha;<br>
Yo me amittaṃ hatthagataṃ,<br>
vedehaṃ parimocayi.<br>
</p>
<p>
<a class="msdiv" id="msdiv733"></a>
<a class="ms" id="p_23J_2057"></a>
<a class="sc" id="144"></a>
Imaṃ maṃsaṃva pātabyaṃ,<br>
sūle katvā pacantu naṃ;<br>
Yo me amittaṃ hatthagataṃ,<br>
vedehaṃ parimocayi.<br>
</p>
<p>
<a class="msdiv" id="msdiv734"></a>
<a class="ms" id="p_23J_2058"></a>
<a class="sc" id="145"></a>
Yathāpi āsabhaṃ cammaṃ,<br>
pathabyā vitaniyyati;<br>
Sīhassa atho byagghassa,<br>
hoti saṅkusamāhataṃ.<br>
</p>
<p>
<a class="msdiv" id="msdiv735"></a>
<a class="ms" id="p_23J_2059"></a>
<a class="sc" id="146"></a>
Evaṃ taṃ vitanitvāna,<br>
vedhayissāmi sattiyā;<br>
Yo me amittaṃ hatthagataṃ,<br>
vedehaṃ parimocayi”.<br>
</p>
<p>
<a class="msdiv" id="msdiv736"></a>
<a class="ms" id="p_23J_2060"></a>
<a class="sc" id="147"></a>
“Sace me hatthe pāde ca,<br>
kaṇṇanāsañca checchasi;<br>
Evaṃ pañcālacandassa,<br>
vedeho chedayissati.<br>
</p>
<p>
<a class="msdiv" id="msdiv737"></a>
<a class="ms" id="p_23J_2061"></a>
<a class="sc" id="148"></a>
Sace me hatthe pāde ca,<br>
kaṇṇanāsañca checchasi;<br>
Evaṃ pañcālacandiyā,<br>
vedeho chedayissati.<br>
</p>
<p>
<a class="msdiv" id="msdiv738"></a>
<a class="ms" id="p_23J_2062"></a>
<a class="sc" id="149"></a>
Sace me hatthe pāde ca,<br>
kaṇṇanāsañca checchasi;<br>
Evaṃ nandāya deviyā,<br>
vedeho chedayissati.<br>
</p>
<p>
<a class="msdiv" id="msdiv739"></a>
<a class="ms" id="p_23J_2063"></a>
<a class="sc" id="150"></a>
Sace me hatthe pāde ca,<br>
kaṇṇanāsañca checchasi;<br>
Evaṃ te puttadārassa,<br>
vedeho chedayissati.<br>
</p>
<p>
<a class="msdiv" id="msdiv740"></a>
<a class="ms" id="p_23J_2064"></a>
<a class="sc" id="151"></a>
Sace maṃsaṃva pātabyaṃ,<br>
sūle katvā pacissasi;<br>
Evaṃ pañcālacandassa,<br>
vedeho pācayissati.<br>
</p>
<p>
<a class="msdiv" id="msdiv741"></a>
<a class="ms" id="p_23J_2065"></a>
<a class="sc" id="152"></a>
Sace maṃsaṃva pātabyaṃ,<br>
sūle katvā pacissasi;<br>
Evaṃ pañcālacandiyā,<br>
vedeho pācayissati.<br>
</p>
<p>
<a class="msdiv" id="msdiv742"></a>
<a class="ms" id="p_23J_2066"></a>
<a class="sc" id="153"></a>
Sace maṃsaṃva pātabyaṃ,<br>
sūle katvā pacissasi;<br>
Evaṃ nandāya deviyā,<br>
vedeho pācayissati.<br>
</p>
<p>
<a class="msdiv" id="msdiv743"></a>
<a class="ms" id="p_23J_2067"></a>
<a class="sc" id="154"></a>
Sace maṃsaṃva pātabyaṃ,<br>
sūle katvā pacissasi;<br>
Evaṃ te puttadārassa,<br>
vedeho pācayissati.<br>
</p>
<p>
<a class="msdiv" id="msdiv744"></a>
<a class="ms" id="p_23J_2068"></a>
<a class="sc" id="155"></a>
Sace maṃ vitanitvāna,<br>
vedhayissasi sattiyā;<br>
Evaṃ pañcālacandassa,<br>
vedeho vedhayissati.<br>
</p>
<p>
<a class="msdiv" id="msdiv745"></a>
<a class="ms" id="p_23J_2069"></a>
<a class="sc" id="156"></a>
Sace maṃ vitanitvāna,<br>
vedhayissasi sattiyā;<br>
Evaṃ pañcālacandiyā,<br>
vedeho vedhayissati.<br>
</p>
<p>
<a class="msdiv" id="msdiv746"></a>
<a class="ms" id="p_23J_2070"></a>
<a class="sc" id="157"></a>
Sace maṃ vitanitvāna,<br>
vedhayissasi sattiyā;<br>
Evaṃ nandāya deviyā,<br>
vedeho vedhayissati.<br>
</p>
<p>
<a class="msdiv" id="msdiv747"></a>
<a class="ms" id="p_23J_2071"></a>
<a class="sc" id="158"></a>
Sace maṃ vitanitvāna,<br>
vedhayissasi sattiyā;<br>
Evaṃ te puttadārassa,<br>
vedeho vedhayissati;<br>
Evaṃ no mantitaṃ raho,<br>
vedehena mayā saha.<br>
</p>
<p>
<a class="msdiv" id="msdiv748"></a>
<a class="ms" id="p_23J_2072"></a>
<a class="sc" id="159"></a>
Yathāpi palasataṃ cammaṃ,<br>
kontimantāsuniṭṭhitaṃ;<br>
Upeti tanutāṇāya,<br>
sarānaṃ paṭihantave.<br>
</p>
<p>
<a class="msdiv" id="msdiv749"></a>
<a class="ms" id="p_23J_2073"></a>
<a class="sc" id="160"></a>
Sukhāvaho dukkhanudo,<br>
vedehassa yasassino;<br>
Matiṃ te paṭihaññāmi,<br>
usuṃ palasatena vā.<br>
</p>
<p>
<a class="msdiv" id="msdiv750"></a>
<a class="ms" id="p_23J_2074"></a>
<a class="sc" id="161"></a>
Iṅgha passa mahārāja,<br>
suññaṃ antepuraṃ tava;<br>
Orodhā ca kumārā ca,<br>
tava mātā ca khattiya;<br>
Umaṅgā nīharitvāna,<br>
vedehassupanāmitā”.<br>
</p>
<p>
<a class="msdiv" id="msdiv751"></a>
<a class="ms" id="p_23J_2075"></a>
<a class="sc" id="162"></a>
“Iṅgha antepuraṃ mayhaṃ,<br>
gantvāna vicinātha naṃ;<br>
Yathā imassa vacanaṃ,<br>
saccaṃ vā yadi vā musā”.<br>
</p>
<p>
<a class="msdiv" id="msdiv752"></a>
<a class="ms" id="p_23J_2076"></a>
<a class="sc" id="163"></a>
“Evametaṃ mahārāja,<br>
yathā āha mahosadho;<br>
Suññaṃ antepuraṃ sabbaṃ,<br>
kākapaṭṭanakaṃ yathā”.<br>
</p>
<p>
<a class="msdiv" id="msdiv753"></a>
<a class="ms" id="p_23J_2077"></a>
<a class="sc" id="164"></a>
“Ito gatā mahārāja,<br>
nārī sabbaṅgasobhanā;<br>
Kosambaphalakasussoṇī,<br>
haṃsagaggarabhāṇinī.<br>
</p>
<p>
<a class="msdiv" id="msdiv754"></a>
<a class="ms" id="p_23J_2078"></a>
<a class="sc" id="165"></a>
Ito nītā mahārāja,<br>
nārī sabbaṅgasobhanā;<br>
Koseyyavasanā sāmā,<br>
jātarūpasumekhalā.<br>
</p>
<p>
<a class="msdiv" id="msdiv755"></a>
<a class="ms" id="p_23J_2079"></a>
<a class="sc" id="166"></a>
Surattapādā kalyāṇī,<br>
suvaṇṇamaṇimekhalā;<br>
Pārevatakkhī sutanū,<br>
bimboṭṭhā tanumajjhimā.<br>
</p>
<p>
<a class="msdiv" id="msdiv756"></a>
<a class="ms" id="p_23J_2080"></a>
<a class="sc" id="167"></a>
Sujātā bhujalaṭṭhīva,<br>
vedīva tanumajjhimā;<br>
Dīghassā kesā asitā,<br>
īsakaggapavellitā.<br>
</p>
<p>
<a class="msdiv" id="msdiv757"></a>
<a class="ms" id="p_23J_2081"></a>
<a class="sc" id="168"></a>
Sujātā migachāpāva,<br>
hemantaggisikhāriva;<br>
Nadīva giriduggesu,<br>
sañchannā khuddaveḷubhi.<br>
</p>
<p>
<a class="msdiv" id="msdiv758"></a>
<a class="ms" id="p_23J_2082"></a>
<a class="sc" id="169"></a>
Nāganāsūru kalyāṇī,<br>
paramā timbarutthanī;<br>
Nātidīghā nātirassā,<br>
nālomā nātilomasā”.<br>
</p>
<p>
<a class="msdiv" id="msdiv759"></a>
<a class="ms" id="p_23J_2083"></a>
<a class="sc" id="170"></a>
“Nandāya nūna maraṇena,<br>
nandasi sirivāhana;<br>
Ahañca nūna nandā ca,<br>
gacchāma yamasādhanaṃ”.<br>
</p>
<p>
<a class="msdiv" id="msdiv760"></a>
<a class="ms" id="p_23J_2084"></a>
<a class="sc" id="171"></a>
“Dibbaṃ adhīyase māyaṃ,<br>
akāsi cakkhumohanaṃ;<br>
Yo me amittaṃ hatthagataṃ,<br>
vedehaṃ parimocayi”.<br>
</p>
<p>
<a class="msdiv" id="msdiv761"></a>
<a class="ms" id="p_23J_2085"></a>
<a class="sc" id="172"></a>
“Adhīyanti mahārāja,<br>
dibbamāyidha paṇḍitā;<br>
Te mocayanti attānaṃ,<br>
paṇḍitā mantino janā.<br>
</p>
<p>
<a class="msdiv" id="msdiv762"></a>
<a class="ms" id="p_23J_2086"></a>
<a class="sc" id="173"></a>
Santi māṇavaputtā me,<br>
kusalā sandhichedakā;<br>
Yesaṃ katena maggena,<br>
vedeho mithilaṃ gato”.<br>
</p>
<p>
<a class="msdiv" id="msdiv763"></a>
<a class="ms" id="p_23J_2087"></a>
<a class="sc" id="174"></a>
“Iṅgha passa mahārāja,<br>
Umaṅgaṃ sādhu māpitaṃ;<br>
Hatthīnaṃ atha assānaṃ,<br>
Rathānaṃ atha pattinaṃ;<br>
Ālokabhūtaṃ tiṭṭhantaṃ,<br>
Umaṅgaṃ sādhu māpitaṃ”.<br>
</p>
<p>
<a class="msdiv" id="msdiv764"></a>
<a class="ms" id="p_23J_2088"></a>
<a class="sc" id="175"></a>
“Lābhā vata videhānaṃ,<br>
yassimedisā paṇḍitā;<br>
Ghare vasanti vijite,<br>
yathā tvaṃsi mahosadha”.<br>
</p>
<p>
<a class="msdiv" id="msdiv765"></a>
<a class="ms" id="p_23J_2089"></a>
<a class="sc" id="176"></a>
“Vuttiñca parihārañca,<br>
diguṇaṃ bhattavetanaṃ;<br>
Dadāmi vipule bhoge,<br>
bhuñja kāme ramassu ca;<br>
Mā videhaṃ paccagamā,<br>
kiṃ videho karissati”.<br>
</p>
<p>
<a class="msdiv" id="msdiv766"></a>
<a class="ms" id="p_23J_2090"></a>
<a class="sc" id="177"></a>
“Yo cajetha mahārāja,<br>
bhattāraṃ dhanakāraṇā;<br>
Ubhinnaṃ hoti gārayho,<br>
attano ca parassa ca;<br>
Yāva jīveyya vedeho,<br>
nāññassa puriso siyā.<br>
</p>
<p>
<a class="msdiv" id="msdiv767"></a>
<a class="ms" id="p_23J_2091"></a>
<a class="sc" id="178"></a>
Yo cajetha mahārāja,<br>
bhattāraṃ dhanakāraṇā;<br>
Ubhinnaṃ hoti gārayho,<br>
attano ca parassa ca;<br>
Yāva tiṭṭheyya vedeho,<br>
nāññassa vijite vase”.<br>
</p>
<p>
<a class="msdiv" id="msdiv768"></a>
<a class="ms" id="p_23J_2092"></a>
<a class="sc" id="179"></a>
“Dammi nikkhasahassaṃ te,<br>
gāmāsītiñca kāsisu;<br>
Dāsisatāni cattāri,<br>
dammi bhariyāsatañca te;<br>
Sabbaṃ senaṅgamādāya,<br>
sotthiṃ gaccha mahosadha.<br>
</p>
<p>
<a class="msdiv" id="msdiv769"></a>
<a class="ms" id="p_23J_2093"></a>
<a class="sc" id="180"></a>
Yāva dadantu hatthīnaṃ,<br>
assānaṃ diguṇaṃ vidhaṃ;<br>
Tappentu annapānena,<br>
rathike pattikārake.<br>
</p>
<p>
<a class="msdiv" id="msdiv770"></a>
<a class="ms" id="p_23J_2094"></a>
<a class="sc" id="181"></a>
Hatthī asse rathe pattī,<br>
gacchevādāya paṇḍita;<br>
Passatu taṃ mahārājā,<br>
vedeho mithilaṃ gataṃ”.<br>
</p>
<p>
<a class="msdiv" id="msdiv771"></a>
<a class="ms" id="p_23J_2095"></a>
<a class="sc" id="182"></a>
“Hatthī assā rathā pattī,<br>
senā padissate mahā;<br>
Caturaṅginī bhīsarūpā,<br>
kiṃ nu maññasi paṇḍita”.<br>
</p>
<p>
<a class="msdiv" id="msdiv772"></a>
<a class="ms" id="p_23J_2096"></a>
<a class="sc" id="183"></a>
“Ānando te mahārāja,<br>
uttamo paṭidissati;<br>
Sabbaṃ senaṅgamādāya,<br>
sotthiṃ patto mahosadho”.<br>
</p>
<p>
<a class="msdiv" id="msdiv773"></a>
<a class="ms" id="p_23J_2097"></a>
<a class="sc" id="184"></a>
“Yathā petaṃ susānasmiṃ,<br>
chaḍḍetvā caturo janā;<br>
Evaṃ kapilaye tyamha,<br>
chaḍḍayitvā idhāgatā.<br>
</p>
<p>
<a class="msdiv" id="msdiv774"></a>
<a class="ms" id="p_23J_2098"></a>
<a class="sc" id="185"></a>
Atha tvaṃ kena vaṇṇena,<br>
kena vā pana hetunā;<br>
Kena vā atthajātena,<br>
attānaṃ parimocayi”.<br>
</p>
<p>
<a class="msdiv" id="msdiv775"></a>
<a class="ms" id="p_23J_2099"></a>
<a class="sc" id="186"></a>
“Atthaṃ atthena vedeha,<br>
mantaṃ mantena khattiya;<br>
Parivārayiṃ rājānaṃ,<br>
jambudīpaṃva sāgaro”.<br>
</p>
<p>
<a class="msdiv" id="msdiv776"></a>
<a class="ms" id="p_23J_2100"></a>
<a class="sc" id="187"></a>
“Dinnaṃ nikkhasahassaṃ me,<br>
gāmāsīti ca kāsisu;<br>
Dāsīsatāni cattāri,<br>
dinnaṃ bhariyāsatañca me;<br>
Sabbaṃ senaṅgamādāya,<br>
sotthināmhi idhāgato”.<br>
</p>
<p>
<a class="msdiv" id="msdiv777"></a>
<a class="ms" id="p_23J_2101"></a>
<a class="sc" id="188"></a>
“Susukhaṃ vata saṃvāso,<br>
paṇḍitehīti senaka;<br>
Pakkhīva pañjare baddhe,<br>
macche jālagateriva;<br>
Amittahatthattagate,<br>
mocayī no mahosadho”.<br>
</p>
<p>
<a class="msdiv" id="msdiv778"></a>
<a class="ms" id="p_23J_2102"></a>
<a class="sc" id="189"></a>
“Evametaṃ mahārāja,<br>
paṇḍitā hi sukhāvahā;<br>
Pakkhīva pañjare baddhe,<br>
macche jālagateriva;<br>
Amittahatthattagate,<br>
mocayī no mahosadho”.<br>
</p>
<p>
<a class="msdiv" id="msdiv779"></a>
<a class="ms" id="p_23J_2103"></a>
<a class="sc" id="190"></a>
“Āhaññantu sabbavīṇā,<br>
bheriyo dindimāni ca;<br>
Dhamentu māgadhā saṅkhā,<br>
vaggū nadantu dundubhī”.<br>
</p>
<p>
<a class="msdiv" id="msdiv780"></a>
<a class="ms" id="p_23J_2104"></a>
<a class="sc" id="191"></a>
Orodhā ca kumārā ca,<br>
vesiyānā ca brāhmaṇā;<br>
Bahuṃ annañca pānañca,<br>
paṇḍitassābhihārayuṃ.<br>
</p>
<p>
<a class="msdiv" id="msdiv781"></a>
<a class="ms" id="p_23J_2105"></a>
<a class="sc" id="192"></a>
Hatthārohā anīkaṭṭhā,<br>
rathikā pattikārakā;<br>
Bahuṃ annañca pānañca,<br>
paṇḍitassābhihārayuṃ.<br>
</p>
<p>
<a class="msdiv" id="msdiv782"></a>
<a class="ms" id="p_23J_2106"></a>
<a class="sc" id="193"></a>
Samāgatā jānapadā,<br>
negamā ca samāgatā;<br>
Bahuṃ annañca pānañca,<br>
paṇḍitassābhihārayuṃ.<br>
</p>
<p>
<a class="msdiv" id="msdiv783"></a>
<a class="ms" id="p_23J_2107"></a>
<a class="sc" id="194"></a>
Bahujano pasannosi,<br>
disvā paṇḍitamāgataṃ;<br>
Paṇḍitamhi anuppatte,<br>
celukkhepo avattathāti.<br>
</p>
</blockquote>
<p class="endsutta">
<a class="ms" id="p_23J_2108"></a>
<a class="sc" id="195"></a>
Umaṅgajātakaṃ pañcamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>