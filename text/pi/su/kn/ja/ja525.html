<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja525">
<article>
<div class="hgroup">
<p class="division">Jātaka</p>
<p>Cattālīsanipāta</p>
<p>Tesakuṇavagga</p>
<h1>Cūḷasutasomajātaka</h1>
</div>
<blockquote class="gatha">
<p>
<a class="msdiv" id="msdiv195"></a>
<a class="ms" id="p_23J_200"></a>
<a class="sc" id="1"></a>
“Āmantayāmi nigamaṃ,<br>
mittāmacce parissaje;<br>
Sirasmiṃ palitaṃ jātaṃ,<br>
pabbajjaṃ dāni rocahaṃ”.<br>
</p>
<p>
<a class="msdiv" id="msdiv196"></a>
<a class="ms" id="p_23J_201"></a>
<a class="sc" id="2"></a>
“Abhumme kathaṃ nu bhaṇasi,<br>
Sallaṃ me deva urasi kappesi;<br>
Sattasatā te bhariyā,<br>
Kathaṃ nu te tā bhavissanti”.<br>
</p>
<p>
<a class="msdiv" id="msdiv197"></a>
<a class="ms" id="p_23J_202"></a>
<a class="sc" id="3"></a>
“Paññāyihinti etā,<br>
Daharā aññampi tā gamissanti;<br>
Saggañcassa patthayāno,<br>
Tena ahaṃ pabbajissāmi”.<br>
</p>
<p>
<a class="msdiv" id="msdiv198"></a>
<a class="ms" id="p_23J_203"></a>
<a class="sc" id="4"></a>
“Dulladdhaṃ me āsi sutasoma,<br>
Yassa te homahaṃ mātā;<br>
Yaṃ me vilapantiyā,<br>
Anapekkho pabbajasi deva.<br>
</p>
<p>
<a class="msdiv" id="msdiv199"></a>
<a class="ms" id="p_23J_204"></a>
<a class="sc" id="5"></a>
Dulladdhaṃ me āsi sutasoma,<br>
Yaṃ taṃ ahaṃ vijāyissaṃ;<br>
Yaṃ me vilapantiyā,<br>
Anapekkho pabbajasi deva”.<br>
</p>
<p>
<a class="msdiv" id="msdiv200"></a>
<a class="ms" id="p_23J_205"></a>
<a class="sc" id="6"></a>
“Ko nāmeso dhammo,<br>
Sutasoma kā ca nāma pabbajjā;<br>
Yaṃ no amhe jiṇṇe,<br>
Anapekkho pabbajasi deva.<br>
</p>
<p>
<a class="msdiv" id="msdiv201"></a>
<a class="ms" id="p_23J_206"></a>
<a class="sc" id="7"></a>
Puttāpi tuyhaṃ bahavo,<br>
daharā appattayobbanā;<br>
Mañjū tepi taṃ apassantā,<br>
maññe dukkhaṃ nigacchanti”.<br>
</p>
<p>
<a class="msdiv" id="msdiv202"></a>
<a class="ms" id="p_23J_207"></a>
<a class="sc" id="8"></a>
“Puttehi ca me etehi,<br>
Daharehi appattayobbanehi;<br>
Mañjūhi sabbehipi tumhehi,<br>
Cirampi ṭhatvā vināsabhāvo”.<br>
</p>
<p>
<a class="msdiv" id="msdiv203"></a>
<a class="ms" id="p_23J_208"></a>
<a class="sc" id="9"></a>
“Chinnaṃ nu tuyhaṃ hadayaṃ,<br>
Adu te karuṇā ca natthi amhesu;<br>
Yaṃ no vikandantiyo,<br>
Anapekkho pabbajasi deva”.<br>
</p>
<p>
<a class="msdiv" id="msdiv204"></a>
<a class="ms" id="p_23J_209"></a>
<a class="sc" id="10"></a>
“Na ca mayhaṃ chinnaṃ hadayaṃ,<br>
Atthi karuṇāpi mayhaṃ tumhesu;<br>
Saggañca patthayāno,<br>
Tena ahaṃ pabbajissāmi”.<br>
</p>
<p>
<a class="msdiv" id="msdiv205"></a>
<a class="ms" id="p_23J_210"></a>
<a class="sc" id="11"></a>
“Dulladdhaṃ me āsi,<br>
Sutasoma yassa te ahaṃ bhariyā;<br>
Yaṃ me vilapantiyā,<br>
Anapekkho pabbajasi deva.<br>
</p>
<p>
<a class="msdiv" id="msdiv206"></a>
<a class="ms" id="p_23J_211"></a>
<a class="sc" id="12"></a>
Dulladdhaṃ me āsi,<br>
Sutasoma yassa te ahaṃ bhariyā;<br>
Yaṃ me kucchipaṭisandhiṃ,<br>
Anapekkho pabbajasi deva.<br>
</p>
<p>
<a class="msdiv" id="msdiv207"></a>
<a class="ms" id="p_23J_212"></a>
<a class="sc" id="13"></a>
Paripakko me gabbho,<br>
Kucchigato yāva naṃ vijāyāmi;<br>
Māhaṃ ekā vidhavā,<br>
Pacchā dukkhāni addakkhiṃ”.<br>
</p>
<p>
<a class="msdiv" id="msdiv208"></a>
<a class="ms" id="p_23J_213"></a>
<a class="sc" id="14"></a>
“Paripakko te gabbho,<br>
Kucchigato iṅgha tvaṃ vijāyassu;<br>
Puttaṃ anomavaṇṇaṃ,<br>
Taṃ hitvā pabbajissāmi”.<br>
</p>
<p>
<a class="msdiv" id="msdiv209"></a>
<a class="ms" id="p_23J_214"></a>
<a class="sc" id="15"></a>
“Mā tvaṃ cande rudi,<br>
Mā soci vanatimiramattakkhi;<br>
Āroha varapāsādaṃ,<br>
Anapekkho ahaṃ gamissāmi”.<br>
</p>
<p>
<a class="msdiv" id="msdiv210"></a>
<a class="ms" id="p_23J_215"></a>
<a class="sc" id="16"></a>
“Ko taṃ amma kopesi,<br>
Kiṃ rodasi pekkhasi ca maṃ bāḷhaṃ;<br>
Kaṃ avajjhaṃ ghātemi,<br>
Ñātīnaṃ udikkhamānānaṃ”.<br>
</p>
<p>
<a class="msdiv" id="msdiv211"></a>
<a class="ms" id="p_23J_216"></a>
<a class="sc" id="17"></a>
“Na hi so sakkā hantuṃ,<br>
Vijitāvī yo maṃ tāta kopesi;<br>
Pitā te maṃ tāta avaca,<br>
Anapekkho ahaṃ gamissāmi”.<br>
</p>
<p>
<a class="msdiv" id="msdiv212"></a>
<a class="ms" id="p_23J_217"></a>
<a class="sc" id="18"></a>
“Yohaṃ pubbe niyyāmi,<br>
Uyyānaṃ mattakuñjare ca yodhemi;<br>
Sutasome pabbajite,<br>
Kathaṃ nu dāni karissāmi”.<br>
</p>
<p>
<a class="msdiv" id="msdiv213"></a>
<a class="ms" id="p_23J_218"></a>
<a class="sc" id="19"></a>
“Mātucca me rudantyā,<br>
Jeṭṭhassa ca bhātuno akāmassa;<br>
Hatthepi te gahessaṃ,<br>
Na hi gacchasi no akāmānaṃ”.<br>
</p>
<p>
<a class="msdiv" id="msdiv214"></a>
<a class="ms" id="p_23J_219"></a>
<a class="sc" id="20"></a>
“Uṭṭhehi tvaṃ dhāti,<br>
Imaṃ kumāraṃ ramehi aññattha;<br>
Mā me paripanthamakāsi,<br>
Saggaṃ mama patthayānassa”.<br>
</p>
<p>
<a class="msdiv" id="msdiv215"></a>
<a class="ms" id="p_23J_220"></a>
<a class="sc" id="21"></a>
“Yaṃnūnimaṃ dadeyyaṃ pabhaṅkaraṃ,<br>
Ko nu me imināttho;<br>
Sutasome pabbajite,<br>
Kiṃ nu menaṃ karissāmi”.<br>
</p>
<p>
<a class="msdiv" id="msdiv216"></a>
<a class="ms" id="p_23J_221"></a>
<a class="sc" id="22"></a>
“Koso ca tuyhaṃ vipulo,<br>
Koṭṭhāgārañca tuyhaṃ paripūraṃ;<br>
Pathavī ca tuyhaṃ vijitā,<br>
Ramassu mā pabbaji deva”.<br>
</p>
<p>
<a class="msdiv" id="msdiv217"></a>
<a class="ms" id="p_23J_222"></a>
<a class="sc" id="23"></a>
“Koso ca mayhaṃ vipulo,<br>
Koṭṭhāgārañca mayhaṃ paripūraṃ;<br>
Pathavī ca mayhaṃ vijitā,<br>
Taṃ hitvā pabbajissāmi”.<br>
</p>
<p>
<a class="msdiv" id="msdiv218"></a>
<a class="ms" id="p_23J_223"></a>
<a class="sc" id="24"></a>
“Mayhampi dhanaṃ pahūtaṃ,<br>
Saṅkhātuṃ nopi deva sakkomi;<br>
Taṃ te dadāmi sabbampi,<br>
Ramassu mā pabbaji deva”.<br>
</p>
<p>
<a class="msdiv" id="msdiv219"></a>
<a class="ms" id="p_23J_224"></a>
<a class="sc" id="25"></a>
“Jānāmi dhanaṃ pahūtaṃ,<br>
Kulavaddhana pūjito tayā casmi;<br>
Saggañca patthayāno,<br>
Tena ahaṃ pabbajissāmi.<br>
</p>
<p>
<a class="msdiv" id="msdiv220"></a>
<a class="ms" id="p_23J_225"></a>
<a class="sc" id="26"></a>
Ukkaṇṭhitosmi bāḷhaṃ,<br>
Arati maṃ somadatta āvisati;<br>
Bahukāpi me antarāyā,<br>
Ajjevāhaṃ pabbajissāmi”.<br>
</p>
<p>
<a class="msdiv" id="msdiv221"></a>
<a class="ms" id="p_23J_226"></a>
<a class="sc" id="27"></a>
“Idañca tuyhaṃ rucitaṃ,<br>
Sutasoma ajjeva dāni tvaṃ pabbaja;<br>
Ahampi pabbajissāmi,<br>
Na ussahe tayā vinā ahaṃ ṭhātuṃ”.<br>
</p>
<p>
<a class="msdiv" id="msdiv222"></a>
<a class="ms" id="p_23J_227"></a>
<a class="sc" id="28"></a>
“Na hi sakkā pabbajituṃ,<br>
Nagare na hi paccati janapade ca;<br>
Sutasome pabbajite,<br>
Kathaṃ nu dāni karissāma.<br>
</p>
<p>
<a class="msdiv" id="msdiv223"></a>
<a class="ms" id="p_23J_228"></a>
<a class="sc" id="29"></a>
Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
Na ca pamajjituṃ kālo.<br>
</p>
<p>
<a class="msdiv" id="msdiv224"></a>
<a class="ms" id="p_23J_229"></a>
<a class="sc" id="30"></a>
Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
Andhabālā pamajjanti.<br>
</p>
<p>
<a class="msdiv" id="msdiv225"></a>
<a class="ms" id="p_23J_230"></a>
<a class="sc" id="31"></a>
Te vaḍḍhayanti nirayaṃ,<br>
Tiracchānayoniñca pettivisayañca;<br>
Taṇhāya bandhanabaddhā,<br>
Vaḍḍhenti asurakāyaṃ”.<br>
</p>
<p>
<a class="msdiv" id="msdiv226"></a>
<a class="ms" id="p_23J_231"></a>
<a class="sc" id="32"></a>
“Ūhaññate rajaggaṃ,<br>
Avidūre pubbakamhi ca pāsāde;<br>
Maññe no kesā chinnā,<br>
Yasassino dhammarājassa”.<br>
</p>
<p>
<a class="msdiv" id="msdiv227"></a>
<a class="ms" id="p_23J_232"></a>
<a class="sc" id="33"></a>
“Ayamassa pāsādo,<br>
Sovaṇṇapupphamālyavītikiṇṇo;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv228"></a>
<a class="ms" id="p_23J_233"></a>
<a class="sc" id="34"></a>
Ayamassa pāsādo,<br>
Sovaṇṇapupphamālyavītikiṇṇo;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv229"></a>
<a class="ms" id="p_23J_234"></a>
<a class="sc" id="35"></a>
Idamassa kūṭāgāraṃ,<br>
Sovaṇṇapupphamālyavītikiṇṇaṃ;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv230"></a>
<a class="ms" id="p_23J_235"></a>
<a class="sc" id="36"></a>
Idamassa kūṭāgāraṃ,<br>
Sovaṇṇapupphamālyavītikiṇṇaṃ;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv231"></a>
<a class="ms" id="p_23J_236"></a>
<a class="sc" id="37"></a>
Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv232"></a>
<a class="ms" id="p_23J_237"></a>
<a class="sc" id="38"></a>
Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv233"></a>
<a class="ms" id="p_23J_238"></a>
<a class="sc" id="39"></a>
Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv234"></a>
<a class="ms" id="p_23J_239"></a>
<a class="sc" id="40"></a>
Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv235"></a>
<a class="ms" id="p_23J_240"></a>
<a class="sc" id="41"></a>
Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv236"></a>
<a class="ms" id="p_23J_241"></a>
<a class="sc" id="42"></a>
Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv237"></a>
<a class="ms" id="p_23J_242"></a>
<a class="sc" id="43"></a>
Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv238"></a>
<a class="ms" id="p_23J_243"></a>
<a class="sc" id="44"></a>
Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv239"></a>
<a class="ms" id="p_23J_244"></a>
<a class="sc" id="45"></a>
Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv240"></a>
<a class="ms" id="p_23J_245"></a>
<a class="sc" id="46"></a>
Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv241"></a>
<a class="ms" id="p_23J_246"></a>
<a class="sc" id="47"></a>
Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo itthāgārehi.<br>
</p>
<p>
<a class="msdiv" id="msdiv242"></a>
<a class="ms" id="p_23J_247"></a>
<a class="sc" id="48"></a>
Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo ñātisaṅghena.<br>
</p>
<p>
<a class="msdiv" id="msdiv243"></a>
<a class="ms" id="p_23J_248"></a>
<a class="sc" id="49"></a>
Rājā vo kho pabbajito,<br>
Sutasomo rajjaṃ imaṃ pahatvāna;<br>
Kāsāyavatthavasano,<br>
Nāgova ekako carati”.<br>
</p>
<p>
<a class="msdiv" id="msdiv244"></a>
<a class="ms" id="p_23J_249"></a>
<a class="sc" id="50"></a>
“Māssu pubbe ratikīḷitāni,<br>
Hasitāni ca anussarittha;<br>
Mā vo kāmā haniṃsu,<br>
Rammaṃ hi sudassanaṃ nagaraṃ.<br>
</p>
<p>
<a class="msdiv" id="msdiv245"></a>
<a class="ms" id="p_23J_250"></a>
<a class="sc" id="51"></a>
Mettacittañca bhāvetha,<br>
Appamāṇaṃ divā ca ratto ca;<br>
Agacchittha devapuraṃ,<br>
Āvāsaṃ puññakamminan”ti. (3219)<br>
</p>
</blockquote>
<p class="endsutta">
<a class="ms" id="p_23J_251"></a>
<a class="sc" id="52"></a>
Cūḷasutasomajātakaṃ pañcamaṃ.</p>
<p class="endsection">
<a class="ms" id="p_23J_252"></a>
<a class="sc" id="53"></a>
Cattālīsanipātaṃ niṭṭhitaṃ.</p>
<p class="endsection summary">
<a class="ms" id="p_23J_253"></a>
<a class="sc" id="54"></a>
Tassuddānaṃ</p>
<blockquote class="uddanagatha">
<p>
<a class="ms" id="p_23J_254"></a>
<a class="sc" id="55"></a>
Suvapaṇḍitajambukakuṇḍalino,<br>
Varakaññamalambusajātakañca;<br>
Pavaruttamasaṅkhasirīvhayako,<br>
Sutasomaarindhamarājavaro.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>