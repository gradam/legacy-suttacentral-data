<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="ja440">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>2 Kaṇhajātaka</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts4.9"></a>
<a class="ms" id="p_22J_1920"></a>
<a class="msdiv" id="msdiv11"></a>
“Kaṇho vatāyaṃ puriso,<br>
kaṇhaṃ bhuñjati bhojanaṃ;<br>
Kaṇhe bhūmipadesasmiṃ,<br>
na mayhaṃ manaso piyo”.</p>
<p>
<a class="sc" id="2"></a>
<a class="ms" id="p_22J_1921"></a>
<a class="msdiv" id="msdiv12"></a>
“Na kaṇho tacasā hoti,<br>
antosāro hi brāhmaṇo;<br>
Yasmiṃ pāpāni kammāni,<br>
sa ve kaṇho sujampati”.</p>
<p>
<a class="sc" id="3"></a>
<a class="pts" id="pts4.10"></a>
<a class="ms" id="p_22J_1922"></a>
<a class="msdiv" id="msdiv13"></a>
“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p>
<a class="sc" id="4"></a>
<a class="ms" id="p_22J_1923"></a>
<a class="msdiv" id="msdiv14"></a>
“Varañce me ado sakka,<br>
sabbabhūtānamissara;<br>
Sunikkodhaṃ suniddosaṃ,<br>
nillobhaṃ vuttimattano;<br>
Nisnehamabhikaṅkhāmi,<br>
ete me caturo vare”.</p>
<p>
<a class="sc" id="5"></a>
<a class="pts" id="pts4.11"></a>
<a class="ms" id="p_22J_1924"></a>
<a class="msdiv" id="msdiv15"></a>
“Kiṃ nu <span class="var" title='[{"eds":["bj"],"var":"kodhe ca "},{"eds":["pts1"],"var":"kodheva "}]'>kodhe vā</span> dose vā,<br>
lobhe snehe ca brāhmaṇa;<br>
Ādīnavaṃ tvaṃ <span class="var" title='[{"eds":["bj","pts1"],"var":"sampassasi "},{"eds":["s2","s3"],"var":"sammasasi "}]'>passasi</span>,<br>
taṃ me akkhāhi pucchito”.</p>
<p>
<a class="sc" id="6"></a>
<a class="ms" id="p_22J_1925"></a>
<a class="msdiv" id="msdiv16"></a>
“Appo hutvā bahu hoti,<br>
vaḍḍhate so akhantijo;<br>
Āsaṅgī bahupāyāso,<br>
tasmā kodhaṃ na rocaye.</p>
<p>
<a class="sc" id="7"></a>
<a class="ms" id="p_22J_1926"></a>
<a class="msdiv" id="msdiv17"></a>
Duṭṭhassa <span class="var" title='[{"note":"pā1, sī -nissya","var":"paṭhamā "}]'>pharusā</span> vācā,<br>
parāmāso anantarā;<br>
Tato pāṇi tato daṇḍo,<br>
satthassa <span class="var" title='[{"eds":["mr"],"var":"parāmasati "}]'>paramā gati</span>;<br>
Doso kodhasamuṭṭhāno,<br>
tasmā dosaṃ na rocaye.</p>
<p>
<a class="sc" id="8"></a>
<a class="ms" id="p_22J_1927"></a>
<a class="msdiv" id="msdiv18"></a>
Ālopa <span class="var" title='[{"eds":["bj","pts1"],"var":"sahasākārā "}]'>sāhasākārā</span>,<br>
nikatī vañcanāni ca;<br>
Dissanti lobhadhammesu,<br>
tasmā lobhaṃ na rocaye.</p>
<p>
<a class="sc" id="9"></a>
<a class="ms" id="p_22J_1928"></a>
<a class="msdiv" id="msdiv19"></a>
<span class="var" title='[{"eds":["s2"],"var":"saṅgantitā "},{"eds":["mr"],"var":"saṅgadhitā "}]'>Snehasaṅgathitā</span> ganthā,<br>
senti manomayā puthū;<br>
Te bhusaṃ upatāpenti,<br>
tasmā snehaṃ na rocaye”.</p>
<p>
<a class="sc" id="10"></a>
<a class="pts" id="pts4.13"></a>
<a class="ms" id="p_22J_1929"></a>
<a class="msdiv" id="msdiv20"></a>
“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p>
<a class="sc" id="11"></a>
<a class="ms" id="p_22J_1930"></a>
<a class="msdiv" id="msdiv21"></a>
“Varañce me ado sakka,<br>
sabbabhūtānamissara;<br>
Araññe me viharato,<br>
niccaṃ ekavihārino;<br>
Ābādhā <span class="var" title='[{"eds":["s2","s3","pts1"],"var":"na "}]'>mā</span> uppajjeyyuṃ,<br>
antarāyakarā bhusā”.</p>
<p>
<a class="sc" id="12"></a>
<a class="ms" id="p_22J_1931"></a>
<a class="msdiv" id="msdiv22"></a>
“Etasmiṃ te sulapite,<br>
patirūpe subhāsite;<br>
Varaṃ brāhmaṇa te dammi,<br>
yaṃ kiñci manasicchasi”.</p>
<p>
<a class="sc" id="13"></a>
<a class="pts" id="pts4.14"></a>
<a class="ms" id="p_22J_1932"></a>
<a class="msdiv" id="msdiv23"></a>
<span class="cross" title='[{"bm":"1","desc":"2 Āpaṅgapañha","lang":"pi","uid":"mi7.4.2"}]'>^</span>

“Varañce me ado sakka,<br>
sabbabhūtānamissara;<br>
Na mano vā sarīraṃ vā,<br>
maṃ-kate sakka kassaci;<br>
Kadāci upahaññetha,<br>
etaṃ sakka varaṃ vare”ti.</p>
</blockquote>
<p class="endsutta">
<a class="sc" id="14"></a>
<a class="ms" id="p_22J_1933"></a>
Kaṇhajātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>