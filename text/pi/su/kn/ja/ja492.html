<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja492">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>9 Tacchasūkarajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2715"></a>
<a class="msdiv" id="msdiv160"></a>
“Yadesamānā vicarimha,<br>
pabbatāni vanāni ca;<br>
Anvesaṃ vicariṃ ñātī,<br>
teme adhigatā mayā.<br></p>
<p>
<a class="sc" id="2"></a>
<a class="ms" id="p_22J_2716"></a>
<a class="msdiv" id="msdiv161"></a>
Bahuñcidaṃ mūlaphalaṃ,<br>
bhakkho cāyaṃ anappako;<br>
Rammā cimā girīnajjo,<br>
phāsuvāso bhavissati.<br></p>
<p>
<a class="sc" id="3"></a>
<a class="ms" id="p_22J_2717"></a>
<a class="msdiv" id="msdiv162"></a>
Idhevāhaṃ vasissāmi,<br>
saha sabbehi ñātibhi;<br>
Appossukko nirāsaṅkī,<br>
asoko akutobhayo”.<br></p>
<p>
<a class="sc" id="4"></a>
<a class="ms" id="p_22J_2718"></a>
<a class="msdiv" id="msdiv163"></a>
“Aññampi leṇaṃ pariyesa,<br>
sattu no idha vijjati;<br>
So taccha sūkare hanti,<br>
idhāgantvā varaṃ varaṃ”.<br></p>
<p>
<a class="sc" id="5"></a>
<a class="ms" id="p_22J_2719"></a>
<a class="msdiv" id="msdiv164"></a>
“Ko numhākaṃ idha sattu,<br>
ko ñātī susamāgate;<br>
Duppadhaṃse padhaṃseti,<br>
taṃ me akkhātha pucchitā”.<br></p>
<p>
<a class="sc" id="6"></a>
<a class="ms" id="p_22J_2720"></a>
<a class="msdiv" id="msdiv165"></a>
“Uddhaggarājī migarājā,<br>
balī dāṭhāvudho migo;<br>
So taccha sūkare hanti,<br>
idhāgantvā varaṃ varaṃ”.<br></p>
<p>
<a class="sc" id="7"></a>
<a class="ms" id="p_22J_2721"></a>
<a class="msdiv" id="msdiv166"></a>
“Na no dāṭhā na vijjanti,<br>
balaṃ kāye samohitaṃ;<br>
Sabbe samaggā hutvāna,<br>
vasaṃ kāhāma ekakaṃ”.<br></p>
<p>
<a class="sc" id="8"></a>
<a class="ms" id="p_22J_2722"></a>
<a class="msdiv" id="msdiv167"></a>
“Hadayaṅgamaṃ kaṇṇasukhaṃ,<br>
Vācaṃ bhāsasi tacchaka;<br>
Yopi yuddhe palāyeyya,<br>
Tampi pacchā hanāmase”.<br></p>
<p>
<a class="sc" id="9"></a>
<a class="ms" id="p_22J_2723"></a>
<a class="msdiv" id="msdiv168"></a>
“Pāṇātipātā virato nu ajja,<br>
Abhayaṃ nu te sabbabhūtesu dinnaṃ;<br>
Dāṭhā nu te migavadhāya na santi,<br>
Yo saṃghapatto kapaṇova jhāyasi”.<br></p>
<p>
<a class="sc" id="10"></a>
<a class="ms" id="p_22J_2724"></a>
<a class="msdiv" id="msdiv169"></a>
“Na me dāṭhā na vijjanti,<br>
Balaṃ kāye samohitaṃ;<br>
Ñātī ca disvāna sāmaggī ekato,<br>
Tasmā ca jhāyāmi vanamhi ekako.<br></p>
<p>
<a class="sc" id="11"></a>
<a class="ms" id="p_22J_2725"></a>
<a class="msdiv" id="msdiv170"></a>
Imassudaṃ yanti disodisaṃ pure,<br>
Bhayaṭṭitā leṇagavesino puthu;<br>
Te dāni saṅgamma vasanti ekato,<br>
Yatthaṭṭhitā duppasahajja te mayā.<br></p>
<p>
<a class="sc" id="12"></a>
<a class="ms" id="p_22J_2726"></a>
<a class="msdiv" id="msdiv171"></a>
Pariṇāyakasampannā,<br>
sahitā ekavādino;<br>
Te maṃ samaggā hiṃseyyuṃ,<br>
tasmā nesaṃ na patthaye”.<br></p>
<p>
<a class="sc" id="13"></a>
<a class="ms" id="p_22J_2727"></a>
<a class="msdiv" id="msdiv172"></a>
“Ekova indo asure jināti,<br>
Ekova seno hanti dije pasayha;<br>
Ekova byaggho migasaṅghapatto,<br>
Varaṃ varaṃ hanti balañhi tādisaṃ”.<br></p>
<p>
<a class="sc" id="14"></a>
<a class="ms" id="p_22J_2728"></a>
<a class="msdiv" id="msdiv173"></a>
“Na heva indo na seno,<br>
napi byaggho migādhipo;<br>
Samagge sahite ñātī,<br>
na byagghe kurute vase”.<br></p>
<p>
<a class="sc" id="15"></a>
<a class="ms" id="p_22J_2729"></a>
<a class="msdiv" id="msdiv174"></a>
“Kumbhīlakā sakuṇakā,<br>
saṃghino gaṇacārino;<br>
Sammodamānā ekajjhaṃ,<br>
uppatanti ḍayanti ca.<br></p>
<p>
<a class="sc" id="16"></a>
<a class="ms" id="p_22J_2730"></a>
<a class="msdiv" id="msdiv175"></a>
Tesañca ḍayamānānaṃ,<br>
ekettha apasakkati;<br>
Tañca seno nitāḷeti,<br>
veyyagghiyeva sā gati”.<br></p>
<p>
<a class="sc" id="17"></a>
<a class="ms" id="p_22J_2731"></a>
<a class="msdiv" id="msdiv176"></a>
“Ussāhito jaṭilena,<br>
luddenāmisacakkhunā;<br>
Dāṭhī dāṭhīsu pakkhandi,<br>
maññamāno yathā pure”.<br></p>
<p>
<a class="sc" id="18"></a>
<a class="ms" id="p_22J_2732"></a>
<a class="msdiv" id="msdiv177"></a>
“Sādhu sambahulā ñātī,<br>
api rukkhā araññajā;<br>
Sūkarehi samaggehi,<br>
byaggho ekāyane hato”.<br></p>
<p>
<a class="sc" id="19"></a>
<a class="ms" id="p_22J_2733"></a>
<a class="msdiv" id="msdiv178"></a>
Brāhmaṇañceva byagghañca,<br>
ubho hantvāna sūkarā.<br>
Ānandino pamuditā,<br>
mahānādaṃ panādisuṃ.<br></p>
<p>
<a class="sc" id="20"></a>
<a class="ms" id="p_22J_2734"></a>
<a class="msdiv" id="msdiv179"></a>
Te su udumbaramūlasmiṃ,<br>
sūkarā susamāgatā;<br>
Tacchakaṃ abhisiñciṃsu,<br>
“tvaṃ no rājāsi issaro”ti.<br></p>
</blockquote>
<p class="endsutta">
<a class="sc" id="21"></a>
<a class="ms" id="p_22J_2735"></a>
Tacchasūkarajātakaṃ navamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>