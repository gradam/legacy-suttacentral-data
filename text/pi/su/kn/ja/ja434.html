<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja434">
<article>
<div class="hgroup">
<p class="division">Jātaka</p>
<p>Navakanipāta</p>
<p>Gijjhavagga</p>
<h1>Cakkavākajātaka</h1>
</div>
<blockquote class="gatha">
<p>
<a class="msdiv" id="msdiv69"></a>
<a class="ms" id="p_22J_1856"></a>
<a class="sc" id="1"></a>
“Kāsāyavatthe sakuṇe vadāmi,<br>
Duve duve nandamane carante;<br>
Kaṃ aṇḍajaṃ aṇḍajā mānusesu,<br>
Jātiṃ pasaṃsanti tadiṅgha brūtha”.<br>
</p>
<p>
<a class="msdiv" id="msdiv70"></a>
<a class="ms" id="p_22J_1857"></a>
<a class="sc" id="2"></a>
“Amhe manussesu manussahiṃsa,<br>
Anubbate cakkavāke vadanti;<br>
Kalyāṇabhāvamhe dijesu sammatā,<br>
Abhirūpā vicarāma aṇṇave”.<br>
( )<br>
</p>
<p>
<a class="msdiv" id="msdiv71"></a>
<a class="ms" id="p_22J_1858"></a>
<a class="sc" id="3"></a>
“Kiṃ aṇṇave kāni phalāni bhuñje,<br>
Maṃsaṃ kuto khādatha cakkavākā;<br>
Kiṃ bhojanaṃ bhuñjatha vo anomā,<br>
Balañca vaṇṇo ca anapparūpā”.<br>
</p>
<p>
<a class="msdiv" id="msdiv72"></a>
<a class="ms" id="p_22J_1859"></a>
<a class="sc" id="4"></a>
“Na aṇṇave santi phalāni dhaṅka,<br>
Maṃsaṃ kuto khādituṃ cakkavāke;<br>
Sevālabhakkhamha apāṇabhojanā,<br>
Na ghāsahetūpi karoma pāpaṃ”.<br>
</p>
<p>
<a class="msdiv" id="msdiv73"></a>
<a class="ms" id="p_22J_1860"></a>
<a class="sc" id="5"></a>
“Na me idaṃ ruccati cakkavāka,<br>
Asmiṃ bhave bhojanasannikāso;<br>
Ahosi pubbe tato me aññathā,<br>
Icceva me vimati ettha jātā.<br>
</p>
<p>
<a class="msdiv" id="msdiv74"></a>
<a class="ms" id="p_22J_1861"></a>
<a class="sc" id="6"></a>
Ahampi maṃsāni phalāni bhuñje,<br>
Annāni ca loṇiyateliyāni;<br>
Rasaṃ manussesu labhāmi bhottuṃ,<br>
Sūrova saṅgāmamukhaṃ vijetvā;<br>
Na ca me tādiso vaṇṇo,<br>
Cakkavāka yathā tava”.<br>
</p>
<p>
<a class="msdiv" id="msdiv75"></a>
<a class="ms" id="p_22J_1862"></a>
<a class="sc" id="7"></a>
“Asuddhabhakkhosi khaṇānupātī,<br>
Kicchena te labbhati annapānaṃ;<br>
Na tussasī rukkhaphalehi dhaṅka,<br>
Maṃsāni vā yāni susānamajjhe.<br>
</p>
<p>
<a class="msdiv" id="msdiv76"></a>
<a class="ms" id="p_22J_1863"></a>
<a class="sc" id="8"></a>
Yo sāhasena adhigamma bhoge,<br>
Paribhuñjati dhaṅka khaṇānupātī;<br>
Tato upakkosati naṃ sabhāvo,<br>
Upakkuṭṭho vaṇṇabalaṃ jahāti.<br>
</p>
<p>
<a class="msdiv" id="msdiv77"></a>
<a class="ms" id="p_22J_1864"></a>
<a class="sc" id="9"></a>
Appampi ce nibbutiṃ bhuñjatī yadi,<br>
Asāhasena aparūpaghātī;<br>
Balañca vaṇṇo ca tadassa hoti,<br>
Na hi sabbo āhāramayena vaṇṇo”ti.<br>
</p>
</blockquote>
<p class="endsutta">
<a class="ms" id="p_22J_1865"></a>
<a class="sc" id="10"></a>
Cakkavākajātakaṃ aṭṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>