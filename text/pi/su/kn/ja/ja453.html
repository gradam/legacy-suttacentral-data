<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja453">
<article>
<div class="hgroup">
<p class="division">Jātaka</p>
<p>Dasakanipāta</p>
<p>Catudvāravagga</p>
<h1>15 Mahāmaṅgalajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2077"></a>
<a class="msdiv" id="msdiv155"></a>
“Kiṃsu naro jappamadhiccakāle,<br>
Kaṃ vā vijjaṃ katamaṃ vā sutānaṃ;<br>
So macco asmiñca paramhi loke,<br>
Kathaṃ karo sotthānena gutto”.<br></p>
<p>
<a class="sc" id="2"></a>
<a class="ms" id="p_22J_2078"></a>
<a class="msdiv" id="msdiv156"></a>
“Yassa devā pitaro ca sabbe,<br>
Sarīsapā sabbabhūtāni cāpi;<br>
Mettāya niccaṃ apacitāni honti,<br>
Bhūtesu ve sotthānaṃ tadāhu”.<br></p>
<p>
<a class="sc" id="3"></a>
<a class="ms" id="p_22J_2079"></a>
<a class="msdiv" id="msdiv157"></a>
“Yo sabbalokassa nivātavutti,<br>
Itthīpumānaṃ sahadārakānaṃ;<br>
Khantā duruttānamappaṭikūlavādī,<br>
Adhivāsanaṃ sotthānaṃ tadāhu.<br></p>
<p>
<a class="sc" id="4"></a>
<a class="ms" id="p_22J_2080"></a>
<a class="msdiv" id="msdiv158"></a>
Yo nāvajānāti sahāyamitte,<br>
Sippena kulyāhi dhanena jaccā;<br>
Rucipañño atthakāle matīmā,<br>
Sahāyesu ve sotthānaṃ tadāhu.<br></p>
<p>
<a class="sc" id="5"></a>
<a class="ms" id="p_22J_2081"></a>
<a class="msdiv" id="msdiv159"></a>
Mittāni ve yassa bhavanti santo,<br>
Saṃvissatthā avisaṃvādakassa;<br>
Na mittadubbhī saṃvibhāgī dhanena,<br>
Mittesu ve sotthānaṃ tadāhu.<br></p>
<p>
<a class="sc" id="6"></a>
<a class="ms" id="p_22J_2082"></a>
<a class="msdiv" id="msdiv160"></a>
Yassa bhariyā tulyavayā samaggā,<br>
Anubbatā dhammakāmā pajātā;<br>
Koliniyā sīlavatī patibbatā,<br>
Dāresu ve sotthānaṃ tadāhu.<br></p>
<p>
<a class="sc" id="7"></a>
<a class="ms" id="p_22J_2083"></a>
<a class="msdiv" id="msdiv161"></a>
Yassa rājā bhūtapati yasassī,<br>
Jānāti soceyyaṃ parakkamañca;<br>
Advejjhatā suhadayaṃ mamanti,<br>
Rājūsu ve sotthānaṃ tadāhu.<br></p>
<p>
<a class="sc" id="8"></a>
<a class="ms" id="p_22J_2084"></a>
<a class="msdiv" id="msdiv162"></a>
Annañca pānañca dadāti saddho,<br>
Mālañca gandhañca vilepanañca;<br>
Pasannacitto anumodamāno,<br>
Saggesu ve sotthānaṃ tadāhu.<br></p>
<p>
<a class="sc" id="9"></a>
<a class="ms" id="p_22J_2085"></a>
<a class="msdiv" id="msdiv163"></a>
Yamariyadhammena punanti vuddhā,<br>
Ārādhitā samacariyāya santo;<br>
Bahussutā isayo sīlavanto,<br>
Arahantamajjhe sotthānaṃ tadāhu.<br></p>
<p>
<a class="sc" id="10"></a>
<a class="ms" id="p_22J_2086"></a>
<a class="msdiv" id="msdiv164"></a>
Etāni kho sotthānāni loke,<br>
Viññuppasatthāni sukhudrayāni;<br>
Tānīdha sevetha naro sapañño,<br>
Na hi maṅgale kiñcanamatthi saccan”ti.<br></p>
</blockquote>
<p class="endsutta">
<a class="sc" id="11"></a>
<a class="ms" id="p_22J_2087"></a>
Mahāmaṅgalajātakaṃ pannarasamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>