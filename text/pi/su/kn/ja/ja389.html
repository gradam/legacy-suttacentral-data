<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja389">
<article>
<div class="hgroup">
<p class="division">Jātaka</p>
<p>Chakkanipāta</p>
<p>Kharaputtavagga</p>
<h1>Suvaṇṇakakkaṭajātaka</h1>
</div>
<blockquote class="gatha">
<p>
<a class="msdiv" id="msdiv95"></a>
<a class="ms" id="p_22J_1427"></a>
<a class="sc" id="1"></a>
“Siṅgīmigo āyatacakkhunetto,<br>
Aṭṭhittaco vārisayo alomo;<br>
Tenābhibhūto kapaṇaṃ rudāmi,<br>
Hare sakhā kissa nu maṃ jahāsi”.<br>
</p>
<p>
<a class="msdiv" id="msdiv96"></a>
<a class="ms" id="p_22J_1428"></a>
<a class="sc" id="2"></a>
So passasanto mahatā phaṇena,<br>
Bhujaṅgamo kakkaṭamajjhapatto;<br>
Sakhā sakhāraṃ paritāyamāno,<br>
Bhujaṅgamaṃ kakkaṭako gahesi.<br>
</p>
<p>
<a class="msdiv" id="msdiv97"></a>
<a class="ms" id="p_22J_1429"></a>
<a class="sc" id="3"></a>
“Na vāyasaṃ no pana kaṇhasappaṃ,<br>
Ghāsatthiko kakkaṭako adeyya;<br>
Pucchāmi taṃ āyatacakkhunetta,<br>
Atha kissa hetumha ubho gahītā”.<br>
</p>
<p>
<a class="msdiv" id="msdiv98"></a>
<a class="ms" id="p_22J_1430"></a>
<a class="sc" id="4"></a>
“Ayaṃ puriso mama atthakāmo,<br>
Yo maṃ gahetvāna dakāya neti;<br>
Tasmiṃ mate dukkhamanappakaṃ me,<br>
Ahañca eso ca ubho na homa.<br>
</p>
<p>
<a class="msdiv" id="msdiv99"></a>
<a class="ms" id="p_22J_1431"></a>
<a class="sc" id="5"></a>
Mamañca disvāna pavaddhakāyaṃ,<br>
Sabbo jano hiṃsitumeva micche;<br>
Sāduñca thūlañca muduñca maṃsaṃ,<br>
Kākāpi maṃ disvāna viheṭhayeyyuṃ”.<br>
</p>
<p>
<a class="msdiv" id="msdiv100"></a>
<a class="ms" id="p_22J_1432"></a>
<a class="sc" id="6"></a>
“Sacetassa hetumha ubho gahītā,<br>
Uṭṭhātu poso visamāvamāmi;<br>
Mamañca kākañca pamuñca khippaṃ,<br>
Pure visaṃ gāḷhamupeti maccaṃ”.<br>
</p>
<p>
<a class="msdiv" id="msdiv101"></a>
<a class="ms" id="p_22J_1433"></a>
<a class="sc" id="7"></a>
“Sappaṃ pamokkhāmi na tāva kākaṃ,<br>
Paṭibandhako hohiti tāva kāko;<br>
Purisañca disvāna sukhiṃ arogaṃ,<br>
Kākaṃ pamokkhāmi yatheva sappaṃ”.<br>
</p>
<p>
<a class="msdiv" id="msdiv102"></a>
<a class="ms" id="p_22J_1434"></a>
<a class="sc" id="8"></a>
“Kāko tadā devadatto ahosi,<br>
Māro pana kaṇhasappo ahosi;<br>
Ānandabhaddo kakkaṭako ahosi,<br>
Ahaṃ tadā brāhmaṇo homi satthā”ti.<br>
</p>
</blockquote>
<p class="endsutta">
<a class="ms" id="p_22J_1435"></a>
<a class="sc" id="9"></a>
Suvaṇṇakakkaṭajātakaṃ catutthaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>