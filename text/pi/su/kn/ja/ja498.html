<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="ja498">
<article>
<div class="hgroup">
<p class="division">Jātaka</p>
<p>Vīsatinipāta</p>
<p>Mātaṅgavagga</p>
<h1>2 Cittasambhūtajātaka</h1>
</div>
<blockquote class="gatha">
<p>
<a class="sc" id="1"></a>
<a class="pts" id="pts4.394"></a>
<a class="ms" id="p_22J_2877"></a>
<a class="msdiv" id="msdiv24"></a>
“Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
Passāmi sambhūtaṃ mahānubhāvaṃ,<br>
Sakammunā puññaphalūpapannaṃ.</p>
<p>
<a class="sc" id="2"></a>
<a class="ms" id="p_22J_2878"></a>
<a class="msdiv" id="msdiv25"></a>
Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
Kaccinnu cittassapi evamevaṃ,<br>
Iddho mano tassa yathāpi mayhaṃ”.</p>
<p>
<a class="sc" id="3"></a>
<a class="ms" id="p_22J_2879"></a>
<a class="msdiv" id="msdiv26"></a>
“Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
<span class="var" title='[{"eds":["bj","pts1"],"var":"cittaṃ vijānāhi "}]'>Cittampi jānāhi</span> tatheva deva,<br>
Iddho mano tassa yathāpi tuyhaṃ”.</p>
<p>
<a class="sc" id="4"></a>
<a class="ms" id="p_22J_2880"></a>
<a class="msdiv" id="msdiv27"></a>
“Bhavaṃ nu citto sutamaññato te,<br>
Udāhu te koci naṃ etadakkhā;<br>
Gāthā sugītā na mamatthi kaṅkhā,<br>
Dadāmi te gāmavaraṃ satañca”.</p>
<p>
<a class="sc" id="5"></a>
<a class="pts" id="pts4.395"></a>
<a class="ms" id="p_22J_2881"></a>
<a class="msdiv" id="msdiv28"></a>
“Na cāhaṃ citto sutamaññato me,<br>
Isī ca me etamatthaṃ asaṃsi;<br>
‘Gantvāna rañño <span class="var" title='[{"eds":["s2","s3","mr"],"var":"paṭigāyi "},{"note":"?","var":"paṭigāya "}]'>paṭigāhi</span> gāthaṃ,<br>
<span class="var" title='[{"eds":["s2","s3"],"var":"api nu te varaṃ attamano dadeyya "},{"eds":["mr"],"var":"api nu te attamano varaṃ dade "}]'>Api te varaṃ attamano dadeyya</span>’”.</p>
<p>
<a class="sc" id="6"></a>
<a class="ms" id="p_22J_2882"></a>
<a class="msdiv" id="msdiv29"></a>
“Yojentu ve rājarathe,<br>
sukate cittasibbane;<br>
Kacchaṃ nāgānaṃ bandhatha,<br>
gīveyyaṃ paṭimuñcatha.</p>
<p>
<a class="sc" id="7"></a>
<a class="ms" id="p_22J_2883"></a>
<a class="msdiv" id="msdiv30"></a>
<span class="var" title='[{"eds":["s2","s3"],"var":"āhaññare "},{"eds":["pts1"],"var":"āhaññaruṃ "}]'>Āhaññantu</span> <span class="var" title='[{"eds":["s2","s3"],"var":"... saṅkhā "}]'>bherimudiṅgasaṅkhe</span>,<br>
Sīghāni yānāni ca yojayantu;<br>
Ajjevahaṃ assamaṃ taṃ gamissaṃ,<br>
Yattheva dakkhissamisiṃ nisinnaṃ”.</p>
<p>
<a class="sc" id="8"></a>
<a class="ms" id="p_22J_2884"></a>
<a class="msdiv" id="msdiv31"></a>
“Suladdhalābho vata me ahosi,<br>
Gāthā sugītā parisāya majjhe;<br>
Svāhaṃ isiṃ sīlavatūpapannaṃ,<br>
Disvā patīto sumanohamasmi”.</p>
<p>
<a class="sc" id="9"></a>
<a class="pts" id="pts4.396"></a>
<a class="ms" id="p_22J_2885"></a>
<a class="msdiv" id="msdiv32"></a>
“Āsanaṃ udakaṃ pajjaṃ,<br>
paṭiggaṇhātu no bhavaṃ;<br>
Agghe bhavantaṃ pucchāma,<br>
agghaṃ kurutu no bhavaṃ”.</p>
<p>
<a class="sc" id="10"></a>
<a class="ms" id="p_22J_2886"></a>
<a class="msdiv" id="msdiv33"></a>
“Rammañca te āvasathaṃ karontu,<br>
Nārīgaṇehi paricārayassu;<br>
Karohi okāsamanuggahāya,<br>
Ubhopimaṃ issariyaṃ karoma”.</p>
<p>
<a class="sc" id="11"></a>
<a class="ms" id="p_22J_2887"></a>
<a class="msdiv" id="msdiv34"></a>
“Disvā phalaṃ duccaritassa rāja,<br>
Atho suciṇṇassa mahāvipākaṃ;<br>
Attānameva paṭisaṃyamissaṃ,<br>
Na patthaye <span class="var" title='[{"eds":["bj","pts1"],"var":"puttaṃ "}]'>putta</span> pasuṃ dhanaṃ vā.</p>
<p>
<a class="sc" id="12"></a>
<a class="ms" id="p_22J_2888"></a>
<a class="msdiv" id="msdiv35"></a>
Dasevimā vassadasā,<br>
maccānaṃ idha jīvitaṃ;<br>
Apattaññeva taṃ odhiṃ,<br>
naḷo chinnova sussati.</p>
<p>
<a class="sc" id="13"></a>
<a class="ms" id="p_22J_2889"></a>
<a class="msdiv" id="msdiv36"></a>
Tattha kā nandi kā khiḍḍā,<br>
kā ratī kā dhanesanā;<br>
Kiṃ me puttehi dārehi,<br>
rāja muttosmi bandhanā.</p>
<p>
<a class="sc" id="14"></a>
<a class="ms" id="p_22J_2890"></a>
<a class="msdiv" id="msdiv37"></a>
<span class="var" title='[{"eds":["bj","pts1"],"var":"so ahaṃ suppajānāmi "}]'>Sohaṃ evaṃ pajānāmi</span>,<br>
maccu me nappamajjati;<br>
Antakenādhipannassa,<br>
kā ratī kā dhanesanā.</p>
<p>
<a class="sc" id="15"></a>
<a class="pts" id="pts4.397"></a>
<a class="ms" id="p_22J_2891"></a>
<a class="msdiv" id="msdiv38"></a>
Jāti narānaṃ adhamā janinda,<br>
Caṇḍālayoni <span class="var" title='[{"eds":["bj","pts1"],"var":"dipadā kaniṭṭhā "},{"eds":["s2","s3"],"var":"dvipadakaniṭṭhā "}]'>dvipadākaniṭṭhā</span>;<br>
Sakehi kammehi supāpakehi,<br>
<span class="var" title='[{"eds":["s2","s3"],"var":"caṇḍāligabbhe "}]'>Caṇḍālagabbhe</span> avasimha pubbe.</p>
<p>
<a class="sc" id="16"></a>
<a class="ms" id="p_22J_2892"></a>
<a class="msdiv" id="msdiv39"></a>
Caṇḍālāhumha avantīsu,<br>
migā nerañjaraṃ pati;<br>
Ukkusā <span class="var" title='[{"eds":["s2","s3","mr"],"var":"rammadātīre "},{"eds":["pts1"],"var":"ṇammadātīre "}]'>nammadātīre</span>,<br>
tyajja brāhmaṇakhattiyā.</p>
<p>
<a class="sc" id="17"></a>
<a class="pts" id="pts4.398"></a>
<a class="ms" id="p_22J_2893"></a>
<a class="msdiv" id="msdiv40"></a>
Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla <span class="var" title='[{"eds":["s2","s3","mr"],"var":"mameva "}]'>mameta</span> vākyaṃ,<br>
Mākāsi kammāni dukkhudrayāni.</p>
<p>
<a class="sc" id="18"></a>
<a class="ms" id="p_22J_2894"></a>
<a class="msdiv" id="msdiv41"></a>
Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla mameta vākyaṃ,<br>
Mākāsi kammāni dukkhapphalāni.</p>
<p>
<a class="sc" id="19"></a>
<a class="ms" id="p_22J_2895"></a>
<a class="msdiv" id="msdiv42"></a>
Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla mameta vākyaṃ,<br>
Mākāsi kammāni rajassirāni.</p>
<p>
<a class="sc" id="20"></a>
<a class="ms" id="p_22J_2896"></a>
<a class="msdiv" id="msdiv43"></a>
Upanīyati jīvitamappamāyu,<br>
Vaṇṇaṃ jarā hanti narassa jiyyato;<br>
Karohi pañcāla mameta vākyaṃ,<br>
Mākāsi kammaṃ nirayūpapattiyā”.</p>
<p>
<a class="sc" id="21"></a>
<a class="pts" id="pts4.399"></a>
<a class="ms" id="p_22J_2897"></a>
<a class="msdiv" id="msdiv44"></a>
“Addhā hi saccaṃ vacanaṃ tavetaṃ,<br>
Yathā isī bhāsasi evametaṃ;<br>
Kāmā ca me santi anapparūpā,<br>
Te duccajā mādisakena bhikkhu.</p>
<p>
<a class="sc" id="22"></a>
<a class="ms" id="p_22J_2898"></a>
<a class="msdiv" id="msdiv45"></a>
Nāgo yathā paṅkamajjhe byasanno,<br>
Passaṃ thalaṃ nābhisambhoti gantuṃ;<br>
<span class="var" title='[{"eds":["s2","s3"],"var":"evamahaṃ "}]'>Evampahaṃ</span> kāmapaṅke byasanno,<br>
Na bhikkhuno maggamanubbajāmi.</p>
<p>
<a class="sc" id="23"></a>
<a class="ms" id="p_22J_2899"></a>
<a class="msdiv" id="msdiv46"></a>
Yathāpi mātā ca pitā ca puttaṃ,<br>
Anusāsare kinti sukhī bhaveyya;<br>
Evampi maṃ tvaṃ anusāsa bhante,<br>
<span class="var" title='[{"note":"sī , pā1, [Ma-aka]","var":"yamācaraṃ "}]'>Yathā ciraṃ</span> pecca sukhī bhaveyyaṃ”.</p>
<p>
<a class="sc" id="24"></a>
<a class="ms" id="p_22J_2900"></a>
<a class="msdiv" id="msdiv47"></a>
“No ce tuvaṃ ussahase janinda,<br>
Kāme ime mānusake pahātuṃ;<br>
<span class="var" title='[{"eds":["bj","pts1"],"var":"dhammaṃ "}]'>Dhammiṃ</span> baliṃ paṭṭhapayassu rāja,<br>
<span class="var" title='[{"eds":["bj","s2","s3","pts1"],"var":"adhammakāro ca te "}]'>Adhammakāro tava</span> māhu raṭṭhe.</p>
<p>
<a class="sc" id="25"></a>
<a class="ms" id="p_22J_2901"></a>
<a class="msdiv" id="msdiv48"></a>
Dūtā vidhāvantu disā catasso,<br>
Nimantakā samaṇabrāhmaṇānaṃ;<br>
Te annapānena upaṭṭhahassu,<br>
Vatthena senāsanapaccayena ca.</p>
<p>
<a class="sc" id="26"></a>
<a class="pts" id="pts4.400"></a>
<a class="ms" id="p_22J_2902"></a>
<a class="msdiv" id="msdiv49"></a>
Annena pānena pasannacitto,<br>
Santappaya samaṇabrāhmaṇe ca;<br>
Datvā ca bhutvā ca yathānubhāvaṃ,<br>
Anindito <span class="var" title='[{"eds":["pts1","mr"],"var":"... mupeti "}]'>saggamupehi</span> ṭhānaṃ.</p>
<p>
<a class="sc" id="27"></a>
<a class="ms" id="p_22J_2903"></a>
<a class="msdiv" id="msdiv50"></a>
Sace ca taṃ rāja mado saheyya,<br>
Nārīgaṇehi paricārayantaṃ;<br>
Imameva gāthaṃ manasī karohi,<br>
<span class="var" title='[{"eds":["s2","s3","pts1","mr"],"var":"bhāsehi "}]'>Bhāsesi</span> cenaṃ parisāya majjhe.</p>
<p>
<a class="sc" id="28"></a>
<a class="ms" id="p_22J_2904"></a>
<a class="msdiv" id="msdiv51"></a>
Abbhokāsasayo jantu,<br>
vajantyā khīrapāyito;<br>
Parikiṇṇo <span class="var" title='[{"eds":["bj","pts1"],"var":"supānehi "}]'>suvānehi</span>,<br>
svājja rājāti vuccatī”ti.</p>
</blockquote>
<p class="endsutta">
<a class="sc" id="29"></a>
<a class="ms" id="p_22J_2905"></a>
Cittasambhūtajātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>