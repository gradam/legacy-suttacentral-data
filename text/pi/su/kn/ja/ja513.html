<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja513">
<article>
<div class="hgroup">
<p class="division">Jātaka</p>
<p>Tiṃsanipāta</p>
<p>Kiṃchandavagga</p>
<h1>3 Jayaddisajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_3321"></a>
<a class="msdiv" id="msdiv64"></a>
“Cirassaṃ vata me udapādi ajja,<br>
Bhakkho mahā sattamibhattakāle;<br>
Kutosi ko vāsi tadiṅgha brūhi,<br>
Ācikkha jātiṃ vidito yathāsi”.<br></p>
<p>
<a class="sc" id="2"></a>
<a class="ms" id="p_22J_3322"></a>
<a class="msdiv" id="msdiv65"></a>
“Pañcālarājā migavaṃ paviṭṭho,<br>
Jayaddiso nāma yadissuto te;<br>
Carāmi kacchāni vanāni cāhaṃ,<br>
Pasadaṃ imaṃ khāda mamajja muñca”.<br></p>
<p>
<a class="sc" id="3"></a>
<a class="ms" id="p_22J_3323"></a>
<a class="msdiv" id="msdiv66"></a>
“Seneva tvaṃ paṇasi sassamāno,<br>
Mamesa bhakkho pasado yaṃ vadesi;<br>
Taṃ khādiyāna pasadaṃ jighaññaṃ,<br>
Khādissaṃ pacchā na vilāpakālo”.<br></p>
<p>
<a class="sc" id="4"></a>
<a class="ms" id="p_22J_3324"></a>
<a class="msdiv" id="msdiv67"></a>
“Na catthi mokkho mama nikkayena,<br>
Gantvāna paccāgamanāya paṇhe;<br>
Taṃ saṅgaraṃ brāhmaṇassappadāya,<br>
Saccānurakkhī punarāvajissaṃ”.<br></p>
<p>
<a class="sc" id="5"></a>
<a class="ms" id="p_22J_3325"></a>
<a class="msdiv" id="msdiv68"></a>
“Kiṃ kammajātaṃ anutappate tvaṃ,<br>
Pattaṃ samīpaṃ maraṇassa rāja;<br>
Ācikkha me taṃ api sakkuṇemu,<br>
Anujānituṃ āgamanāya paṇhe”.<br></p>
<p>
<a class="sc" id="6"></a>
<a class="ms" id="p_22J_3326"></a>
<a class="msdiv" id="msdiv69"></a>
“Katā mayā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhmaṇassappadāya,<br>
Saccānurakkhī punarāvajissaṃ”.<br></p>
<p>
<a class="sc" id="7"></a>
<a class="ms" id="p_22J_3327"></a>
<a class="msdiv" id="msdiv70"></a>
“Yā te katā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhmaṇassappadāya,<br>
Saccānurakkhī punarāvajassu”.<br></p>
<p>
<a class="sc" id="8"></a>
<a class="ms" id="p_22J_3328"></a>
<a class="msdiv" id="msdiv71"></a>
Mutto ca so porisādassa hatthā,<br>
Gantvā sakaṃ mandiraṃ kāmakāmī;<br>
Taṃ saṅgaraṃ brāhmaṇassappadāya,<br>
Āmantayī puttamalīnasattaṃ.<br></p>
<p>
<a class="sc" id="9"></a>
<a class="ms" id="p_22J_3329"></a>
<a class="msdiv" id="msdiv72"></a>
“Ajjeva rajjaṃ abhisiñcayassu,<br>
Dhammaṃ cara sesu paresu cāpi;<br>
Adhammakāro ca te māhu raṭṭhe,<br>
Gacchāmahaṃ porisādassa ñatte”.<br></p>
<p>
<a class="sc" id="10"></a>
<a class="ms" id="p_22J_3330"></a>
<a class="msdiv" id="msdiv73"></a>
“Kiṃ kamma kubbaṃ tava deva pāva,<br>
Nārādhayī taṃ tadicchāmi sotuṃ;<br>
Yamajja rajjamhi udassaye tuvaṃ,<br>
Rajjampi niccheyyaṃ tayā vināhaṃ”.<br></p>
<p>
<a class="sc" id="11"></a>
<a class="ms" id="p_22J_3331"></a>
<a class="msdiv" id="msdiv74"></a>
“Na kammunā vā vacasā va tāta,<br>
Aparādhitohaṃ tuviyaṃ sarāmi;<br>
Sandhiñca katvā purisādakena,<br>
Saccānurakkhī punāhaṃ gamissaṃ”.<br></p>
<p>
<a class="sc" id="12"></a>
<a class="ms" id="p_22J_3332"></a>
<a class="msdiv" id="msdiv75"></a>
“Ahaṃ gamissāmi idheva hohi,<br>
Natthi tato jīvato vippamokkho;<br>
Sace tuvaṃ gacchasiyeva rāja,<br>
Ahampi gacchāmi ubho na homa”.<br></p>
<p>
<a class="sc" id="13"></a>
<a class="ms" id="p_22J_3333"></a>
<a class="msdiv" id="msdiv76"></a>
“Addhā hi tāta satānesa dhammo,<br>
Maraṇā ca me dukkhataraṃ tadassa;<br>
Kammāsapādo taṃ yadā pacitvā,<br>
Pasayha khāde bhidā rukkhasūle”.<br></p>
<p>
<a class="sc" id="14"></a>
<a class="ms" id="p_22J_3334"></a>
<a class="msdiv" id="msdiv77"></a>
“Pāṇena te pāṇamahaṃ nimissaṃ,<br>
Mā tvaṃ agā porisādassa ñatte;<br>
Etañca te pāṇamahaṃ nimissaṃ,<br>
Tasmā mataṃ jīvitassa vaṇṇemi”.<br></p>
<p>
<a class="sc" id="15"></a>
<a class="ms" id="p_22J_3335"></a>
<a class="msdiv" id="msdiv78"></a>
Tato have dhitimā rājaputto,<br>
Vanditvā mātu ca pitu ca pāde;<br>
Dukhinissa mātā nipatā pathabyā,<br>
Pitāssa paggayha bhujāni kandati.<br></p>
<p>
<a class="sc" id="16"></a>
<a class="ms" id="p_22J_3336"></a>
<a class="msdiv" id="msdiv79"></a>
Taṃ gacchantaṃ tāva pitā viditvā,<br>
Parammukho vandati pañjalīko;<br>
“Somo ca rājā varuṇo ca rājā,<br>
Pajāpatī candimā sūriyo ca;<br>
Etehi gutto purisādakamhā,<br>
Anuññāto sotthi paccehi tāta”.<br></p>
<p>
<a class="sc" id="17"></a>
<a class="ms" id="p_22J_3337"></a>
<a class="msdiv" id="msdiv80"></a>
“Yaṃ daṇḍakirañño gatassa mātā,<br>
Rāmassakāsi sotthānaṃ suguttā;<br>
Taṃ te ahaṃ sotthānaṃ karomi,<br>
Etena saccena sarantu devā;<br>
Anuññāto sotthi paccehi putta”.<br></p>
<p>
<a class="sc" id="18"></a>
<a class="ms" id="p_22J_3338"></a>
<a class="msdiv" id="msdiv81"></a>
“Āvī raho vāpi manopadosaṃ,<br>
Nāhaṃ sare jātu malīnasatte;<br>
Etena saccena sarantu devā,<br>
Anuññāto sotthi paccehi bhātika”.<br></p>
<p>
<a class="sc" id="19"></a>
<a class="ms" id="p_22J_3339"></a>
<a class="msdiv" id="msdiv82"></a>
“Yasmā ca me anadhimanosi sāmi,<br>
Na cāpi me manasā appiyosi;<br>
Etena saccena sarantu devā,<br>
Anuññāto sotthi paccehi sāmi”.<br></p>
<p>
<a class="sc" id="20"></a>
<a class="ms" id="p_22J_3340"></a>
<a class="msdiv" id="msdiv83"></a>
“Brahā ujū cārumukho kutosi,<br>
Na maṃ pajānāsi vane vasantaṃ;<br>
Luddaṃ maṃ ñatvā ‘purisādako’ti,<br>
Ko sotthimājānamidhāvajeyya”.<br></p>
<p>
<a class="sc" id="21"></a>
<a class="ms" id="p_22J_3341"></a>
<a class="msdiv" id="msdiv84"></a>
“Jānāmi ludda purisādako tvaṃ,<br>
Na taṃ na jānāmi vane vasantaṃ;<br>
Ahañca puttosmi jayaddisassa,<br>
Mamajja khāda pituno pamokkhā”.<br></p>
<p>
<a class="sc" id="22"></a>
<a class="ms" id="p_22J_3342"></a>
<a class="msdiv" id="msdiv85"></a>
“Jānāmi puttoti jayaddisassa,<br>
Tathā hi vo mukhavaṇṇo ubhinnaṃ;<br>
Sudukkaraññeva kataṃ tavedaṃ,<br>
Yo mattumicche pituno pamokkhā”.<br></p>
<p>
<a class="sc" id="23"></a>
<a class="ms" id="p_22J_3343"></a>
<a class="msdiv" id="msdiv86"></a>
“Na dukkaraṃ kiñci mahettha maññe,<br>
Yo mattumicche pituno pamokkhā;<br>
Mātu ca hetu paraloka gantvā,<br>
Sukhena saggena ca sampayutto”.<br></p>
<p>
<a class="sc" id="24"></a>
<a class="ms" id="p_22J_3344"></a>
<a class="msdiv" id="msdiv87"></a>
“Ahañca kho attano pāpakiriyaṃ,<br>
Āvī raho vāpi sare na jātu;<br>
Saṅkhātajātīmaraṇohamasmi,<br>
Yatheva me idha tathā parattha.<br></p>
<p>
<a class="sc" id="25"></a>
<a class="ms" id="p_22J_3345"></a>
<a class="msdiv" id="msdiv88"></a>
Khādajja maṃ dāni mahānubhāva,<br>
Karassu kiccāni imaṃ sarīraṃ;<br>
Rukkhassa vā te papatāmi aggā,<br>
Chādayamāno mayhaṃ tvamadesi maṃsaṃ”.<br></p>
<p>
<a class="sc" id="26"></a>
<a class="ms" id="p_22J_3346"></a>
<a class="msdiv" id="msdiv89"></a>
“Idañca te ruccati rājaputta,<br>
Cajesi pāṇaṃ pituno pamokkhā;<br>
Tasmā hi so tvaṃ taramānarūpo,<br>
Sambhañja kaṭṭhāni jalehi aggiṃ”.<br></p>
<p>
<a class="sc" id="27"></a>
<a class="ms" id="p_22J_3347"></a>
<a class="msdiv" id="msdiv90"></a>
Tato have dhitimā rājaputto,<br>
Dāruṃ samāhatvā mahantamaggiṃ;<br>
Sandīpayitvā paṭivedayittha,<br>
“Ādīpito dāni mahāyamaggi”.<br></p>
<p>
<a class="sc" id="28"></a>
<a class="ms" id="p_22J_3348"></a>
<a class="msdiv" id="msdiv91"></a>
“Khādajja maṃ dāni pasayhakāri,<br>
Kiṃ maṃ muhuṃ pekkhasi haṭṭhalomo;<br>
Tathā tathā tuyhamahaṃ karomi,<br>
Yathā yathā maṃ chādayamāno adesi”.<br></p>
<p>
<a class="sc" id="29"></a>
<a class="ms" id="p_22J_3349"></a>
<a class="msdiv" id="msdiv92"></a>
“Ko tādisaṃ arahati khāditāye,<br>
Dhamme ṭhitaṃ saccavādiṃ vadaññuṃ;<br>
Muddhāpi tassa viphaleyya sattadhā,<br>
Yo tādisaṃ saccavādiṃ adeyya”.<br></p>
<p>
<a class="sc" id="30"></a>
<a class="ms" id="p_22J_3350"></a>
<a class="msdiv" id="msdiv93"></a>
“Idañhi so brāhmaṇaṃ maññamāno,<br>
Saso avāsesi sake sarīre;<br>
Teneva so candimā devaputto,<br>
Sasatthuto kāmaduhajja yakkha”.<br></p>
<p>
<a class="sc" id="31"></a>
<a class="ms" id="p_22J_3351"></a>
<a class="msdiv" id="msdiv94"></a>
“Cando yathā rāhumukhā pamutto,<br>
Virocate pannaraseva bhāṇumā;<br>
Evaṃ tuvaṃ porisādā pamutto,<br>
Viroca kapile mahānubhāva;<br>
Āmodayaṃ pitaraṃ mātarañca,<br>
Sabbo ca te nandatu ñātipakkho”.<br></p>
<p>
<a class="sc" id="32"></a>
<a class="ms" id="p_22J_3352"></a>
<a class="msdiv" id="msdiv95"></a>
Tato have dhitimā rājaputto,<br>
Katañjalī pariyāya porisādaṃ;<br>
Anuññāto sotthi sukhī arogo,<br>
Paccāgamā kapilamalīnasatto.<br></p>
<p>
<a class="sc" id="33"></a>
<a class="ms" id="p_22J_3353"></a>
<a class="msdiv" id="msdiv96"></a>
Taṃ negamā jānapadā ca sabbe,<br>
Hatthārohā rathikā pattikā ca;<br>
Namassamānā pañjalikā upāgamuṃ,<br>
“Namatthu te dukkarakārakosī”ti.<br></p>
</blockquote>
<p class="endsutta">
<a class="sc" id="34"></a>
<a class="ms" id="p_22J_3354"></a>
Jayaddisajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>