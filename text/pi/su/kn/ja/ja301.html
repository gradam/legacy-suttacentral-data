<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja301">
<article>
<div class="hgroup">
<p class="division">Jātaka</p>
<p>Catukkanipāta</p>
<p>Kāliṅgavagga</p>
<h1>Cūḷakāliṅgajātaka</h1>
</div>
<blockquote class="gatha">
<p>
<a class="msdiv" id="msdiv1"></a>
<a class="ms" id="p_22J_883"></a>
<a class="sc" id="1"></a>
“Vivarathimāsaṃ dvāraṃ,<br>
Nagaraṃ pavisantu aruṇarājassa;<br>
Sīhena susiṭṭhena,<br>
Surakkhitaṃ nandisenena”.<br>
</p>
<p>
<a class="msdiv" id="msdiv2"></a>
<a class="ms" id="p_22J_884"></a>
<a class="sc" id="2"></a>
“Jayo kaliṅgānamasayhasāhinaṃ,<br>
Parājayo anayo assakānaṃ;<br>
Icceva te bhāsitaṃ brahmacāri,<br>
Na ujjubhūtā vitathaṃ bhaṇanti”.<br>
</p>
<p>
<a class="msdiv" id="msdiv3"></a>
<a class="ms" id="p_22J_885"></a>
<a class="sc" id="3"></a>
“Devā musāvādamupātivattā,<br>
Saccaṃ dhanaṃ paramaṃ tesu sakka;<br>
Taṃ te musā bhāsitaṃ devarāja,<br>
Kiṃ vā paṭicca maghavā mahinda”.<br>
</p>
<p>
<a class="msdiv" id="msdiv4"></a>
<a class="ms" id="p_22J_886"></a>
<a class="sc" id="4"></a>
“Nanu te sutaṃ brāhmaṇa bhaññamāne,<br>
Devā na issanti purisaparakkamassa;<br>
Damo samādhi manaso abhejjo,<br>
Abyaggatā nikkamanañca kāle;<br>
Daḷhañca viriyaṃ purisaparakkamo ca,<br>
Teneva āsi vijayo assakānan”ti.<br>
</p>
</blockquote>
<p class="endsutta">
<a class="ms" id="p_22J_887"></a>
<a class="sc" id="5"></a>
Cūḷakāliṅgajātakaṃ paṭhamaṃ.</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>