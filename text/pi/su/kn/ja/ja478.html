<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja478">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>5 Dūtajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2441"></a>
<a class="msdiv" id="msdiv54"></a>
“Dūte te brahme pāhesiṃ,<br>
Gaṅgātīrasmi jhāyato;<br>
Tesaṃ puṭṭho na byākāsi,<br>
Dukkhaṃ guyhamataṃ nu te”.<br></p>
<p>
<a class="sc" id="2"></a>
<a class="ms" id="p_22J_2442"></a>
<a class="msdiv" id="msdiv55"></a>
“Sace te dukkhamuppajje,<br>
kāsīnaṃ raṭṭhavaḍḍhana;<br>
Mā kho naṃ tassa akkhāhi,<br>
yo taṃ dukkhā na mocaye.<br></p>
<p>
<a class="sc" id="3"></a>
<a class="ms" id="p_22J_2443"></a>
<a class="msdiv" id="msdiv56"></a>
Yo tassa dukkhajātassa,<br>
ekaṅgamapi bhāgaso;<br>
Vippamoceyya dhammena,<br>
kāmaṃ tassa pavedaya.<br></p>
<p>
<a class="sc" id="4"></a>
<a class="ms" id="p_22J_2444"></a>
<a class="msdiv" id="msdiv57"></a>
Suvijānaṃ siṅgālānaṃ,<br>
sakuṇānañca vassitaṃ;<br>
Manussavassitaṃ rāja,<br>
dubbijānataraṃ tato.<br></p>
<p>
<a class="sc" id="5"></a>
<a class="ms" id="p_22J_2445"></a>
<a class="msdiv" id="msdiv58"></a>
Api ce maññatī poso,<br>
ñāti mitto sakhāti vā;<br>
Yo pubbe sumano hutvā,<br>
pacchā sampajjate diso.<br></p>
<p>
<a class="sc" id="6"></a>
<a class="ms" id="p_22J_2446"></a>
<a class="msdiv" id="msdiv59"></a>
Yo attano dukkhamanānupuṭṭho,<br>
Pavedaye jantu akālarūpe;<br>
Ānandino tassa bhavantimittā,<br>
Hitesino tassa dukhī bhavanti.<br></p>
<p>
<a class="sc" id="7"></a>
<a class="ms" id="p_22J_2447"></a>
<a class="msdiv" id="msdiv60"></a>
Kālañca ñatvāna tathāvidhassa,<br>
Medhāvīnaṃ ekamanaṃ viditvā;<br>
Akkheyya tibbāni parassa dhīro,<br>
Saṇhaṃ giraṃ atthavatiṃ pamuñce.<br></p>
<p>
<a class="sc" id="8"></a>
<a class="ms" id="p_22J_2448"></a>
<a class="msdiv" id="msdiv61"></a>
Sace ca jaññā avisayhamattano,<br>
Na te hi mayhaṃ sukhāgamāya;<br>
Ekova tibbāni saheyya dhīro,<br>
Saccaṃ hirottappamapekkhamāno.<br></p>
<p>
<a class="sc" id="9"></a>
<a class="ms" id="p_22J_2449"></a>
<a class="msdiv" id="msdiv62"></a>
Ahaṃ raṭṭhe vicaranto,<br>
nigame rājadhāniyo;<br>
Bhikkhamāno mahārāja,<br>
ācariyassa dhanatthiko.<br></p>
<p>
<a class="sc" id="10"></a>
<a class="ms" id="p_22J_2450"></a>
<a class="msdiv" id="msdiv63"></a>
Gahapatī rājapurise,<br>
mahāsāle ca brāhmaṇe;<br>
Alatthaṃ satta nikkhāni,<br>
suvaṇṇassa janādhipa;<br>
Te me naṭṭhā mahārāja,<br>
tasmā socāmahaṃ bhusaṃ.<br></p>
<p>
<a class="sc" id="11"></a>
<a class="ms" id="p_22J_2451"></a>
<a class="msdiv" id="msdiv64"></a>
Purisā te mahārāja,<br>
manasānuvicintitā;<br>
Nālaṃ dukkhā pamocetuṃ,<br>
tasmā tesaṃ na byāhariṃ.<br></p>
<p>
<a class="sc" id="12"></a>
<a class="ms" id="p_22J_2452"></a>
<a class="msdiv" id="msdiv65"></a>
Tvañca kho me mahārāja,<br>
manasānuvicintito;<br>
Alaṃ dukkhā pamocetuṃ,<br>
tasmā tuyhaṃ pavedayiṃ”.<br></p>
<p>
<a class="sc" id="13"></a>
<a class="ms" id="p_22J_2453"></a>
<a class="msdiv" id="msdiv66"></a>
“Tassādāsi pasannatto,<br>
kāsīnaṃ raṭṭhavaḍḍhano;<br>
Jātarūpamaye nikkhe,<br>
suvaṇṇassa catuddasā”ti.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_22J_2454"></a>
Dūtajātakaṃ pañcamaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>