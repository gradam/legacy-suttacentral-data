<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja486">
<article>
<div class="hgroup">
<p class="division">Jātaka</p>
<p>Pakiṇṇakanipāta</p>
<p>Sālikedāravagga</p>
<h1>3 Mahāukkusajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2593"></a>
<a class="msdiv" id="msdiv44"></a>
“Ukkā cilācā bandhanti dīpe,<br>
Pajā mamaṃ khādituṃ patthayanti;<br>
Mittaṃ sahāyañca vadehi senaka,<br>
Ācikkha ñātibyasanaṃ dijānaṃ”.<br></p>
<p>
<a class="sc" id="2"></a>
<a class="ms" id="p_22J_2594"></a>
<a class="msdiv" id="msdiv45"></a>
“Dijo dijānaṃ pavarosi pakkhima,<br>
Ukkusarāja saraṇaṃ taṃ upema;<br>
Pajā mamaṃ khādituṃ patthayanti,<br>
Luddā cilācā bhava me sukhāya”.<br></p>
<p>
<a class="sc" id="3"></a>
<a class="ms" id="p_22J_2595"></a>
<a class="msdiv" id="msdiv46"></a>
“Mittaṃ sahāyañca karonti paṇḍitā,<br>
Kāle akāle sukhamesamānā;<br>
Karomi te senaka etamatthaṃ,<br>
Ariyo hi ariyassa karoti kiccaṃ”.<br></p>
<p>
<a class="sc" id="4"></a>
<a class="ms" id="p_22J_2596"></a>
<a class="msdiv" id="msdiv47"></a>
“Yaṃ hoti kiccaṃ anukampakena,<br>
Ariyassa ariyena kataṃ tayīdaṃ;<br>
Attānurakkhī bhava mā adayhi,<br>
Lacchāma putte tayi jīvamāne”.<br></p>
<p>
<a class="sc" id="5"></a>
<a class="ms" id="p_22J_2597"></a>
<a class="msdiv" id="msdiv48"></a>
“Taveva rakkhāvaraṇaṃ karonto,<br>
Sarīrabhedāpi na santasāmi;<br>
Karonti heke sakhīnaṃ sakhāro,<br>
Pāṇaṃ cajantā satamesa dhammo”.<br></p>
<p>
<a class="sc" id="6"></a>
<a class="ms" id="p_22J_2598"></a>
<a class="msdiv" id="msdiv49"></a>
“Sudukkaraṃ kammamakāsi,<br>
aṇḍajāyaṃ vihaṅgamo;<br>
Atthāya kuraro putte,<br>
aḍḍharatte anāgate”.<br></p>
<p>
<a class="sc" id="7"></a>
<a class="ms" id="p_22J_2599"></a>
<a class="msdiv" id="msdiv50"></a>
“Cutāpi heke khalitā sakammunā,<br>
Mittānukampāya patiṭṭhahanti;<br>
Puttā mamaṭṭā gatimāgatosmi,<br>
Atthaṃ caretho mama vāricara”.<br></p>
<p>
<a class="sc" id="8"></a>
<a class="ms" id="p_22J_2600"></a>
<a class="msdiv" id="msdiv51"></a>
“Dhanena dhaññena ca attanā ca,<br>
Mittaṃ sahāyañca karonti paṇḍitā;<br>
Karomi te senaka etamatthaṃ,<br>
Ariyo hi ariyassa karoti kiccaṃ”.<br></p>
<p>
<a class="sc" id="9"></a>
<a class="ms" id="p_22J_2601"></a>
<a class="msdiv" id="msdiv52"></a>
“Appossukko tāta tuvaṃ nisīda,<br>
Putto pitu carati atthacariyaṃ;<br>
Ahaṃ carissāmi tavetamatthaṃ,<br>
Senassa putte paritāyamāno”.<br></p>
<p>
<a class="sc" id="10"></a>
<a class="ms" id="p_22J_2602"></a>
<a class="msdiv" id="msdiv53"></a>
“Addhā hi tāta satamesa dhammo,<br>
Putto pitu yaṃ care atthacariyaṃ;<br>
Appeva maṃ disvāna pavaḍḍhakāyaṃ,<br>
Senassa puttā na viheṭhayeyyuṃ”.<br></p>
<p>
<a class="sc" id="11"></a>
<a class="ms" id="p_22J_2603"></a>
<a class="msdiv" id="msdiv54"></a>
“Pasū manussā migavīraseṭṭha,<br>
Bhayaṭṭitā seṭṭhamupabbajanti;<br>
Puttā mamaṭṭā gatimāgatosmi,<br>
Tvaṃ nosi rājā bhava me sukhāya”.<br></p>
<p>
<a class="sc" id="12"></a>
<a class="ms" id="p_22J_2604"></a>
<a class="msdiv" id="msdiv55"></a>
“Karomi te senaka etamatthaṃ,<br>
Āyāmi te taṃ disataṃ vadhāya;<br>
Kathañhi viññū pahu sampajāno,<br>
Na vāyame attajanassa guttiyā”.<br></p>
<p>
<a class="sc" id="13"></a>
<a class="ms" id="p_22J_2605"></a>
<a class="msdiv" id="msdiv56"></a>
“Mittañca kayirātha suhadayañca,<br>
Ayirañca kayirātha sukhāgamāya;<br>
Nivatthakocova sarebhihantvā,<br>
Modāma puttehi samaṅgibhūtā.<br></p>
<p>
<a class="sc" id="14"></a>
<a class="ms" id="p_22J_2606"></a>
<a class="msdiv" id="msdiv57"></a>
Sakamittassa kammena,<br>
sahāyassāpalāyino;<br>
Kūjantamupakūjanti,<br>
lomasā hadayaṅgamaṃ.<br></p>
<p>
<a class="sc" id="15"></a>
<a class="ms" id="p_22J_2607"></a>
<a class="msdiv" id="msdiv58"></a>
Mittaṃ sahāyaṃ adhigamma paṇḍito,<br>
So bhuñjatī putta pasuṃ dhanaṃ vā;<br>
Ahañca puttā ca patī ca mayhaṃ,<br>
Mittānukampāya samaṅgibhūtā.<br></p>
<p>
<a class="sc" id="16"></a>
<a class="ms" id="p_22J_2608"></a>
<a class="msdiv" id="msdiv59"></a>
Rājavatā sūravatā ca attho,<br>
Sampannasakhissa bhavanti hete;<br>
So mittavā yasavā uggatatto,<br>
Asmiṃdhaloke modati kāmakāmī.<br></p>
<p>
<a class="sc" id="17"></a>
<a class="ms" id="p_22J_2609"></a>
<a class="msdiv" id="msdiv60"></a>
Karaṇīyāni mittāni,<br>
daliddenāpi senaka;<br>
Passa mittānukampāya,<br>
samaggamhā sañātake.<br></p>
<p>
<a class="sc" id="18"></a>
<a class="ms" id="p_22J_2610"></a>
<a class="msdiv" id="msdiv61"></a>
Sūrena balavantena,<br>
yo mitte kurute dijo;<br>
Evaṃ so sukhito hoti,<br>
yathāhaṃ tvañca senakāti”.<br></p>
</blockquote>
<p class="endsutta">
<a class="sc" id="19"></a>
<a class="ms" id="p_22J_2611"></a>
Mahāukkusajātakaṃ tatiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>