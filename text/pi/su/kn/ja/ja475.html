<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="ja475">
<article>
<div class="hgroup">
<p class="division">Jātaka</p>
<p>Terasakanipāta</p>
<p>Ambavagga</p>
<h1>2 Phandanajātaka</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_22J_2398"></a>
<a class="msdiv" id="msdiv14"></a>
“Kuṭhārihattho puriso,<br>
vanamogayha tiṭṭhasi;<br>
Puṭṭho me samma akkhāhi,<br>
kiṃ dāruṃ chetumicchasi”.<br></p>
<p>
<a class="sc" id="2"></a>
<a class="ms" id="p_22J_2399"></a>
<a class="msdiv" id="msdiv15"></a>
“Isso vanāni carasi,<br>
samāni visamāni ca;<br>
Puṭṭho me samma akkhāhi,<br>
kiṃ dāruṃ nemiyā daḷhaṃ”.<br></p>
<p>
<a class="sc" id="3"></a>
<a class="ms" id="p_22J_2400"></a>
<a class="msdiv" id="msdiv16"></a>
“Neva sālo na khadiro,<br>
nāssakaṇṇo kuto dhavo;<br>
Rukkho ca phandano nāma,<br>
taṃ dāruṃ nemiyā daḷhaṃ”.<br></p>
<p>
<a class="sc" id="4"></a>
<a class="ms" id="p_22J_2401"></a>
<a class="msdiv" id="msdiv17"></a>
“Kīdisānissa pattāni,<br>
khandho vā pana kīdiso;<br>
Puṭṭho me samma akkhāhi,<br>
yathā jānemu phandanaṃ”.<br></p>
<p>
<a class="sc" id="5"></a>
<a class="ms" id="p_22J_2402"></a>
<a class="msdiv" id="msdiv18"></a>
“Yassa sākhā palambanti,<br>
namanti na ca bhañjare;<br>
So rukkho phandano nāma,<br>
yassa mūle ahaṃ ṭhito.<br></p>
<p>
<a class="sc" id="6"></a>
<a class="ms" id="p_22J_2403"></a>
<a class="msdiv" id="msdiv19"></a>
Arānaṃ cakkanābhīnaṃ,<br>
īsānemirathassa ca;<br>
Sabbassa te kammaniyo,<br>
ayaṃ hessati phandano”.<br></p>
<p>
<a class="sc" id="7"></a>
<a class="ms" id="p_22J_2404"></a>
<a class="msdiv" id="msdiv20"></a>
“Iti phandanarukkhopi,<br>
tāvade ajjhabhāsatha;<br>
Mayhampi vacanaṃ atthi,<br>
bhāradvāja suṇohi me.<br></p>
<p>
<a class="sc" id="8"></a>
<a class="ms" id="p_22J_2405"></a>
<a class="msdiv" id="msdiv21"></a>
Issassa upakkhandhamhā,<br>
Ukkacca caturaṅgulaṃ;<br>
Tena nemiṃ pasāresi,<br>
Evaṃ daḷhataraṃ siyā.<br></p>
<p>
<a class="sc" id="9"></a>
<a class="ms" id="p_22J_2406"></a>
<a class="msdiv" id="msdiv22"></a>
Iti phandanarukkhopi,<br>
veraṃ appesi tāvade;<br>
Jātānañca ajātānaṃ,<br>
issānaṃ dukkhamāvahi.<br></p>
<p>
<a class="sc" id="10"></a>
<a class="ms" id="p_22J_2407"></a>
<a class="msdiv" id="msdiv23"></a>
Iccevaṃ phandano issaṃ,<br>
isso ca pana phandanaṃ;<br>
Aññamaññaṃ vivādena,<br>
aññamaññamaghātayuṃ.<br></p>
<p>
<a class="sc" id="11"></a>
<a class="ms" id="p_22J_2408"></a>
<a class="msdiv" id="msdiv24"></a>
Evameva manussānaṃ,<br>
vivādo yattha jāyati;<br>
Mayūranaccaṃ naccanti,<br>
yathā te issaphandanā.<br></p>
<p>
<a class="sc" id="12"></a>
<a class="ms" id="p_22J_2409"></a>
<a class="msdiv" id="msdiv25"></a>
Taṃ vo vadāmi bhaddaṃ vo,<br>
yāvantettha samāgatā;<br>
Sammodatha mā vivadatha,<br>
mā hotha issaphandanā.<br></p>
<p>
<a class="sc" id="13"></a>
<a class="ms" id="p_22J_2410"></a>
<a class="msdiv" id="msdiv26"></a>
Sāmaggimeva sikkhetha,<br>
buddhehetaṃ pasaṃsitaṃ;<br>
Sāmaggirato dhammaṭṭho,<br>
yogakkhemā na dhaṃsatī”ti.<br></p>
</blockquote>
<p class="endsutta">
<a class="sc" id="14"></a>
<a class="ms" id="p_22J_2411"></a>
Phandanajātakaṃ dutiyaṃ.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>