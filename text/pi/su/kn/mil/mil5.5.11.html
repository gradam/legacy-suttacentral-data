<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil5.5.11">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Santhavavagga</p>
<h1>11. Ācari­yā­nā­cari­ya­pañha</h1>
</div>
<p><a class="sc" id="1"></a><a class="pts" id="pts235"></a><a class="ms" id="p_28Mi_1043"></a><a class="msdiv" id="msdiv170"></a>“Bhante nāgasena, bhāsitampetaṃ bhagavatā—</p>
<blockquote class="gatha">
<p><a class="sc" id="2"></a><a class="ms" id="p_28Mi_1044"></a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.</p>
</blockquote>
<p><a class="sc" id="3"></a><a class="ms" id="p_28Mi_1045"></a>Puna ca bhaṇitaṃ—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti. Yadi, bhante nāgasena, tathāgatena bhaṇitaṃ—‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti yaṃ vacanaṃ, taṃ micchā. Yadi tathāgatena bhaṇitaṃ—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesī’ti, tena hi ‘na me ācariyo atthi, sadiso me na vijjati. Sadevakasmiṃ lokasmiṃ, natthi me paṭipuggalo’ti tampi vacanaṃ micchā. Ayampi ubhato koṭiko pañho tavānuppatto, so tayā nibbāhitabbo”ti.</p>
<p><a class="sc" id="4"></a><a class="ms" id="p_28Mi_1046"></a>“Bhāsitampetaṃ, mahārāja, tathāgatena</p>
<blockquote class="gatha">
<p><a class="sc" id="5"></a><a class="ms" id="p_28Mi_1047"></a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’ti.</p>
</blockquote>
<p><a class="sc" id="6"></a><a class="ms" id="p_28Mi_1048"></a>Bhaṇitañca—‘iti kho, bhikkhave, āḷāro kālāmo ācariyo me samāno antevāsiṃ maṃ samānaṃ attanā samasamaṃ ṭhapesi, uḷārāya ca maṃ pūjāya pūjesī’ti.</p>
<p><a class="sc" id="7"></a><a class="ms" id="p_28Mi_1049"></a>Tañca pana vacanaṃ pubbeva sambodhā ana­bhisam­buddhassa bodhi­sattas­seva sato ācariyabhāvaṃ sandhāya bhāsitaṃ.</p>
<p><a class="sc" id="8"></a><a class="pts" id="pts236"></a><a class="ms" id="p_28Mi_1050"></a>Pañcime, mahārāja, pubbeva sambodhā ana­bhisam­buddhassa bodhisattassa sato ācariyā, yehi anusiṭṭho bodhisatto tattha tattha divasaṃ vītināmesi. Katame pañca? Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṃsu, seyyathidaṃ—rāmo dhajo lakkhaṇo mantī yañño suyāmo subhojo sudattoti. Te tassa sotthiṃ pavedayitvā rakkhākammaṃ akaṃsu, te ca paṭhamaṃ ācariyā.</p>
<p><a class="sc" id="9"></a><a class="ms" id="p_28Mi_1051"></a>Puna caparaṃ, mahārāja, bodhisattassa pitā suddhodano rājā yaṃ tena samayena abhijātaṃ udicca­jāti­man­taṃ padakaṃ veyyākaraṇaṃ chaḷaṅgavantaṃ sabbamittaṃ nāma brāhmaṇaṃ upanetvā sovaṇṇena <span class="var" title="bhiṅkārena (bj, pts1)" id="note399">bhiṅgārena</span> udakaṃ oṇojetvā ‘imaṃ kumāraṃ sikkhāpehī’ti adāsi, ayaṃ dutiyo ācariyo.</p>
<p><a class="sc" id="10"></a><a class="ms" id="p_28Mi_1052"></a>Puna caparaṃ, mahārāja, yā sā devatā bodhisattaṃ saṃvejesi, yassā vacanaṃ sutvā bodhisatto saṃviggo ubbiggo tasmiṃyeva khaṇe nekkhammaṃ nikkhamitvā pabbaji, ayaṃ tatiyo ācariyo.</p>
<p><a class="sc" id="11"></a><a class="ms" id="p_28Mi_1053"></a>Puna caparaṃ, mahārāja, āḷāro kālāmo ākiñ­cañ­ñā­yatanassa parikammaṃ <span class="var" title="ācikkhati (mr)" id="note400">ācikkhi</span>, ayaṃ catuttho ācariyo.</p>
<p><a class="sc" id="12"></a><a class="ms" id="p_28Mi_1054"></a>Puna caparaṃ, mahārāja, udako rāmaputto neva­saññā­nā­sañ­ñāyata­nassa parikammaṃ <span class="var" title="ācikkhati (mr)" id="note401">ācikkhi</span>, ayaṃ pañcamo ācariyo.</p>
<p><a class="sc" id="13"></a><a class="ms" id="p_28Mi_1055"></a>Ime kho, mahārāja, pubbeva sambodhā ana­bhisam­buddhassa bodhisattassa sato pañca ācariyā. Te ca pana ācariyā lokiye dhamme. Imasmiñca pana, mahārāja, lokuttare dhamme sabbañ­ñu­ta­ñā­ṇappa­ṭi­ve­dhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṃ—</p>
<blockquote class="gatha">
<p><a class="sc" id="14"></a><a class="ms" id="p_28Mi_1056"></a>‘Na me ācariyo atthi,<br>
sadiso me na vijjati;<br>
Sadevakasmiṃ lokasmiṃ,<br>
natthi me paṭipuggalo’”ti.</p>
</blockquote>
<p><a class="sc" id="15"></a><a class="ms" id="p_28Mi_1057"></a>“Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta"><a class="sc" id="16"></a><a class="ms" id="p_28Mi_1058"></a><span class="var" title="buddhassa ācari­yā­nā­cari­ya­ka­tāpañho (bj) | aggā­nag­gasama­ṇa­pañho (maku)" id="note402">Ācari­yā­nā­cari­ya­pañho</span> ekādasamo.</p>
<p class="endsection"><a class="sc" id="17"></a><a class="ms" id="p_28Mi_1059"></a>Santhavavaggo pañcamo.</p>
<p class="endsutta"><a class="sc" id="18"></a><a class="ms" id="p_28Mi_1060"></a>Imasmiṃ vagge ekādasa pañhā.</p>
<p class="endsection"><a class="sc" id="19"></a><a class="ms" id="p_28Mi_1061"></a>Meṇḍakapañho niṭṭhito.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
