<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.3.4">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Samuddavagga</p>
<h1>4. Sāla­kal­yāṇi­kaṅga­pañha</h1>
</div>
<p><a class="sc" id="1"></a><a class="ms" id="p_28Mi_1720"></a><a class="msdiv" id="msdiv238"></a>“Bhante nāgasena, ‘sāla­kal­yāṇi­kāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, sālakalyāṇikā nāma anto­patha­vi­yaṃ­yeva abhivaḍḍhati hatthasatampi bhiyyopi; evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṃ suññāgāreyeva pari­pūra­yi­tab­baṃ. Idaṃ, mahārāja, sāla­kal­yāṇi­kāya ekaṃ aṅgaṃ gahetabbaṃ. Bhāsitampetaṃ, mahārāja, therena rāhulena—</p>
<blockquote class="gatha">
<p><a class="sc" id="2"></a><a class="ms" id="p_28Mi_1721"></a>‘Sālakalyāṇikā nāma,<br>
pādapo dharaṇīruho;<br>
Anto­patha­vi­yaṃ­yeva,<br>
satahatthopi vaḍḍhati.</p>
<p><a class="sc" id="3"></a><a class="ms" id="p_28Mi_1722"></a>Yathā kālamhi sampatte,<br>
paripākena so dumo;<br>
Uggañchitvāna ekāhaṃ,<br>
satahatthopi vaḍḍhati.</p>
<p><a class="sc" id="4"></a><a class="ms" id="p_28Mi_1723"></a>Evamevāhaṃ mahāvīra,<br>
sālakalyāṇikā viya;<br>
Abbhantare suññāgāre,<br>
dhammato abhivaḍḍhayin’”ti.</p>
</blockquote>
<p class="endsutta"><a class="sc" id="5"></a><a class="ms" id="p_28Mi_1724"></a>Sāla­kal­yāṇi­kaṅga­pañho catuttho.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
