<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="mil7.6.10">
<article>
<div class="hgroup">
<p class="division">Milindapañha</p>
<p>Opamma­kathā­pañha</p>
<p>Sīhavagga</p>
<h1>10. Ajaga­raṅ­gapañha</h1>
</div>
<p><a class="sc" id="1"></a><a class="ms" id="p_28Mi_1928"></a><a class="msdiv" id="msdiv274"></a>“Bhante nāgasena, ‘ajagarassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, ajagaro mahatimahākāyo bahūpi divase ūnūdaro dīnataro kucchipūraṃ āhāraṃ na labhati, aparipuṇṇo yeva yāvadeva sarīra­yāpana­matta­kena yāpeti; evameva kho, mahārāja, yogino yogāvacarassa ­bhik­khā­cariyap­pasutassa para­piṇḍa­mupaga­tassa paradinnap­pāṭikaṅ­khissa sayaṅ­gāhap­paṭi­viratassa dullabhaṃ udaraparipūraṃ āhāraṃ, api ca atthavasikena kulaputtena cattāro pañca ālope abhuñjitvā avasesaṃ udakena paripūretabbaṃ. Idaṃ, mahārāja, ajagarassa ekaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhamma­senā­patinā—</p>
<blockquote class="gatha">
<p><a class="sc" id="2"></a><a class="pts" id="pts407"></a><a class="ms" id="p_28Mi_1929"></a>‘Allaṃ sukkhaṃ vā bhuñjanto,<br>
Na bāḷhaṃ suhito siyā;<br>
Ūnūdaro mitāhāro,<br>
Sato bhikkhu paribbaje.</p>
<p><a class="sc" id="3"></a><a class="ms" id="p_28Mi_1930"></a>Cattāro pañca ālope,<br>
abhutvā udakaṃ pive;<br>
Alaṃ phāsu vihārāya,<br>
pahitattassa bhikkhuno’”ti.</p>
</blockquote>
<p class="endsutta"><a class="sc" id="4"></a><a class="ms" id="p_28Mi_1931"></a>Ajaga­raṅ­gapañho dasamo.</p>
<p class="endsection"><a class="sc" id="5"></a><a class="ms" id="p_28Mi_1932"></a>Sīhavaggo pañcamo.</p>
<p class="endsection summary"><a class="sc" id="6"></a><a class="ms" id="p_28Mi_1933"></a>Tassuddānaṃ</p>
<blockquote class="uddanagatha">
<p><a class="sc" id="7"></a><a class="ms" id="p_28Mi_1934"></a>Kesarī cakkavāko ca,<br>
peṇāhi gharakapotako;<br>
Ulūko satapatto ca,<br>
vagguli ca jalūpikā;<br>
Sappo ajagaro ceva,<br>
vaggo tena pavuccatīti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
