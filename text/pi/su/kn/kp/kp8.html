<!DOCTYPE html>
<html>
<head>
<meta charset="UTF-8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<section class="sutta" id="kp8">
<article>
<div class="hgroup">
<p class="division">Khuddakapāṭha</p>
<h1>8. Nidhikaṇḍasutta</h1>
</div>
<blockquote class="gatha">
<p><a class="msdiv" id="msdiv1"></a><a class="ms" id="p_18Kh_78"></a><a class="sc" id="1"></a>Nidhiṃ nidheti puriso,<br>
gambhīre odakantike;<br>
Atthe kicce samuppanne,<br>
atthāya me bhavissati.<br></p>
<p><a class="msdiv" id="msdiv2"></a><a class="ms" id="p_18Kh_79"></a><a class="sc" id="2"></a>Rājato vā duruttassa,<br>
corato pīḷitassa vā;<br>
Iṇassa vā pamokkhāya,<br>
dubbhikkhe āpadāsu vā;<br>
Etadatthāya lokasmiṃ,<br>
nidhi nāma nidhīyati.<br></p>
<p><a class="msdiv" id="msdiv3"></a><a class="ms" id="p_18Kh_80"></a><a class="sc" id="3"></a>Tāvassunihito santo,<br>
gambhīre odakantike;<br>
Na sabbo sabbadā eva,<br>
tassa taṃ upakappati.<br></p>
<p><a class="msdiv" id="msdiv4"></a><a class="ms" id="p_18Kh_81"></a><a class="sc" id="4"></a>Nidhi vā ṭhānā cavati,<br>
saññā vāssa vimuyhati;<br>
Nāgā vā apanāmenti,<br>
yakkhā vāpi haranti naṃ.<br></p>
<p><a class="msdiv" id="msdiv5"></a><a class="ms" id="p_18Kh_82"></a><a class="sc" id="5"></a>Appiyā vāpi dāyādā,<br>
uddharanti apassato;<br>
Yadā puññakkhayo hoti,<br>
sabbametaṃ vinassati.<br></p>
<p><a class="msdiv" id="msdiv6"></a><a class="ms" id="p_18Kh_83"></a><a class="sc" id="6"></a>Yassa dānena sīlena,<br>
saṃyamena damena ca;<br>
Nidhī sunihito hoti,<br>
itthiyā purisassa vā.<br></p>
<p><a class="msdiv" id="msdiv7"></a><a class="ms" id="p_18Kh_84"></a><a class="sc" id="7"></a>Cetiyamhi ca saṃghe vā,<br>
puggale atithīsu vā;<br>
Mātari pitari cāpi,<br>
atho jeṭṭhamhi bhātari.<br></p>
<p><a class="msdiv" id="msdiv8"></a><a class="ms" id="p_18Kh_85"></a><a class="sc" id="8"></a>Eso nidhi sunihito,<br>
ajeyyo anugāmiko;<br>
Pahāya gamanīyesu,<br>
etaṃ ādāya gacchati.<br></p>
<p><a class="msdiv" id="msdiv9"></a><a class="ms" id="p_18Kh_86"></a><a class="sc" id="9"></a>Asādhāraṇamaññesaṃ,<br>
acorāharaṇo nidhi;<br>
Kayirātha dhīro puññāni,<br>
yo nidhi anugāmiko.<br></p>
<p><a class="msdiv" id="msdiv10"></a><a class="ms" id="p_18Kh_87"></a><a class="sc" id="10"></a>Esa devamanussānaṃ,<br>
sabbakāmadado nidhi;<br>
Yaṃ yadevābhipatthenti,<br>
sabbametena labbhati.<br></p>
<p><a class="msdiv" id="msdiv11"></a><a class="ms" id="p_18Kh_88"></a><a class="sc" id="11"></a>Suvaṇṇatā susaratā,<br>
susaṇṭhānā surūpatā;<br>
Ādhipaccaparivāro,<br>
sabbametena labbhati.<br></p>
<p><a class="msdiv" id="msdiv12"></a><a class="ms" id="p_18Kh_89"></a><a class="sc" id="12"></a>Padesarajjaṃ issariyaṃ,<br>
cakkavattisukhaṃ piyaṃ;<br>
Devarajjampi dibbesu,<br>
sabbametena labbhati.<br></p>
<p><a class="msdiv" id="msdiv13"></a><a class="ms" id="p_18Kh_90"></a><a class="sc" id="13"></a>Mānussikā ca sampatti,<br>
devaloke ca yā rati;<br>
Yā ca nibbānasampatti,<br>
sabbametena labbhati.<br></p>
<p><a class="msdiv" id="msdiv14"></a><a class="ms" id="p_18Kh_91"></a><a class="sc" id="14"></a>Mittasampadamāgamma,<br>
yonisova payuñjato;<br>
Vijjāvimuttivasībhāvo,<br>
sabbametena labbhati.<br></p>
<p><a class="msdiv" id="msdiv15"></a><a class="ms" id="p_18Kh_92"></a><a class="sc" id="15"></a>Paṭisambhidā vimokkhā ca,<br>
yā ca sāvakapāramī;<br>
Paccekabodhi buddhabhūmi,<br>
sabbametena labbhati.<br></p>
<p><a class="msdiv" id="msdiv16"></a><a class="ms" id="p_18Kh_93"></a><a class="sc" id="16"></a>Evaṃ mahatthikā esā,<br>
yadidaṃ puññasampadā;<br>
Tasmā dhīrā pasaṃsanti,<br>
paṇḍitā katapuññatanti.<br></p>
</blockquote>
<p class="endsutta"><a class="sc" id="17"></a><a class="ms" id="p_18Kh_94"></a>Nidhikaṇḍasuttaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Sāmañ­ña­phala­sutta</span> <span class="hidden">Rājāmaccakathā</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
