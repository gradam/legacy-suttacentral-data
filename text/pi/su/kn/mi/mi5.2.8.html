<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="mi5.2.8">
<article>
<div class="hgroup">
<p class="division">Milindapañha</p>
<p>Meṇḍakapañha</p>
<p>Abhejjavagga</p>
<h1>8 Abhejjaparisapañha</h1>
</div>
<p>
<a class="sc" id="1"></a>
<a class="pts" id="pts161"></a>
<a class="ms" id="p_28Mi_740"></a>
<a class="msdiv" id="msdiv137"></a>
“Bhante nāgasena, tumhe bhaṇatha—‘<span class="cross" title="null">^</span>tathāgato abhejjapariso’ti, puna ca
bhaṇatha—‘<span class="cross" title="null">^</span>devadattena ekappahāraṃ pañca bhikkhusatāni bhinnānī’ti. Yadi, bhante
nāgasena, tathāgato abhejjapariso, tena hi devadattena ekappahāraṃ pañca
bhikkhusatāni bhinnānīti yaṃ vacanaṃ, taṃ micchā. Yadi devadattena ekappahāraṃ
pañca bhikkhusatāni bhinnāni, tena hi ‘tathāgato abhejjapariso’ti tampi vacanaṃ
micchā. Ayampi ubhato koṭiko pañho tavānuppatto, gambhīro dunniveṭhiyo,
gaṇṭhitopi gaṇṭhitaro, etthāyaṃ jano āvaṭo nivuto ovuto pihito pariyonaddho,
ettha tava ñāṇabalaṃ dassehi paravādesū”ti.</p>
<p>
<a class="sc" id="2"></a>
<a class="ms" id="p_28Mi_741"></a>
“Abhejjapariso, mahārāja, tathāgato, devadattena ca ekappahāraṃ pañca
bhikkhusatāni bhinnāni, tañca pana bhedakassa balena, bhedake vijjamāne natthi,
mahārāja, abhejjaṃ nāma. Bhedake sati mātāpi puttena bhijjati, puttopi mātarā
bhijjati, pitāpi puttena bhijjati, puttopi pitarā bhijjati, bhātāpi bhaginiyā
bhijjati, bhaginīpi bhātarā bhijjati, sahāyopi sahāyena bhijjati, nāvāpi
nānādārusaṅghaṭitā ūmivegasampahārena bhijjati, rukkhopi madhukappasampannaphalo anilabalavegābhihato bhijjati, suvaṇṇampi <span class="var" title='[{"eds":["si","maku"],"var":"jātarūpampi "},{"eds":["pts1"],"var":"jātivantaṃ "}]'>jātimantaṃ</span> lohena bhijjati. Api ca, mahārāja, neso adhippāyo viññūnaṃ, nesā buddhānaṃ adhimutti, neso paṇḍitānaṃ chando ‘tathāgato bhejjapariso’ti. Api cettha kāraṇaṃ atthi, yena kāraṇena tathāgato vuccati ‘abhejjapariso’ti. Katamaṃ ettha kāraṇaṃ? Tathāgatassa, mahārāja, katena adānena vā appiyavacanena vā anatthacariyāya vā asamānattatāya vā yato kutoci cariyaṃ carantassapi parisā bhinnāti na sutapubbaṃ, tena kāraṇena tathāgato vuccati ‘abhejjapariso’ti. Tayāpetaṃ, mahārāja, ñātabbaṃ ‘atthi kiñci navaṅge buddhavacane suttāgataṃ, iminā nāma kāraṇena bodhisattassa katena tathāgatassa parisā bhinnā’”ti? “Natthi, bhante, no cetaṃ loke dissati nopi suyyati. Sādhu, bhante nāgasena, evametaṃ tathā sampaṭicchāmī”ti.</p>
<p class="endsutta">
<a class="sc" id="3"></a>
<a class="ms" id="p_28Mi_742"></a>
<span class="var" title='[{"eds":["bj"],"var":"abhejjaparisatāpañho "},{"eds":["maku"],"var":"tathāgatassa abhejjaparisapañho "}]'>Abhejjaparisapañho</span> aṭṭhamo.</p>
<p class="endsection">
<a class="sc" id="4"></a>
<a class="ms" id="p_28Mi_743"></a>
Abhejjavaggo dutiyo.</p>
<p class="endsutta">
<a class="sc" id="5"></a>
<a class="ms" id="p_28Mi_744"></a>
Imasmiṃ vagge aṭṭha pañhā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>