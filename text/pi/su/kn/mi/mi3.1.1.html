<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="mi3.1.1">
<article>
<div class="hgroup">
<p class="division">Milindapañha</p>
<p>Milindapañha</p>
<h1>Mahāvagga</h1>
</div>
<h2>1 Paññattipañha</h2>
<p><a class="sc" id="1"></a>
<a class="pts1" id="pts25"></a>
<a class="ms" id="p_28Mi_92"></a>
<a class="msdiv" id="msdiv24"></a>
Atha kho milindo rājā yenāyasmā nāgaseno tenupasaṅkami, upasaṅkamitvā āyasmatā
nāgasenena saddhiṃ sammodi, sammodanīyaṃ kathaṃ sāraṇīyaṃ vītisāretvā ekamantaṃ
nisīdi. Āyasmāpi kho nāgaseno <span class="var" title="paṭisammodi. teneva (bj) | paṭi­sam­modi­yeva (maku) | yen'eva (pts1)" id="note36">paṭi­sammo­danī­yeneva</span> milindassa rañño cittaṃ
ārādhesi.</p>
<p><a class="sc" id="2"></a>
<a class="ms" id="p_28Mi_93"></a>
Atha kho milindo rājā āyasmantaṃ nāgasenaṃ etadavoca—“kathaṃ bhadanto ñāyati,
kinnāmosi, bhante”ti? “‘Nāgaseno’ti kho ahaṃ, mahārāja, ñāyāmi, ‘nāgaseno’ti
kho maṃ, mahārāja, sabrahmacārī samudācaranti, api ca mātāpitaro nāmaṃ karonti
‘nāgaseno’ti vā ‘sūraseno’ti vā ‘vīraseno’ti vā ‘sīhaseno’ti vā, api ca kho,
mahārāja, saṅkhā samaññā paññatti vohāro nāmamattaṃ yadidaṃ nāgasenoti, na
hettha puggalo upalabbhatī”ti.</p>
<p><a class="sc" id="3"></a>
<a class="pts1" id="pts26"></a>
<a class="ms" id="p_28Mi_94"></a>
Atha kho milindo rājā evamāha—“suṇantu me bhonto pañcasatā yonakā asītisahassā
ca bhikkhū, ayaṃ nāgaseno evamāha—‘na hettha puggalo upalabbhatī’ti, kallaṃ nu
kho tada­bhinan­di­tun”ti. Atha kho milindo rājā āyasmantaṃ nāgasenaṃ
etadavoca—“sace, bhante nāgasena, puggalo nūpalabbhati, ko carahi tumhākaṃ
cīvara­piṇḍa­pāta­se­nāsa­na­gilā­nappac­caya­bhesaj­ja­parik­khā­raṃ deti, ko taṃ
paribhuñjati, ko sīlaṃ rakkhati, ko bhāva­na­manu­yuñ­jati, ko ­magga­phala­nib­bā­nāni
sacchikaroti, ko pāṇaṃ hanati, ko adinnaṃ ādiyati, ko kāmesu­micchā­cāraṃ carati,
ko musā bhaṇati, ko majjaṃ pivati, ko pañ­cānanta­riya­kammaṃ karoti, tasmā natthi
kusalaṃ, natthi akusalaṃ, natthi kusa­lā­kusa­lā­naṃ kammānaṃ kattā vā kāretā vā,
natthi sukata­dukka­ṭā­naṃ kammānaṃ phalaṃ vipāko, sace, bhante nāgasena, yo tumhe
māreti, natthi tassāpi pāṇātipāto, tumhākampi, bhante nāgasena, natthi ācariyo,
natthi upajjhāyo, natthi upasampadā. ‘Nāgasenoti maṃ, mahārāja, sabrahmacārī
samudācarantī’ti yaṃ vadesi, katamo ettha nāgaseno? Kiṃ nu kho, bhante, kesā
nāgaseno”ti? “Na hi, mahārājā”ti. “Lomā nāgaseno”ti? “Na hi, mahārājā”ti.
“Nakhā … pe … dantā … taco … maṃsaṃ … nhāru … aṭṭhi … aṭṭhimiñjaṃ … vakkaṃ …
hadayaṃ … yakanaṃ … kilomakaṃ … pihakaṃ … papphāsaṃ … antaṃ … antaguṇaṃ …
udariyaṃ … karīsaṃ … pittaṃ … semhaṃ … pubbo … lohitaṃ … sedo … medo … assu …
vasā … kheḷo … siṅghāṇikā … lasikā … muttaṃ … pe … matthake matthaluṅgaṃ
nāgaseno”ti? “Na hi, mahārājā”ti. “Kiṃ nu kho, bhante, rūpaṃ nāgaseno”ti? “Na
hi, mahārājā”ti. “Vedanā nāgaseno”ti? “Na hi, mahārājā”ti. “Saññā nāgaseno”ti?
“Na hi, mahārājā”ti. “Saṅkhārā nāgaseno”ti? “Na hi, mahārājā”ti. “Viññāṇaṃ
nāgaseno”ti? “Na hi, mahārājā”ti. “Kiṃ pana, bhante, rūpa­veda­nā­saññā­saṅ­khā­ra­viñ­ñā­ṇaṃ nāgaseno”ti? “Na hi, mahārājā”ti. “Kiṃ pana, bhante, aññatra rūpa­veda­nā­saññā­saṅ­khā­ra­viñ­ñā­ṇaṃ nāgaseno”ti? “Na hi, mahārājā”ti. “Tamahaṃ, bhante, pucchanto pucchanto na passāmi nāgasenaṃ. Nāgase­nasad­doyeva nu kho, bhante, nāgaseno”ti? “Na hi, mahārājā”ti. “Ko panettha nāgaseno, alikaṃ tvaṃ, bhante, bhāsasi musāvādaṃ, natthi nāgaseno”ti.</p>
<p><a class="sc" id="4"></a>
<a class="pts1" id="pts27"></a>
<a class="ms" id="p_28Mi_95"></a>
Atha kho āyasmā nāgaseno milindaṃ rājānaṃ etadavoca—“tvaṃ khosi, mahārāja,
khat­tiya­su­khumālo accan­ta­su­khumālo, tassa te, mahārāja, majjhan­hika­samayaṃ
tattāya bhūmiyā uṇhāya vālikāya <span class="var" title="kharā ­sak­kha­ra­kaṭha­la­vālikā (bj, pts1)" id="note37">kharāya ­sak­kha­ra­ka­thali­kāya</span> madditvā
pāde­nā­gacchan­tassa pādā rujjanti, kāyo kilamati, cittaṃ upahaññati,
duk­kha­saha­gataṃ kāyaviññāṇaṃ uppajjati, kiṃ nu kho tvaṃ pādenāgatosi, udāhu
vāhanenā”ti? “Nāhaṃ, bhante, pādenāgacchāmi, rathenāhaṃ āgatosmī”ti. “Sace
tvaṃ, mahārāja, rathenāgatosi, rathaṃ me ārocehi, kiṃ nu kho, mahārāja, īsā
ratho”ti? “Na hi, bhante”ti. “Akkho ratho”ti? “Na hi, bhante”ti. “Cakkāni
ratho”ti? “Na hi, bhante”ti. “Rathapañjaraṃ ratho”ti? “Na hi, bhante”ti.
“Rathadaṇḍako ratho”ti? “Na hi, bhante”ti. “Yugaṃ ratho”ti? “Na hi, bhante”ti.
“Rasmiyo ratho”ti? “Na hi, bhante”ti. “Patodalaṭṭhi ratho”ti? “Na hi,
bhante”ti. “Kiṃ nu kho, mahārāja, īsā­ak­kha­cakka­ratha­pañ­jara­ratha­daṇḍa­yuga­rasmi­patodā ratho”ti? “Na hi, bhante”ti. “Kiṃ pana, mahārāja, aññatra īsā­ak­kha­cakka­ratha­pañ­jara­ratha­daṇḍa­yuga­rasmi­patodā ratho”ti? “Na hi, bhante”ti. “Tamahaṃ, mahārāja, pucchanto pucchanto na passāmi rathaṃ. Rathasaddoyeva nu kho, mahārāja, ratho”ti? “Na hi, bhante”ti. “Ko panettha ratho, alikaṃ tvaṃ, mahārāja, bhāsasi musāvādaṃ, natthi ratho, tvaṃsi, mahārāja, sakala­jambu­dīpe aggarājā, kassa pana tvaṃ bhāyitvā musāvādaṃ bhāsasi, suṇantu me bhonto pañcasatā yonakā asītisahassā ca bhikkhū, ayaṃ milindo rājā evamāha—‘rathenāhaṃ āgatosmī’ti, sace tvaṃ, mahārāja, rathenāgatosi, ‘rathaṃ me ārocehī’ti vutto samāno rathaṃ na sampādeti, kallaṃ nu kho tada­bhinan­di­tun”ti.</p>
<p><a class="sc" id="5"></a>
<a class="ms" id="p_28Mi_96"></a>
Evaṃ vutte, pañcasatā yonakā āyasmato nāgasenassa sādhukāraṃ datvā milindaṃ
rājānaṃ etadavocuṃ—“idāni kho tvaṃ, mahārāja, sakkonto bhāsassū”ti.</p>
<p><a class="sc" id="6"></a>
<a class="ms" id="p_28Mi_97"></a>
Atha kho milindo rājā āyasmantaṃ nāgasenaṃ etadavoca—“nāhaṃ, bhante nāgasena,
musā bhaṇāmi, īsañca paṭicca akkhañca paṭicca cakkāni ca paṭicca
ratha­pañ­jarañca paṭicca ratha­daṇḍa­kañca paṭicca ‘ratho’ti saṅkhā samaññā
paññatti vohāro nāmamattaṃ pavattatī”ti.</p>
<p><a class="sc" id="7"></a>
<a class="pts1" id="pts28"></a>
<a class="ms" id="p_28Mi_98"></a>
“Sādhu kho tvaṃ, mahārāja, rathaṃ jānāsi; evameva kho, mahārāja, mayhampi kese
ca paṭicca lome ca paṭicca … pe … matthake matthaluṅgañca paṭicca rūpañca
paṭicca vedanañca paṭicca saññañca paṭicca saṅkhāre ca paṭicca viññāṇañca
paṭicca ‘nāgaseno’ti saṅkhā samaññā paññatti vohāro nāmamattaṃ pavattati,
paramatthato panettha puggalo nūpalabbhati. Bhāsitampetaṃ, mahārāja, vajirāya
bhikkhuniyā bhagavato sammukhā—</p>
<blockquote class="gatha">
<p><span class="cross" title="12S1.171/1 | ^mnd15#168 [Atta­daṇḍa­sutta­niddesa] | ^kv1.1#369 [Suddha­sacci­kaṭṭha/­Sacci­kaṭṭha­sabhā­gā­nuyoga]" id="note38">^</span>
<a class="sc" id="8"></a>
<a class="ms" id="p_28Mi_99"></a>
‘Yathā hi aṅgasambhārā,<br>
hoti saddo ratho iti;<br>
Evaṃ khandhesu santesu,<br>
hoti “satto”ti sammutī’”ti.</p>
</blockquote>
<p><a class="sc" id="9"></a>
<a class="ms" id="p_28Mi_100"></a>
“Acchariyaṃ, bhante nāgasena, abbhutaṃ, bhante nāgasena, aticitrāni
pañha­pa­ṭibhā­nāni visajjitāni, yadi buddho tiṭṭheyya sādhukāraṃ dadeyya, sādhu
sādhu, nāgasena, aticitrāni pañha­pa­ṭibhā­nāni visajjitānī”ti.</p>
<p class="endsutta">
<a class="sc" id="10"></a>
<a class="ms" id="p_28Mi_101"></a>
<span class="var" title="nāmapañho (maku)" id="note39">Paññattipañho</span> paṭhamo.</p>
<h2>2 Vassa­gaṇana­pañha</h2>
<p><a class="sc" id="11"></a>
<a class="ms" id="p_28Mi_102"></a>
<a class="msdiv" id="msdiv25"></a>
“Kativassosi tvaṃ, bhante nāgasenā”ti? “Sattavassohaṃ, mahārājā”ti. “Ke te,
bhante, satta, tvaṃ vā satta, gaṇanā vā sattā”ti?</p>
<p><a class="sc" id="12"></a>
<a class="ms" id="p_28Mi_103"></a>
Tena kho pana samayena milindassa rañño sabbā­bhara­ṇa­paṭimaṇ­ḍitassa
alaṅka­ta­paṭi­yattassa pathaviyaṃ chāyā dissati, udakamaṇike ca chāyā dissati.
Atha kho āyasmā nāgaseno milindaṃ rājānaṃ etadavoca—“ayaṃ te, mahārāja, chāyā
pathaviyaṃ udakamaṇike ca dissati, kiṃ pana, mahārāja, tvaṃ vā rājā, chāyā vā
rājā”ti? “Ahaṃ, bhante nāgasena, rājā, nāyaṃ chāyā rājā, maṃ pana nissāya chāyā
pavattatī”ti. “Evameva kho, mahārāja, vassānaṃ gaṇanā satta, na panāhaṃ satta,
maṃ pana nissāya satta pavattati, chāyūpamaṃ, mahārājā”ti. “Acchariyaṃ, bhante
nāgasena, abbhutaṃ, bhante nāgasena, aticitrāni pañha­pa­ṭibhā­nāni
visajjitānī”ti.</p>
<p class="endsutta">
<a class="sc" id="13"></a>
<a class="ms" id="p_28Mi_104"></a>
<span class="var" title="vassapañho (maku)" id="note40">Vassa­gaṇana­pañho</span> dutiyo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>