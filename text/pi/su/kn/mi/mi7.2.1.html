<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="mi7.2.1">
<article>
<div class="hgroup">
<p class="division">Milindapañha</p>
<p>Opammakathāpañha</p>
<h1>Gadrabhavagga</h1>
</div>
<h2>1 Gadrabhaṅgapañha</h2>
<p><a class="sc" id="1"></a>
<a class="pts1" id="pts366"></a>
<a class="ms" id="p_28Mi_1657"></a>
<a class="msdiv" id="msdiv225"></a>
“Bhante nāgasena, ‘gadrabhassa ekaṃ aṅgaṃ gahetabban’ti yaṃ vadesi, katamaṃ taṃ
ekaṃ aṅgaṃ gahetabban”ti? “Yathā, mahārāja, gadrabho nāma saṅkārakūṭepi
catukkepi siṅghāṭakepi gāmadvārepi thusarāsimhipi yattha katthaci sayati, na
sayanabahulo hoti; evameva kho, mahārāja, yoginā yogāvacarena tiṇasanthārepi
paṇṇasanthārepi kaṭṭhamañcakepi chamāyapi yattha katthaci cammakhaṇḍaṃ
pattharitvā yattha katthaci sayitabbaṃ, na sayanabahulena bhavitabbaṃ. Idaṃ,
mahārāja, gadrabhassa ekaṃ aṅgaṃ gahetabbaṃ. Bhāsitampetaṃ, mahārāja, bhagavatā
devātidevena ‘<span class="cross" title="12S2.230/1" id="note568">^</span>kaliṅgarūpadhānā, bhikkhave, etarahi mama sāvakā viharanti
appamattā ātāpino padhānasmin’ti. Bhāsitampetaṃ, mahārāja, therena sāriputtena
dhammasenāpatināpi—</p>
<blockquote class="gatha">
<p><span class="cross" title="^thag17.2#5 [Sāriputtattheragāthā]" id="note569">^</span>
<a class="sc" id="2"></a>
<a class="ms" id="p_28Mi_1658"></a>
‘Pallaṅkena nisinnassa,<br>
jaṇṇuke nābhivassati;<br>
Alaṃ phāsuvihārāya,<br>
pahitattassa bhikkhuno’”ti.</p>
</blockquote>
<p class="endsutta">
<a class="sc" id="3"></a>
<a class="ms" id="p_28Mi_1659"></a>
Gadrabhaṅgapañho paṭhamo.</p>
<h2>2 Kukkuṭaṅgapañha</h2>
<p><a class="sc" id="4"></a>
<a class="ms" id="p_28Mi_1660"></a>
<a class="msdiv" id="msdiv226"></a>
“Bhante nāgasena, ‘kukkuṭassa pañca aṅgāni gahetabbānī’ti yaṃ vadesi, katamāni
tāni pañca aṅgāni gahetabbānī”ti? “Yathā, mahārāja, kukkuṭo kālena samayena
paṭisallīyati; evameva kho, mahārāja, yoginā yogāvacarena kālena samayeneva
cetiyaṅgaṇaṃ sammajjitvā pānīyaṃ paribhojanīyaṃ upaṭṭhapetvā sarīraṃ
paṭijaggitvā nahāyitvā cetiyaṃ vanditvā vuḍḍhānaṃ bhikkhūnaṃ dassanāya gantvā
kālena samayena suññāgāraṃ pavisitabbaṃ. Idaṃ, mahārāja, kukkuṭassa paṭhamaṃ
aṅgaṃ gahetabbaṃ.</p>
<p><a class="sc" id="5"></a>
<a class="ms" id="p_28Mi_1661"></a>
Puna caparaṃ, mahārāja, kukkuṭo kālena samayeneva vuṭṭhāti; evameva kho,
mahārāja, yoginā yogāvacarena kālena samayeneva vuṭṭhahitvā cetiyaṅgaṇaṃ
sammajjitvā pānīyaṃ paribhojanīyaṃ upaṭṭhapetvā sarīraṃ paṭijaggitvā cetiyaṃ
vanditvā punadeva suññāgāraṃ pavisitabbaṃ. Idaṃ, mahārāja, kukkuṭassa dutiyaṃ
aṅgaṃ gahetabbaṃ.</p>
<p><a class="sc" id="6"></a>
<a class="pts1" id="pts367"></a>
<a class="ms" id="p_28Mi_1662"></a>
Puna caparaṃ, mahārāja, kukkuṭo pathaviṃ khaṇitvā khaṇitvā ajjhohāraṃ
ajjhoharati; evameva kho, mahārāja, yoginā yogāvacarena paccavekkhitvā
paccavekkhitvā ajjhohāraṃ ajjhoharitabbaṃ ‘neva davāya na madāya na maṇḍanāya
na vibhūsanāya, yāvadeva imassa kāyassa ṭhitiyā yāpanāya vihiṃsūparatiyā
brahmacariyānuggahāya, iti purāṇañca vedanaṃ paṭihaṅkhāmi navañca vedanaṃ na
uppādessāmi, yātrā ca me bhavissati anavajjatā ca phāsuvihāro cā’ti. Idaṃ,
mahārāja, kukkuṭassa tatiyaṃ aṅgaṃ gahetabbaṃ. Bhāsitampetaṃ, mahārāja,
bhagavatā devātidevena—</p>
<blockquote class="gatha">
<p><span class="cross" title="Vis.1.19/1" id="note570">^</span>
<a class="sc" id="7"></a>
<a class="ms" id="p_28Mi_1663"></a>
‘Kantāre puttamaṃsaṃva,<br>
akkhassabbhañjanaṃ yathā;<br>
Evaṃ āhari āhāraṃ,<br>
yāpanatthamamucchito’ti.</p>
</blockquote>
<p><a class="sc" id="8"></a>
<a class="ms" id="p_28Mi_1664"></a>
Puna caparaṃ, mahārāja, kukkuṭo sacakkhukopi rattiṃ andho hoti; evameva kho,
mahārāja, yoginā yogāvacarena anandheneva andhena viya bhavitabbaṃ, araññepi
gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu
andhena badhirena mūgena viya bhavitabbaṃ, na nimittaṃ gahetabbaṃ,
nānubyañjanaṃ gahetabbaṃ. Idaṃ, mahārāja, kukkuṭassa catutthaṃ aṅgaṃ
gahetabbaṃ. Bhāsitampetaṃ, mahārāja, therena mahākaccāyanena—</p>
<blockquote class="gatha">
<p><a class="sc" id="9"></a>
<a class="ms" id="p_28Mi_1665"></a>
‘Cakkhumāssa yathā andho,<br>
sotavā badhiro yathā;<br>
<span class="var" title="jivhavāssa (bj) | jivhāmassa (maku) | jivhāvassa (pts1)" id="note571">Paññavāssa</span> yathā mūgo,<br>
balavā dubbaloriva;<br>
<span class="var" title="atha atthe (bj, maku, pts1 19Th1.501/1)" id="note572">Attaatthe</span> samuppanne,<br>
sayetha matasāyikan’ti.</p>
</blockquote>
<p><a class="sc" id="10"></a>
<a class="pts1" id="pts368"></a>
<a class="ms" id="p_28Mi_1666"></a>
Puna caparaṃ, mahārāja, kukkuṭo leḍḍudaṇḍalaguḷamuggarehi paripātiyantopi sakaṃ
gehaṃ na vijahati; evameva kho, mahārāja, yoginā yogāvacarena cīvarakammaṃ
karontenapi navakammaṃ karontenapi vattappaṭivattaṃ karontenapi uddisantenapi
uddisāpentenapi yoniso manasikāro na vijahitabbo, sakaṃ kho panetaṃ, mahārāja,
yogino gehaṃ, yadidaṃ yoniso manasikāro. Idaṃ, mahārāja, kukkuṭassa pañcamaṃ
aṅgaṃ gahetabbaṃ. Bhāsitampetaṃ, mahārāja, bhagavatā devātidevena ‘<span class="cross" title="14S5.372/1" id="note573">^</span>ko ca,
bhikkhave, bhikkhuno gocaro sako pettiko visayo? Yadidaṃ cattāro
satipaṭṭhānā’ti. Bhāsitampetaṃ, mahārāja, therena sāriputtena
dhammasenāpatināpi—</p>
<blockquote class="gatha">
<p><a class="sc" id="11"></a>
<a class="ms" id="p_28Mi_1667"></a>
‘Yathā sudanto mātaṅgo,<br>
sakaṃ soṇḍaṃ na maddati;<br>
Bhakkhābhakkhaṃ vijānāti,<br>
attano vuttikappanaṃ.</p>
<p><a class="sc" id="12"></a>
<a class="ms" id="p_28Mi_1668"></a>
Tatheva buddhaputtena,<br>
Appamattena vā pana;<br>
Jinavacanaṃ na madditabbaṃ,<br>
Manasikāravaruttaman’”ti.</p>
</blockquote>
<p class="endsutta">
<a class="sc" id="13"></a>
<a class="ms" id="p_28Mi_1669"></a>
Kukkuṭaṅgapañho dutiyo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>