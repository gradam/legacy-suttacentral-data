<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="mi3.3.8">
<article>
<div class="hgroup">
<p class="division">Milindapañha</p>
<p>Milindapañha</p>
<p>Vicāravagga</p>
<h1>8 Phas­sa­lak­kha­ṇa­pañha</h1>
</div>
<p><a class="sc" id="1"></a>
<a class="ms" id="p_28Mi_280"></a>
<a class="msdiv" id="msdiv56"></a>
Rājā āha—“bhante nāgasena, yattha manoviññāṇaṃ uppajjati, phassopi vedanāpi
tattha uppajjatī”ti? “Āma, mahārāja, yattha manoviññāṇaṃ uppajjati, phassopi
tattha uppajjati, vedanāpi tattha uppajjati, saññāpi tattha uppajjati, cetanāpi
tattha uppajjati, vitakkopi tattha uppajjati, vicāropi tattha uppajjati,
sabbepi phassappamukhā dhammā tattha uppajjantī”ti.</p>
<p><a class="sc" id="2"></a>
<a class="ms" id="p_28Mi_281"></a>
“Bhante nāgasena, kiṃlakkhaṇo phasso”ti? “Phusa­na­lak­khaṇo, mahārāja,
phasso”ti.</p>
<p><a class="sc" id="3"></a>
<a class="ms" id="p_28Mi_282"></a>
“Opammaṃ karohī”ti. “Yathā, mahārāja, dve meṇḍā yujjheyyuṃ, tesu yathā eko
meṇḍo, evaṃ cakkhu daṭṭhabbaṃ. Yathā dutiyo meṇḍo, evaṃ rūpaṃ daṭṭhabbaṃ. Yathā
tesaṃ sannipāto, evaṃ phasso daṭṭhabbo”ti.</p>
<p><a class="sc" id="4"></a>
<a class="ms" id="p_28Mi_283"></a>
“Bhiyyo opammaṃ karohī”ti. “Yathā, mahārāja, dve pāṇī vajjeyyuṃ, tesu yathā eko
pāṇi, evaṃ cakkhu daṭṭhabbaṃ. Yathā dutiyo pāṇi, evaṃ rūpaṃ daṭṭhabbaṃ. Yathā
tesaṃ sannipāto, evaṃ phasso daṭṭhabbo”ti.</p>
<p><a class="sc" id="5"></a>
<a class="ms" id="p_28Mi_284"></a>
“Bhiyyo opammaṃ karohī”ti. “Yathā, mahārāja, dve sammā vajjeyyuṃ, tesu yathā
eko sammo, evaṃ cakkhu daṭṭhabbaṃ. Yathā dutiyo sammo, evaṃ rūpaṃ daṭṭhabbaṃ.
Yathā tesaṃ sannipāto, evaṃ phasso daṭṭhabbo”ti.</p>
<p><a class="sc" id="6"></a>
<a class="ms" id="p_28Mi_285"></a>
“Kallosi, bhante nāgasenā”ti.</p>
<p class="endsutta">
<a class="sc" id="7"></a>
<a class="ms" id="p_28Mi_286"></a>
Phas­sa­lak­kha­ṇa­pañho aṭṭhamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>