<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="mi7.2.4">
<article>
<div class="hgroup">
<p class="division">Milindapañha</p>
<p>Opammakathāpañha</p>
<p>Gadrabhavagga</p>
<h1>5 Dīpikaṅgapañha</h1>
</div>
<p>
<a class="sc" id="1"></a>
<a class="ms" id="p_28Mi_1676"></a>
<a class="msdiv" id="msdiv229"></a>
“Bhante nāgasena, ‘dīpikassa dve aṅgāni gahetabbānī’ti yaṃ vadesi, katamāni
tāni dve aṅgāni gahetabbānī”ti? “Yathā, mahārāja, dīpiko araññe tiṇagahanaṃ vā
vanagahanaṃ vā pabbatagahanaṃ vā nissāya nilīyitvā mige gaṇhāti; evameva kho,
mahārāja, yoginā yogāvacarena vivekaṃ sevitabbaṃ araññaṃ rukkhamūlaṃ pabbataṃ
kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ appasaddaṃ
appanigghosaṃ vijanavātaṃ manussarāhaseyyakaṃ paṭisallānasāruppaṃ; vivekaṃ
sevamāno hi, mahārāja, yogī yogāvacaro nacirasseva chaḷabhiññāsu ca vasibhāvaṃ
pāpuṇāti. Idaṃ, mahārāja, dīpikassa paṭhamaṃ aṅgaṃ gahetabbaṃ. Bhāsitampetaṃ,
mahārāja, therehi dhammasaṅgāhakehi—</p>
<blockquote class="gatha">
<p>
<a class="sc" id="2"></a>
<a class="ms" id="p_28Mi_1677"></a>
<span class="cross" title="null">^</span>
‘Yathāpi dīpiko nāma,<br>
nilīyitvā <span class="var" title='[{"eds":["bj","maku","pts1"],"var":"gaṇhatī "}]'>gaṇhate</span> mige;<br>
Tathevāyaṃ buddhaputto,<br>
yuttayogo vipassako;<br>
Araññaṃ pavisitvāna,<br>
gaṇhāti phalamuttaman’ti.</p>
</blockquote>
<p>
<a class="sc" id="3"></a>
<a class="pts" id="pts370"></a>
<a class="ms" id="p_28Mi_1678"></a>
Puna caparaṃ, mahārāja, dīpiko yaṃ kiñci pasuṃ vadhitvā vāmena passena patitaṃ
na bhakkheti; evameva kho, mahārāja, yoginā yogāvacarena veḷudānena vā
pattadānena vā pupphadānena vā phaladānena vā sinānadānena vā mattikādānena vā
cuṇṇadānena vā dantakaṭṭhadānena vā mukhodakadānena vā cātukamyatāya vā
<span class="var" title='[{"eds":["bj","pts1"],"var":"muggasuppatāya "}]'>muggasupyatāya</span> vā <span class="var" title='[{"eds":["bj","pts1"],"var":"paribhaṭṭakatāya "},{"eds":["maku"],"var":"pāribhaṭyakatāya "}]'>pāribhaṭyatāya</span> vā jaṅghapesanīyena vā vejjakammena vā
dūtakammena vā pahiṇagamanena vā piṇḍapaṭipiṇḍena vā dānānuppadānena vā
vatthuvijjāya vā nakkhattavijjāya vā <span class="var" title='[{"eds":["mr"],"var":"nagavijjāya "}]'>aṅgavijjāya</span> vā aññataraññatarena vā
buddhappaṭikuṭṭhena micchājīvena nipphāditaṃ bhojanaṃ <span class="var" title='[{"eds":["bj","pts1"],"var":"paribhuñjitabbaṃ "}]'>na bhuñjitabbaṃ</span> vāmena
passena patitaṃ pasuṃ viya dīpiko. Idaṃ, mahārāja, dīpikassa dutiyaṃ aṅgaṃ
gahetabbaṃ. Bhāsitampetaṃ, mahārāja, therena sāriputtena dhammasenāpatinā—</p>
<blockquote class="gatha">
<p>
<a class="sc" id="4"></a>
<a class="ms" id="p_28Mi_1679"></a>
<span class="cross" title="null">^</span>
‘Vacīviññattivipphārā,<br>
uppannaṃ madhupāyasaṃ;<br>
Sace bhutto bhaveyyāhaṃ,<br>
sājīvo garahito mama.</p>
<p>
<a class="sc" id="5"></a>
<a class="ms" id="p_28Mi_1680"></a>
Yadipi me antaguṇaṃ,<br>
nikkhamitvā bahī care;<br>
Neva bhindeyyamājīvaṃ,<br>
cajamānopi jīvitan’”ti.</p>
</blockquote>
<p class="endsutta">
<a class="sc" id="6"></a>
<a class="ms" id="p_28Mi_1681"></a>
Dīpikaṅgapañho pañcamo.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>