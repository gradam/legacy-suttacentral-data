<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag16.5">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>6 Selattheragāthā</h1>
</div>
<blockquote class="gatha">
<p><a class="msdiv" id="msdiv818"></a>
<a class="ms" id="p_19Th1_1159"></a>
<a class="sc" id="1"></a>
“Paripuṇṇakāyo suruci, <br>
Sujāto cārudassano; <br>
Suvaṇṇavaṇṇosi bhagavā, <br>
Susukkadāṭhosi vīriyavā. <br>
</p>
<p><a class="msdiv" id="msdiv819"></a>
<a class="ms" id="p_19Th1_1160"></a>
<a class="sc" id="2"></a>
Narassa hi sujātassa, <br>
ye bhavanti viyañjanā; <br>
Sabbe te tava kāyasmiṃ, <br>
mahāpurisalakkhaṇā. <br>
</p>
<p><a class="msdiv" id="msdiv820"></a>
<a class="ms" id="p_19Th1_1161"></a>
<a class="sc" id="3"></a>
Pasannanetto sumukho, <br>
brahā uju patāpavā; <br>
Majjhe samaṇasaṃghassa, <br>
ādiccova virocasi. <br>
</p>
<p><a class="msdiv" id="msdiv821"></a>
<a class="ms" id="p_19Th1_1162"></a>
<a class="sc" id="4"></a>
Kalyāṇadassano bhikkhu, <br>
kañcanasannibhattaco; <br>
Kiṃ te samaṇabhāvena, <br>
evaṃ uttamavaṇṇino. <br>
</p>
<p><a class="msdiv" id="msdiv822"></a>
<a class="ms" id="p_19Th1_1163"></a>
<a class="sc" id="5"></a>
Rājā arahasi bhavituṃ, <br>
cakkavattī rathesabho; <br>
Cāturanto vijitāvī, <br>
jambusaṇḍassa issaro. <br>
</p>
<p><a class="msdiv" id="msdiv823"></a>
<a class="ms" id="p_19Th1_1164"></a>
<a class="sc" id="6"></a>
Khattiyā bhogī rājāno, <br>
anuyantā bhavanti te; <br>
Rājābhirājā manujindo, <br>
rajjaṃ kārehi gotama”. <br>
</p>
<p><a class="msdiv" id="msdiv824"></a>
<a class="ms" id="p_19Th1_1165"></a>
<a class="sc" id="7"></a>
“Rājāhamasmi sela,
<span class="gathaQuote">(selāti bhagavā)</span> <br>
Dhammarājā anuttaro; <br>
Dhammena cakkaṃ vattemi, <br>
Cakkaṃ appaṭivattiyaṃ”. <br>
</p>
<p><a class="msdiv" id="msdiv825"></a>
<a class="ms" id="p_19Th1_1166"></a>
<a class="sc" id="8"></a>
“Sambuddho paṭijānāsi,
<span class="gathaQuote">(iti selo brāhmaṇo)</span> <br>
Dhammarājā anuttaro; <br>
‘Dhammena cakkaṃ vattemi’, <br>
Iti bhāsatha gotama. <br>
</p>
<p><a class="msdiv" id="msdiv826"></a>
<a class="ms" id="p_19Th1_1167"></a>
<a class="sc" id="9"></a>
Ko nu senāpati bhoto, <br>
sāvako satthuranvayo; <br>
Ko tetamanuvatteti, <br>
dhammacakkaṃ pavattitaṃ”. <br>
</p>
<p><a class="msdiv" id="msdiv827"></a>
<a class="ms" id="p_19Th1_1168"></a>
<a class="sc" id="10"></a>
“Mayā pavattitaṃ cakkaṃ,
<span class="gathaQuote">(selāti bhagavā)</span> <br>
Dhammacakkaṃ anuttaraṃ; <br>
Sāriputto anuvatteti, <br>
Anujāto tathāgataṃ. <br>
</p>
<p><a class="msdiv" id="msdiv828"></a>
<a class="ms" id="p_19Th1_1169"></a>
<a class="sc" id="11"></a>
Abhiññeyyaṃ abhiññātaṃ, <br>
bhāvetabbañca bhāvitaṃ; <br>
Pahātabbaṃ pahīnaṃ me, <br>
tasmā buddhosmi brāhmaṇa. <br>
</p>
<p><a class="msdiv" id="msdiv829"></a>
<a class="ms" id="p_19Th1_1170"></a>
<a class="sc" id="12"></a>
Vinayassu mayi kaṅkhaṃ, <br>
adhimuccassu brāhmaṇa; <br>
Dullabhaṃ dassanaṃ hoti, <br>
sambuddhānaṃ abhiṇhaso. <br>
</p>
<p><a class="msdiv" id="msdiv830"></a>
<a class="ms" id="p_19Th1_1171"></a>
<a class="sc" id="13"></a>
Yesaṃ ve dullabho loke, <br>
pātubhāvo abhiṇhaso; <br>
Sohaṃ brāhmaṇa buddhosmi, <br>
sallakatto anuttaro. <br>
</p>
<p><a class="msdiv" id="msdiv831"></a>
<a class="ms" id="p_19Th1_1172"></a>
<a class="sc" id="14"></a>
Brahmabhūto atitulo, <br>
mārasenappamaddano; <br>
Sabbāmitte vase katvā, <br>
modāmi akutobhayo”. <br>
</p>
<p><a class="msdiv" id="msdiv832"></a>
<a class="ms" id="p_19Th1_1173"></a>
<a class="sc" id="15"></a>
“Idaṃ bhonto nisāmetha, <br>
yathā bhāsati cakkhumā; <br>
Sallakatto mahāvīro, <br>
sīhova nadatī vane. <br>
</p>
<p><a class="msdiv" id="msdiv833"></a>
<a class="ms" id="p_19Th1_1174"></a>
<a class="sc" id="16"></a>
Brahmabhūtaṃ atitulaṃ, <br>
mārasenappamaddanaṃ; <br>
Ko disvā nappasīdeyya, <br>
api kaṇhābhijātiko. <br>
</p>
<p><a class="msdiv" id="msdiv834"></a>
<a class="ms" id="p_19Th1_1175"></a>
<a class="sc" id="17"></a>
Yo maṃ icchati anvetu, <br>
yo vā nicchati gacchatu; <br>
Idhāhaṃ pabbajissāmi, <br>
varapaññassa santike”. <br>
</p>
<p><a class="msdiv" id="msdiv835"></a>
<a class="ms" id="p_19Th1_1176"></a>
<a class="sc" id="18"></a>
“Etañce ruccati bhoto, <br>
sammāsambuddhasāsanaṃ; <br>
Mayampi pabbajissāma, <br>
varapaññassa santike”. <br>
</p>
<p><a class="msdiv" id="msdiv836"></a>
<a class="ms" id="p_19Th1_1177"></a>
<a class="sc" id="19"></a>
“Brāhmaṇā tisatā ime, <br>
yācanti pañjalīkatā; <br>
‘Brahmacariyaṃ carissāma, <br>
bhagavā tava santike’”. <br>
</p>
<p><a class="msdiv" id="msdiv837"></a>
<a class="ms" id="p_19Th1_1178"></a>
<a class="sc" id="20"></a>
“Svākkhātaṃ brahmacariyaṃ,
<span class="gathaQuote">(selāti bhagavā)</span> <br>
Sandiṭṭhikamakālikaṃ; <br>
Yattha amoghā pabbajjā, <br>
Appamattassa sikkhato”. <br>
</p>
<p><a class="msdiv" id="msdiv838"></a>
<a class="ms" id="p_19Th1_1179"></a>
<a class="sc" id="21"></a>
“Yaṃ taṃ saraṇamāgamha, <br>
ito aṭṭhame cakkhuma; <br>
Sattarattena bhagavā, <br>
dantāmha tava sāsane. <br>
</p>
<p><a class="msdiv" id="msdiv839"></a>
<a class="ms" id="p_19Th1_1180"></a>
<a class="sc" id="22"></a>
Tuvaṃ buddho tuvaṃ satthā, <br>
tuvaṃ mārābhibhū muni; <br>
Tuvaṃ anusaye chetvā, <br>
tiṇṇo tāresimaṃ pajaṃ. <br>
</p>
<p><a class="msdiv" id="msdiv840"></a>
<a class="ms" id="p_19Th1_1181"></a>
<a class="sc" id="23"></a>
Upadhī te samatikkantā, <br>
āsavā te padālitā; <br>
Sīhova anupādāno, <br>
pahīnabhayabheravo. <br>
</p>
<p><a class="msdiv" id="msdiv841"></a>
<a class="ms" id="p_19Th1_1182"></a>
<a class="sc" id="24"></a>
Bhikkhavo tisatā ime, <br>
tiṭṭhanti pañjalīkatā; <br>
Pāde vīra pasārehi, <br>
nāgā vandantu satthuno”ti. <br>
</p>
</blockquote>
<p class="endsutta"><a class="sc" id="25"></a>
<a class="ms" id="p_19Th1_1183"></a>
… Selo thero ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>