<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.2">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>Ekavihāriyattheragāthā</h1>
</div>
<blockquote class="gatha">
<p>
<a class="msdiv" id="msdiv537"></a>
<a class="ms" id="p_19Th1_841"></a>
<a class="sc" id="1"></a>
“Purato pacchato vāpi,<br>
aparo ce na vijjati;<br>
Atīva phāsu bhavati,<br>
ekassa vasato vane.<br>
</p>
<p>
<a class="msdiv" id="msdiv538"></a>
<a class="ms" id="p_19Th1_842"></a>
<a class="sc" id="2"></a>
Handa eko gamissāmi,<br>
araññaṃ buddhavaṇṇitaṃ;<br>
Phāsu ekavihārissa,<br>
pahitattassa bhikkhuno.<br>
</p>
<p>
<a class="msdiv" id="msdiv539"></a>
<a class="ms" id="p_19Th1_843"></a>
<a class="sc" id="3"></a>
Yogi-pītikaraṃ rammaṃ,<br>
mattakuñjarasevitaṃ;<br>
Eko attavasī khippaṃ,<br>
pavisissāmi kānanaṃ.<br>
</p>
<p>
<a class="msdiv" id="msdiv540"></a>
<a class="ms" id="p_19Th1_844"></a>
<a class="sc" id="4"></a>
Supupphite sītavane,<br>
sītale girikandare;<br>
Gattāni parisiñcitvā,<br>
caṅkamissāmi ekako.<br>
</p>
<p>
<a class="msdiv" id="msdiv541"></a>
<a class="ms" id="p_19Th1_845"></a>
<a class="sc" id="5"></a>
Ekākiyo adutiyo,<br>
ramaṇīye mahāvane;<br>
Kadāhaṃ viharissāmi,<br>
katakicco anāsavo.<br>
</p>
<p>
<a class="msdiv" id="msdiv542"></a>
<a class="ms" id="p_19Th1_846"></a>
<a class="sc" id="6"></a>
Evaṃ me kattukāmassa,<br>
adhippāyo samijjhatu;<br>
Sādhayissāmahaṃyeva,<br>
nāñño aññassa kārako.<br>
</p>
<p>
<a class="msdiv" id="msdiv543"></a>
<a class="ms" id="p_19Th1_847"></a>
<a class="sc" id="7"></a>
Esa bandhāmi sannāhaṃ,<br>
pavisissāmi kānanaṃ;<br>
Na tato nikkhamissāmi,<br>
appatto āsavakkhayaṃ.<br>
</p>
<p>
<a class="msdiv" id="msdiv544"></a>
<a class="ms" id="p_19Th1_848"></a>
<a class="sc" id="8"></a>
Mālute upavāyante,<br>
sīte surabhigandhike;<br>
Avijjaṃ dālayissāmi,<br>
nisinno nagamuddhani.<br>
</p>
<p>
<a class="msdiv" id="msdiv545"></a>
<a class="ms" id="p_19Th1_849"></a>
<a class="sc" id="9"></a>
Vane kusumasañchanne,<br>
pabbhāre nūna sītale;<br>
Vimuttisukhena sukhito,<br>
ramissāmi giribbaje.<br>
</p>
<p>
<a class="msdiv" id="msdiv546"></a>
<a class="ms" id="p_19Th1_850"></a>
<a class="sc" id="10"></a>
Sohaṃ paripuṇṇasaṅkappo,<br>
cando pannaraso yathā;<br>
Sabbāsavaparikkhīṇo,<br>
natthi dāni punabbhavo”ti.<br>
</p>
</blockquote>
<p class="endsutta">
<a class="ms" id="p_19Th1_851"></a>
<a class="sc" id="11"></a>
…  Ekavihāriyo thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>