<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag16.7">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>8 Aṅgulimālattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_1209"></a>
<a class="msdiv" id="msdiv866"></a>
“Gacchaṃ vadesi samaṇaṭṭhitomhi,<br>
Mamañca brūsi ṭhitamaṭṭhitoti;<br>
Pucchāmi taṃ samaṇa etamatthaṃ,<br>
‘Kathaṃ ṭhito tvaṃ ahamaṭṭhitomhi’”.<br></p>
<p>
<a class="sc" id="2"></a>
<a class="ms" id="p_19Th1_1210"></a>
<a class="msdiv" id="msdiv867"></a>
“Ṭhito ahaṃ aṅgulimāla sabbadā,<br>
Sabbesu bhūtesu nidhāya daṇḍaṃ;<br>
Tuvañca pāṇesu asaññatosi,<br>
Tasmā ṭhitohaṃ tuvamaṭṭhitosi”.<br></p>
<p>
<a class="sc" id="3"></a>
<a class="ms" id="p_19Th1_1211"></a>
<a class="msdiv" id="msdiv868"></a>
“Cirassaṃ vata me mahito mahesī,<br>
Mahāvanaṃ samaṇo paccapādi;<br>
Sohaṃ cajissāmi sahassapāpaṃ,<br>
Sutvāna gāthaṃ tava dhammayuttaṃ”.<br></p>
<p>
<a class="sc" id="4"></a>
<a class="ms" id="p_19Th1_1212"></a>
<a class="msdiv" id="msdiv869"></a>
Icceva coro asimāvudhañca,<br>
Sobbhe papāte narake anvakāsi;<br>
Avandi coro sugatassa pāde,<br>
Tattheva pabbajjamayāci buddhaṃ.<br></p>
<p>
<a class="sc" id="5"></a>
<a class="ms" id="p_19Th1_1213"></a>
<a class="msdiv" id="msdiv870"></a>
Buddho ca kho kāruṇiko mahesi,<br>
Yo satthā lokassa sadevakassa;<br>
“Tamehi bhikkhū”ti tadā avoca,<br>
Eseva tassa ahu bhikkhubhāvo.<br></p>
<p>
<a class="sc" id="6"></a>
<a class="ms" id="p_19Th1_1214"></a>
<a class="msdiv" id="msdiv871"></a>
“Yo ca pubbe pamajjitvā,<br>
pacchā so nappamajjati;<br>
Somaṃ lokaṃ pabhāseti,<br>
abbhā muttova candimā.<br></p>
<p>
<a class="sc" id="7"></a>
<a class="ms" id="p_19Th1_1215"></a>
<a class="msdiv" id="msdiv872"></a>
Yassa pāpaṃ kataṃ kammaṃ,<br>
kusalena pidhīyati;<br>
Somaṃ lokaṃ pabhāseti,<br>
abbhā muttova candimā.<br></p>
<p>
<a class="sc" id="8"></a>
<a class="ms" id="p_19Th1_1216"></a>
<a class="msdiv" id="msdiv873"></a>
Yo have daharo bhikkhu,<br>
yuñjati buddhasāsane;<br>
Somaṃ lokaṃ pabhāseti,<br>
abbhā muttova candimā.<br></p>
<p>
<a class="sc" id="9"></a>
<a class="ms" id="p_19Th1_1217"></a>
<a class="msdiv" id="msdiv874"></a>
Disāpi me dhammakathaṃ suṇantu,<br>
Disāpi me yuñjantu buddhasāsane;<br>
Disāpi me te manuje bhajantu,<br>
Ye dhammamevādapayanti santo.<br></p>
<p>
<a class="sc" id="10"></a>
<a class="ms" id="p_19Th1_1218"></a>
<a class="msdiv" id="msdiv875"></a>
Disā hi me khantivādānaṃ,<br>
avirodhappasaṃsinaṃ;<br>
Suṇantu dhammaṃ kālena,<br>
tañca anuvidhīyantu.<br></p>
<p>
<a class="sc" id="11"></a>
<a class="ms" id="p_19Th1_1219"></a>
<a class="msdiv" id="msdiv876"></a>
Na hi jātu so mamaṃ hiṃse,<br>
aññaṃ vā pana kiñcanaṃ;<br>
Pappuyya paramaṃ santiṃ,<br>
rakkheyya tasathāvare.<br></p>
<p>
<a class="sc" id="12"></a>
<a class="ms" id="p_19Th1_1220"></a>
<a class="msdiv" id="msdiv877"></a>
Udakañhi nayanti nettikā,<br>
Usukārā namayanti tejanaṃ;<br>
Dāruṃ namayanti tacchakā,<br>
Attānaṃ damayanti paṇḍitā.<br></p>
<p>
<a class="sc" id="13"></a>
<a class="ms" id="p_19Th1_1221"></a>
<a class="msdiv" id="msdiv878"></a>
Daṇḍeneke damayanti,<br>
aṅkusebhi kasāhi ca;<br>
Adaṇḍena asatthena,<br>
ahaṃ dantomhi tādinā.<br></p>
<p>
<a class="sc" id="14"></a>
<a class="ms" id="p_19Th1_1222"></a>
<a class="msdiv" id="msdiv879"></a>
‘Ahiṃsako’ti me nāmaṃ,<br>
hiṃsakassa pure sato;<br>
Ajjāhaṃ saccanāmomhi,<br>
na naṃ hiṃsāmi kiñcanaṃ.<br></p>
<p>
<a class="sc" id="15"></a>
<a class="ms" id="p_19Th1_1223"></a>
<a class="msdiv" id="msdiv880"></a>
Coro ahaṃ pure āsiṃ,<br>
aṅgulimāloti vissuto;<br>
Vuyhamāno mahoghena,<br>
buddhaṃ saraṇamāgamaṃ.<br></p>
<p>
<a class="sc" id="16"></a>
<a class="ms" id="p_19Th1_1224"></a>
<a class="msdiv" id="msdiv881"></a>
Lohitapāṇi pure āsiṃ,<br>
aṅgulimāloti vissuto;<br>
Saraṇagamanaṃ passa,<br>
bhavanetti samūhatā.<br></p>
<p>
<a class="sc" id="17"></a>
<a class="ms" id="p_19Th1_1225"></a>
<a class="msdiv" id="msdiv882"></a>
Tādisaṃ kammaṃ katvāna,<br>
bahuṃ duggatigāminaṃ;<br>
Phuṭṭho kammavipākena,<br>
anaṇo bhuñjāmi bhojanaṃ.<br></p>
<p>
<a class="sc" id="18"></a>
<a class="ms" id="p_19Th1_1226"></a>
<a class="msdiv" id="msdiv883"></a>
Pamādamanuyuñjanti,<br>
bālā dummedhino janā;<br>
Appamādañca medhāvī,<br>
dhanaṃ seṭṭhaṃva rakkhati.<br></p>
<p>
<a class="sc" id="19"></a>
<a class="ms" id="p_19Th1_1227"></a>
<a class="msdiv" id="msdiv884"></a>
Mā pamādamanuyuñjetha,<br>
mā kāmaratisanthavaṃ;<br>
Appamatto hi jhāyanto,<br>
pappoti paramaṃ sukhaṃ.<br></p>
<p>
<a class="sc" id="20"></a>
<a class="ms" id="p_19Th1_1228"></a>
<a class="msdiv" id="msdiv885"></a>
Svāgataṃ nāpagataṃ,<br>
netaṃ dummantitaṃ mama;<br>
Savibhattesu dhammesu,<br>
yaṃ seṭṭhaṃ tadupāgamaṃ.<br></p>
<p>
<a class="sc" id="21"></a>
<a class="ms" id="p_19Th1_1229"></a>
<a class="msdiv" id="msdiv886"></a>
Svāgataṃ nāpagataṃ,<br>
netaṃ dummantitaṃ mama;<br>
Tisso vijjā anuppattā,<br>
kataṃ buddhassa sāsanaṃ.<br></p>
<p>
<a class="sc" id="22"></a>
<a class="ms" id="p_19Th1_1230"></a>
<a class="msdiv" id="msdiv887"></a>
Araññe rukkhamūle vā,<br>
pabbatesu guhāsu vā;<br>
Tattha tattheva aṭṭhāsiṃ,<br>
ubbiggamanaso tadā.<br></p>
<p>
<a class="sc" id="23"></a>
<a class="ms" id="p_19Th1_1231"></a>
<a class="msdiv" id="msdiv888"></a>
Sukhaṃ sayāmi ṭhāyāmi,<br>
sukhaṃ kappemi jīvitaṃ;<br>
Ahatthapāso mārassa,<br>
aho satthānukampito.<br></p>
<p>
<a class="sc" id="24"></a>
<a class="ms" id="p_19Th1_1232"></a>
<a class="msdiv" id="msdiv889"></a>
Brahmajacco pure āsiṃ,<br>
udicco ubhato ahu;<br>
Sojja putto sugatassa,<br>
dhammarājassa satthuno.<br></p>
<p>
<a class="sc" id="25"></a>
<a class="ms" id="p_19Th1_1233"></a>
<a class="msdiv" id="msdiv890"></a>
Vītataṇho anādāno,<br>
guttadvāro susaṃvuto;<br>
Aghamūlaṃ vadhitvāna,<br>
patto me āsavakkhayo.<br></p>
<p>
<a class="sc" id="26"></a>
<a class="ms" id="p_19Th1_1234"></a>
<a class="msdiv" id="msdiv891"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā”ti.<br></p>
</blockquote>
<p class="endsutta">
<a class="sc" id="27"></a>
<a class="ms" id="p_19Th1_1235"></a>
…  Aṅgulimālo thero… .</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>