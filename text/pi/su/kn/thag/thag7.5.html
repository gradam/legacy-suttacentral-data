<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag7.5">
<article>
<div class="hgroup">
<p class="division">Theragāthā</p>
<p>Sattakanipāta</p>
<p>Paṭhamavagga</p>
<h1>5 Sarabhaṅgattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_776"></a>
<a class="msdiv" id="msdiv487"></a>
“Sare hatthehi bhañjitvā,<br>
katvāna kuṭimacchisaṃ;<br>
Tena me sarabhaṅgoti,<br>
nāmaṃ sammutiyā ahu.<br></p>
<p>
<a class="sc" id="2"></a>
<a class="ms" id="p_19Th1_777"></a>
<a class="msdiv" id="msdiv488"></a>
Na mayhaṃ kappate ajja,<br>
sare hatthehi bhañjituṃ;<br>
Sikkhāpadā no paññattā,<br>
gotamena yasassinā.<br></p>
<p>
<a class="sc" id="3"></a>
<a class="ms" id="p_19Th1_778"></a>
<a class="msdiv" id="msdiv489"></a>
Sakalaṃ samattaṃ rogaṃ,<br>
Sarabhaṅgo nāddasaṃ pubbe;<br>
Soyaṃ rogo diṭṭho,<br>
Vacanakarenātidevassa.<br></p>
<p>
<a class="sc" id="4"></a>
<a class="ms" id="p_19Th1_779"></a>
<a class="msdiv" id="msdiv490"></a>
Yeneva maggena gato vipassī,<br>
Yeneva maggena sikhī ca vessabhū;<br>
Kakusandhakoṇāgamano ca kassapo,<br>
Tenañjasena agamāsi gotamo.<br></p>
<p>
<a class="sc" id="5"></a>
<a class="ms" id="p_19Th1_780"></a>
<a class="msdiv" id="msdiv491"></a>
Vītataṇhā anādānā,<br>
satta buddhā khayogadhā;<br>
Yehāyaṃ desito dhammo,<br>
dhammabhūtehi tādibhi.<br></p>
<p>
<a class="sc" id="6"></a>
<a class="ms" id="p_19Th1_781"></a>
<a class="msdiv" id="msdiv492"></a>
Cattāri ariyasaccāni,<br>
anukampāya pāṇinaṃ;<br>
Dukkhaṃ samudayo maggo,<br>
nirodho dukkhasaṅkhayo.<br></p>
<p>
<a class="sc" id="7"></a>
<a class="ms" id="p_19Th1_782"></a>
<a class="msdiv" id="msdiv493"></a>
Yasmiṃ nivattate dukkhaṃ,<br>
saṃsārasmiṃ anantakaṃ;<br>
Bhedā imassa kāyassa,<br>
jīvitassa ca saṅkhayā;<br>
Añño punabbhavo natthi,<br>
suvimuttomhi sabbadhī”ti.<br></p>
</blockquote>
<p class="endsutta">
<a class="sc" id="8"></a>
<a class="ms" id="p_19Th1_783"></a>
…  Sarabhaṅgo thero… .</p>
<p class="endsection">
<a class="sc" id="9"></a>
<a class="ms" id="p_19Th1_784"></a>
Sattakanipāto niṭṭhito.</p>
<p class="endsection summary">
<a class="sc" id="10"></a>
<a class="ms" id="p_19Th1_785"></a>
Tatruddānaṃ</p>
<blockquote class="uddanagatha">
<p>
<a class="sc" id="11"></a>
<a class="ms" id="p_19Th1_786"></a>
Sundarasamuddo thero,<br>
thero lakuṇḍabhaddiyo;<br>
Bhaddo thero ca sopāko,<br>
sarabhaṅgo mahāisi;<br>
Sattake pañcakā therā,<br>
gāthāyo pañcatiṃsatīti.<br></p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>