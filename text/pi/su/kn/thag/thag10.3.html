<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag10.3">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>Mahākappinattheragāthā</h1>
</div>
<blockquote class="gatha">
<p>
<a class="msdiv" id="msdiv547"></a>
<a class="ms" id="p_19Th1_852"></a>
<a class="sc" id="1"></a>
“Anāgataṃ yo paṭikacca passati,<br>
Hitañca atthaṃ ahitañca taṃ dvayaṃ;<br>
Viddesino tassa hitesino vā,<br>
Randhaṃ na passanti samekkhamānā.<br>
</p>
<p>
<a class="msdiv" id="msdiv548"></a>
<a class="ms" id="p_19Th1_853"></a>
<a class="sc" id="2"></a>
Ānāpānasatī yassa,<br>
paripuṇṇā subhāvitā;<br>
Anupubbaṃ paricitā,<br>
yathā buddhena desitā;<br>
Somaṃ lokaṃ pabhāseti,<br>
abbhā muttova candimā.<br>
</p>
<p>
<a class="msdiv" id="msdiv549"></a>
<a class="ms" id="p_19Th1_854"></a>
<a class="sc" id="3"></a>
Odātaṃ vata me cittaṃ,<br>
appamāṇaṃ subhāvitaṃ;<br>
Nibbiddhaṃ paggahītañca,<br>
sabbā obhāsate disā.<br>
</p>
<p>
<a class="msdiv" id="msdiv550"></a>
<a class="ms" id="p_19Th1_855"></a>
<a class="sc" id="4"></a>
Jīvate vāpi sappañño,<br>
api vittaparikkhayo;<br>
Paññāya ca alābhena,<br>
vittavāpi na jīvati.<br>
</p>
<p>
<a class="msdiv" id="msdiv551"></a>
<a class="ms" id="p_19Th1_856"></a>
<a class="sc" id="5"></a>
Paññā sutavinicchinī,<br>
Paññā kittisilokavaddhanī;<br>
Paññāsahito naro idha,<br>
Api dukkhesu sukhāni vindati.<br>
</p>
<p>
<a class="msdiv" id="msdiv552"></a>
<a class="ms" id="p_19Th1_857"></a>
<a class="sc" id="6"></a>
Nāyaṃ ajjatano dhammo,<br>
nacchero napi abbhuto;<br>
Yattha jāyetha mīyetha,<br>
tattha kiṃ viya abbhutaṃ.<br>
</p>
<p>
<a class="msdiv" id="msdiv553"></a>
<a class="ms" id="p_19Th1_858"></a>
<a class="sc" id="7"></a>
Anantaraṃ hi jātassa,<br>
jīvitā maraṇaṃ dhuvaṃ;<br>
Jātā jātā marantīdha,<br>
evaṃdhammā hi pāṇino.<br>
</p>
<p>
<a class="msdiv" id="msdiv554"></a>
<a class="ms" id="p_19Th1_859"></a>
<a class="sc" id="8"></a>
Na hetadatthāya matassa hoti,<br>
Yaṃ jīvitatthaṃ paraporisānaṃ;<br>
Matamhi ruṇṇaṃ na yaso na lokyaṃ,<br>
Na vaṇṇitaṃ samaṇabrāhmaṇehi.<br>
</p>
<p>
<a class="msdiv" id="msdiv555"></a>
<a class="ms" id="p_19Th1_860"></a>
<a class="sc" id="9"></a>
Cakkhuṃ sarīraṃ upahanti tena,<br>
Nihīyati vaṇṇabalaṃ matī ca;<br>
Ānandino tassa disā bhavanti,<br>
Hitesino nāssa sukhī bhavanti.<br>
</p>
<p>
<a class="msdiv" id="msdiv556"></a>
<a class="ms" id="p_19Th1_861"></a>
<a class="sc" id="10"></a>
Tasmā hi iccheyya kule vasante,<br>
Medhāvino ceva bahussute ca;<br>
Yesaṃ hi paññāvibhavena kiccaṃ,<br>
Taranti nāvāya nadiṃva puṇṇan”ti.<br>
</p>
</blockquote>
<p class="endsutta">
<a class="ms" id="p_19Th1_862"></a>
<a class="sc" id="11"></a>
…  Mahākappino thero… .</p>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>