<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="thag14.1">
<article>
<div class="hgroup">
<p class="division">Theragāthā</p>
<p>­Cudda­sa­ka­nipāta</p>
<h1>Paṭhamavagga</h1>
</div>
<h2>1 Kha­di­ra­vaniya­re­vatat­thera­gāthā</h2>
<blockquote class="gatha">
<p><a class="sc" id="1"></a>
<a class="pts1" id="pts67"></a>
<a class="ms" id="p_19Th1_971"></a>
<a class="msdiv" id="msdiv645"></a>
“Yadā ahaṃ pabbajito,<br>
agāras­mā­nagā­riyaṃ;<br>
Nābhijānāmi saṅkappaṃ,<br>
anariyaṃ dosasaṃhitaṃ.</p>
<p><a class="sc" id="2"></a>
<a class="ms" id="p_19Th1_972"></a>
<a class="msdiv" id="msdiv646"></a>
‘Ime haññantu vajjhantu,<br>
dukkhaṃ pappontu pāṇino’;<br>
Saṅkappaṃ nābhijānāmi,<br>
imasmiṃ dīghamantare.</p>
<p><a class="sc" id="3"></a>
<a class="ms" id="p_19Th1_973"></a>
<a class="msdiv" id="msdiv647"></a>
Mettañca abhijānāmi,<br>
appamāṇaṃ subhāvitaṃ;<br>
Anupubbaṃ paricitaṃ,<br>
yathā buddhena desitaṃ.</p>
<p><a class="sc" id="4"></a>
<a class="ms" id="p_19Th1_974"></a>
<a class="msdiv" id="msdiv648"></a>
Sabbamitto sabbasakho,<br>
sabba­bhū­tā­nukam­pako;<br>
<span class="var" title="mettaṃ cittañca (bj, s2, s3, pts1-2)" id="note300">Mettacittañca</span> bhāvemi,<br>
<span class="var" title="abyāpajjharato (bj, s2, s3, pts1-2)" id="note301">abyāpajjarato</span> sadā.</p>
<p><a class="sc" id="5"></a>
<a class="ms" id="p_19Th1_975"></a>
<a class="msdiv" id="msdiv649"></a>
Asaṃhīraṃ asaṃkuppaṃ,<br>
cittaṃ āmodayāmahaṃ;<br>
Brahmavihāraṃ bhāvemi,<br>
akāpuri­sa­sevitaṃ.</p>
<p><a class="sc" id="6"></a>
<a class="ms" id="p_19Th1_976"></a>
<a class="msdiv" id="msdiv650"></a>
Avitakkaṃ samāpanno,<br>
sammā­sambud­dha­sāvako;<br>
Ariyena tuṇhībhāvena,<br>
upeto hoti tāvade.</p>
<p><a class="sc" id="7"></a>
<a class="ms" id="p_19Th1_977"></a>
<a class="msdiv" id="msdiv651"></a>
Yathāpi pabbato selo,<br>
acalo suppatiṭṭhito;<br>
Evaṃ mohakkhayā bhikkhu,<br>
pabbatova na vedhati.</p>
<p><a class="sc" id="8"></a>
<a class="ms" id="p_19Th1_978"></a>
<a class="msdiv" id="msdiv652"></a>
Anaṅgaṇassa posassa,<br>
niccaṃ sucigavesino;<br>
Vālaggamattaṃ pāpassa,<br>
abbhamattaṃva khāyati.</p>
<p><a class="sc" id="9"></a>
<a class="ms" id="p_19Th1_979"></a>
<a class="msdiv" id="msdiv653"></a>
Nagaraṃ yathā paccantaṃ,<br>
guttaṃ santarabāhiraṃ;<br>
Evaṃ gopetha attānaṃ,<br>
khaṇo vo mā upaccagā.</p>
<p><span class="cross" title="^thag11.1#10 [Saṅkic­cat­thera­gāthā] | ^mi3.2.4#1 [Paṭi­sanda­hana­pugga­la­ve­diyana­pañha]" id="note302">^</span>
<a class="sc" id="10"></a>
<a class="ms" id="p_19Th1_980"></a>
<a class="msdiv" id="msdiv654"></a>
Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
nibbisaṃ bhatako yathā.</p>
<p><span class="cross" title="^thag2.38#2 [Nisa­bhat­thera­gāthā], ^thag11.1#11 [Saṅkic­cat­thera­gāthā] | ^mi3.2.4#1 [Paṭi­sanda­hana­pugga­la­ve­diyana­pañha]" id="note303">^</span>
<a class="sc" id="11"></a>
<a class="ms" id="p_19Th1_981"></a>
<a class="msdiv" id="msdiv655"></a>
Nābhinandāmi maraṇaṃ,<br>
… pe …<br>
sampajāno patissato.</p>
<p><a class="sc" id="12"></a>
<a class="ms" id="p_19Th1_982"></a>
<a class="msdiv" id="msdiv656"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.</p>
<p><a class="sc" id="13"></a>
<a class="ms" id="p_19Th1_983"></a>
<a class="msdiv" id="msdiv657"></a>
Yassa catthāya pabbajito,<br>
agāras­mā­nagā­riyaṃ;<br>
So me attho anuppatto,<br>
sabba­saṃ­yoja­nak­khayo.</p>
<p><a class="sc" id="14"></a>
<a class="ms" id="p_19Th1_984"></a>
<a class="msdiv" id="msdiv658"></a>
Sam­pā­de­thappa­mādena,<br>
esā me anusāsanī;<br>
Handāhaṃ parinibbissaṃ,<br>
vippamuttomhi sabbadhī”ti.</p>
</blockquote>
<p class="endsutta">
<a class="sc" id="15"></a>
<a class="ms" id="p_19Th1_985"></a>
… <span class="var" title="revato (s2, s3, pts1-2)" id="note304">Kha­di­ra­vaniya­revato</span> thero ….</p>
<h2>2 Godattat­thera­gāthā</h2>
<blockquote class="gatha">
<p><a class="sc" id="16"></a>
<a class="ms" id="p_19Th1_986"></a>
<a class="msdiv" id="msdiv659"></a>
“Yathāpi bhaddo ājañño,<br>
dhure yutto dhurassaho;<br>
Mathito atibhārena,<br>
<span class="var" title="saṃyuttaṃ (s2, s3) | saṃ yugaṃ (pts2)" id="note305">saṃyugaṃ</span> nātivattati.</p>
<p><a class="sc" id="17"></a>
<a class="ms" id="p_19Th1_987"></a>
<a class="msdiv" id="msdiv660"></a>
Evaṃ paññāya ye tittā,<br>
samuddo vārinā yathā;<br>
Na pare atimaññanti,<br>
ariyadhammova pāṇinaṃ.</p>
<p><a class="sc" id="18"></a>
<a class="pts1" id="pts68"></a>
<a class="ms" id="p_19Th1_988"></a>
<a class="msdiv" id="msdiv661"></a>
Kāle kālavasaṃ pattā,<br>
bhavā­bhava­vasaṃ gatā;<br>
Narā dukkhaṃ nigacchanti,<br>
tedha socanti <span class="var" title="mānavā (bj)" id="note306">māṇavā</span>.</p>
<p><a class="sc" id="19"></a>
<a class="ms" id="p_19Th1_989"></a>
<a class="msdiv" id="msdiv662"></a>
Unnatā sukhadhammena,<br>
dukkhadhammena conatā;<br>
Dvayena bālā haññanti,<br>
yathābhūtaṃ adassino.</p>
<p><a class="sc" id="20"></a>
<a class="ms" id="p_19Th1_990"></a>
<a class="msdiv" id="msdiv663"></a>
Ye ca dukkhe sukhasmiñca,<br>
majjhe <span class="var" title="sibbanimaccagū (s2, s3) | sabbaniṃ ajjhagū (pts1) | sabbaniṃ accagū (pts2)" id="note307">sibbinimaccagū</span>;<br>
Ṭhitā te indakhīlova,<br>
na te unnataonatā.</p>
<p><a class="sc" id="21"></a>
<a class="ms" id="p_19Th1_991"></a>
<a class="msdiv" id="msdiv664"></a>
Na heva lābhe nālābhe,<br>
na yase na ca kittiyā;<br>
Na nindāyaṃ pasaṃsāya,<br>
na te dukkhe sukhamhi ca.</p>
<p><a class="sc" id="22"></a>
<a class="ms" id="p_19Th1_992"></a>
<a class="msdiv" id="msdiv665"></a>
Sabbattha te na limpanti,<br>
udabinduva pokkhare;<br>
Sabbattha sukhitā dhīrā,<br>
sabbattha aparājitā.</p>
<p><a class="sc" id="23"></a>
<a class="ms" id="p_19Th1_993"></a>
<a class="msdiv" id="msdiv666"></a>
Dhammena ca alābho yo,<br>
yo ca lābho adhammiko;<br>
Alābho dhammiko seyyo,<br>
yañce lābho adhammiko.</p>
<p><a class="sc" id="24"></a>
<a class="ms" id="p_19Th1_994"></a>
<a class="msdiv" id="msdiv667"></a>
Yaso ca appabuddhīnaṃ,<br>
viññūnaṃ ayaso ca yo;<br>
Ayasova seyyo viññūnaṃ,<br>
na yaso appabuddhinaṃ.</p>
<p><a class="sc" id="25"></a>
<a class="ms" id="p_19Th1_995"></a>
<a class="msdiv" id="msdiv668"></a>
Dummedhehi pasaṃsā ca,<br>
viññūhi garahā ca yā;<br>
Garahāva seyyo viññūhi,<br>
yañce bālappasaṃsanā.</p>
<p><a class="sc" id="26"></a>
<a class="ms" id="p_19Th1_996"></a>
<a class="msdiv" id="msdiv669"></a>
Sukhañca kāmamayikaṃ,<br>
dukkhañca pavivekiyaṃ;<br>
<span class="var" title="pavivekiyaṃ (s2, s3, pts1)" id="note308">­Pavi­veka­duk­khaṃ</span> seyyo,<br>
yañce kāmamayaṃ sukhaṃ.</p>
<p><a class="sc" id="27"></a>
<a class="ms" id="p_19Th1_997"></a>
<a class="msdiv" id="msdiv670"></a>
Jīvitañca adhammena,<br>
dhammena maraṇañca yaṃ;<br>
Maraṇaṃ dhammikaṃ seyyo,<br>
yañce jīve adhammikaṃ.</p>
<p><a class="sc" id="28"></a>
<a class="ms" id="p_19Th1_998"></a>
<a class="msdiv" id="msdiv671"></a>
Kāma­ko­pappa­hīnā ye,<br>
santacittā bhavābhave;<br>
Caranti loke asitā,<br>
natthi tesaṃ piyāpiyaṃ.</p>
<p><a class="sc" id="29"></a>
<a class="ms" id="p_19Th1_999"></a>
<a class="msdiv" id="msdiv672"></a>
Bhāvayitvāna bojjhaṅge,<br>
indriyāni balāni ca;<br>
Pappuyya paramaṃ santiṃ,<br>
pari­nib­ban­ti­nāsavā”ti.</p>
</blockquote>
<p class="endsutta">
<a class="sc" id="30"></a>
<a class="ms" id="p_19Th1_1000"></a>
… Godatto thero ….</p>
<p class="endsection">
<a class="sc" id="31"></a>
<a class="ms" id="p_19Th1_1001"></a>
­Cudda­sa­ka­nipāto niṭṭhito.</p>
<p class="endsection summary">
<a class="sc" id="32"></a>
<a class="ms" id="p_19Th1_1002"></a>
Tatruddānaṃ</p>
<blockquote class="uddanagatha">
<p><a class="sc" id="33"></a>
<a class="ms" id="p_19Th1_1003"></a>
Revato ceva godatto,<br>
therā dve te mahiddhikā;<br>
Cuddasamhi nipātamhi,<br>
gāthāyo aṭṭhavīsatīti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>