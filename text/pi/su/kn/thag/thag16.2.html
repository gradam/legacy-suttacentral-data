<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag16.2">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>3 Telakānittheragāthā</h1>
</div>
<blockquote class="gatha">
<p><a class="msdiv" id="msdiv747"></a>
<a class="ms" id="p_19Th1_1085"></a>
<a class="sc" id="1"></a>
“Cirarattaṃ vatātāpī, <br>
dhammaṃ anuvicintayaṃ; <br>
Samaṃ cittassa nālatthaṃ, <br>
pucchaṃ samaṇabrāhmaṇe. <br>
</p>
<p><a class="msdiv" id="msdiv748"></a>
<a class="ms" id="p_19Th1_1086"></a>
<a class="sc" id="2"></a>
‘Ko so pāraṅgato loke, <br>
ko patto amatogadhaṃ; <br>
Kassa dhammaṃ paṭicchāmi, <br>
paramatthavijānanaṃ’. <br>
</p>
<p><a class="msdiv" id="msdiv749"></a>
<a class="ms" id="p_19Th1_1087"></a>
<a class="sc" id="3"></a>
Antovaṅkagato āsi, <br>
macchova ghasamāmisaṃ; <br>
Baddho mahindapāsena, <br>
vepacityasuro yathā. <br>
</p>
<p><a class="msdiv" id="msdiv750"></a>
<a class="ms" id="p_19Th1_1088"></a>
<a class="sc" id="4"></a>
Añchāmi naṃ na muñcāmi, <br>
asmā sokapariddavā; <br>
Ko me bandhaṃ muñcaṃ loke, <br>
sambodhiṃ vedayissati. <br>
</p>
<p><a class="msdiv" id="msdiv751"></a>
<a class="ms" id="p_19Th1_1089"></a>
<a class="sc" id="5"></a>
Samaṇaṃ brāhmaṇaṃ vā kaṃ, <br>
ādisantaṃ pabhaṅgunaṃ; <br>
Kassa dhammaṃ paṭicchāmi, <br>
jarāmaccupavāhanaṃ. <br>
</p>
<p><a class="msdiv" id="msdiv752"></a>
<a class="ms" id="p_19Th1_1090"></a>
<a class="sc" id="6"></a>
Vicikicchākaṅkhāganthitaṃ, <br>
sārambhabalasaññutaṃ; <br>
Kodhappattamanatthaddhaṃ, <br>
abhijappappadāraṇaṃ. <br>
</p>
<p><a class="msdiv" id="msdiv753"></a>
<a class="ms" id="p_19Th1_1091"></a>
<a class="sc" id="7"></a>
Taṇhādhanusamuṭṭhānaṃ, <br>
dve ca pannarasāyutaṃ; <br>
Passa orasikaṃ bāḷhaṃ, <br>
bhetvāna yadi tiṭṭhati. <br>
</p>
<p><a class="msdiv" id="msdiv754"></a>
<a class="ms" id="p_19Th1_1092"></a>
<a class="sc" id="8"></a>
Anudiṭṭhīnaṃ appahānaṃ, <br>
saṅkappaparatejitaṃ; <br>
Tena viddho pavedhāmi, <br>
pattaṃva māluteritaṃ. <br>
</p>
<p><a class="msdiv" id="msdiv755"></a>
<a class="ms" id="p_19Th1_1093"></a>
<a class="sc" id="9"></a>
Ajjhattaṃ me samuṭṭhāya, <br>
khippaṃ paccati māmakaṃ; <br>
Chaphassāyatanī kāyo, <br>
yattha sarati sabbadā. <br>
</p>
<p><a class="msdiv" id="msdiv756"></a>
<a class="ms" id="p_19Th1_1094"></a>
<a class="sc" id="10"></a>
Taṃ na passāmi tekicchaṃ, <br>
yo metaṃ sallamuddhare; <br>
Nānārajjena satthena, <br>
nāññena vicikicchitaṃ. <br>
</p>
<p><a class="msdiv" id="msdiv757"></a>
<a class="ms" id="p_19Th1_1095"></a>
<a class="sc" id="11"></a>
Ko me asattho avaṇo, <br>
Sallamabbhantarapassayaṃ; <br>
Ahiṃsaṃ sabbagattāni, <br>
Sallaṃ me uddharissati. <br>
</p>
<p><a class="msdiv" id="msdiv758"></a>
<a class="ms" id="p_19Th1_1096"></a>
<a class="sc" id="12"></a>
Dhammappati hi so seṭṭho, <br>
visadosappavāhako; <br>
Gambhīre patitassa me, <br>
thalaṃ pāṇiñca dassaye. <br>
</p>
<p><a class="msdiv" id="msdiv759"></a>
<a class="ms" id="p_19Th1_1097"></a>
<a class="sc" id="13"></a>
Rahadehamasmi ogāḷho, <br>
ahāriyarajamattike; <br>
Māyāusūyasārambha, <br>
thinamiddhamapatthaṭe. <br>
</p>
<p><a class="msdiv" id="msdiv760"></a>
<a class="ms" id="p_19Th1_1098"></a>
<a class="sc" id="14"></a>
Uddhaccameghathanitaṃ, <br>
saṃyojanavalāhakaṃ; <br>
Vāhā vahanti kuddiṭṭhiṃ, <br>
saṅkappā rāganissitā. <br>
</p>
<p><a class="msdiv" id="msdiv761"></a>
<a class="ms" id="p_19Th1_1099"></a>
<a class="sc" id="15"></a>
Savanti sabbadhi sotā, <br>
latā ubbhijja tiṭṭhati; <br>
Te sote ko nivāreyya, <br>
taṃ lataṃ ko hi checchati. <br>
</p>
<p><a class="msdiv" id="msdiv762"></a>
<a class="ms" id="p_19Th1_1100"></a>
<a class="sc" id="16"></a>
Velaṃ karotha bhaddante, <br>
sotānaṃ sannivāraṇaṃ; <br>
Mā te manomayo soto, <br>
rukkhaṃva sahasā luve. <br>
</p>
<p><a class="msdiv" id="msdiv763"></a>
<a class="ms" id="p_19Th1_1101"></a>
<a class="sc" id="17"></a>
Evaṃ me bhayajātassa, <br>
apārā pāramesato; <br>
Tāṇo paññāvudho satthā, <br>
isisaṃghanisevito. <br>
</p>
<p><a class="msdiv" id="msdiv764"></a>
<a class="ms" id="p_19Th1_1102"></a>
<a class="sc" id="18"></a>
Sopāṇaṃ sugataṃ suddhaṃ, <br>
dhammasāramayaṃ daḷhaṃ; <br>
Pādāsi vuyhamānassa, <br>
‘mā bhāyī’ti ca mabravi. <br>
</p>
<p><a class="msdiv" id="msdiv765"></a>
<a class="ms" id="p_19Th1_1103"></a>
<a class="sc" id="19"></a>
Satipaṭṭhānapāsādaṃ, <br>
āruyha paccavekkhisaṃ; <br>
Yaṃ taṃ pubbe amaññissaṃ, <br>
sakkāyābhirataṃ pajaṃ. <br>
</p>
<p><a class="msdiv" id="msdiv766"></a>
<a class="ms" id="p_19Th1_1104"></a>
<a class="sc" id="20"></a>
Yadā ca maggamaddakkhiṃ, <br>
nāvāya abhirūhanaṃ; <br>
Anadhiṭṭhāya attānaṃ, <br>
titthamaddakkhimuttamaṃ. <br>
</p>
<p><a class="msdiv" id="msdiv767"></a>
<a class="ms" id="p_19Th1_1105"></a>
<a class="sc" id="21"></a>
Sallaṃ attasamuṭṭhānaṃ, <br>
bhavanettippabhāvitaṃ; <br>
Etesaṃ appavattāya, <br>
desesi maggamuttamaṃ. <br>
</p>
<p><a class="msdiv" id="msdiv768"></a>
<a class="ms" id="p_19Th1_1106"></a>
<a class="sc" id="22"></a>
Dīgharattānusayitaṃ, <br>
cirarattamadhiṭṭhitaṃ; <br>
Buddho mepānudī ganthaṃ, <br>
visadosappavāhano”ti. <br>
</p>
</blockquote>
<p class="endsutta"><a class="sc" id="23"></a>
<a class="ms" id="p_19Th1_1107"></a>
… Telakāni thero ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>