<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag16.3">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>4 Raṭṭhapālattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_1108"></a>
<a class="msdiv" id="msdiv769"></a>
“Passa cittakataṃ bimbaṃ,<br>
arukāyaṃ samussitaṃ;<br>
Āturaṃ bahusaṅkappaṃ,<br>
yassa natthi dhuvaṃ ṭhiti.<br></p>
<p>
<a class="sc" id="2"></a>
<a class="ms" id="p_19Th1_1109"></a>
<a class="msdiv" id="msdiv770"></a>
Passa cittakataṃ rūpaṃ,<br>
maṇinā kuṇḍalena ca;<br>
Aṭṭhiṃ tacena onaddhaṃ,<br>
saha vatthehi sobhati.<br></p>
<p>
<a class="sc" id="3"></a>
<a class="ms" id="p_19Th1_1110"></a>
<a class="msdiv" id="msdiv771"></a>
Alattakakatā pādā,<br>
mukhaṃ cuṇṇakamakkhitaṃ;<br>
Alaṃ bālassa mohāya,<br>
no ca pāragavesino.<br></p>
<p>
<a class="sc" id="4"></a>
<a class="ms" id="p_19Th1_1111"></a>
<a class="msdiv" id="msdiv772"></a>
Aṭṭhapadakatā kesā,<br>
nettā añjanamakkhitā;<br>
Alaṃ bālassa mohāya,<br>
no ca pāragavesino.<br></p>
<p>
<a class="sc" id="5"></a>
<a class="ms" id="p_19Th1_1112"></a>
<a class="msdiv" id="msdiv773"></a>
Añjanīva navā cittā,<br>
pūtikāyo alaṅkato;<br>
Alaṃ bālassa mohāya,<br>
no ca pāragavesino.<br></p>
<p>
<a class="sc" id="6"></a>
<a class="ms" id="p_19Th1_1113"></a>
<a class="msdiv" id="msdiv774"></a>
Odahi migavo pāsaṃ,<br>
nāsadā vāguraṃ migo;<br>
Bhutvā nivāpaṃ gacchāma,<br>
kandante migabandhake.<br></p>
<p>
<a class="sc" id="7"></a>
<a class="ms" id="p_19Th1_1114"></a>
<a class="msdiv" id="msdiv775"></a>
Chinno pāso migavassa,<br>
nāsadā vāguraṃ migo;<br>
Bhutvā nivāpaṃ gacchāma,<br>
socante migaluddake.<br></p>
<p>
<a class="sc" id="8"></a>
<a class="ms" id="p_19Th1_1115"></a>
<a class="msdiv" id="msdiv776"></a>
Passāmi loke sadhane manusse,<br>
Laddhāna vittaṃ na dadanti mohā;<br>
Luddhā dhanaṃ sannicayaṃ karonti,<br>
Bhiyyova kāme abhipatthayanti.<br></p>
<p>
<a class="sc" id="9"></a>
<a class="ms" id="p_19Th1_1116"></a>
<a class="msdiv" id="msdiv777"></a>
Rājā pasayhappathaviṃ vijetvā,<br>
Sasāgarantaṃ mahimāvasanto;<br>
Oraṃ samuddassa atittarūpo,<br>
Pāraṃ samuddassapi patthayetha.<br></p>
<p>
<a class="sc" id="10"></a>
<a class="ms" id="p_19Th1_1117"></a>
<a class="msdiv" id="msdiv778"></a>
Rājā ca aññe ca bahū manussā,<br>
Avītataṇhā maraṇaṃ upenti;<br>
Ūnāva hutvāna jahanti dehaṃ,<br>
Kāmehi lokamhi na hatthi titti.<br></p>
<p>
<a class="sc" id="11"></a>
<a class="ms" id="p_19Th1_1118"></a>
<a class="msdiv" id="msdiv779"></a>
Kandanti naṃ ñātī pakiriya kese,<br>
Aho vatā no amarāti cāhu;<br>
Vatthena naṃ pārutaṃ nīharitvā,<br>
Citaṃ samodhāya tato ḍahanti.<br></p>
<p>
<a class="sc" id="12"></a>
<a class="ms" id="p_19Th1_1119"></a>
<a class="msdiv" id="msdiv780"></a>
So ḍayhati sūlehi tujjamāno,<br>
Ekena vatthena pahāya bhoge;<br>
Na mīyamānassa bhavanti tāṇā,<br>
Ñātī ca mittā atha vā sahāyā.<br></p>
<p>
<a class="sc" id="13"></a>
<a class="ms" id="p_19Th1_1120"></a>
<a class="msdiv" id="msdiv781"></a>
Dāyādakā tassa dhanaṃ haranti,<br>
Satto pana gacchati yena kammaṃ;<br>
Na mīyamānaṃ dhanamanveti kiñci,<br>
Puttā ca dārā ca dhanañca raṭṭhaṃ.<br></p>
<p>
<a class="sc" id="14"></a>
<a class="ms" id="p_19Th1_1121"></a>
<a class="msdiv" id="msdiv782"></a>
Na dīghamāyuṃ labhate dhanena,<br>
Na cāpi vittena jaraṃ vihanti;<br>
Appaṃ hidaṃ jīvitamāhu dhīrā,<br>
Asassataṃ vippariṇāmadhammaṃ.<br></p>
<p>
<a class="sc" id="15"></a>
<a class="ms" id="p_19Th1_1122"></a>
<a class="msdiv" id="msdiv783"></a>
Aḍḍhā daliddā ca phusanti phassaṃ,<br>
Bālo ca dhīro ca tatheva phuṭṭho;<br>
Bālo hi bālyā vadhitova seti,<br>
Dhīro ca no vedhati phassaphuṭṭho.<br></p>
<p>
<a class="sc" id="16"></a>
<a class="ms" id="p_19Th1_1123"></a>
<a class="msdiv" id="msdiv784"></a>
Tasmā hi paññāva dhanena seyyā,<br>
Yāya vosānamidhādhigacchati;<br>
Abyositattā hi bhavābhavesu,<br>
Pāpāni kammāni karoti mohā.<br></p>
<p>
<a class="sc" id="17"></a>
<a class="ms" id="p_19Th1_1124"></a>
<a class="msdiv" id="msdiv785"></a>
Upeti gabbhañca parañca lokaṃ,<br>
Saṃsāramāpajja paramparāya;<br>
Tassappapañño abhisaddahanto,<br>
Upeti gabbhañca parañca lokaṃ.<br></p>
<p>
<a class="sc" id="18"></a>
<a class="ms" id="p_19Th1_1125"></a>
<a class="msdiv" id="msdiv786"></a>
Coro yathā sandhimukhe gahīto,<br>
Sakammunā haññati pāpadhammo;<br>
Evaṃ pajā pecca paramhi loke,<br>
Sakammunā haññati pāpadhammo.<br></p>
<p>
<a class="sc" id="19"></a>
<a class="ms" id="p_19Th1_1126"></a>
<a class="msdiv" id="msdiv787"></a>
Kāmā hi citrā madhurā manoramā,<br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Tasmā ahaṃ pabbajitomhi rāja.<br></p>
<p>
<a class="sc" id="20"></a>
<a class="ms" id="p_19Th1_1127"></a>
<a class="msdiv" id="msdiv788"></a>
Dumapphalānīva patanti māṇavā,<br>
Daharā ca vuḍḍhā ca sarīrabhedā;<br>
Etampi disvā pabbajitomhi rāja,<br>
Apaṇṇakaṃ sāmaññameva seyyo.<br></p>
<p>
<a class="sc" id="21"></a>
<a class="ms" id="p_19Th1_1128"></a>
<a class="msdiv" id="msdiv789"></a>
Saddhāyāhaṃ pabbajito,<br>
upeto jinasāsane;<br>
Avañjhā mayhaṃ pabbajjā,<br>
anaṇo bhuñjāmi bhojanaṃ.<br></p>
<p>
<a class="sc" id="22"></a>
<a class="ms" id="p_19Th1_1129"></a>
<a class="msdiv" id="msdiv790"></a>
Kāme ādittato disvā,<br>
Jātarūpāni satthato;<br>
Gabbhavokkantito dukkhaṃ,<br>
Nirayesu mahabbhayaṃ.<br></p>
<p>
<a class="sc" id="23"></a>
<a class="ms" id="p_19Th1_1130"></a>
<a class="msdiv" id="msdiv791"></a>
Etamādīnavaṃ ñatvā,<br>
saṃvegaṃ alabhiṃ tadā;<br>
Sohaṃ viddho tadā santo,<br>
sampatto āsavakkhayaṃ.<br></p>
<p>
<a class="sc" id="24"></a>
<a class="ms" id="p_19Th1_1131"></a>
<a class="msdiv" id="msdiv792"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.<br></p>
<p>
<a class="sc" id="25"></a>
<a class="ms" id="p_19Th1_1132"></a>
<a class="msdiv" id="msdiv793"></a>
Yassatthāya pabbajito,<br>
agārasmānagāriyaṃ;<br>
So me attho anuppatto,<br>
sabbasaṃyojanakkhayo”ti.<br></p>
</blockquote>
<p class="endsutta">
<a class="sc" id="26"></a>
<a class="ms" id="p_19Th1_1133"></a>
…  Raṭṭhapālo thero… .</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>