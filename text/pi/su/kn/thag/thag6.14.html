<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag6.14">
<article>
<div class="hgroup">
<p class="division">Theragāthā</p>
<p>Chakkanipāta</p>
<p>Paṭhamavagga</p>
<h1>14 Sabbakāmittheragāthā</h1>
</div>
<blockquote class="gatha">
<p><a class="msdiv" id="msdiv453"></a>
<a class="ms" id="p_19Th1_734"></a>
<a class="sc" id="1"></a>
“Dvipādakoyaṃ asuci, <br>
duggandho parihīrati; <br>
Nānākuṇapaparipūro, <br>
vissavanto tato tato. <br>
</p>
<p><a class="msdiv" id="msdiv454"></a>
<a class="ms" id="p_19Th1_735"></a>
<a class="sc" id="2"></a>
Migaṃ nilīnaṃ kūṭena, <br>
baḷiseneva ambujaṃ; <br>
Vānaraṃ viya lepena, <br>
bādhayanti puthujjanaṃ. <br>
</p>
<p><a class="msdiv" id="msdiv455"></a>
<a class="ms" id="p_19Th1_736"></a>
<a class="sc" id="3"></a>
Rūpā saddā rasā gandhā, <br>
phoṭṭhabbā ca manoramā; <br>
Pañca kāmaguṇā ete, <br>
itthirūpasmi dissare. <br>
</p>
<p><a class="msdiv" id="msdiv456"></a>
<a class="ms" id="p_19Th1_737"></a>
<a class="sc" id="4"></a>
Ye etā upasevanti, <br>
rattacittā puthujjanā; <br>
Vaḍḍhenti kaṭasiṃ ghoraṃ, <br>
ācinanti punabbhavaṃ. <br>
</p>
<p><a class="msdiv" id="msdiv457"></a>
<a class="ms" id="p_19Th1_738"></a>
<a class="sc" id="5"></a>
Yo cetā parivajjeti, <br>
sappasseva padā siro; <br>
Somaṃ visattikaṃ loke, <br>
sato samativattati. <br>
</p>
<p><a class="msdiv" id="msdiv458"></a>
<a class="ms" id="p_19Th1_739"></a>
<a class="sc" id="6"></a>
Kāmesvādīnavaṃ disvā, <br>
nekkhammaṃ daṭṭhu khemato; <br>
Nissaṭo sabbakāmehi, <br>
patto me āsavakkhayo”ti. <br>
</p>
</blockquote>
<p class="endsutta"><a class="sc" id="7"></a>
<a class="ms" id="p_19Th1_740"></a>
… Sabbakāmitthero ….</p>
<p class="endsection"><a class="sc" id="8"></a>
<a class="ms" id="p_19Th1_741"></a>
Chakkanipāto niṭṭhito.</p>
<p class="endsection summary"><a class="sc" id="9"></a>
<a class="ms" id="p_19Th1_742"></a>
Tatruddānaṃ</p>
<blockquote class="uddanagatha">
<p><a class="ms" id="p_19Th1_743"></a>
<a class="sc" id="10"></a>
Uruveḷakassapo ca, <br>
thero tekicchakāri ca; <br>
Mahānāgo ca kullo ca, <br>
mālukyo sappadāsako; <br>
Kātiyāno migajālo, <br>
jento sumanasavhayo; <br>
Nhātamuni brahmadatto, <br>
sirimaṇḍo sabbakāmī ca; <br>
Gāthāyo caturāsīti, <br>
therā cettha catuddasāti. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>