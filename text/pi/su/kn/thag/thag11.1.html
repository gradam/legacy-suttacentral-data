<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag11.1">
<article>
<div class="hgroup">
<p class="division">Theragāthā</p>
<p>Ekādasakanipāta</p>
<p>Paṭhamavagga</p>
<h1>Saṅkiccattheragāthā</h1>
</div>
<blockquote class="gatha">
<p>
<a class="msdiv" id="msdiv597"></a>
<a class="ms" id="p_19Th1_910"></a>
<a class="sc" id="1"></a>
“Kiṃ tavattho vane tāta,<br>
ujjuhānova pāvuse;<br>
Verambhā ramaṇīyā te,<br>
paviveko hi jhāyinaṃ”.<br>
</p>
<p>
<a class="msdiv" id="msdiv598"></a>
<a class="ms" id="p_19Th1_911"></a>
<a class="sc" id="2"></a>
“Yathā abbhāni verambho,<br>
vāto nudati pāvuse;<br>
Saññā me abhikiranti,<br>
vivekapaṭisaññutā.<br>
</p>
<p>
<a class="msdiv" id="msdiv599"></a>
<a class="ms" id="p_19Th1_912"></a>
<a class="sc" id="3"></a>
Apaṇḍaro aṇḍasambhavo,<br>
Sīvathikāya niketacāriko;<br>
Uppādayateva me satiṃ,<br>
Sandehasmiṃ virāganissitaṃ.<br>
</p>
<p>
<a class="msdiv" id="msdiv600"></a>
<a class="ms" id="p_19Th1_913"></a>
<a class="sc" id="4"></a>
Yañca aññe na rakkhanti,<br>
yo ca aññe na rakkhati;<br>
Sa ve bhikkhu sukhaṃ seti,<br>
kāmesu anapekkhavā.<br>
</p>
<p>
<a class="msdiv" id="msdiv601"></a>
<a class="ms" id="p_19Th1_914"></a>
<a class="sc" id="5"></a>
Acchodikā puthusilā,<br>
gonaṅgulamigāyutā;<br>
Ambusevālasañchannā,<br>
te selā ramayanti maṃ.<br>
</p>
<p>
<a class="msdiv" id="msdiv602"></a>
<a class="ms" id="p_19Th1_915"></a>
<a class="sc" id="6"></a>
Vasitaṃ me araññesu,<br>
kandarāsu guhāsu ca;<br>
Senāsanesu pantesu,<br>
vāḷamiganisevite.<br>
</p>
<p>
<a class="msdiv" id="msdiv603"></a>
<a class="ms" id="p_19Th1_916"></a>
<a class="sc" id="7"></a>
‘Ime haññantu vajjhantu,<br>
dukkhaṃ pappontu pāṇino’;<br>
Saṅkappaṃ nābhijānāmi,<br>
anariyaṃ dosasaṃhitaṃ.<br>
</p>
<p>
<a class="msdiv" id="msdiv604"></a>
<a class="ms" id="p_19Th1_917"></a>
<a class="sc" id="8"></a>
Pariciṇṇo mayā satthā,<br>
kataṃ buddhassa sāsanaṃ;<br>
Ohito garuko bhāro,<br>
bhavanetti samūhatā.<br>
</p>
<p>
<a class="msdiv" id="msdiv605"></a>
<a class="ms" id="p_19Th1_918"></a>
<a class="sc" id="9"></a>
Yassa catthāya pabbajito,<br>
agārasmānagāriyaṃ;<br>
So me attho anuppatto,<br>
sabbasaṃyojanakkhayo.<br>
</p>
<p>
<a class="msdiv" id="msdiv606"></a>
<a class="ms" id="p_19Th1_919"></a>
<a class="sc" id="10"></a>
Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
nibbisaṃ bhatako yathā.<br>
</p>
<p>
<a class="msdiv" id="msdiv607"></a>
<a class="ms" id="p_19Th1_920"></a>
<a class="sc" id="11"></a>
Nābhinandāmi maraṇaṃ,<br>
nābhinandāmi jīvitaṃ;<br>
Kālañca paṭikaṅkhāmi,<br>
sampajāno patissato”ti.<br>
</p>
</blockquote>
<p class="endsutta">
<a class="ms" id="p_19Th1_921"></a>
<a class="sc" id="12"></a>
…  Saṅkicco thero… .</p>
<p class="endsection">
<a class="ms" id="p_19Th1_922"></a>
<a class="sc" id="13"></a>
Ekādasakanipāto niṭṭhito.</p>
<p class="endsection summary">
<a class="ms" id="p_19Th1_923"></a>
<a class="sc" id="14"></a>
Tatruddānaṃ</p>
<blockquote class="uddanagatha">
<p>
<a class="ms" id="p_19Th1_924"></a>
<a class="sc" id="15"></a>
Saṅkiccathero ekova,<br>
katakicco anāsavo;<br>
Ekādasanipātamhi,<br>
gāthā ekādaseva cāti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>