<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag13.1">
<article>
<div class="hgroup">
<p class="division">Theragāthā</p>
<p>Terasanipāta</p>
<p>Paṭhamavagga</p>
<h1>1 Soṇakoḷivisattheragāthā</h1>
</div>
<blockquote class="gatha">
<p><a class="msdiv" id="msdiv632"></a>
<a class="ms" id="p_19Th1_954"></a>
<a class="sc" id="1"></a>
“Yāhu raṭṭhe samukkaṭṭho, <br>
rañño aṅgassa paddhagū; <br>
Svajja dhammesu ukkaṭṭho, <br>
soṇo dukkhassa pāragū. <br>
</p>
<p><a class="msdiv" id="msdiv633"></a>
<a class="ms" id="p_19Th1_955"></a>
<a class="sc" id="2"></a>
Pañca chinde pañca jahe, <br>
pañca cuttari bhāvaye; <br>
Pañcasaṅgātigo bhikkhu, <br>
oghatiṇṇoti vuccati. <br>
</p>
<p><a class="msdiv" id="msdiv634"></a>
<a class="ms" id="p_19Th1_956"></a>
<a class="sc" id="3"></a>
Unnaḷassa pamattassa, <br>
bāhirāsassa bhikkhuno; <br>
Sīlaṃ samādhi paññā ca, <br>
pāripūriṃ na gacchati. <br>
</p>
<p><a class="msdiv" id="msdiv635"></a>
<a class="ms" id="p_19Th1_957"></a>
<a class="sc" id="4"></a>
Yañhi kiccaṃ apaviddhaṃ, <br>
akiccaṃ pana karīyati; <br>
Unnaḷānaṃ pamattānaṃ, <br>
tesaṃ vaḍḍhanti āsavā. <br>
</p>
<p><a class="msdiv" id="msdiv636"></a>
<a class="ms" id="p_19Th1_958"></a>
<a class="sc" id="5"></a>
Yesañca susamāraddhā, <br>
niccaṃ kāyagatā sati; <br>
Akiccaṃ te na sevanti, <br>
kicce sātaccakārino; <br>
Satānaṃ sampajānānaṃ, <br>
atthaṃ gacchanti āsavā. <br>
</p>
<p><a class="msdiv" id="msdiv637"></a>
<a class="ms" id="p_19Th1_959"></a>
<a class="sc" id="6"></a>
Ujumaggamhi akkhāte, <br>
gacchatha mā nivattatha; <br>
Attanā codayattānaṃ, <br>
nibbānamabhihāraye. <br>
</p>
<p><a class="msdiv" id="msdiv638"></a>
<a class="ms" id="p_19Th1_960"></a>
<a class="sc" id="7"></a>
Accāraddhamhi vīriyamhi, <br>
satthā loke anuttaro; <br>
Vīṇopamaṃ karitvā me, <br>
dhammaṃ desesi cakkhumā; <br>
Tassāhaṃ vacanaṃ sutvā, <br>
vihāsiṃ sāsane rato. <br>
</p>
<p><a class="msdiv" id="msdiv639"></a>
<a class="ms" id="p_19Th1_961"></a>
<a class="sc" id="8"></a>
Samathaṃ paṭipādesiṃ, <br>
uttamatthassa pattiyā; <br>
Tisso vijjā anuppattā, <br>
kataṃ buddhassa sāsanaṃ. <br>
</p>
<p><a class="msdiv" id="msdiv640"></a>
<a class="ms" id="p_19Th1_962"></a>
<a class="sc" id="9"></a>
Nekkhamme adhimuttassa, <br>
pavivekañca cetaso; <br>
Abyāpajjādhimuttassa, <br>
upādānakkhayassa ca. <br>
</p>
<p><a class="msdiv" id="msdiv641"></a>
<a class="ms" id="p_19Th1_963"></a>
<a class="sc" id="10"></a>
Taṇhakkhayādhimuttassa, <br>
asammohañca cetaso; <br>
Disvā āyatanuppādaṃ, <br>
sammā cittaṃ vimuccati. <br>
</p>
<p><a class="msdiv" id="msdiv642"></a>
<a class="ms" id="p_19Th1_964"></a>
<a class="sc" id="11"></a>
Tassa sammā vimuttassa, <br>
santacittassa bhikkhuno; <br>
Katassa paṭicayo natthi, <br>
karaṇīyaṃ na vijjati. <br>
</p>
<p><a class="msdiv" id="msdiv643"></a>
<a class="ms" id="p_19Th1_965"></a>
<a class="sc" id="12"></a>
Selo yathā ekagghano, <br>
vātena na samīrati; <br>
Evaṃ rūpā rasā saddā, <br>
gandhā phassā ca kevalā. <br>
</p>
<p><a class="msdiv" id="msdiv644"></a>
<a class="ms" id="p_19Th1_966"></a>
<a class="sc" id="13"></a>
Iṭṭhā dhammā aniṭṭhā ca, <br>
nappavedhenti tādino; <br>
Ṭhitaṃ cittaṃ visaññuttaṃ, <br>
vayañcassānupassatī”ti. <br>
</p>
</blockquote>
<p class="endsutta"><a class="sc" id="14"></a>
<a class="ms" id="p_19Th1_967"></a>
… Soṇo koḷiviso thero ….</p>
<p class="endsection"><a class="sc" id="15"></a>
<a class="ms" id="p_19Th1_968"></a>
Terasanipāto niṭṭhito.</p>
<p class="endsection summary"><a class="sc" id="16"></a>
<a class="ms" id="p_19Th1_969"></a>
Tatruddānaṃ</p>
<blockquote class="uddanagatha">
<p><a class="ms" id="p_19Th1_970"></a>
<a class="sc" id="17"></a>
Soṇo koḷiviso thero, <br>
ekoyeva mahiddhiko; <br>
Terasamhi nipātamhi, <br>
gāthāyo cettha terasāti. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>