<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag19.1">
<article>
<div class="hgroup">
<p class="division">Theragāthā</p>
<p>Paññāsanipāta</p>
<p>Paṭhamavagga</p>
<h1>1 ­Tālapu­ṭat­thera­gāthā</h1>
</div>
<blockquote class="gatha">
<p><a class="sc" id="1"></a>
<a class="pts1" id="pts97"></a>
<a class="ms" id="p_19Th1_1453"></a>
<a class="msdiv" id="msdiv1094"></a>
“Kadā nuhaṃ pabba­ta­kanda­rāsu,<br>
Ekākiyo addutiyo vihassaṃ;<br>
Aniccato sabbabhavaṃ vipassaṃ,<br>
Taṃ me idaṃ taṃ nu kadā bhavissati.</p>
<p><a class="sc" id="2"></a>
<a class="ms" id="p_19Th1_1454"></a>
<a class="msdiv" id="msdiv1095"></a>
Kadā nuhaṃ bhinna­paṭan­dharo muni,<br>
Kāsāvavattho amamo nirāso;<br>
Rāgañca dosañca tatheva mohaṃ,<br>
Hantvā sukhī pavanagato vihassaṃ.</p>
<p><a class="sc" id="3"></a>
<a class="ms" id="p_19Th1_1455"></a>
<a class="msdiv" id="msdiv1096"></a>
Kadā aniccaṃ vadharoganīḷaṃ,<br>
Kāyaṃ imaṃ maccu­jarā­yupad­du­taṃ;<br>
Vipassamāno vītabhayo vihassaṃ,<br>
Eko vane taṃ nu kadā bhavissati.</p>
<p><a class="sc" id="4"></a>
<a class="ms" id="p_19Th1_1456"></a>
<a class="msdiv" id="msdiv1097"></a>
Kadā nuhaṃ bhayajananiṃ dukhāvahaṃ,<br>
Taṇhālataṃ bahu­vidhā­nu­vatta­niṃ;<br>
Paññāmayaṃ tikhiṇamasiṃ gahetvā,<br>
Chetvā vase tampi kadā bhavissati.</p>
<p><a class="sc" id="5"></a>
<a class="ms" id="p_19Th1_1457"></a>
<a class="msdiv" id="msdiv1098"></a>
Kadā nu pañ­ñāmaya­mugga­tejaṃ,<br>
Satthaṃ isīnaṃ sahasādiyitvā;<br>
Māraṃ sasenaṃ sahasā bhañjissaṃ,<br>
Sīhāsane taṃ nu kadā bhavissati.</p>
<p><a class="sc" id="6"></a>
<a class="ms" id="p_19Th1_1458"></a>
<a class="msdiv" id="msdiv1099"></a>
Kadā nuhaṃ sabbhi samāgamesu,<br>
Diṭṭho bhave dhammagarūhi tādibhi;<br>
Yāthāvadassīhi jitindriyehi,<br>
Padhāniyo taṃ nu kadā bhavissati.</p>
<p><a class="sc" id="7"></a>
<a class="ms" id="p_19Th1_1459"></a>
<a class="msdiv" id="msdiv1100"></a>
Kadā nu maṃ tandi khudā pipāsā,<br>
Vātātapā kīṭasarīsapā vā;<br>
Na bādhayissanti na taṃ giribbaje,<br>
Atthatthiyaṃ taṃ nu kadā bhavissati.</p>
<p><a class="sc" id="8"></a>
<a class="pts1" id="pts98"></a>
<a class="ms" id="p_19Th1_1460"></a>
<a class="msdiv" id="msdiv1101"></a>
Kadā nu kho yaṃ viditaṃ mahesinā,<br>
Cattāri saccāni sududdasāni;<br>
Samāhitatto satimā agacchaṃ,<br>
Paññāya taṃ taṃ nu kadā bhavissati.</p>
<p><a class="sc" id="9"></a>
<a class="ms" id="p_19Th1_1461"></a>
<a class="msdiv" id="msdiv1102"></a>
Kadā nu rūpe amite ca sadde,<br>
Gandhe rase phusitabbe ca dhamme;<br>
Ādittatohaṃ samathehi yutto,<br>
Paññāya dacchaṃ tadidaṃ kadā me.</p>
<p><a class="sc" id="10"></a>
<a class="ms" id="p_19Th1_1462"></a>
<a class="msdiv" id="msdiv1103"></a>
Kadā nuhaṃ dubbacanena vutto,<br>
Tato nimittaṃ vimano na hessaṃ;<br>
Atho <span class="var" title="pasaṭṭhopi (s2, s3, pts1)" id="note469">pasatthopi</span> tato nimittaṃ,<br>
Tuṭṭho na hessaṃ tadidaṃ kadā me.</p>
<p><a class="sc" id="11"></a>
<a class="ms" id="p_19Th1_1463"></a>
<a class="msdiv" id="msdiv1104"></a>
Kadā nu kaṭṭhe ca tiṇe latā ca,<br>
Khandhe imehaṃ amite ca dhamme;<br>
Ajjhattikāneva ca bāhirāni ca,<br>
Samaṃ tuleyyaṃ tadidaṃ kadā me.</p>
<p><a class="sc" id="12"></a>
<a class="ms" id="p_19Th1_1464"></a>
<a class="msdiv" id="msdiv1105"></a>
Kadā nu maṃ pāvu­sakāla­megho,<br>
Navena toyena sacīvaraṃ vane;<br>
Isippayātamhi pathe vajantaṃ,<br>
Ovassate taṃ nu kadā bhavissati.</p>
<p><a class="sc" id="13"></a>
<a class="ms" id="p_19Th1_1465"></a>
<a class="msdiv" id="msdiv1106"></a>
Kadā mayūrassa sikhaṇḍino vane,<br>
Dijassa sutvā girigabbhare rutaṃ;<br>
Paccuṭṭhahitvā amatassa pattiyā,<br>
Sañcintaye taṃ nu kadā bhavissati.</p>
<p><a class="sc" id="14"></a>
<a class="ms" id="p_19Th1_1466"></a>
<a class="msdiv" id="msdiv1107"></a>
Kadā nu gaṅgaṃ yamunaṃ sarassatiṃ,<br>
Pātālakhittaṃ <span class="var" title="baḷavāmukhañca (pts1-2) | balavāmukhañca (mr)" id="note470">vaḷavāmukhañca</span>;<br>
Asajjamāno pata­reyya­middhiyā,<br>
Vibhiṃsanaṃ taṃ nu kadā bhavissati.</p>
<p><a class="sc" id="15"></a>
<a class="ms" id="p_19Th1_1467"></a>
<a class="msdiv" id="msdiv1108"></a>
Kadā nu nāgova <span class="var" title="saṅgāmacārī (s2, s3, pts1)" id="note471">asaṅgacārī</span>,<br>
Padālaye kāmaguṇesu chandaṃ;<br>
Nibbajjayaṃ sabbasubhaṃ nimittaṃ,<br>
Jhāne yuto taṃ nu kadā bhavissati.</p>
<p><a class="sc" id="16"></a>
<a class="pts1" id="pts99"></a>
<a class="ms" id="p_19Th1_1468"></a>
<a class="msdiv" id="msdiv1109"></a>
Kadā iṇaṭṭova <span class="var" title="daḷiddako (bj, pts1-2)" id="note472">daliddako</span> nidhiṃ,<br>
Ārādhayitvā dhanikehi pīḷito;<br>
Tuṭṭho bhavissaṃ adhigamma sāsanaṃ,<br>
Mahesino taṃ nu kadā bhavissati.</p>
<p><a class="sc" id="17"></a>
<a class="ms" id="p_19Th1_1469"></a>
<a class="msdiv" id="msdiv1110"></a>
Bahūni vassāni tayāmhi yācito,<br>
‘Agāravāsena alaṃ nu te idaṃ’;<br>
Taṃ dāni maṃ pabbajitaṃ samānaṃ,<br>
Kiṃkāraṇā citta tuvaṃ na yuñjasi.</p>
<p><a class="sc" id="18"></a>
<a class="ms" id="p_19Th1_1470"></a>
<a class="msdiv" id="msdiv1111"></a>
Nanu ahaṃ citta tayāmhi yācito,<br>
‘Giribbaje citrachadā vihaṅgamā’;<br>
Mahin­da­gho­sattha­ni­tā­bhi­gajjino,<br>
Te taṃ ramessanti vanamhi jhāyinaṃ.</p>
<p><a class="sc" id="19"></a>
<a class="ms" id="p_19Th1_1471"></a>
<a class="msdiv" id="msdiv1112"></a>
Kulamhi mitte ca piye ca ñātake,<br>
Khiḍḍāratiṃ kāmaguṇañca loke;<br>
Sabbaṃ pahāya imamaj­jhupāgato,<br>
Athopi tvaṃ citta na mayha tussasi.</p>
<p><a class="sc" id="20"></a>
<a class="ms" id="p_19Th1_1472"></a>
<a class="msdiv" id="msdiv1113"></a>
Mameva etaṃ na hi tvaṃ paresaṃ,<br>
Sannāhakāle paridevitena kiṃ;<br>
Sabbaṃ idaṃ calamiti pekkhamāno,<br>
Abhinikkhamiṃ amatapadaṃ jigīsaṃ.</p>
<p><a class="sc" id="21"></a>
<a class="ms" id="p_19Th1_1473"></a>
<a class="msdiv" id="msdiv1114"></a>
Suyuttavādī dvi­padāna­muttamo,<br>
Mahābhisakko nara­dam­masāra­thi;<br>
‘Cittaṃ calaṃ ­makka­ṭa­sanni­bhaṃ iti,<br>
Avītarāgena sudunnivārayaṃ’.</p>
<p><a class="sc" id="22"></a>
<a class="ms" id="p_19Th1_1474"></a>
<a class="msdiv" id="msdiv1115"></a>
Kāmā hi citrā madhurā manoramā,<br>
Aviddasū yattha sitā puthujjanā;<br>
Te duk­kha­micchanti punabbhavesino,<br>
Cittena nītā niraye nirākatā.</p>
<p><a class="sc" id="23"></a>
<a class="ms" id="p_19Th1_1475"></a>
<a class="msdiv" id="msdiv1116"></a>
‘Mayūra­koñ­cābhiru­tamhi kānane,<br>
Dīpīhi byagghehi purakkhato vasaṃ;<br>
Kāye apekkhaṃ jaha mā <span class="var" title="padhāraya (s2, s3) | virāye (pts1)" id="note473">virādhaya</span>’,<br>
Itissu maṃ citta pure niyuñjasi.</p>
<p><a class="sc" id="24"></a>
<a class="pts1" id="pts100"></a>
<a class="ms" id="p_19Th1_1476"></a>
<a class="msdiv" id="msdiv1117"></a>
‘Bhāvehi jhānāni ca indriyāni ca,<br>
Balāni boj­jhaṅ­ga­samā­dhi­bhāvanā;<br>
Tisso ca vijjā phusa buddhasāsane’,<br>
Itissu maṃ citta pure niyuñjasi.</p>
<p><a class="sc" id="25"></a>
<a class="ms" id="p_19Th1_1477"></a>
<a class="msdiv" id="msdiv1118"></a>
‘Bhāvehi maggaṃ amatassa pattiyā,<br>
Niyyānikaṃ sabba­du­khak­kha­yogadhaṃ;<br>
Aṭṭhaṅgikaṃ sabba­kilesa­so­dha­naṃ’,<br>
Itissu maṃ citta pure niyuñjasi.</p>
<p><a class="sc" id="26"></a>
<a class="ms" id="p_19Th1_1478"></a>
<a class="msdiv" id="msdiv1119"></a>
‘Dukkhanti khandhe paṭipassa yoniso,<br>
Yato ca dukkhaṃ samudeti taṃ jaha;<br>
Idheva dukkhassa karohi antaṃ’,<br>
Itissu maṃ citta pure niyuñjasi.</p>
<p><a class="sc" id="27"></a>
<a class="ms" id="p_19Th1_1479"></a>
<a class="msdiv" id="msdiv1120"></a>
‘Aniccaṃ dukkhanti vipassa yoniso,<br>
Suññaṃ anattāti aghaṃ vadhanti ca;<br>
Manovicāre uparundha cetaso’,<br>
Itissu maṃ citta pure niyuñjasi.</p>
<p><a class="sc" id="28"></a>
<a class="ms" id="p_19Th1_1480"></a>
<a class="msdiv" id="msdiv1121"></a>
‘Muṇḍo virūpo abhisāpamāgato,<br>
Kapālahatthova kulesu bhikkhasu;<br>
Yuñjassu satthuvacane mahesino’,<br>
Itissu maṃ citta pure niyuñjasi.</p>
<p><a class="sc" id="29"></a>
<a class="ms" id="p_19Th1_1481"></a>
<a class="msdiv" id="msdiv1122"></a>
‘Susaṃvutatto <span class="var" title="visakhantaraṃ (s2, s3, pts1)" id="note474">visikhantare</span> caraṃ,<br>
Kulesu kāmesu asaṅgamānaso;<br>
Cando yathā dosina­puṇṇamā­siyā’,<br>
Itissu maṃ citta pure niyuñjasi.</p>
<p><a class="sc" id="30"></a>
<a class="ms" id="p_19Th1_1482"></a>
<a class="msdiv" id="msdiv1123"></a>
‘Āraññiko <span class="var" title="hoti (s2, s3, pts1)" id="note475">hohi</span> ca piṇḍapātiko,<br>
Sosāniko <span class="var" title="hoti (s2, s3, pts1)" id="note476">hohi</span> ca paṃsukūliko;<br>
Nesajjiko <span class="var" title="hoti (s2, s3, pts1)" id="note477">hohi</span> sadā dhute rato’,<br>
Itissu maṃ citta pure niyuñjasi.</p>
<p><a class="sc" id="31"></a>
<a class="ms" id="p_19Th1_1483"></a>
<a class="msdiv" id="msdiv1124"></a>
Ropetva rukkhāni yathā phalesī,<br>
Mūle taruṃ chettu tameva icchasi;<br>
Tathūpamaṃ cittamidaṃ karosi,<br>
Yaṃ maṃ aniccamhi cale niyuñjasi.</p>
<p><a class="sc" id="32"></a>
<a class="ms" id="p_19Th1_1484"></a>
<a class="msdiv" id="msdiv1125"></a>
Arūpa dūraṅgama ekacāri,<br>
Na te karissaṃ vacanaṃ idānihaṃ;<br>
Dukkhā hi kāmā kaṭukā mahabbhayā,<br>
Nib­bā­na­mevā­bhimano carissaṃ.</p>
<p><a class="sc" id="33"></a>
<a class="ms" id="p_19Th1_1485"></a>
<a class="msdiv" id="msdiv1126"></a>
Nāhaṃ alakkhyā ahirikkatāya vā,<br>
Na cittahetū na ca dūrakantanā;<br>
Ājīvahetū ca ahaṃ na nikkhamiṃ,<br>
Kato ca te citta paṭissavo mayā.</p>
<p><a class="sc" id="34"></a>
<a class="pts1" id="pts101"></a>
<a class="ms" id="p_19Th1_1486"></a>
<a class="msdiv" id="msdiv1127"></a>
‘Appicchatā sappurisehi vaṇṇitā,<br>
Makkhappahānaṃ <span class="var" title="vūpasamo dukkhassa (bj, s2, s3)" id="note478">vupasamo dukhassa</span>’;<br>
Itissu maṃ citta tadā niyuñjasi,<br>
Idāni tvaṃ gacchasi pubbaciṇṇaṃ.</p>
<p><a class="sc" id="35"></a>
<a class="ms" id="p_19Th1_1487"></a>
<a class="msdiv" id="msdiv1128"></a>
<span class="var" title="taṇhaṃ virajjañca (s2, s3) | taṇhaṃ avijjañca (pts1)" id="note479">Taṇhā avijjā</span> ca piyāpiyañca,<br>
Subhāni rūpāni sukhā ca vedanā;<br>
Manāpiyā kāmaguṇā ca vantā,<br>
Vante ahaṃ <span class="var" title="āvasituṃ (s2, s3) | āgamituṃ (pts1)" id="note480">āvamituṃ</span> na ussahe.</p>
<p><a class="sc" id="36"></a>
<a class="ms" id="p_19Th1_1488"></a>
<a class="msdiv" id="msdiv1129"></a>
Sabbattha te citta vaco kataṃ mayā,<br>
Bahūsu jātīsu na mesi kopito;<br>
Ajjhat­ta­sam­bhavo kataññutāya te,<br>
Dukkhe ciraṃ saṃsaritaṃ tayā kate.</p>
<p><a class="sc" id="37"></a>
<a class="ms" id="p_19Th1_1489"></a>
<a class="msdiv" id="msdiv1130"></a>
Tvaññeva no citta karosi <span class="var" title="brāhmaṇe (pts2) | brāhmaṇaṃ (?)" id="note481">brāhmaṇo</span>,<br>
Tvaṃ khattiyo <span class="var" title="rājādisī (s2, s3, mr) | rājadisī (pts1-2)" id="note482">rājadasī</span> karosi;<br>
Vessā ca suddā ca bhavāma ekadā,<br>
Devattanaṃ vāpi taveva vāhasā.</p>
<p><a class="sc" id="38"></a>
<a class="ms" id="p_19Th1_1490"></a>
<a class="msdiv" id="msdiv1131"></a>
Taveva hetū asurā bhavāmase,<br>
Tvaṃmūlakaṃ nerayikā bhavāmase;<br>
Atho tiracchā­na­gatāpi ekadā,<br>
Petattanaṃ vāpi taveva vāhasā.</p>
<p><a class="sc" id="39"></a>
<a class="ms" id="p_19Th1_1491"></a>
<a class="msdiv" id="msdiv1132"></a>
Nanu dubbhissasi maṃ punappunaṃ,<br>
Muhuṃ muhuṃ <span class="var" title="vāraṇikaṃva (s2, s3, pts1)" id="note483">cāraṇikaṃva</span> <span class="var" title="dussahaṃ (s2, s3) | dassahaṃ (pts1)" id="note484">dassayaṃ</span>;<br>
Ummattakeneva mayā palobhasi,<br>
Kiñcāpi te citta virādhitaṃ mayā.</p>
<p><a class="sc" id="40"></a>
<a class="ms" id="p_19Th1_1492"></a>
<a class="msdiv" id="msdiv1133"></a>
Idaṃ pure cittamacāri cārikaṃ,<br>
Yenicchakaṃ yatthakāmaṃ yathāsukhaṃ;<br>
Tadajjahaṃ niggahessāmi yoniso,<br>
Hatthip­pa­bhin­naṃ viya aṅkusaggaho.</p>
<p><a class="sc" id="41"></a>
<a class="ms" id="p_19Th1_1493"></a>
<a class="msdiv" id="msdiv1134"></a>
Satthā ca me lokamimaṃ adhiṭṭhahi,<br>
Aniccato addhuvato asārato;<br>
Pakkhanda maṃ citta jinassa sāsane,<br>
Tārehi oghā mahatā suduttarā.</p>
<p><a class="sc" id="42"></a>
<a class="ms" id="p_19Th1_1494"></a>
<a class="msdiv" id="msdiv1135"></a>
Na te idaṃ citta yathā purāṇakaṃ,<br>
Nāhaṃ alaṃ tuyha <span class="var" title="vasena vattituṃ (?)" id="note485">vase nivattituṃ</span>;<br>
Mahesino pabbajitomhi sāsane,<br>
Na mādisā honti vināsadhārino.</p>
<p><a class="sc" id="43"></a>
<a class="pts1" id="pts102"></a>
<a class="ms" id="p_19Th1_1495"></a>
<a class="msdiv" id="msdiv1136"></a>
Nagā samuddā saritā vasundharā,<br>
Disā catasso vidisā <span class="var" title="adhodisā (s2, s3, pts1)" id="note486">adho divā</span>;<br>
Sabbe aniccā tibhavā upaddutā,<br>
Kuhiṃ gato citta sukhaṃ ramissasi.</p>
<p><a class="sc" id="44"></a>
<a class="ms" id="p_19Th1_1496"></a>
<a class="msdiv" id="msdiv1137"></a>
<span class="var" title="dhī dhī paraṃ (s2, s3, pts1)" id="note487">Dhitipparaṃ</span> kiṃ mama citta kāhisi,<br>
Na te alaṃ citta vasānuvattako;<br>
Na jātu bhastaṃ ubhatomukhaṃ chupe,<br>
Dhiratthu pūraṃ nava sotasandaniṃ.</p>
<p><a class="sc" id="45"></a>
<a class="ms" id="p_19Th1_1497"></a>
<a class="msdiv" id="msdiv1138"></a>
Varāha­eṇeyya­vi­gāḷ­ha­sevite,<br>
Pabbhārakuṭṭe pakateva sundare;<br>
Navambunā pāvusa­sittha­kā­nane,<br>
Tahiṃ guhāgehagato ramissasi.</p>
<p><a class="sc" id="46"></a>
<a class="ms" id="p_19Th1_1498"></a>
<a class="msdiv" id="msdiv1139"></a>
Sunīlagīvā susikhā supekhunā,<br>
Sucit­ta­pat­taccha­danā vihaṅgamā;<br>
Sumañju­gho­sattha­ni­tā­bhi­gajjino,<br>
Te taṃ ramessanti vanamhi jhāyinaṃ.</p>
<p><a class="sc" id="47"></a>
<a class="ms" id="p_19Th1_1499"></a>
<a class="msdiv" id="msdiv1140"></a>
Vuṭṭhamhi deve caturaṅgule tiṇe,<br>
Sampupphite meghanibhamhi kānane;<br>
Nagantare viṭapisamo sayissaṃ,<br>
Taṃ me mudū hehiti tūlasannibhaṃ.</p>
<p><a class="sc" id="48"></a>
<a class="ms" id="p_19Th1_1500"></a>
<a class="msdiv" id="msdiv1141"></a>
Tathā tu kassāmi yathāpi issaro,<br>
Yaṃ labbhati tenapi hotu me alaṃ;<br>
Na tāhaṃ kassāmi yathā atandito,<br>
Biḷāra­bhastaṃva yathā sumadditaṃ.</p>
<p><a class="sc" id="49"></a>
<a class="ms" id="p_19Th1_1501"></a>
<a class="msdiv" id="msdiv1142"></a>
Tathā tu kassāmi yathāpi issaro,<br>
Yaṃ labbhati tenapi hotu me alaṃ;<br>
Viriyena taṃ mayha vasānayissaṃ,<br>
Gajaṃva mattaṃ kusalaṅ­kusag­gaho.</p>
<p><a class="sc" id="50"></a>
<a class="ms" id="p_19Th1_1502"></a>
<a class="msdiv" id="msdiv1143"></a>
Tayā sudantena avaṭṭhitena hi,<br>
Hayena yoggācariyova ujjunā;<br>
Pahomi maggaṃ paṭipajjituṃ sivaṃ,<br>
Cit­tā­nurak­khīhi sadā nisevitaṃ.</p>
<p><a class="sc" id="51"></a>
<a class="pts1" id="pts103"></a>
<a class="ms" id="p_19Th1_1503"></a>
<a class="msdiv" id="msdiv1144"></a>
Ārammaṇe taṃ balasā nibandhisaṃ,<br>
Nāgaṃva thambhamhi daḷhāya rajjuyā;<br>
Taṃ me suguttaṃ satiyā subhāvitaṃ,<br>
Anissitaṃ sabbabhavesu hehisi.</p>
<p><a class="sc" id="52"></a>
<a class="ms" id="p_19Th1_1504"></a>
<a class="msdiv" id="msdiv1145"></a>
Paññāya chetvā vipa­thā­nusā­ri­naṃ,<br>
Yogena niggayha pathe nivesiya;<br>
Disvā samudayaṃ vibhavañca sambhavaṃ,<br>
Dāyādako hehisi aggavādino.</p>
<p><a class="sc" id="53"></a>
<a class="ms" id="p_19Th1_1505"></a>
<a class="msdiv" id="msdiv1146"></a>
Catub­bi­pal­lāsava­saṃ adhiṭṭhitaṃ,<br>
Gāmaṇḍalaṃva parinesi citta maṃ;<br>
<span class="var" title="nūna (bj) | na nūna (pts2)" id="note488">Nanu</span> saṃ­yoja­na­bandha­nac­chidaṃ,<br>
Saṃsevase kāruṇikaṃ mahāmuniṃ.</p>
<p><a class="sc" id="54"></a>
<a class="ms" id="p_19Th1_1506"></a>
<a class="msdiv" id="msdiv1147"></a>
Migo yathā seri sucittakānane,<br>
Rammaṃ giriṃ <span class="var" title="pāvisi abbhamālinaṃ (s2, s3, pts1-2) | ... māliṃ (?)" id="note489">pāvusa­abbha­māliniṃ</span>;<br>
Anākule tattha nage <span class="var" title="ramissasi (s2, s3, pts1-2, mr)" id="note490">ramissaṃ</span>,<br>
Asaṃsayaṃ citta parā bhavissasi.</p>
<p><a class="sc" id="55"></a>
<a class="ms" id="p_19Th1_1507"></a>
<a class="msdiv" id="msdiv1148"></a>
Ye tuyha chandena vasena vattino,<br>
Narā ca nārī ca anubhonti yaṃ sukhaṃ;<br>
Aviddasū māra­va­sānu­vattino,<br>
Bhavābhinandī tava citta sāvakā”ti.</p>
</blockquote>
<p class="endsutta">
<a class="sc" id="56"></a>
<a class="ms" id="p_19Th1_1508"></a>
… Tālapuṭo thero ….</p>
<p class="endsection">
<a class="sc" id="57"></a>
<a class="ms" id="p_19Th1_1509"></a>
Paññāsanipāto niṭṭhito.</p>
<p class="endsection summary">
<a class="sc" id="58"></a>
<a class="ms" id="p_19Th1_1510"></a>
Tatruddānaṃ</p>
<blockquote class="uddanagatha">
<p><a class="sc" id="59"></a>
<a class="ms" id="p_19Th1_1511"></a>
Paññāsamhi nipātamhi,<br>
eko tālapuṭo suci;<br>
Gāthāyo tattha paññāsa,<br>
puna pañca ca uttarīti.</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>