<!DOCTYPE html>
<html>
<head>
<meta charset="UTF-8">
<meta name ="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="thag1.1">
<article>
<div class="hgroup">
<h1 class="division">Theragāthā</h1>
</div>
<h2 class="extra">Nidānagāthā</h2>
<p class="namo">
<a class="sc" id="1"></a>
<a class="ms" id="p_19Th1_1"></a>
Namo tassa Bhagavato Arahato Sammā­sambud­dhassa.</p>
<blockquote class="gatha">
<p><a class="sc" id="2"></a>
<a class="pts1" id="pts1"></a>
<a class="ms" id="p_19Th1_2"></a>
<a class="msdiv" id="msdiv814"></a>
Sīhānaṃva nadantānaṃ,<br>
dāṭhīnaṃ girigabbhare;<br>
Suṇātha bhāvitattānaṃ,<br>
gāthā <span class="var" title="attupanāyikā (bj, pts1-2, mr) | atthupanāyikā (s2, s3)" id="note1">atthūpanāyikā</span>.</p>
<p><a class="sc" id="3"></a>
<a class="ms" id="p_19Th1_3"></a>
Yathānāmā yathāgottā,<br>
yathā­dhamma­vihārino;<br>
Yathādhimuttā sappaññā,<br>
vihariṃsu atanditā.</p>
<p><a class="sc" id="4"></a>
<a class="ms" id="p_19Th1_4"></a>
Tattha tattha vipassitvā,<br>
phusitvā accutaṃ padaṃ;<br>
Katantaṃ paccavekkhantā,<br>
ima­mattha­ma­bhāsi­suṃ.</p>
</blockquote>
<h2> 1 Ekakanipāta</h2>
<h3>1.1 1.1 Paṭhamavagga</h3>
<h4>1.1.1 Subhū­tit­thera­gāthā</h4>
<blockquote class="gatha">
<p><a class="sc" id="5"></a>
<a class="ms" id="p_19Th1_5"></a>
<a class="msdiv" id="msdiv1"></a>
“Channā me kuṭikā sukhā nivātā,<br>
Vassa deva yathāsukhaṃ;<br>
Cittaṃ me susamāhitaṃ vimuttaṃ,<br>
Ātāpī viharāmi vassa devā”ti.</p>
</blockquote>
<p><a class="sc" id="6"></a>
<a class="ms" id="p_19Th1_6"></a>
<span class="var" title="itthaṃ sumaṃ (Ma-aka)" id="note2">Itthaṃ sudaṃ</span> āyasmā subhūtitthero gāthaṃ abhāsitthāti.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>