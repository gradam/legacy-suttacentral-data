<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc"></div>
<section class="sutta" id="thag12.2">
<article>
<div class="hgroup">
<p class="division">Theragāthā</p>
<p>Dvādasakanipāta</p>
<p>Paṭhamavagga</p>
<h1>2 Sunītattheragāthā</h1>
</div>
<blockquote class="gatha">
<p><a class="msdiv" id="msdiv620"></a>
<a class="ms" id="p_19Th1_938"></a>
<a class="sc" id="1"></a>
“Nīce kulamhi jātohaṃ, <br>
daliddo appabhojano; <br>
Hīnakammaṃ mamaṃ āsi, <br>
ahosiṃ pupphachaḍḍako. <br>
</p>
<p><a class="msdiv" id="msdiv621"></a>
<a class="ms" id="p_19Th1_939"></a>
<a class="sc" id="2"></a>
Jigucchito manussānaṃ, <br>
paribhūto ca vambhito; <br>
Nīcaṃ manaṃ karitvāna, <br>
vandissaṃ bahukaṃ janaṃ. <br>
</p>
<p><a class="msdiv" id="msdiv622"></a>
<a class="ms" id="p_19Th1_940"></a>
<a class="sc" id="3"></a>
Athaddasāsiṃ sambuddhaṃ, <br>
bhikkhusaṃghapurakkhataṃ; <br>
Pavisantaṃ mahāvīraṃ, <br>
magadhānaṃ puruttamaṃ. <br>
</p>
<p><a class="msdiv" id="msdiv623"></a>
<a class="ms" id="p_19Th1_941"></a>
<a class="sc" id="4"></a>
Nikkhipitvāna byābhaṅgiṃ, <br>
vandituṃ upasaṅkamiṃ; <br>
Mameva anukampāya, <br>
aṭṭhāsi purisuttamo. <br>
</p>
<p><a class="msdiv" id="msdiv624"></a>
<a class="ms" id="p_19Th1_942"></a>
<a class="sc" id="5"></a>
Vanditvā satthuno pāde, <br>
ekamantaṃ ṭhito tadā; <br>
Pabbajjaṃ ahamāyāciṃ, <br>
sabbasattānamuttamaṃ. <br>
</p>
<p><a class="msdiv" id="msdiv625"></a>
<a class="ms" id="p_19Th1_943"></a>
<a class="sc" id="6"></a>
Tato kāruṇiko satthā, <br>
sabbalokānukampako; <br>
‘Ehi bhikkhū’ti maṃ āha, <br>
sā me āsūpasampadā. <br>
</p>
<p><a class="msdiv" id="msdiv626"></a>
<a class="ms" id="p_19Th1_944"></a>
<a class="sc" id="7"></a>
Sohaṃ eko araññasmiṃ, <br>
viharanto atandito; <br>
Akāsiṃ satthu vacanaṃ, <br>
yathā maṃ ovadī jino. <br>
</p>
<p><a class="msdiv" id="msdiv627"></a>
<a class="ms" id="p_19Th1_945"></a>
<a class="sc" id="8"></a>
Rattiyā paṭhamaṃ yāmaṃ, <br>
Pubbajātimanussariṃ; <br>
Rattiyā majjhimaṃ yāmaṃ, <br>
Dibbacakkhuṃ visodhayiṃ; <br>
Rattiyā pacchime yāme, <br>
Tamokhandhaṃ padālayiṃ. <br>
</p>
<p><a class="msdiv" id="msdiv628"></a>
<a class="ms" id="p_19Th1_946"></a>
<a class="sc" id="9"></a>
Tato ratyā vivasāne, <br>
sūriyassuggamanaṃ pati; <br>
Indo brahmā ca āgantvā, <br>
maṃ namassiṃsu pañjalī. <br>
</p>
<p><a class="msdiv" id="msdiv629"></a>
<a class="ms" id="p_19Th1_947"></a>
<a class="sc" id="10"></a>
‘Namo te purisājañña, <br>
namo te purisuttama; <br>
Yassa te āsavā khīṇā, <br>
dakkhiṇeyyosi mārisa’. <br>
</p>
<p><a class="msdiv" id="msdiv630"></a>
<a class="ms" id="p_19Th1_948"></a>
<a class="sc" id="11"></a>
Tato disvāna maṃ satthā, <br>
devasaṅghapurakkhataṃ; <br>
Sitaṃ pātukaritvāna, <br>
imamatthaṃ abhāsatha. <br>
</p>
<p><a class="msdiv" id="msdiv631"></a>
<a class="ms" id="p_19Th1_949"></a>
<a class="sc" id="12"></a>
‘Tapena brahmacariyena, <br>
saṃyamena damena ca; <br>
Etena brāhmaṇo hoti, <br>
etaṃ brāhmaṇamuttaman’”ti. <br>
</p>
</blockquote>
<p class="endsutta"><a class="sc" id="13"></a>
<a class="ms" id="p_19Th1_950"></a>
… Sunīto thero ….</p>
<p class="endsection"><a class="sc" id="14"></a>
<a class="ms" id="p_19Th1_951"></a>
Dvādasakanipāto niṭṭhito.</p>
<p class="endsection summary"><a class="sc" id="15"></a>
<a class="ms" id="p_19Th1_952"></a>
Tatruddānaṃ</p>
<blockquote class="uddanagatha">
<p><a class="ms" id="p_19Th1_953"></a>
<a class="sc" id="16"></a>
Sīlavā ca sunīto ca, <br>
therā dve te mahiddhikā; <br>
Dvādasamhi nipātamhi, <br>
gāthāyo catuvīsatīti. <br>
</p>
</blockquote>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>