<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag16.9">
<article>
<div class="hgroup">
<p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>Pārāpariyattheragāthā</h1>
</div>
<blockquote class="gatha">
<p>
<a class="msdiv" id="msdiv920"></a>
<a class="ms" id="p_19Th1_1265"></a>
<a class="sc" id="1"></a>
Samaṇassa ahu cintā,<br>
pupphitamhi mahāvane;<br>
Ekaggassa nisinnassa,<br>
pavivittassa jhāyino.<br>
</p>
<p>
<a class="msdiv" id="msdiv921"></a>
<a class="ms" id="p_19Th1_1266"></a>
<a class="sc" id="2"></a>
“Aññathā lokanāthamhi,<br>
tiṭṭhante purisuttame;<br>
Iriyaṃ āsi bhikkhūnaṃ,<br>
aññathā dāni dissati.<br>
</p>
<p>
<a class="msdiv" id="msdiv922"></a>
<a class="ms" id="p_19Th1_1267"></a>
<a class="sc" id="3"></a>
Sītavātaparittāṇaṃ,<br>
hirikopīnachādanaṃ;<br>
Mattaṭṭhiyaṃ abhuñjiṃsu,<br>
santuṭṭhā itarītare.<br>
</p>
<p>
<a class="msdiv" id="msdiv923"></a>
<a class="ms" id="p_19Th1_1268"></a>
<a class="sc" id="4"></a>
Paṇītaṃ yadi vā lūkhaṃ,<br>
appaṃ vā yadi vā bahuṃ;<br>
Yāpanatthaṃ abhuñjiṃsu,<br>
agiddhā nādhimucchitā.<br>
</p>
<p>
<a class="msdiv" id="msdiv924"></a>
<a class="ms" id="p_19Th1_1269"></a>
<a class="sc" id="5"></a>
Jīvitānaṃ parikkhāre,<br>
bhesajje atha paccaye;<br>
Na bāḷhaṃ ussukā āsuṃ,<br>
yathā te āsavakkhaye.<br>
</p>
<p>
<a class="msdiv" id="msdiv925"></a>
<a class="ms" id="p_19Th1_1270"></a>
<a class="sc" id="6"></a>
Araññe rukkhamūlesu,<br>
kandarāsu guhāsu ca;<br>
Vivekamanubrūhantā,<br>
vihaṃsu tapparāyaṇā.<br>
</p>
<p>
<a class="msdiv" id="msdiv926"></a>
<a class="ms" id="p_19Th1_1271"></a>
<a class="sc" id="7"></a>
Nīcā niviṭṭhā subharā,<br>
mudū atthaddhamānasā;<br>
Abyāsekā amukharā,<br>
atthacintā vasānugā.<br>
</p>
<p>
<a class="msdiv" id="msdiv927"></a>
<a class="ms" id="p_19Th1_1272"></a>
<a class="sc" id="8"></a>
Tato pāsādikaṃ āsi,<br>
gataṃ bhuttaṃ nisevitaṃ;<br>
Siniddhā teladhārāva,<br>
ahosi iriyāpatho.<br>
</p>
<p>
<a class="msdiv" id="msdiv928"></a>
<a class="ms" id="p_19Th1_1273"></a>
<a class="sc" id="9"></a>
Sabbāsavaparikkhīṇā,<br>
mahājhāyī mahāhitā;<br>
Nibbutā dāni te therā,<br>
parittā dāni tādisā.<br>
</p>
<p>
<a class="msdiv" id="msdiv929"></a>
<a class="ms" id="p_19Th1_1274"></a>
<a class="sc" id="10"></a>
Kusalānañca dhammānaṃ,<br>
paññāya ca parikkhayā;<br>
Sabbākāravarūpetaṃ,<br>
lujjate jinasāsanaṃ.<br>
</p>
<p>
<a class="msdiv" id="msdiv930"></a>
<a class="ms" id="p_19Th1_1275"></a>
<a class="sc" id="11"></a>
Pāpakānañca dhammānaṃ,<br>
kilesānañca yo utu;<br>
Upaṭṭhitā vivekāya,<br>
ye ca saddhammasesakā.<br>
</p>
<p>
<a class="msdiv" id="msdiv931"></a>
<a class="ms" id="p_19Th1_1276"></a>
<a class="sc" id="12"></a>
Te kilesā pavaḍḍhantā,<br>
āvisanti bahuṃ janaṃ;<br>
Kīḷanti maññe bālehi,<br>
ummattehiva rakkhasā.<br>
</p>
<p>
<a class="msdiv" id="msdiv932"></a>
<a class="ms" id="p_19Th1_1277"></a>
<a class="sc" id="13"></a>
Kilesehābhibhūtā te,<br>
tena tena vidhāvitā;<br>
Narā kilesavatthūsu,<br>
sasaṅgāmeva ghosite.<br>
</p>
<p>
<a class="msdiv" id="msdiv933"></a>
<a class="ms" id="p_19Th1_1278"></a>
<a class="sc" id="14"></a>
Pariccajitvā saddhammaṃ,<br>
aññamaññehi bhaṇḍare;<br>
Diṭṭhigatāni anventā,<br>
idaṃ seyyoti maññare.<br>
</p>
<p>
<a class="msdiv" id="msdiv934"></a>
<a class="ms" id="p_19Th1_1279"></a>
<a class="sc" id="15"></a>
Dhanañca puttaṃ bhariyañca,<br>
chaḍḍayitvāna niggatā;<br>
Kaṭacchubhikkhahetūpi,<br>
akicchāni nisevare.<br>
</p>
<p>
<a class="msdiv" id="msdiv935"></a>
<a class="ms" id="p_19Th1_1280"></a>
<a class="sc" id="16"></a>
Udarāvadehakaṃ bhutvā,<br>
sayantuttānaseyyakā;<br>
Kathaṃ vattenti paṭibuddhā,<br>
yā kathā satthugarahitā.<br>
</p>
<p>
<a class="msdiv" id="msdiv936"></a>
<a class="ms" id="p_19Th1_1281"></a>
<a class="sc" id="17"></a>
Sabbakārukasippāni,<br>
cittiṃ katvāna sikkhare;<br>
Avūpasantā ajjhattaṃ,<br>
sāmaññatthotiacchati.<br>
</p>
<p>
<a class="msdiv" id="msdiv937"></a>
<a class="ms" id="p_19Th1_1282"></a>
<a class="sc" id="18"></a>
Mattikaṃ telacuṇṇañca,<br>
udakāsanabhojanaṃ;<br>
Gihīnaṃ upanāmenti,<br>
ākaṅkhantā bahuttaraṃ.<br>
</p>
<p>
<a class="msdiv" id="msdiv938"></a>
<a class="ms" id="p_19Th1_1283"></a>
<a class="sc" id="19"></a>
Dantaponaṃ kapitthañca,<br>
pupphaṃ khādaniyāni ca;<br>
Piṇḍapāte ca sampanne,<br>
ambe āmalakāni ca.<br>
</p>
<p>
<a class="msdiv" id="msdiv939"></a>
<a class="ms" id="p_19Th1_1284"></a>
<a class="sc" id="20"></a>
Bhesajjesu yathā vejjā,<br>
kiccākicce yathā gihī;<br>
Gaṇikāva vibhūsāyaṃ,<br>
issare khattiyā yathā.<br>
</p>
<p>
<a class="msdiv" id="msdiv940"></a>
<a class="ms" id="p_19Th1_1285"></a>
<a class="sc" id="21"></a>
Nekatikā vañcanikā,<br>
kūṭasakkhī apāṭukā;<br>
Bahūhi parikappehi,<br>
āmisaṃ paribhuñjare.<br>
</p>
<p>
<a class="msdiv" id="msdiv941"></a>
<a class="ms" id="p_19Th1_1286"></a>
<a class="sc" id="22"></a>
Lesakappe pariyāye,<br>
parikappenudhāvitā;<br>
Jīvikatthā upāyena,<br>
saṅkaḍḍhanti bahuṃ dhanaṃ.<br>
</p>
<p>
<a class="msdiv" id="msdiv942"></a>
<a class="ms" id="p_19Th1_1287"></a>
<a class="sc" id="23"></a>
Upaṭṭhāpenti parisaṃ,<br>
kammato no ca dhammato;<br>
Dhammaṃ paresaṃ desenti,<br>
lābhato no ca atthato.<br>
</p>
<p>
<a class="msdiv" id="msdiv943"></a>
<a class="ms" id="p_19Th1_1288"></a>
<a class="sc" id="24"></a>
Saṃghalābhassa bhaṇḍanti,<br>
saṃghato paribāhirā;<br>
Paralābhopajīvantā,<br>
ahirīkā na lajjare.<br>
</p>
<p>
<a class="msdiv" id="msdiv944"></a>
<a class="ms" id="p_19Th1_1289"></a>
<a class="sc" id="25"></a>
Nānuyuttā tathā eke,<br>
muṇḍā saṅghāṭipārutā;<br>
Sambhāvanaṃyevicchanti,<br>
lābhasakkāramucchitā.<br>
</p>
<p>
<a class="msdiv" id="msdiv945"></a>
<a class="ms" id="p_19Th1_1290"></a>
<a class="sc" id="26"></a>
Evaṃ nānappayātamhi,<br>
na dāni sukaraṃ tathā;<br>
Aphusitaṃ vā phusituṃ,<br>
phusitaṃ vānurakkhituṃ.<br>
</p>
<p>
<a class="msdiv" id="msdiv946"></a>
<a class="ms" id="p_19Th1_1291"></a>
<a class="sc" id="27"></a>
Yathā kaṇṭakaṭṭhānamhi,<br>
careyya anupāhano;<br>
Satiṃ upaṭṭhapetvāna,<br>
evaṃ gāme munī care.<br>
</p>
<p>
<a class="msdiv" id="msdiv947"></a>
<a class="ms" id="p_19Th1_1292"></a>
<a class="sc" id="28"></a>
Saritvā pubbake yogī,<br>
tesaṃ vattamanussaraṃ;<br>
Kiñcāpi pacchimo kālo,<br>
phuseyya amataṃ padaṃ.<br>
</p>
<p>
<a class="msdiv" id="msdiv948"></a>
<a class="ms" id="p_19Th1_1293"></a>
<a class="sc" id="29"></a>
Idaṃ vatvā sālavane,<br>
samaṇo bhāvitindriyo;<br>
Brāhmaṇo parinibbāyī,<br>
isi khīṇapunabbhavo”ti.<br>
</p>
</blockquote>
<p class="endsutta">
<a class="ms" id="p_19Th1_1294"></a>
<a class="sc" id="30"></a>
…  Pārāpariyo thero… .</p>
<p class="endsection">
<a class="ms" id="p_19Th1_1295"></a>
<a class="sc" id="31"></a>
Vīsatinipāto niṭṭhito.</p>
<p class="endsection summary">
<a class="ms" id="p_19Th1_1296"></a>
<a class="sc" id="32"></a>
Tatruddānaṃ</p>
<blockquote class="uddanagatha">
<p>
<a class="ms" id="p_19Th1_1297"></a>
<a class="sc" id="33"></a>
Adhimutto pārāpariyo,<br>
telakāni raṭṭhapālo;<br>
Mālukyaselo bhaddiyo,<br>
aṅguli dibbacakkhuko;<br>
Pārāpariyo dasete,<br>
vīsamhi parikittitā;<br>
Gāthāyo dve satā honti,<br>
pañcatālīsa uttarinti.<br>
</p>
</blockquote>
</article>
<div id="metaarea">
<p>
Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>