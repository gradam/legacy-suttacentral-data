<!DOCTYPE html>
<html>
<head>
<meta charset="UTF-8">
<meta author=" Pali text from the Mahāsaṅgīti Tipiṭaka Buddhavasse 2500">
<title></title>
</head>
<body class="msfile">
<div id="text" lang="pi">
<div id="toc">
</div>
<section class="sutta" id="thag21.1">
<article>
<div class="hgroup">
<p class="division">Theragāthā</p>
<p>Mahānipāta</p>
<p>Paṭhamavagga</p>
<h1>1 Vaṅgīsattheragāthā</h1>
</div>
<blockquote class="gatha">
<p>
<a class="sc" id="1"></a>
<a class="ms" id="p_19Th1_1585"></a>
<a class="msdiv" id="msdiv1218"></a>
“Nikkhantaṃ vata maṃ santaṃ,<br>
agārasmānagāriyaṃ;<br>
Vitakkā upadhāvanti,<br>
pagabbhā kaṇhato ime.<br></p>
<p>
<a class="sc" id="2"></a>
<a class="ms" id="p_19Th1_1586"></a>
<a class="msdiv" id="msdiv1219"></a>
Uggaputtā mahissāsā,<br>
sikkhitā daḷhadhammino;<br>
Samantā parikireyyuṃ,<br>
sahassaṃ apalāyinaṃ.<br></p>
<p>
<a class="sc" id="3"></a>
<a class="ms" id="p_19Th1_1587"></a>
<a class="msdiv" id="msdiv1220"></a>
Sacepi ettakā bhiyyo,<br>
āgamissanti itthiyo;<br>
Neva maṃ byādhayissanti,<br>
dhamme samhi patiṭṭhito.<br></p>
<p>
<a class="sc" id="4"></a>
<a class="ms" id="p_19Th1_1588"></a>
<a class="msdiv" id="msdiv1221"></a>
Sakkhī hi me sutaṃ etaṃ,<br>
buddhassādiccabandhuno;<br>
Nibbānagamanaṃ maggaṃ,<br>
tattha me nirato mano.<br></p>
<p>
<a class="sc" id="5"></a>
<a class="ms" id="p_19Th1_1589"></a>
<a class="msdiv" id="msdiv1222"></a>
Evañce maṃ viharantaṃ,<br>
pāpima upagacchasi;<br>
Tathā maccu karissāmi,<br>
na me maggampi dakkhasi.<br></p>
<p>
<a class="sc" id="6"></a>
<a class="ms" id="p_19Th1_1590"></a>
<a class="msdiv" id="msdiv1223"></a>
Aratiñca ratiñca pahāya,<br>
Sabbaso gehasitañca vitakkaṃ;<br>
Vanathaṃ na kareyya kuhiñci,<br>
Nibbanatho avanatho sa bhikkhu.<br></p>
<p>
<a class="sc" id="7"></a>
<a class="ms" id="p_19Th1_1591"></a>
<a class="msdiv" id="msdiv1224"></a>
Yamidha pathaviñca vehāsaṃ,<br>
Rūpagataṃ jagatogadhaṃ kiñci;<br>
Parijīyati sabbamaniccaṃ,<br>
Evaṃ samecca caranti mutattā.<br></p>
<p>
<a class="sc" id="8"></a>
<a class="ms" id="p_19Th1_1592"></a>
<a class="msdiv" id="msdiv1225"></a>
Upadhīsu janā gadhitāse,<br>
Diṭṭhasute paṭighe ca mute ca;<br>
Ettha vinodaya chandamanejo,<br>
Yo hettha na limpati muni tamāhu.<br></p>
<p>
<a class="sc" id="9"></a>
<a class="ms" id="p_19Th1_1593"></a>
<a class="msdiv" id="msdiv1226"></a>
Atha saṭṭhisitā savitakkā,<br>
Puthujjanatāya adhammā niviṭṭhā;<br>
Na ca vaggagatassa kuhiñci,<br>
No pana duṭṭhullagāhī sa bhikkhu.<br></p>
<p>
<a class="sc" id="10"></a>
<a class="ms" id="p_19Th1_1594"></a>
<a class="msdiv" id="msdiv1227"></a>
Dabbo cirarattasamāhito,<br>
Akuhako nipako apihālu;<br>
Santaṃ padaṃ ajjhagamā muni,<br>
Paṭicca parinibbuto kaṅkhati kālaṃ.<br></p>
<p>
<a class="sc" id="11"></a>
<a class="ms" id="p_19Th1_1595"></a>
<a class="msdiv" id="msdiv1228"></a>
Mānaṃ pajahassu gotama,<br>
Mānapathañca jahassu asesaṃ;<br>
Mānapathamhi sa mucchito,<br>
Vippaṭisārīhuvā cirarattaṃ.<br></p>
<p>
<a class="sc" id="12"></a>
<a class="ms" id="p_19Th1_1596"></a>
<a class="msdiv" id="msdiv1229"></a>
Makkhena makkhitā pajā,<br>
Mānahatā nirayaṃ papatanti;<br>
Socanti janā cirarattaṃ,<br>
Mānahatā nirayaṃ upapannā.<br></p>
<p>
<a class="sc" id="13"></a>
<a class="ms" id="p_19Th1_1597"></a>
<a class="msdiv" id="msdiv1230"></a>
Na hi socati bhikkhu kadāci,<br>
Maggajino sammā paṭipanno;<br>
Kittiñca sukhañcānubhoti,<br>
Dhammadasoti tamāhu tathattaṃ.<br></p>
<p>
<a class="sc" id="14"></a>
<a class="ms" id="p_19Th1_1598"></a>
<a class="msdiv" id="msdiv1231"></a>
Tasmā akhilo idha padhānavā,<br>
Nīvaraṇāni pahāya visuddho;<br>
Mānañca pahāya asesaṃ,<br>
Vijjāyantakaro samitāvī”.<br></p>
<p>
<a class="sc" id="15"></a>
<a class="ms" id="p_19Th1_1599"></a>
<a class="msdiv" id="msdiv1232"></a>
“Kāmarāgena ḍayhāmi,<br>
cittaṃ me pariḍayhati;<br>
Sādhu nibbāpanaṃ brūhi,<br>
anukampāya gotama”.<br></p>
<p>
<a class="sc" id="16"></a>
<a class="ms" id="p_19Th1_1600"></a>
<a class="msdiv" id="msdiv1233"></a>
“Saññāya vipariyesā,<br>
cittaṃ te pariḍayhati;<br>
Nimittaṃ parivajjehi,<br>
subhaṃ rāgūpasaṃhitaṃ. ( )<br></p>
<p>
<a class="sc" id="17"></a>
<a class="ms" id="p_19Th1_1601"></a>
<a class="msdiv" id="msdiv1234"></a>
Asubhāya cittaṃ bhāvehi,<br>
ekaggaṃ susamāhitaṃ;<br>
Sati kāyagatā tyatthu,<br>
nibbidābahulo bhava.<br></p>
<p>
<a class="sc" id="18"></a>
<a class="ms" id="p_19Th1_1602"></a>
<a class="msdiv" id="msdiv1235"></a>
Animittañca bhāvehi,<br>
mānānusayamujjaha;<br>
Tato mānābhisamayā,<br>
upasanto carissasi”.<br></p>
<p>
<a class="sc" id="19"></a>
<a class="ms" id="p_19Th1_1603"></a>
<a class="msdiv" id="msdiv1236"></a>
“Tameva vācaṃ bhāseyya,<br>
yāyattānaṃ na tāpaye;<br>
Pare ca na vihiṃseyya,<br>
sā ve vācā subhāsitā.<br></p>
<p>
<a class="sc" id="20"></a>
<a class="ms" id="p_19Th1_1604"></a>
<a class="msdiv" id="msdiv1237"></a>
Piyavācameva bhāseyya,<br>
yā vācā paṭinanditā;<br>
Yaṃ anādāya pāpāni,<br>
paresaṃ bhāsate piyaṃ.<br></p>
<p>
<a class="sc" id="21"></a>
<a class="ms" id="p_19Th1_1605"></a>
<a class="msdiv" id="msdiv1238"></a>
Saccaṃ ve amatā vācā,<br>
esa dhammo sanantano;<br>
Sacce atthe ca dhamme ca,<br>
āhu santo patiṭṭhitā.<br></p>
<p>
<a class="sc" id="22"></a>
<a class="ms" id="p_19Th1_1606"></a>
<a class="msdiv" id="msdiv1239"></a>
Yaṃ buddho bhāsati vācaṃ,<br>
khemaṃ nibbānapattiyā;<br>
Dukkhassantakiriyāya,<br>
sā ve vācānamuttamā”.<br></p>
<p>
<a class="sc" id="23"></a>
<a class="ms" id="p_19Th1_1607"></a>
<a class="msdiv" id="msdiv1240"></a>
“Gambhīrapañño medhāvī,<br>
maggāmaggassa kovido;<br>
Sāriputto mahāpañño,<br>
dhammaṃ deseti bhikkhunaṃ.<br></p>
<p>
<a class="sc" id="24"></a>
<a class="ms" id="p_19Th1_1608"></a>
<a class="msdiv" id="msdiv1241"></a>
Saṃkhittenapi deseti,<br>
vitthārenapi bhāsati;<br>
Sālikāyiva nigghoso,<br>
paṭibhānaṃ udiyyati.<br></p>
<p>
<a class="sc" id="25"></a>
<a class="ms" id="p_19Th1_1609"></a>
<a class="msdiv" id="msdiv1242"></a>
Tassa taṃ desayantassa,<br>
suṇanti madhuraṃ giraṃ;<br>
Sarena rajanīyena,<br>
savanīyena vaggunā;<br>
Udaggacittā muditā,<br>
sotaṃ odhenti bhikkhavo”.<br></p>
<p>
<a class="sc" id="26"></a>
<a class="ms" id="p_19Th1_1610"></a>
<a class="msdiv" id="msdiv1243"></a>
“Ajja pannarase visuddhiyā,<br>
Bhikkhū pañcasatā samāgatā;<br>
Saṃyojanabandhanacchidā,<br>
Anīghā khīṇapunabbhavā isī.<br></p>
<p>
<a class="sc" id="27"></a>
<a class="ms" id="p_19Th1_1611"></a>
<a class="msdiv" id="msdiv1244"></a>
Cakkavattī yathā rājā,<br>
amaccaparivārito;<br>
Samantā anupariyeti,<br>
sāgarantaṃ mahiṃ imaṃ.<br></p>
<p>
<a class="sc" id="28"></a>
<a class="ms" id="p_19Th1_1612"></a>
<a class="msdiv" id="msdiv1245"></a>
Evaṃ vijitasaṅgāmaṃ,<br>
satthavāhaṃ anuttaraṃ;<br>
Sāvakā payirupāsanti,<br>
tevijjā maccuhāyino.<br></p>
<p>
<a class="sc" id="29"></a>
<a class="ms" id="p_19Th1_1613"></a>
<a class="msdiv" id="msdiv1246"></a>
Sabbe bhagavato puttā,<br>
palāpettha na vijjati;<br>
Taṇhāsallassa hantāraṃ,<br>
vande ādiccabandhunaṃ.<br></p>
<p>
<a class="sc" id="30"></a>
<a class="ms" id="p_19Th1_1614"></a>
<a class="msdiv" id="msdiv1247"></a>
Parosahassaṃ bhikkhūnaṃ,<br>
sugataṃ payirupāsati;<br>
Desentaṃ virajaṃ dhammaṃ,<br>
nibbānaṃ akutobhayaṃ.<br></p>
<p>
<a class="sc" id="31"></a>
<a class="ms" id="p_19Th1_1615"></a>
<a class="msdiv" id="msdiv1248"></a>
Suṇanti dhammaṃ vimalaṃ,<br>
sammāsambuddhadesitaṃ;<br>
Sobhati vata sambuddho,<br>
bhikkhusaṃghapurakkhato.<br></p>
<p>
<a class="sc" id="32"></a>
<a class="ms" id="p_19Th1_1616"></a>
<a class="msdiv" id="msdiv1249"></a>
‘Nāganāmo’si bhagavā,<br>
isīnaṃ isisattamo;<br>
Mahāmeghova hutvāna,<br>
sāvake abhivassasi.<br></p>
<p>
<a class="sc" id="33"></a>
<a class="ms" id="p_19Th1_1617"></a>
<a class="msdiv" id="msdiv1250"></a>
Divā vihārā nikkhamma,<br>
satthudassanakamyatā;<br>
Sāvako te mahāvīra,<br>
pāde vandati vaṅgiso”.<br></p>
<p>
<a class="sc" id="34"></a>
<a class="ms" id="p_19Th1_1618"></a>
<a class="msdiv" id="msdiv1251"></a>
“Ummaggapathaṃ mārassa,<br>
Abhibhuyya carati pabhijja khīlāni;<br>
Taṃ passatha bandhapamuñcakaraṃ,<br>
Asitaṃva bhāgaso pavibhajja.<br></p>
<p>
<a class="sc" id="35"></a>
<a class="ms" id="p_19Th1_1619"></a>
<a class="msdiv" id="msdiv1252"></a>
Oghassa hi nitaraṇatthaṃ,<br>
Anekavihitaṃ maggaṃ akkhāsi;<br>
Tasmiñca amate akkhāte,<br>
Dhammadasā ṭhitā asaṃhīrā.<br></p>
<p>
<a class="sc" id="36"></a>
<a class="ms" id="p_19Th1_1620"></a>
<a class="msdiv" id="msdiv1253"></a>
Pajjotakaro ativijjha,<br>
Sabbaṭhitīnaṃ atikkamamaddasa;<br>
Ñatvā ca sacchikatvā ca,<br>
Aggaṃ so desayi dasaddhānaṃ.<br></p>
<p>
<a class="sc" id="37"></a>
<a class="ms" id="p_19Th1_1621"></a>
<a class="msdiv" id="msdiv1254"></a>
Evaṃ sudesite dhamme,<br>
Ko pamādo vijānataṃ dhammaṃ;<br>
Tasmā hi tassa bhagavato sāsane,<br>
Appamatto sadā namassamanusikkhe”.<br></p>
<p>
<a class="sc" id="38"></a>
<a class="ms" id="p_19Th1_1622"></a>
<a class="msdiv" id="msdiv1255"></a>
“Buddhānubuddho yo thero,<br>
koṇḍañño tibbanikkamo;<br>
Lābhī sukhavihārānaṃ,<br>
vivekānaṃ abhiṇhaso.<br></p>
<p>
<a class="sc" id="39"></a>
<a class="ms" id="p_19Th1_1623"></a>
<a class="msdiv" id="msdiv1256"></a>
Yaṃ sāvakena pattabbaṃ,<br>
satthu sāsanakārinā;<br>
Sabbassa taṃ anuppattaṃ,<br>
appamattassa sikkhato.<br></p>
<p>
<a class="sc" id="40"></a>
<a class="ms" id="p_19Th1_1624"></a>
<a class="msdiv" id="msdiv1257"></a>
Mahānubhāvo tevijjo,<br>
cetopariyakovido;<br>
Koṇḍañño buddhadāyādo,<br>
pāde vandati satthuno”.<br></p>
<p>
<a class="sc" id="41"></a>
<a class="ms" id="p_19Th1_1625"></a>
<a class="msdiv" id="msdiv1258"></a>
“Nagassa passe āsīnaṃ,<br>
muniṃ dukkhassa pāraguṃ;<br>
Sāvakā payirupāsanti,<br>
tevijjā maccuhāyino.<br></p>
<p>
<a class="sc" id="42"></a>
<a class="ms" id="p_19Th1_1626"></a>
<a class="msdiv" id="msdiv1259"></a>
Cetasā anupariyeti,<br>
moggallāno mahiddhiko;<br>
Cittaṃ nesaṃ samanvesaṃ,<br>
vippamuttaṃ nirūpadhiṃ.<br></p>
<p>
<a class="sc" id="43"></a>
<a class="ms" id="p_19Th1_1627"></a>
<a class="msdiv" id="msdiv1260"></a>
Evaṃ sabbaṅgasampannaṃ,<br>
muniṃ dukkhassa pāraguṃ;<br>
Anekākārasampannaṃ,<br>
payirupāsanti gotamaṃ”.<br></p>
<p>
<a class="sc" id="44"></a>
<a class="ms" id="p_19Th1_1628"></a>
<a class="msdiv" id="msdiv1261"></a>
“Cando yathā vigatavalāhake nabhe,<br>
Virocati vītamalova bhāṇumā;<br>
Evampi aṅgīrasa tvaṃ mahāmuni,<br>
Atirocasi yasasā sabbalokaṃ”.<br></p>
<p>
<a class="sc" id="45"></a>
<a class="ms" id="p_19Th1_1629"></a>
<a class="msdiv" id="msdiv1262"></a>
“Kāveyyamattā vicarimha pubbe,<br>
Gāmā gāmaṃ purā puraṃ;<br>
Athaddasāma sambuddhaṃ,<br>
Sabbadhammāna pāraguṃ.<br></p>
<p>
<a class="sc" id="46"></a>
<a class="ms" id="p_19Th1_1630"></a>
<a class="msdiv" id="msdiv1263"></a>
So me dhammamadesesi,<br>
muni dukkhassa pāragū;<br>
Dhammaṃ sutvā pasīdimha,<br>
saddhā no udapajjatha.<br></p>
<p>
<a class="sc" id="47"></a>
<a class="ms" id="p_19Th1_1631"></a>
<a class="msdiv" id="msdiv1264"></a>
Tassāhaṃ vacanaṃ sutvā,<br>
khandhe āyatanāni ca;<br>
Dhātuyo ca viditvāna,<br>
pabbajiṃ anagāriyaṃ.<br></p>
<p>
<a class="sc" id="48"></a>
<a class="ms" id="p_19Th1_1632"></a>
<a class="msdiv" id="msdiv1265"></a>
Bahūnaṃ vata atthāya,<br>
uppajjanti tathāgatā;<br>
Itthīnaṃ purisānañca,<br>
ye te sāsanakārakā.<br></p>
<p>
<a class="sc" id="49"></a>
<a class="ms" id="p_19Th1_1633"></a>
<a class="msdiv" id="msdiv1266"></a>
Tesaṃ kho vata atthāya,<br>
bodhimajjhagamā muni;<br>
Bhikkhūnaṃ bhikkhunīnañca,<br>
ye nirāmagataddasā.<br></p>
<p>
<a class="sc" id="50"></a>
<a class="ms" id="p_19Th1_1634"></a>
<a class="msdiv" id="msdiv1267"></a>
Sudesitā cakkhumatā,<br>
buddhenādiccabandhunā;<br>
Cattāri ariyasaccāni,<br>
anukampāya pāṇinaṃ.<br></p>
<p>
<a class="sc" id="51"></a>
<a class="ms" id="p_19Th1_1635"></a>
<a class="msdiv" id="msdiv1268"></a>
Dukkhaṃ dukkhasamuppādaṃ,<br>
Dukkhassa ca atikkamaṃ;<br>
Ariyaṃ caṭṭhaṅgikaṃ maggaṃ,<br>
Dukkhūpasamagāminaṃ.<br></p>
<p>
<a class="sc" id="52"></a>
<a class="ms" id="p_19Th1_1636"></a>
<a class="msdiv" id="msdiv1269"></a>
Evamete tathā vuttā,<br>
diṭṭhā me te yathā tathā;<br>
Sadattho me anuppatto,<br>
kataṃ buddhassa sāsanaṃ.<br></p>
<p>
<a class="sc" id="53"></a>
<a class="ms" id="p_19Th1_1637"></a>
<a class="msdiv" id="msdiv1270"></a>
Svāgataṃ vata me āsi,<br>
mama buddhassa santike;<br>
Suvibhattesu dhammesu,<br>
yaṃ seṭṭhaṃ tadupāgamiṃ.<br></p>
<p>
<a class="sc" id="54"></a>
<a class="ms" id="p_19Th1_1638"></a>
<a class="msdiv" id="msdiv1271"></a>
Abhiññāpāramippatto,<br>
sotadhātu visodhitā;<br>
Tevijjo iddhipattomhi,<br>
cetopariyakovido”.<br></p>
<p>
<a class="sc" id="55"></a>
<a class="ms" id="p_19Th1_1639"></a>
<a class="msdiv" id="msdiv1272"></a>
“Pucchāmi satthāramanomapaññaṃ,<br>
Diṭṭheva dhamme yo vicikicchānaṃ chettā;<br>
Aggāḷave kālamakāsi bhikkhu,<br>
Ñāto yasassī abhinibbutatto.<br></p>
<p>
<a class="sc" id="56"></a>
<a class="ms" id="p_19Th1_1640"></a>
<a class="msdiv" id="msdiv1273"></a>
Nigrodhakappo iti tassa nāmaṃ,<br>
Tayā kataṃ bhagavā brāhmaṇassa;<br>
So taṃ namassaṃ acari mutyapekho,<br>
Āraddhavīriyo daḷhadhammadassī.<br></p>
<p>
<a class="sc" id="57"></a>
<a class="ms" id="p_19Th1_1641"></a>
<a class="msdiv" id="msdiv1274"></a>
Taṃ sāvakaṃ sakka mayampi sabbe,<br>
Aññātumicchāma samantacakkhu;<br>
Samavaṭṭhitā no savanāya sotā,<br>
Tuvaṃ no satthā tvamanuttarosi.<br></p>
<p>
<a class="sc" id="58"></a>
<a class="ms" id="p_19Th1_1642"></a>
<a class="msdiv" id="msdiv1275"></a>
Chinda no vicikicchaṃ brūhi metaṃ,<br>
Parinibbutaṃ vedaya bhūripañña;<br>
Majjheva no bhāsa samantacakkhu,<br>
Sakkova devāna sahassanetto.<br></p>
<p>
<a class="sc" id="59"></a>
<a class="ms" id="p_19Th1_1643"></a>
<a class="msdiv" id="msdiv1276"></a>
Ye keci ganthā idha mohamaggā,<br>
Aññāṇapakkhā vicikicchaṭhānā;<br>
Tathāgataṃ patvā na te bhavanti,<br>
Cakkhuñhi etaṃ paramaṃ narānaṃ.<br></p>
<p>
<a class="sc" id="60"></a>
<a class="ms" id="p_19Th1_1644"></a>
<a class="msdiv" id="msdiv1277"></a>
No ce hi jātu puriso kilese,<br>
Vāto yathā abbhaghanaṃ vihāne;<br>
Tamovassa nivuto sabbaloko,<br>
Jotimantopi na pabhāseyyuṃ.<br></p>
<p>
<a class="sc" id="61"></a>
<a class="ms" id="p_19Th1_1645"></a>
<a class="msdiv" id="msdiv1278"></a>
Dhīrā ca pajjotakarā bhavanti,<br>
Taṃ taṃ ahaṃ vīra tatheva maññe;<br>
Vipassinaṃ jānamupāgamimha,<br>
Parisāsu no āvikarohi kappaṃ.<br></p>
<p>
<a class="sc" id="62"></a>
<a class="ms" id="p_19Th1_1646"></a>
<a class="msdiv" id="msdiv1279"></a>
Khippaṃ giraṃ eraya vaggu vagguṃ,<br>
Haṃsova paggayha saṇikaṃ nikūja;<br>
Bindussarena suvikappitena,<br>
Sabbeva te ujjugatā suṇoma.<br></p>
<p>
<a class="sc" id="63"></a>
<a class="ms" id="p_19Th1_1647"></a>
<a class="msdiv" id="msdiv1280"></a>
Pahīnajātimaraṇaṃ asesaṃ,<br>
Niggayha dhonaṃ vadessāmi dhammaṃ;<br>
Na kāmakāro hi puthujjanānaṃ,<br>
Saṅkheyyakāro ca tathāgatānaṃ.<br></p>
<p>
<a class="sc" id="64"></a>
<a class="ms" id="p_19Th1_1648"></a>
<a class="msdiv" id="msdiv1281"></a>
Sampannaveyyākaraṇaṃ tavedaṃ,<br>
Samujjupaññassa samuggahītaṃ;<br>
Ayamañjali pacchimo suppaṇāmito,<br>
Mā mohayī jānamanomapañña.<br></p>
<p>
<a class="sc" id="65"></a>
<a class="ms" id="p_19Th1_1649"></a>
<a class="msdiv" id="msdiv1282"></a>
Paroparaṃ ariyadhammaṃ viditvā,<br>
Mā mohayī jānamanomavīriya;<br>
Vāriṃ yathā ghammani ghammatatto,<br>
Vācābhikaṅkhāmi sutaṃ pavassa.<br></p>
<p>
<a class="sc" id="66"></a>
<a class="ms" id="p_19Th1_1650"></a>
<a class="msdiv" id="msdiv1283"></a>
Yadatthikaṃ brahmacariyaṃ acarī,<br>
Kappāyano kaccissataṃ amoghaṃ;<br>
Nibbāyi so ādu saupādiseso,<br>
Yathā vimutto ahu taṃ suṇoma”.<br></p>
<p>
<a class="sc" id="67"></a>
<a class="ms" id="p_19Th1_1651"></a>
<a class="msdiv" id="msdiv1284"></a>
“Acchecchi taṇhaṃ idha nāmarūpe,
<span class="gathaQuote">(iti bhagavā)</span><br>
Kaṇhassa sotaṃ dīgharattānusayitaṃ;<br>
Atāri jātiṃ maraṇaṃ asesaṃ,<br>
Iccabravi bhagavā pañcaseṭṭho”.<br></p>
<p>
<a class="sc" id="68"></a>
<a class="ms" id="p_19Th1_1652"></a>
<a class="msdiv" id="msdiv1285"></a>
“Esa sutvā pasīdāmi,<br>
vaco te isisattama;<br>
Amoghaṃ kira me puṭṭhaṃ,<br>
na maṃ vañcesi brāhmaṇo.<br></p>
<p>
<a class="sc" id="69"></a>
<a class="ms" id="p_19Th1_1653"></a>
<a class="msdiv" id="msdiv1286"></a>
Yathā vādī tathā kārī,<br>
ahu buddhassa sāvako;<br>
Acchecchi maccuno jālaṃ,<br>
tataṃ māyāvino daḷhaṃ.<br></p>
<p>
<a class="sc" id="70"></a>
<a class="ms" id="p_19Th1_1654"></a>
<a class="msdiv" id="msdiv1287"></a>
Addasa bhagavā ādiṃ,<br>
upādānassa kappiyo;<br>
Accagā vata kappāno,<br>
maccudheyyaṃ suduttaraṃ.<br></p>
<p>
<a class="sc" id="71"></a>
<a class="ms" id="p_19Th1_1655"></a>
<a class="msdiv" id="msdiv1288"></a>
Taṃ devadevaṃ vandāmi,<br>
puttaṃ te dvipaduttama;<br>
Anujātaṃ mahāvīraṃ,<br>
nāgaṃ nāgassa orasan”ti.<br></p>
</blockquote>
<p>
<a class="sc" id="72"></a>
<a class="ms" id="p_19Th1_1656"></a>
Itthaṃ sudaṃ āyasmā vaṅgīso thero gāthāyo abhāsitthāti.</p>
<p class="endsection">
<a class="sc" id="73"></a>
<a class="ms" id="p_19Th1_1657"></a>
Mahānipāto niṭṭhito.</p>
<p class="endsection summary">
<a class="sc" id="74"></a>
<a class="ms" id="p_19Th1_1658"></a>
Tatruddānaṃ</p>
<blockquote class="uddanagatha">
<p>
<a class="sc" id="75"></a>
<a class="ms" id="p_19Th1_1659"></a>
Sattatimhi nipātamhi,<br>
vaṅgīso paṭibhāṇavā;<br>
Ekova thero natthañño,<br>
gāthāyo ekasattatīti.<br></p>
</blockquote>
<p class="endsutta">
<a class="sc" id="76"></a>
<a class="ms" id="p_19Th1_1660"></a>
Niṭṭhitā theragāthāyo.</p>
<p class="endsection summary">
<a class="sc" id="77"></a>
<a class="ms" id="p_19Th1_1661"></a>
Tatruddānaṃ</p>
<blockquote class="uddanagatha">
<p>
<a class="sc" id="78"></a>
<a class="ms" id="p_19Th1_1662"></a>
Sahassaṃ honti tā gāthā,<br>
tīṇi saṭṭhisatāni ca;<br>
Therā ca dve satā saṭṭhi,<br>
cattāro ca pakāsitā.<br></p>
<p>
<a class="sc" id="79"></a>
<a class="ms" id="p_19Th1_1663"></a>
Sīhanādaṃ naditvāna,<br>
buddhaputtā anāsavā;<br>
Khemantaṃ pāpuṇitvāna,<br>
aggikhandhāva nibbutāti.<br></p>
</blockquote>
<p class="endbook">
<a class="sc" id="80"></a>
<a class="ms" id="p_19Th1_1664"></a>
Theragāthāpāḷi niṭṭhitā.</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>