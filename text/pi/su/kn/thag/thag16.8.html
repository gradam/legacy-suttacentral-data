<!DOCTYPE html>
<html>
<head>
<meta charset="utf8">
<meta name="description" content="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi"><section class="sutta" id="thag16.8"><article>
<div class="hgroup"><p class="division">Theragāthā</p>
<p>Vīsatinipāta</p>
<p>Paṭhamavagga</p>
<h1>16.8 Aṅguli­mālat­thera­gāthā</h1></div><blockquote class="gatha">
<p><span class="cross" title="^mn86#5 [Aṅguli­māla­sutta]" id="note392">^</span>
<a class="sc" id="sc866"></a><a class="verse-num-pts" id="verse-num-pts866"></a><a class="pts1" id="pts81"></a><a class="ms" id="p_19Th1_1209"></a><a class="msdiv" id="msdiv866"></a>“Gacchaṃ vadesi sama­ṇaṭṭhi­tomhi,<br>Mamañca brūsi ṭhita­maṭṭhi­toti;<br>Pucchāmi taṃ samaṇa etamatthaṃ,<br>‘Kathaṃ ṭhito tvaṃ ahamaṭṭhitomhi’”.</p>
<p><a class="sc" id="sc867"></a><a class="verse-num-pts" id="verse-num-pts867"></a><a class="ms" id="p_19Th1_1210"></a><a class="msdiv" id="msdiv867"></a>“Ṭhito ahaṃ aṅgulimāla sabbadā,<br>Sabbesu bhūtesu nidhāya daṇḍaṃ;<br>Tuvañca pāṇesu asaññatosi,<br>Tasmā ṭhitohaṃ tuvamaṭṭhitosi”.</p>
<p><a class="sc" id="sc868"></a><a class="verse-num-pts" id="verse-num-pts868"></a><a class="ms" id="p_19Th1_1211"></a><a class="msdiv" id="msdiv868"></a>“Cirassaṃ vata me mahito mahesī,<br>Mahāvanaṃ samaṇo <span class="var" title="paccupādi (bj, s2, s3, pts1)" id="note393">paccapādi</span>;<br>Sohaṃ cajissāmi sahassapāpaṃ,<br>Sutvāna gāthaṃ tava dhammayuttaṃ”.</p>
<p><a class="sc" id="sc869"></a><a class="verse-num-pts" id="verse-num-pts869"></a><a class="ms" id="p_19Th1_1212"></a><a class="msdiv" id="msdiv869"></a>Icceva coro asimāvudhañca,<br>Sobbhe papāte narake <span class="var" title="akiri (^mn86#5 [Aṅguli­māla­sutta])" id="note394">anvakāsi</span>;<br>Avandi coro sugatassa pāde,<br>Tattheva pabbajjamayāci buddhaṃ.</p>
<p><a class="sc" id="sc870"></a><a class="verse-num-pts" id="verse-num-pts870"></a><a class="ms" id="p_19Th1_1213"></a><a class="msdiv" id="msdiv870"></a>Buddho ca kho kāruṇiko mahesi,<br>Yo satthā lokassa sadevakassa;<br>“Tamehi bhikkhū”ti tadā avoca,<br>Eseva tassa ahu bhikkhubhāvo.</p>
<p><span class="cross" title="^mn86#24 [Aṅguli­māla­sutta]" id="note395">^</span>
<a class="sc" id="sc871"></a><a class="verse-num-pts" id="verse-num-pts871"></a><a class="ms" id="p_19Th1_1214"></a><a class="msdiv" id="msdiv871"></a>“Yo ca pubbe pamajjitvā,<br>pacchā so nappamajjati;<br>Somaṃ lokaṃ pabhāseti,<br>abbhā muttova candimā.</p>
<p><a class="sc" id="sc872"></a><a class="verse-num-pts" id="verse-num-pts872"></a><a class="ms" id="p_19Th1_1215"></a><a class="msdiv" id="msdiv872"></a>Yassa pāpaṃ kataṃ kammaṃ,<br>kusalena <span class="var" title="pithīyati (bj, s2, s3, pts1-2)" id="note396">pidhīyati</span>;<br>Somaṃ lokaṃ pabhāseti,<br>abbhā muttova candimā.</p>
<p><a class="sc" id="sc873"></a><a class="verse-num-pts" id="verse-num-pts873"></a><a class="ms" id="p_19Th1_1216"></a><a class="msdiv" id="msdiv873"></a>Yo have daharo bhikkhu,<br>yuñjati buddhasāsane;<br>Somaṃ lokaṃ pabhāseti,<br>abbhā muttova candimā.</p>
<p><a class="sc" id="sc874"></a><a class="verse-num-pts" id="verse-num-pts874"></a><a class="ms" id="p_19Th1_1217"></a><a class="msdiv" id="msdiv874"></a><span class="var" title="disā hi (s2, s3, pts1, mr ^mn86#24 [Aṅguli­māla­sutta])" id="note397">Disāpi</span> me dhammakathaṃ suṇantu,<br><span class="var" title="disā hi (s2, s3, pts1)" id="note398">Disāpi</span> me yuñjantu buddhasāsane;<br><span class="var" title="disā hi (s2, s3, pts1)" id="note399">Disāpi</span> me te manuje bhajantu,<br>Ye dhamma­mevā­dapayanti santo.</p>
<p><a class="sc" id="sc875"></a><a class="verse-num-pts" id="verse-num-pts875"></a><a class="ms" id="p_19Th1_1218"></a><a class="msdiv" id="msdiv875"></a>Disā hi me khantivādānaṃ,<br>avi­rodhap­pasaṃ­si­naṃ;<br>Suṇantu dhammaṃ kālena,<br>tañca anuvidhīyantu.</p>
<p><a class="sc" id="sc876"></a><a class="verse-num-pts" id="verse-num-pts876"></a><a class="ms" id="p_19Th1_1219"></a><a class="msdiv" id="msdiv876"></a>Na hi jātu so mamaṃ hiṃse,<br>aññaṃ vā pana <span class="var" title="kañcinaṃ (s2, s3, pts1-2) | kañcanaṃ (?)" id="note400">kiñcanaṃ</span>;<br>Pappuyya paramaṃ santiṃ,<br>rakkheyya tasathāvare.</p>
<p><span class="cross" title="^dhp76-89#80.1 [76. Rādhat­thera­vatthu/80. ­Paṇ­ḍita­sāma­ṇera­vatthu], ^dhp129-145#139.1 [129. Chab­baggi­ya­bhik­khu­vatthu/139. Sukha­sāma­ṇera­vatthu] | ^thag1.19#1 [Kulat­thera­gāthā]" id="note401">^</span>
<a class="sc" id="sc877"></a><a class="verse-num-pts" id="verse-num-pts877"></a><a class="pts1" id="pts82"></a><a class="ms" id="p_19Th1_1220"></a><a class="msdiv" id="msdiv877"></a>Udakañhi nayanti nettikā,<br>Usukārā <span class="var" title="damayanti (mr)" id="note402">namayanti</span> tejanaṃ;<br>Dāruṃ <span class="var" title="damayanti (mr)" id="note403">namayanti</span> tacchakā,<br>Attānaṃ damayanti paṇḍitā.</p>
<p><span class="cross" title="^pi-tv-kd17#59 [Paṭha­ma­bhā­ṇavāra/ Nāḷāgiripesana] | ^mn86#24 [Aṅguli­māla­sutta]" id="note404">^</span>
<a class="sc" id="sc878"></a><a class="verse-num-pts" id="verse-num-pts878"></a><a class="ms" id="p_19Th1_1221"></a><a class="msdiv" id="msdiv878"></a>Daṇḍeneke damayanti,<br>aṅkusebhi kasāhi ca;<br>Adaṇḍena asatthena,<br>ahaṃ dantomhi tādinā.</p>
<p><a class="sc" id="sc879"></a><a class="verse-num-pts" id="verse-num-pts879"></a><a class="ms" id="p_19Th1_1222"></a><a class="msdiv" id="msdiv879"></a>‘Ahiṃsako’ti me nāmaṃ,<br>hiṃsakassa pure sato;<br>Ajjāhaṃ saccanāmomhi,<br>na naṃ hiṃsāmi <span class="var" title="kañcinaṃ (s2, s3, pts1-2) | kañcanaṃ (?)" id="note405">kiñcanaṃ</span>.</p>
<p><a class="sc" id="sc880"></a><a class="verse-num-pts" id="verse-num-pts880"></a><a class="ms" id="p_19Th1_1223"></a><a class="msdiv" id="msdiv880"></a>Coro ahaṃ pure āsiṃ,<br>aṅgulimāloti vissuto;<br>Vuyhamāno mahoghena,<br>buddhaṃ saraṇamāgamaṃ.</p>
<p><a class="sc" id="sc881"></a><a class="verse-num-pts" id="verse-num-pts881"></a><a class="ms" id="p_19Th1_1224"></a><a class="msdiv" id="msdiv881"></a>Lohitapāṇi pure āsiṃ,<br>aṅgulimāloti vissuto;<br>Saraṇagamanaṃ passa,<br>bhavanetti samūhatā.</p>
<p><a class="sc" id="sc882"></a><a class="verse-num-pts" id="verse-num-pts882"></a><a class="ms" id="p_19Th1_1225"></a><a class="msdiv" id="msdiv882"></a>Tādisaṃ kammaṃ katvāna,<br>bahuṃ duggatigāminaṃ;<br>Phuṭṭho kammavipākena,<br>anaṇo bhuñjāmi bhojanaṃ.</p>
<p><a class="sc" id="sc883"></a><a class="verse-num-pts" id="verse-num-pts883"></a><a class="ms" id="p_19Th1_1226"></a><a class="msdiv" id="msdiv883"></a>Pamāda­manu­yuñ­janti,<br>bālā dummedhino janā;<br>Appamādañca medhāvī,<br>dhanaṃ seṭṭhaṃva rakkhati.</p>
<p><a class="sc" id="sc884"></a><a class="verse-num-pts" id="verse-num-pts884"></a><a class="ms" id="p_19Th1_1227"></a><a class="msdiv" id="msdiv884"></a>Mā pamāda­manu­yuñ­je­tha,<br>mā <span class="var" title="... sandhavaṃ (mr)" id="note406">­kāmara­ti­san­tha­vaṃ</span>;<br>Appamatto hi jhāyanto,<br>pappoti paramaṃ sukhaṃ.</p>
<p><a class="sc" id="sc885"></a><a class="verse-num-pts" id="verse-num-pts885"></a><a class="ms" id="p_19Th1_1228"></a><a class="msdiv" id="msdiv885"></a>Svāgataṃ nāpagataṃ,<br>netaṃ dummantitaṃ mama;<br>Savibhattesu dhammesu,<br>yaṃ seṭṭhaṃ tadupāgamaṃ.</p>
<p><a class="sc" id="sc886"></a><a class="verse-num-pts" id="verse-num-pts886"></a><a class="ms" id="p_19Th1_1229"></a><a class="msdiv" id="msdiv886"></a>Svāgataṃ nāpagataṃ,<br>netaṃ dummantitaṃ mama;<br>Tisso vijjā anuppattā,<br>kataṃ buddhassa sāsanaṃ.</p>
<p><a class="sc" id="sc887"></a><a class="verse-num-pts" id="verse-num-pts887"></a><a class="ms" id="p_19Th1_1230"></a><a class="msdiv" id="msdiv887"></a>Araññe rukkhamūle vā,<br>pabbatesu guhāsu vā;<br>Tattha tattheva aṭṭhāsiṃ,<br>ubbiggamanaso tadā.</p>
<p><a class="sc" id="sc888"></a><a class="verse-num-pts" id="verse-num-pts888"></a><a class="ms" id="p_19Th1_1231"></a><a class="msdiv" id="msdiv888"></a>Sukhaṃ sayāmi ṭhāyāmi,<br>sukhaṃ kappemi jīvitaṃ;<br>Ahatthapāso mārassa,<br>aho sat­thā­nukam­pito.</p>
<p><a class="sc" id="sc889"></a><a class="verse-num-pts" id="verse-num-pts889"></a><a class="ms" id="p_19Th1_1232"></a><a class="msdiv" id="msdiv889"></a>Brahmajacco pure āsiṃ,<br>udicco ubhato ahu;<br>Sojja putto sugatassa,<br>dhammarājassa satthuno.</p>
<p><a class="sc" id="sc890"></a><a class="verse-num-pts" id="verse-num-pts890"></a><a class="ms" id="p_19Th1_1233"></a><a class="msdiv" id="msdiv890"></a>Vītataṇho anādāno,<br>guttadvāro susaṃvuto;<br>Aghamūlaṃ vadhitvāna,<br>patto me āsavakkhayo.</p>
<p><a class="sc" id="sc891"></a><a class="verse-num-pts" id="verse-num-pts891"></a><a class="ms" id="p_19Th1_1234"></a><a class="msdiv" id="msdiv891"></a>Pariciṇṇo mayā satthā,<br>kataṃ buddhassa sāsanaṃ;<br>Ohito garuko bhāro,<br>bhavanetti samūhatā”ti.</p></blockquote><p class="endsutta"><a class="ms" id="p_19Th1_1235"></a>… Aṅgulimālo thero ….</p></article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p></aside></section></div></body></html>