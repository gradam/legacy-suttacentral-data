<!DOCTYPE html>
<html>
<head>
<meta charset="UTF-8">
<meta author="Pali text from the Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pi">
<div id="toc"></div>
<section class="sutta" id="thag16.1">
<article>
<div class="hgroup">
<p class="division">Theragāthā</p>
<p>Vīsatinipāta</p>
<h1>  Paṭhamavagga</h1>
</div>
<h2>1 Adhimuttattheragāthā</h2>
<blockquote class="gatha">
<p><a class="msdiv" id="msdiv705"></a>
<a class="ms" id="p_19Th1_1041"></a>
<a class="sc" id="1"></a>
“Yaññatthaṃ vā dhanatthaṃ vā, <br>
ye hanāma mayaṃ pure; <br>
Avasesaṃ bhayaṃ hoti, <br>
vedhanti vilapanti ca. <br>
</p>
<p><a class="msdiv" id="msdiv706"></a>
<a class="ms" id="p_19Th1_1042"></a>
<a class="sc" id="2"></a>
Tassa te natthi bhītattaṃ, <br>
bhiyyo vaṇṇo pasīdati; <br>
Kasmā na paridevesi, <br>
evarūpe mahabbhaye”. <br>
</p>
<p><a class="msdiv" id="msdiv707"></a>
<a class="ms" id="p_19Th1_1043"></a>
<a class="sc" id="3"></a>
“Natthi cetasikaṃ dukkhaṃ, <br>
anapekkhassa gāmaṇi; <br>
Atikkantā bhayā sabbe, <br>
khīṇasaṃyojanassa ve. <br>
</p>
<p><a class="msdiv" id="msdiv708"></a>
<a class="ms" id="p_19Th1_1044"></a>
<a class="sc" id="4"></a>
Khīṇāya bhavanettiyā, <br>
diṭṭhe dhamme yathātathe; <br>
Na bhayaṃ maraṇe hoti, <br>
bhāranikkhepane yathā. <br>
</p>
<p><a class="msdiv" id="msdiv709"></a>
<a class="ms" id="p_19Th1_1045"></a>
<a class="sc" id="5"></a>
Suciṇṇaṃ brahmacariyaṃ me, <br>
maggo cāpi subhāvito; <br>
Maraṇe me bhayaṃ natthi, <br>
rogānamiva saṅkhaye. <br>
</p>
<p><a class="msdiv" id="msdiv710"></a>
<a class="ms" id="p_19Th1_1046"></a>
<a class="sc" id="6"></a>
Suciṇṇaṃ brahmacariyaṃ me, <br>
maggo cāpi subhāvito; <br>
Nirassādā bhavā diṭṭhā, <br>
visaṃ pitvāva chaḍḍitaṃ. <br>
</p>
<p><a class="msdiv" id="msdiv711"></a>
<a class="ms" id="p_19Th1_1047"></a>
<a class="sc" id="7"></a>
Pāragū anupādāno, <br>
katakicco anāsavo; <br>
Tuṭṭho āyukkhayā hoti, <br>
mutto āghātanā yathā. <br>
</p>
<p><a class="msdiv" id="msdiv712"></a>
<a class="ms" id="p_19Th1_1048"></a>
<a class="sc" id="8"></a>
Uttamaṃ dhammataṃ patto, <br>
sabbaloke anatthiko; <br>
Ādittāva gharā mutto, <br>
maraṇasmiṃ na socati. <br>
</p>
<p><a class="msdiv" id="msdiv713"></a>
<a class="ms" id="p_19Th1_1049"></a>
<a class="sc" id="9"></a>
Yadatthi saṅgataṃ kiñci, <br>
bhavo vā yattha labbhati; <br>
Sabbaṃ anissaraṃ etaṃ, <br>
iti vuttaṃ mahesinā. <br>
</p>
<p><a class="msdiv" id="msdiv714"></a>
<a class="ms" id="p_19Th1_1050"></a>
<a class="sc" id="10"></a>
Yo taṃ tathā pajānāti, <br>
yathā buddhena desitaṃ; <br>
Na gaṇhāti bhavaṃ kiñci, <br>
sutattaṃva ayoguḷaṃ. <br>
</p>
<p><a class="msdiv" id="msdiv715"></a>
<a class="ms" id="p_19Th1_1051"></a>
<a class="sc" id="11"></a>
Na me hoti ‘ahosin’ti, <br>
‘bhavissan’ti na hoti me; <br>
Saṅkhārā vigamissanti, <br>
tattha kā paridevanā. <br>
</p>
<p><a class="msdiv" id="msdiv716"></a>
<a class="ms" id="p_19Th1_1052"></a>
<a class="sc" id="12"></a>
Suddhaṃ dhammasamuppādaṃ, <br>
Suddhaṃ saṅkhārasantatiṃ; <br>
Passantassa yathābhūtaṃ, <br>
Na bhayaṃ hoti gāmaṇi. <br>
</p>
<p><a class="msdiv" id="msdiv717"></a>
<a class="ms" id="p_19Th1_1053"></a>
<a class="sc" id="13"></a>
Tiṇakaṭṭhasamaṃ lokaṃ, <br>
yadā paññāya passati; <br>
Mamattaṃ so asaṃvindaṃ, <br>
‘natthi me’ti na socati. <br>
</p>
<p><a class="msdiv" id="msdiv718"></a>
<a class="ms" id="p_19Th1_1054"></a>
<a class="sc" id="14"></a>
Ukkaṇṭhāmi sarīrena, <br>
bhavenamhi anatthiko; <br>
Soyaṃ bhijjissati kāyo, <br>
añño ca na bhavissati. <br>
</p>
<p><a class="msdiv" id="msdiv719"></a>
<a class="ms" id="p_19Th1_1055"></a>
<a class="sc" id="15"></a>
Yaṃ vo kiccaṃ sarīrena, <br>
taṃ karotha yadicchatha; <br>
Na me tappaccayā tattha, <br>
doso pemañca hehiti”. <br>
</p>
<p><a class="msdiv" id="msdiv720"></a>
<a class="ms" id="p_19Th1_1056"></a>
<a class="sc" id="16"></a>
Tassa taṃ vacanaṃ sutvā, <br>
abbhutaṃ lomahaṃsanaṃ; <br>
Satthāni nikkhipitvāna, <br>
māṇavā etadabravuṃ. <br>
</p>
<p><a class="msdiv" id="msdiv721"></a>
<a class="ms" id="p_19Th1_1057"></a>
<a class="sc" id="17"></a>
“Kiṃ bhadante karitvāna, <br>
ko vā ācariyo tava; <br>
Kassa sāsanamāgamma, <br>
labbhate taṃ asokatā”. <br>
</p>
<p><a class="msdiv" id="msdiv722"></a>
<a class="ms" id="p_19Th1_1058"></a>
<a class="sc" id="18"></a>
“Sabbaññū sabbadassāvī, <br>
jino ācariyo mama; <br>
Mahākāruṇiko satthā, <br>
sabbalokatikicchako. <br>
</p>
<p><a class="msdiv" id="msdiv723"></a>
<a class="ms" id="p_19Th1_1059"></a>
<a class="sc" id="19"></a>
Tenāyaṃ desito dhammo, <br>
khayagāmī anuttaro; <br>
Tassa sāsanamāgamma, <br>
labbhate taṃ asokatā”. <br>
</p>
<p><a class="msdiv" id="msdiv724"></a>
<a class="ms" id="p_19Th1_1060"></a>
<a class="sc" id="20"></a>
Sutvāna corā isino subhāsitaṃ, <br>
Nikkhippa satthāni ca āvudhāni ca; <br>
Tamhā ca kammā viramiṃsu eke, <br>
Eke ca pabbajjamarocayiṃsu. <br>
</p>
<p><a class="msdiv" id="msdiv725"></a>
<a class="ms" id="p_19Th1_1061"></a>
<a class="sc" id="21"></a>
Te pabbajitvā sugatassa sāsane, <br>
Bhāvetva bojjhaṅgabalāni paṇḍitā; <br>
Udaggacittā sumanā katindriyā, <br>
Phusiṃsu nibbānapadaṃ asaṅkhatanti. <br>
</p>
</blockquote>
<p class="endsutta"><a class="sc" id="22"></a>
<a class="ms" id="p_19Th1_1062"></a>
… Adhimutto thero ….</p>
<h2>2 Pārāpariyattheragāthā</h2>
<blockquote class="gatha">
<p><a class="msdiv" id="msdiv726"></a>
<a class="ms" id="p_19Th1_1063"></a>
<a class="sc" id="23"></a>
“Samaṇassa ahu cintā, <br>
pārāpariyassa bhikkhuno; <br>
Ekakassa nisinnassa, <br>
pavivittassa jhāyino. <br>
</p>
<p><a class="msdiv" id="msdiv727"></a>
<a class="ms" id="p_19Th1_1064"></a>
<a class="sc" id="24"></a>
Kimānupubbaṃ puriso, <br>
kiṃ vataṃ kiṃ samācāraṃ; <br>
Attano kiccakārīssa, <br>
na ca kañci viheṭhaye. <br>
</p>
<p><a class="msdiv" id="msdiv728"></a>
<a class="ms" id="p_19Th1_1065"></a>
<a class="sc" id="25"></a>
Indriyāni manussānaṃ, <br>
hitāya ahitāya ca; <br>
Arakkhitāni ahitāya, <br>
rakkhitāni hitāya ca. <br>
</p>
<p><a class="msdiv" id="msdiv729"></a>
<a class="ms" id="p_19Th1_1066"></a>
<a class="sc" id="26"></a>
Indriyāneva sārakkhaṃ, <br>
indriyāni ca gopayaṃ; <br>
Attano kiccakārīssa, <br>
na ca kañci viheṭhaye. <br>
</p>
<p><a class="msdiv" id="msdiv730"></a>
<a class="ms" id="p_19Th1_1067"></a>
<a class="sc" id="27"></a>
Cakkhundriyañce rūpesu, <br>
gacchantaṃ anivārayaṃ; <br>
Anādīnavadassāvī, <br>
so dukkhā na hi muccati. <br>
</p>
<p><a class="msdiv" id="msdiv731"></a>
<a class="ms" id="p_19Th1_1068"></a>
<a class="sc" id="28"></a>
Sotindriyañce saddesu, <br>
gacchantaṃ anivārayaṃ; <br>
Anādīnavadassāvī, <br>
so dukkhā na hi muccati. <br>
</p>
<p><a class="msdiv" id="msdiv732"></a>
<a class="ms" id="p_19Th1_1069"></a>
<a class="sc" id="29"></a>
Anissaraṇadassāvī, <br>
gandhe ce paṭisevati; <br>
Na so muccati dukkhamhā, <br>
gandhesu adhimucchito. <br>
</p>
<p><a class="msdiv" id="msdiv733"></a>
<a class="ms" id="p_19Th1_1070"></a>
<a class="sc" id="30"></a>
Ambilaṃ madhuraggañca, <br>
tittakaggamanussaraṃ; <br>
Rasataṇhāya gadhito, <br>
hadayaṃ nāvabujjhati. <br>
</p>
<p><a class="msdiv" id="msdiv734"></a>
<a class="ms" id="p_19Th1_1071"></a>
<a class="sc" id="31"></a>
Subhānyappaṭikūlāni, <br>
phoṭṭhabbāni anussaraṃ; <br>
Ratto rāgādhikaraṇaṃ, <br>
vividhaṃ vindate dukhaṃ. <br>
</p>
<p><a class="msdiv" id="msdiv735"></a>
<a class="ms" id="p_19Th1_1072"></a>
<a class="sc" id="32"></a>
Manaṃ cetehi dhammehi, <br>
yo na sakkoti rakkhituṃ; <br>
Tato naṃ dukkhamanveti, <br>
sabbehetehi pañcahi. <br>
</p>
<p><a class="msdiv" id="msdiv736"></a>
<a class="ms" id="p_19Th1_1073"></a>
<a class="sc" id="33"></a>
Pubbalohitasampuṇṇaṃ, <br>
bahussa kuṇapassa ca; <br>
Naravīrakataṃ vagguṃ, <br>
samuggamiva cittitaṃ. <br>
</p>
<p><a class="msdiv" id="msdiv737"></a>
<a class="ms" id="p_19Th1_1074"></a>
<a class="sc" id="34"></a>
Kaṭukaṃ madhurassādaṃ, <br>
piyanibandhanaṃ dukhaṃ; <br>
Khuraṃva madhunā littaṃ, <br>
ullihaṃ nāvabujjhati. <br>
</p>
<p><a class="msdiv" id="msdiv738"></a>
<a class="ms" id="p_19Th1_1075"></a>
<a class="sc" id="35"></a>
Itthirūpe itthisare, <br>
phoṭṭhabbepi ca itthiyā; <br>
Itthigandhesu sāratto, <br>
vividhaṃ vindate dukhaṃ. <br>
</p>
<p><a class="msdiv" id="msdiv739"></a>
<a class="ms" id="p_19Th1_1076"></a>
<a class="sc" id="36"></a>
Itthisotāni sabbāni, <br>
sandanti pañca pañcasu; <br>
Tesamāvaraṇaṃ kātuṃ, <br>
yo sakkoti vīriyavā. <br>
</p>
<p><a class="msdiv" id="msdiv740"></a>
<a class="ms" id="p_19Th1_1077"></a>
<a class="sc" id="37"></a>
So atthavā so dhammaṭṭho, <br>
so dakkho so vicakkhaṇo; <br>
Kareyya ramamānopi, <br>
kiccaṃ dhammatthasaṃhitaṃ. <br>
</p>
<p><a class="msdiv" id="msdiv741"></a>
<a class="ms" id="p_19Th1_1078"></a>
<a class="sc" id="38"></a>
Atho sīdati saññuttaṃ, <br>
vajje kiccaṃ niratthakaṃ; <br>
‘Na taṃ kiccan’ti maññitvā, <br>
appamatto vicakkhaṇo. <br>
</p>
<p><a class="msdiv" id="msdiv742"></a>
<a class="ms" id="p_19Th1_1079"></a>
<a class="sc" id="39"></a>
Yañca atthena saññuttaṃ, <br>
yā ca dhammagatā rati; <br>
Taṃ samādāya vattetha, <br>
sā hi ve uttamā rati. <br>
</p>
<p><a class="msdiv" id="msdiv743"></a>
<a class="ms" id="p_19Th1_1080"></a>
<a class="sc" id="40"></a>
Uccāvacehupāyehi, <br>
Paresamabhijigīsati; <br>
Hantvā vadhitvā atha socayitvā, <br>
Ālopati sāhasā yo paresaṃ. <br>
</p>
<p><a class="msdiv" id="msdiv744"></a>
<a class="ms" id="p_19Th1_1081"></a>
<a class="sc" id="41"></a>
Tacchanto āṇiyā āṇiṃ, <br>
nihanti balavā yathā; <br>
Indriyānindriyeheva, <br>
nihanti kusalo tathā. <br>
</p>
<p><a class="msdiv" id="msdiv745"></a>
<a class="ms" id="p_19Th1_1082"></a>
<a class="sc" id="42"></a>
Saddhaṃ vīriyaṃ samādhiñca, <br>
satipaññañca bhāvayaṃ; <br>
Pañca pañcahi hantvāna, <br>
anīgho yāti brāhmaṇo. <br>
</p>
<p><a class="msdiv" id="msdiv746"></a>
<a class="ms" id="p_19Th1_1083"></a>
<a class="sc" id="43"></a>
So atthavā so dhammaṭṭho, <br>
katvā vākyānusāsaniṃ; <br>
Sabbena sabbaṃ buddhassa, <br>
so naro sukhamedhatī”ti. <br>
</p>
</blockquote>
<p class="endsutta"><a class="sc" id="44"></a>
<a class="ms" id="p_19Th1_1084"></a>
… Pārāpariyo thero ….</p>
</article>
<div id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka
Edition in Roman Script. Edited and published by The M.L. Maniratana Bunnag
Dhamma Society Fund, 2005. Based on the digital edition of the Chaṭṭha
Saṅgāyana published by the Vipassana Research Institute, with corrections and
proofreading by the Dhamma Society.</p>
</div>
</section>
</div>
</body>
</html>